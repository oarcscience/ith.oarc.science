[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/luk019)  [KJV](../kjv/luk019) 
[Vul](../vul/luk019)   
  
[Luke Index](luk)  
  [Previous](luk018)  [Next](luk020) 

------------------------------------------------------------------------

### Greek NT: Luke Chapter 19

<span id="001">1</span> καὶ εἰσελθὼν διήρχετο τὴν ἰεριχώ.

<span id="002">2</span> καὶ ἰδοὺ ἀνὴρ ὀνόματι καλούμενος ζακχαῖος, καὶ
αὐτὸς ἦν ἀρχιτελώνης καὶ αὐτὸς πλούσιος.

<span id="003">3</span> καὶ ἐζήτει ἰδεῖν τὸν ἰησοῦν τίς ἐστιν, καὶ οὐκ
ἠδύνατο ἀπὸ τοῦ ὄχλου ὅτι τῇ ἡλικίᾳ μικρὸς ἦν.

<span id="004">4</span> καὶ προδραμὼν εἰς τὸ ἔμπροσθεν ἀνέβη ἐπὶ
συκομορέαν ἵνα ἴδῃ αὐτόν, ὅτι ἐκείνης ἤμελλεν διέρχεσθαι.

<span id="005">5</span> καὶ ὡς ἦλθεν ἐπὶ τὸν τόπον, ἀναβλέψας ὁ ἰησοῦς
εἶπεν πρὸς αὐτόν, ζακχαῖε, σπεύσας κατάβηθι, σήμερον γὰρ ἐν τῶ οἴκῳ σου
δεῖ με μεῖναι.

<span id="006">6</span> καὶ σπεύσας κατέβη, καὶ ὑπεδέξατο αὐτὸν χαίρων.

<span id="007">7</span> καὶ ἰδόντες πάντες διεγόγγυζον λέγοντες ὅτι παρὰ
ἁμαρτωλῶ ἀνδρὶ εἰσῆλθεν καταλῦσαι.

<span id="008">8</span> σταθεὶς δὲ ζακχαῖος εἶπεν πρὸς τὸν κύριον, ἰδοὺ
τὰ ἡμίσιά μου τῶν ὑπαρχόντων, κύριε, τοῖς πτωχοῖς δίδωμι, καὶ εἴ τινός
τι ἐσυκοφάντησα ἀποδίδωμι τετραπλοῦν.

<span id="009">9</span> εἶπεν δὲ πρὸς αὐτὸν ὁ ἰησοῦς ὅτι σήμερον σωτηρία
τῶ οἴκῳ τούτῳ ἐγένετο, καθότι καὶ αὐτὸς υἱὸς ἀβραάμ ἐστιν·

<span id="010">10</span> ἦλθεν γὰρ ὁ υἱὸς τοῦ ἀνθρώπου ζητῆσαι καὶ σῶσαι
τὸ ἀπολωλός.

<span id="011">11</span> ἀκουόντων δὲ αὐτῶν ταῦτα προσθεὶς εἶπεν
παραβολὴν διὰ τὸ ἐγγὺς εἶναι ἰερουσαλὴμ αὐτὸν καὶ δοκεῖν αὐτοὺς ὅτι
παραχρῆμα μέλλει ἡ βασιλεία τοῦ θεοῦ ἀναφαίνεσθαι.

<span id="012">12</span> εἶπεν οὗν, ἄνθρωπός τις εὐγενὴς ἐπορεύθη εἰς
χώραν μακρὰν λαβεῖν ἑαυτῶ βασιλείαν καὶ ὑποστρέψαι.

<span id="013">13</span> καλέσας δὲ δέκα δούλους ἑαυτοῦ ἔδωκεν αὐτοῖς
δέκα μνᾶς καὶ εἶπεν πρὸς αὐτούς, πραγματεύσασθε ἐν ᾧ ἔρχομαι.

<span id="014">14</span> οἱ δὲ πολῖται αὐτοῦ ἐμίσουν αὐτόν, καὶ
ἀπέστειλαν πρεσβείαν ὀπίσω αὐτοῦ λέγοντες, οὐ θέλομεν τοῦτον βασιλεῦσαι
ἐφ᾽ ἡμᾶς.

<span id="015">15</span> καὶ ἐγένετο ἐν τῶ ἐπανελθεῖν αὐτὸν λαβόντα τὴν
βασιλείαν καὶ εἶπεν φωνηθῆναι αὐτῶ τοὺς δούλους τούτους οἷς δεδώκει τὸ
ἀργύριον, ἵνα γνοῖ τί διεπραγματεύσαντο.

<span id="016">16</span> παρεγένετο δὲ ὁ πρῶτος λέγων, κύριε, ἡ μνᾶ σου
δέκα προσηργάσατο μνᾶς.

<span id="017">17</span> καὶ εἶπεν αὐτῶ, εὗγε, ἀγαθὲ δοῦλε, ὅτι ἐν
ἐλαχίστῳ πιστὸς ἐγένου, ἴσθι ἐξουσίαν ἔχων ἐπάνω δέκα πόλεων.

<span id="018">18</span> καὶ ἦλθεν ὁ δεύτερος λέγων, ἡ μνᾶ σου, κύριε,
ἐποίησεν πέντε μνᾶς.

<span id="019">19</span> εἶπεν δὲ καὶ τούτῳ, καὶ σὺ ἐπάνω γίνου πέντε
πόλεων.

<span id="020">20</span> καὶ ὁ ἕτερος ἦλθεν λέγων, κύριε, ἰδοὺ ἡ μνᾶ σου
ἣν εἶχον ἀποκειμένην ἐν σουδαρίῳ·

<span id="021">21</span> ἐφοβούμην γάρ σε, ὅτι ἄνθρωπος αὐστηρὸς εἶ,
αἴρεις ὃ οὐκ ἔθηκας καὶ θερίζεις ὃ οὐκ ἔσπειρας.

<span id="022">22</span> λέγει αὐτῶ, ἐκ τοῦ στόματός σου κρίνω σε,
πονηρὲ δοῦλε. ᾔδεις ὅτι ἐγὼ ἄνθρωπος αὐστηρός εἰμι, αἴρων ὃ οὐκ ἔθηκα
καὶ θερίζων ὃ οὐκ ἔσπειρα;

<span id="023">23</span> καὶ διὰ τί οὐκ ἔδωκάς μου τὸ ἀργύριον ἐπὶ
τράπεζαν; κἀγὼ ἐλθὼν σὺν τόκῳ ἂν αὐτὸ ἔπραξα.

<span id="024">24</span> καὶ τοῖς παρεστῶσιν εἶπεν, ἄρατε ἀπ᾽ αὐτοῦ τὴν
μνᾶν καὶ δότε τῶ τὰς δέκα μνᾶς ἔχοντι

<span id="025">25</span> \_ καὶ εἶπαν αὐτῶ, κύριε, ἔχει δέκα μνᾶς \_

<span id="026">26</span> λέγω ὑμῖν ὅτι παντὶ τῶ ἔχοντι δοθήσεται, ἀπὸ δὲ
τοῦ μὴ ἔχοντος καὶ ὃ ἔχει ἀρθήσεται.

<span id="027">27</span> πλὴν τοὺς ἐχθρούς μου τούτους τοὺς μὴ
θελήσαντάς με βασιλεῦσαι ἐπ᾽ αὐτοὺς ἀγάγετε ὧδε καὶ κατασφάξατε αὐτοὺς
ἔμπροσθέν μου.

<span id="028">28</span> καὶ εἰπὼν ταῦτα ἐπορεύετο ἔμπροσθεν ἀναβαίνων
εἰς ἱεροσόλυμα.

<span id="029">29</span> καὶ ἐγένετο ὡς ἤγγισεν εἰς βηθφαγὴ καὶ
βηθανία\[ν\] πρὸς τὸ ὄρος τὸ καλούμενον ἐλαιῶν, ἀπέστειλεν δύο τῶν
μαθητῶν

<span id="030">30</span> λέγων, ὑπάγετε εἰς τὴν κατέναντι κώμην, ἐν ᾗ
εἰσπορευόμενοι εὑρήσετε πῶλον δεδεμένον, ἐφ᾽ ὃν οὐδεὶς πώποτε ἀνθρώπων
ἐκάθισεν, καὶ λύσαντες αὐτὸν ἀγάγετε.

<span id="031">31</span> καὶ ἐάν τις ὑμᾶς ἐρωτᾷ, διὰ τί λύετε; οὕτως
ἐρεῖτε ὅτι ὁ κύριος αὐτοῦ χρείαν ἔχει.

<span id="032">32</span> ἀπελθόντες δὲ οἱ ἀπεσταλμένοι εὖρον καθὼς εἶπεν
αὐτοῖς.

<span id="033">33</span> λυόντων δὲ αὐτῶν τὸν πῶλον εἶπαν οἱ κύριοι
αὐτοῦ πρὸς αὐτούς, τί λύετε τὸν πῶλον;

<span id="034">34</span> οἱ δὲ εἶπαν ὅτι ὁ κύριος αὐτοῦ χρείαν ἔχει.

<span id="035">35</span> καὶ ἤγαγον αὐτὸν πρὸς τὸν ἰησοῦν, καὶ
ἐπιρίψαντες αὐτῶν τὰ ἱμάτια ἐπὶ τὸν πῶλον ἐπεβίβασαν τὸν ἰησοῦν.

<span id="036">36</span> πορευομένου δὲ αὐτοῦ ὑπεστρώννυον τὰ ἱμάτια
αὐτῶν ἐν τῇ ὁδῶ.

<span id="037">37</span> ἐγγίζοντος δὲ αὐτοῦ ἤδη πρὸς τῇ καταβάσει τοῦ
ὄρους τῶν ἐλαιῶν ἤρξαντο ἅπαν τὸ πλῆθος τῶν μαθητῶν χαίροντες αἰνεῖν τὸν
θεὸν φωνῇ μεγάλῃ περὶ πασῶν ὧν εἶδον δυνάμεων,

<span id="038">38</span> λέγοντες, εὐλογημένος ὁ ἐρχόμενος ὁ βασιλεὺς ἐν
ὀνόματι κυρίου· ἐν οὐρανῶ εἰρήνη καὶ δόξα ἐν ὑψίστοις.

<span id="039">39</span> καί τινες τῶν φαρισαίων ἀπὸ τοῦ ὄχλου εἶπαν
πρὸς αὐτόν, διδάσκαλε, ἐπιτίμησον τοῖς μαθηταῖς σου.

<span id="040">40</span> καὶ ἀποκριθεὶς εἶπεν, λέγω ὑμῖν, ἐὰν οὖτοι
σιωπήσουσιν, οἱ λίθοι κράξουσιν.

<span id="041">41</span> καὶ ὡς ἤγγισεν, ἰδὼν τὴν πόλιν ἔκλαυσεν ἐπ᾽
αὐτήν,

<span id="042">42</span> λέγων ὅτι εἰ ἔγνως ἐν τῇ ἡμέρᾳ ταύτῃ καὶ σὺ τὰ
πρὸς εἰρήνην \_ νῦν δὲ ἐκρύβη ἀπὸ ὀφθαλμῶν σου.

<span id="043">43</span> ὅτι ἥξουσιν ἡμέραι ἐπὶ σὲ καὶ παρεμβαλοῦσιν οἱ
ἐχθροί σου χάρακά σοι καὶ περικυκλώσουσίν σε καὶ συνέξουσίν σε πάντοθεν,

<span id="044">44</span> καὶ ἐδαφιοῦσίν σε καὶ τὰ τέκνα σου ἐν σοί, καὶ
οὐκ ἀφήσουσιν λίθον ἐπὶ λίθον ἐν σοί, ἀνθ᾽ ὧν οὐκ ἔγνως τὸν καιρὸν τῆς
ἐπισκοπῆς σου.

<span id="045">45</span> καὶ εἰσελθὼν εἰς τὸ ἱερὸν ἤρξατο ἐκβάλλειν τοὺς
πωλοῦντας,

<span id="046">46</span> λέγων αὐτοῖς, γέγραπται, καὶ ἔσται ὁ οἶκός μου
οἶκος προσευχῆς, ὑμεῖς δὲ αὐτὸν ἐποιήσατε σπήλαιον λῃστῶν.

<span id="047">47</span> καὶ ἦν διδάσκων τὸ καθ᾽ ἡμέραν ἐν τῶ ἱερῶ. οἱ
δὲ ἀρχιερεῖς καὶ οἱ γραμματεῖς ἐζήτουν αὐτὸν ἀπολέσαι καὶ οἱ πρῶτοι τοῦ
λαοῦ·

<span id="048">48</span> καὶ οὐχ εὕρισκον τὸ τί ποιήσωσιν, ὁ λαὸς γὰρ
ἅπας ἐξεκρέματο αὐτοῦ ἀκούων.

------------------------------------------------------------------------

[Next: Luke Chapter 20](luk020)
