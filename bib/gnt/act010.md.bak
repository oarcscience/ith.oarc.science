[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act010)  [KJV](../kjv/act010.md) 
[Vul](../vul/act010.md)   
  
[Acts Index](act.md)  
  [Previous](act009)  [Next](act011.md) 

------------------------------------------------------------------------

### Greek NT: Acts Chapter 10

<span id="001">1</span> ἀνὴρ δέ τις ἐν καισαρείᾳ ὀνόματι κορνήλιος,
ἑκατοντάρχης ἐκ σπείρης τῆς καλουμένης ἰταλικῆς,

<span id="002">2</span> εὐσεβὴς καὶ φοβούμενος τὸν θεὸν σὺν παντὶ τῶ
οἴκῳ αὐτοῦ, ποιῶν ἐλεημοσύνας πολλὰς τῶ λαῶ καὶ δεόμενος τοῦ θεοῦ διὰ
παντός,

<span id="003">3</span> εἶδεν ἐν ὁράματι φανερῶς ὡσεὶ περὶ ὥραν ἐνάτην
τῆς ἡμέρας ἄγγελον τοῦ θεοῦ εἰσελθόντα πρὸς αὐτὸν καὶ εἰπόντα αὐτῶ,
κορνήλιε.

<span id="004">4</span> ὁ δὲ ἀτενίσας αὐτῶ καὶ ἔμφοβος γενόμενος εἶπεν,
τί ἐστιν, κύριε; εἶπεν δὲ αὐτῶ, αἱ προσευχαί σου καὶ αἱ ἐλεημοσύναι σου
ἀνέβησαν εἰς μνημόσυνον ἔμπροσθεν τοῦ θεοῦ.

<span id="005">5</span> καὶ νῦν πέμψον ἄνδρας εἰς ἰόππην καὶ μετάπεμψαι
σίμωνά τινα ὃς ἐπικαλεῖται πέτρος·

<span id="006">6</span> οὖτος ξενίζεται παρά τινι σίμωνι βυρσεῖ, ᾧ ἐστιν
οἰκία παρὰ θάλασσαν.

<span id="007">7</span> ὡς δὲ ἀπῆλθεν ὁ ἄγγελος ὁ λαλῶν αὐτῶ, φωνήσας
δύο τῶν οἰκετῶν καὶ στρατιώτην εὐσεβῆ τῶν προσκαρτερούντων αὐτῶ,

<span id="008">8</span> καὶ ἐξηγησάμενος ἅπαντα αὐτοῖς ἀπέστειλεν αὐτοὺς
εἰς τὴν ἰόππην.

<span id="009">9</span> τῇ δὲ ἐπαύριον ὁδοιπορούντων ἐκείνων καὶ τῇ
πόλει ἐγγιζόντων ἀνέβη πέτρος ἐπὶ τὸ δῶμα προσεύξασθαι περὶ ὥραν ἕκτην.

<span id="010">10</span> ἐγένετο δὲ πρόσπεινος καὶ ἤθελεν γεύσασθαι·
παρασκευαζόντων δὲ αὐτῶν ἐγένετο ἐπ᾽ αὐτὸν ἔκστασις,

<span id="011">11</span> καὶ θεωρεῖ τὸν οὐρανὸν ἀνεῳγμένον καὶ
καταβαῖνον σκεῦός τι ὡς ὀθόνην μεγάλην τέσσαρσιν ἀρχαῖς καθιέμενον ἐπὶ
τῆς γῆς,

<span id="012">12</span> ἐν ᾧ ὑπῆρχεν πάντα τὰ τετράποδα καὶ ἑρπετὰ τῆς
γῆς καὶ πετεινὰ τοῦ οὐρανοῦ.

<span id="013">13</span> καὶ ἐγένετο φωνὴ πρὸς αὐτόν, ἀναστάς, πέτρε,
θῦσον καὶ φάγε.

<span id="014">14</span> ὁ δὲ πέτρος εἶπεν, μηδαμῶς, κύριε, ὅτι οὐδέποτε
ἔφαγον πᾶν κοινὸν καὶ ἀκάθαρτον.

<span id="015">15</span> καὶ φωνὴ πάλιν ἐκ δευτέρου πρὸς αὐτόν, ἃ ὁ θεὸς
ἐκαθάρισεν σὺ μὴ κοίνου.

<span id="016">16</span> τοῦτο δὲ ἐγένετο ἐπὶ τρίς, καὶ εὐθὺς ἀνελήμφθη
τὸ σκεῦος εἰς τὸν οὐρανόν.

<span id="017">17</span> ὡς δὲ ἐν ἑαυτῶ διηπόρει ὁ πέτρος τί ἂν εἴη τὸ
ὅραμα ὃ εἶδεν, ἰδοὺ οἱ ἄνδρες οἱ ἀπεσταλμένοι ὑπὸ τοῦ κορνηλίου
διερωτήσαντες τὴν οἰκίαν τοῦ σίμωνος ἐπέστησαν ἐπὶ τὸν πυλῶνα,

<span id="018">18</span> καὶ φωνήσαντες ἐπυνθάνοντο εἰ σίμων ὁ
ἐπικαλούμενος πέτρος ἐνθάδε ξενίζεται.

<span id="019">19</span> τοῦ δὲ πέτρου διενθυμουμένου περὶ τοῦ ὁράματος
εἶπεν \[αὐτῶ\] τὸ πνεῦμα, ἰδοὺ ἄνδρες τρεῖς ζητοῦντές σε·

<span id="020">20</span> ἀλλὰ ἀναστὰς κατάβηθι καὶ πορεύου σὺν αὐτοῖς
μηδὲν διακρινόμενος, ὅτι ἐγὼ ἀπέσταλκα αὐτούς.

<span id="021">21</span> καταβὰς δὲ πέτρος πρὸς τοὺς ἄνδρας εἶπεν, ἰδοὺ
ἐγώ εἰμι ὃν ζητεῖτε· τίς ἡ αἰτία δι᾽ ἣν πάρεστε;

<span id="022">22</span> οἱ δὲ εἶπαν, κορνήλιος ἑκατοντάρχης, ἀνὴρ
δίκαιος καὶ φοβούμενος τὸν θεὸν μαρτυρούμενός τε ὑπὸ ὅλου τοῦ ἔθνους τῶν
ἰουδαίων, ἐχρηματίσθη ὑπὸ ἀγγέλου ἁγίου μεταπέμψασθαί σε εἰς τὸν οἶκον
αὐτοῦ καὶ ἀκοῦσαι ῥήματα παρὰ σοῦ.

<span id="023">23</span> εἰσκαλεσάμενος οὗν αὐτοὺς ἐξένισεν. τῇ δὲ
ἐπαύριον ἀναστὰς ἐξῆλθεν σὺν αὐτοῖς, καί τινες τῶν ἀδελφῶν τῶν ἀπὸ
ἰόππης συνῆλθον αὐτῶ.

<span id="024">24</span> τῇ δὲ ἐπαύριον εἰσῆλθεν εἰς τὴν καισάρειαν· ὁ
δὲ κορνήλιος ἦν προσδοκῶν αὐτούς, συγκαλεσάμενος τοὺς συγγενεῖς αὐτοῦ
καὶ τοὺς ἀναγκαίους φίλους.

<span id="025">25</span> ὡς δὲ ἐγένετο τοῦ εἰσελθεῖν τὸν πέτρον,
συναντήσας αὐτῶ ὁ κορνήλιος πεσὼν ἐπὶ τοὺς πόδας προσεκύνησεν.

<span id="026">26</span> ὁ δὲ πέτρος ἤγειρεν αὐτὸν λέγων, ἀνάστηθι· καὶ
ἐγὼ αὐτὸς ἄνθρωπός εἰμι.

<span id="027">27</span> καὶ συνομιλῶν αὐτῶ εἰσῆλθεν, καὶ εὑρίσκει
συνεληλυθότας πολλούς,

<span id="028">28</span> ἔφη τε πρὸς αὐτούς, ὑμεῖς ἐπίστασθε ὡς ἀθέμιτόν
ἐστιν ἀνδρὶ ἰουδαίῳ κολλᾶσθαι ἢ προσέρχεσθαι ἀλλοφύλῳ· κἀμοὶ ὁ θεὸς
ἔδειξεν μηδένα κοινὸν ἢ ἀκάθαρτον λέγειν ἄνθρωπον·

<span id="029">29</span> διὸ καὶ ἀναντιρρήτως ἦλθον μεταπεμφθείς.
πυνθάνομαι οὗν τίνι λόγῳ μετεπέμψασθέ με;

<span id="030">30</span> καὶ ὁ κορνήλιος ἔφη, ἀπὸ τετάρτης ἡμέρας μέχρι
ταύτης τῆς ὥρας ἤμην τὴν ἐνάτην προσευχόμενος ἐν τῶ οἴκῳ μου, καὶ ἰδοὺ
ἀνὴρ ἔστη ἐνώπιόν μου ἐν ἐσθῆτι λαμπρᾷ

<span id="031">31</span> καὶ φησίν, κορνήλιε, εἰσηκούσθη σου ἡ προσευχὴ
καὶ αἱ ἐλεημοσύναι σου ἐμνήσθησαν ἐνώπιον τοῦ θεοῦ.

<span id="032">32</span> πέμψον οὗν εἰς ἰόππην καὶ μετακάλεσαι σίμωνα ὃς
ἐπικαλεῖται πέτρος· οὖτος ξενίζεται ἐν οἰκίᾳ σίμωνος βυρσέως παρὰ
θάλασσαν.

<span id="033">33</span> ἐξαυτῆς οὗν ἔπεμψα πρὸς σέ, σύ τε καλῶς
ἐποίησας παραγενόμενος. νῦν οὗν πάντες ἡμεῖς ἐνώπιον τοῦ θεοῦ πάρεσμεν
ἀκοῦσαι πάντα τὰ προστεταγμένα σοι ὑπὸ τοῦ κυρίου.

<span id="034">34</span> ἀνοίξας δὲ πέτρος τὸ στόμα εἶπεν, ἐπ᾽ ἀληθείας
καταλαμβάνομαι ὅτι οὐκ ἔστιν προσωπολήμπτης ὁ θεός,

<span id="035">35</span> ἀλλ᾽ ἐν παντὶ ἔθνει ὁ φοβούμενος αὐτὸν καὶ
ἐργαζόμενος δικαιοσύνην δεκτὸς αὐτῶ ἐστιν.

<span id="036">36</span> τὸν λόγον \[ὃν\] ἀπέστειλεν τοῖς υἱοῖς ἰσραὴλ
εὐαγγελιζόμενος εἰρήνην διὰ ἰησοῦ χριστοῦ \_ οὖτός ἐστιν πάντων κύριος
\_

<span id="037">37</span> ὑμεῖς οἴδατε, τὸ γενόμενον ῥῆμα καθ᾽ ὅλης τῆς
ἰουδαίας, ἀρξάμενος ἀπὸ τῆς γαλιλαίας μετὰ τὸ βάπτισμα ὃ ἐκήρυξεν
ἰωάννης,

<span id="038">38</span> ἰησοῦν τὸν ἀπὸ ναζαρέθ, ὡς ἔχρισεν αὐτὸν ὁ θεὸς
πνεύματι ἁγίῳ καὶ δυνάμει, ὃς διῆλθεν εὐεργετῶν καὶ ἰώμενος πάντας τοὺς
καταδυναστευομένους ὑπὸ τοῦ διαβόλου, ὅτι ὁ θεὸς ἦν μετ᾽ αὐτοῦ.

<span id="039">39</span> καὶ ἡμεῖς μάρτυρες πάντων ὧν ἐποίησεν ἔν τε τῇ
χώρᾳ τῶν ἰουδαίων καὶ \[ἐν\] ἰερουσαλήμ· ὃν καὶ ἀνεῖλαν κρεμάσαντες ἐπὶ
ξύλου.

<span id="040">40</span> τοῦτον ὁ θεὸς ἤγειρεν \[ἐν\] τῇ τρίτῃ ἡμέρᾳ καὶ
ἔδωκεν αὐτὸν ἐμφανῆ γενέσθαι,

<span id="041">41</span> οὐ παντὶ τῶ λαῶ ἀλλὰ μάρτυσιν τοῖς
προκεχειροτονημένοις ὑπὸ τοῦ θεοῦ, ἡμῖν, οἵτινες συνεφάγομεν καὶ
συνεπίομεν αὐτῶ μετὰ τὸ ἀναστῆναι αὐτὸν ἐκ νεκρῶν·

<span id="042">42</span> καὶ παρήγγειλεν ἡμῖν κηρύξαι τῶ λαῶ καὶ
διαμαρτύρασθαι ὅτι οὖτός ἐστιν ὁ ὡρισμένος ὑπὸ τοῦ θεοῦ κριτὴς ζώντων
καὶ νεκρῶν.

<span id="043">43</span> τούτῳ πάντες οἱ προφῆται μαρτυροῦσιν, ἄφεσιν
ἁμαρτιῶν λαβεῖν διὰ τοῦ ὀνόματος αὐτοῦ πάντα τὸν πιστεύοντα εἰς αὐτόν.

<span id="044">44</span> ἔτι λαλοῦντος τοῦ πέτρου τὰ ῥήματα ταῦτα
ἐπέπεσεν τὸ πνεῦμα τὸ ἅγιον ἐπὶ πάντας τοὺς ἀκούοντας τὸν λόγον.

<span id="045">45</span> καὶ ἐξέστησαν οἱ ἐκ περιτομῆς πιστοὶ ὅσοι
συνῆλθαν τῶ πέτρῳ, ὅτι καὶ ἐπὶ τὰ ἔθνη ἡ δωρεὰ τοῦ ἁγίου πνεύματος
ἐκκέχυται·

<span id="046">46</span> ἤκουον γὰρ αὐτῶν λαλούντων γλώσσαις καὶ
μεγαλυνόντων τὸν θεόν. τότε ἀπεκρίθη πέτρος,

<span id="047">47</span> μήτι τὸ ὕδωρ δύναται κωλῦσαί τις τοῦ μὴ
βαπτισθῆναι τούτους οἵτινες τὸ πνεῦμα τὸ ἅγιον ἔλαβον ὡς καὶ ἡμεῖς;

<span id="048">48</span> προσέταξεν δὲ αὐτοὺς ἐν τῶ ὀνόματι ἰησοῦ
χριστοῦ βαπτισθῆναι. τότε ἠρώτησαν αὐτὸν ἐπιμεῖναι ἡμέρας τινάς.

------------------------------------------------------------------------

[Next: Acts Chapter 11](act011.md)
