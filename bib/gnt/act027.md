[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act027)  [KJV](../kjv/act027.md) 
[Vul](../vul/act027.md)   
  
[Acts Index](act.md)  
  [Previous](act026)  [Next](act028.md) 

------------------------------------------------------------------------

### Greek NT: Acts Chapter 27

<span id="001">1</span> ὡς δὲ ἐκρίθη τοῦ ἀποπλεῖν ἡμᾶς εἰς τὴν ἰταλίαν,
παρεδίδουν τόν τε παῦλον καί τινας ἑτέρους δεσμώτας ἑκατοντάρχῃ ὀνόματι
ἰουλίῳ σπείρης σεβαστῆς.

<span id="002">2</span> ἐπιβάντες δὲ πλοίῳ ἀδραμυττηνῶ μέλλοντι πλεῖν
εἰς τοὺς κατὰ τὴν ἀσίαν τόπους ἀνήχθημεν, ὄντος σὺν ἡμῖν ἀριστάρχου
μακεδόνος θεσσαλονικέως·

<span id="003">3</span> τῇ τε ἑτέρᾳ κατήχθημεν εἰς σιδῶνα, φιλανθρώπως
τε ὁ ἰούλιος τῶ παύλῳ χρησάμενος ἐπέτρεψεν πρὸς τοὺς φίλους πορευθέντι
ἐπιμελείας τυχεῖν.

<span id="004">4</span> κἀκεῖθεν ἀναχθέντες ὑπεπλεύσαμεν τὴν κύπρον διὰ
τὸ τοὺς ἀνέμους εἶναι ἐναντίους,

<span id="005">5</span> τό τε πέλαγος τὸ κατὰ τὴν κιλικίαν καὶ παμφυλίαν
διαπλεύσαντες κατήλθομεν εἰς μύρα τῆς λυκίας.

<span id="006">6</span> κἀκεῖ εὑρὼν ὁ ἑκατοντάρχης πλοῖον ἀλεξανδρῖνον
πλέον εἰς τὴν ἰταλίαν ἐνεβίβασεν ἡμᾶς εἰς αὐτό.

<span id="007">7</span> ἐν ἱκαναῖς δὲ ἡμέραις βραδυπλοοῦντες καὶ μόλις
γενόμενοι κατὰ τὴν κνίδον, μὴ προσεῶντος ἡμᾶς τοῦ ἀνέμου, ὑπεπλεύσαμεν
τὴν κρήτην κατὰ σαλμώνην,

<span id="008">8</span> μόλις τε παραλεγόμενοι αὐτὴν ἤλθομεν εἰς τόπον
τινὰ καλούμενον καλοὺς λιμένας, ᾧ ἐγγὺς πόλις ἦν λασαία.

<span id="009">9</span> ἱκανοῦ δὲ χρόνου διαγενομένου καὶ ὄντος ἤδη
ἐπισφαλοῦς τοῦ πλοὸς διὰ τὸ καὶ τὴν νηστείαν ἤδη παρεληλυθέναι, παρῄνει
ὁ παῦλος

<span id="010">10</span> λέγων αὐτοῖς, ἄνδρες, θεωρῶ ὅτι μετὰ ὕβρεως καὶ
πολλῆς ζημίας οὐ μόνον τοῦ φορτίου καὶ τοῦ πλοίου ἀλλὰ καὶ τῶν ψυχῶν
ἡμῶν μέλλειν ἔσεσθαι τὸν πλοῦν.

<span id="011">11</span> ὁ δὲ ἑκατοντάρχης τῶ κυβερνήτῃ καὶ τῶ ναυκλήρῳ
μᾶλλον ἐπείθετο ἢ τοῖς ὑπὸ παύλου λεγομένοις.

<span id="012">12</span> ἀνευθέτου δὲ τοῦ λιμένος ὑπάρχοντος πρὸς
παραχειμασίαν οἱ πλείονες ἔθεντο βουλὴν ἀναχθῆναι ἐκεῖθεν, εἴ πως
δύναιντο καταντήσαντες εἰς φοίνικα παραχειμάσαι, λιμένα τῆς κρήτης
βλέποντα κατὰ λίβα καὶ κατὰ χῶρον.

<span id="013">13</span> ὑποπνεύσαντος δὲ νότου δόξαντες τῆς προθέσεως
κεκρατηκέναι, ἄραντες ἆσσον παρελέγοντο τὴν κρήτην.

<span id="014">14</span> μετ᾽ οὐ πολὺ δὲ ἔβαλεν κατ᾽ αὐτῆς ἄνεμος
τυφωνικὸς ὁ καλούμενος εὐρακύλων·

<span id="015">15</span> συναρπασθέντος δὲ τοῦ πλοίου καὶ μὴ δυναμένου
ἀντοφθαλμεῖν τῶ ἀνέμῳ ἐπιδόντες ἐφερόμεθα.

<span id="016">16</span> νησίον δέ τι ὑποδραμόντες καλούμενον καῦδα
ἰσχύσαμεν μόλις περικρατεῖς γενέσθαι τῆς σκάφης,

<span id="017">17</span> ἣν ἄραντες βοηθείαις ἐχρῶντο ὑποζωννύντες τὸ
πλοῖον· φοβούμενοί τε μὴ εἰς τὴν σύρτιν ἐκπέσωσιν, χαλάσαντες τὸ σκεῦος,
οὕτως ἐφέροντο.

<span id="018">18</span> σφοδρῶς δὲ χειμαζομένων ἡμῶν τῇ ἑξῆς ἐκβολὴν
ἐποιοῦντο,

<span id="019">19</span> καὶ τῇ τρίτῃ αὐτόχειρες τὴν σκευὴν τοῦ πλοίου
ἔρριψαν.

<span id="020">20</span> μήτε δὲ ἡλίου μήτε ἄστρων ἐπιφαινόντων ἐπὶ
πλείονας ἡμέρας, χειμῶνός τε οὐκ ὀλίγου ἐπικειμένου, λοιπὸν περιῃρεῖτο
ἐλπὶς πᾶσα τοῦ σῴζεσθαι ἡμᾶς.

<span id="021">21</span> πολλῆς τε ἀσιτίας ὑπαρχούσης τότε σταθεὶς ὁ
παῦλος ἐν μέσῳ αὐτῶν εἶπεν, ἔδει μέν, ὦ ἄνδρες, πειθαρχήσαντάς μοι μὴ
ἀνάγεσθαι ἀπὸ τῆς κρήτης κερδῆσαί τε τὴν ὕβριν ταύτην καὶ τὴν ζημίαν.

<span id="022">22</span> καὶ τὰ νῦν παραινῶ ὑμᾶς εὐθυμεῖν, ἀποβολὴ γὰρ
ψυχῆς οὐδεμία ἔσται ἐξ ὑμῶν πλὴν τοῦ πλοίου·

<span id="023">23</span> παρέστη γάρ μοι ταύτῃ τῇ νυκτὶ τοῦ θεοῦ οὖ εἰμι
\[ἐγώ\], ᾧ καὶ λατρεύω, ἄγγελος

<span id="024">24</span> λέγων, μὴ φοβοῦ, παῦλε· καίσαρί σε δεῖ
παραστῆναι, καὶ ἰδοὺ κεχάρισταί σοι ὁ θεὸς πάντας τοὺς πλέοντας μετὰ
σοῦ.

<span id="025">25</span> διὸ εὐθυμεῖτε, ἄνδρες· πιστεύω γὰρ τῶ θεῶ ὅτι
οὕτως ἔσται καθ᾽ ὃν τρόπον λελάληταί μοι.

<span id="026">26</span> εἰς νῆσον δέ τινα δεῖ ἡμᾶς ἐκπεσεῖν.

<span id="027">27</span> ὡς δὲ τεσσαρεσκαιδεκάτη νὺξ ἐγένετο
διαφερομένων ἡμῶν ἐν τῶ ἀδρίᾳ, κατὰ μέσον τῆς νυκτὸς ὑπενόουν οἱ ναῦται
προσάγειν τινὰ αὐτοῖς χώραν.

<span id="028">28</span> καὶ βολίσαντες εὖρον ὀργυιὰς εἴκοσι, βραχὺ δὲ
διαστήσαντες καὶ πάλιν βολίσαντες εὖρον ὀργυιὰς δεκαπέντε·

<span id="029">29</span> φοβούμενοί τε μή που κατὰ τραχεῖς τόπους
ἐκπέσωμεν, ἐκ πρύμνης ῥίψαντες ἀγκύρας τέσσαρας ηὔχοντο ἡμέραν γενέσθαι.

<span id="030">30</span> τῶν δὲ ναυτῶν ζητούντων φυγεῖν ἐκ τοῦ πλοίου
καὶ χαλασάντων τὴν σκάφην εἰς τὴν θάλασσαν προφάσει ὡς ἐκ πρῴρης ἀγκύρας
μελλόντων ἐκτείνειν,

<span id="031">31</span> εἶπεν ὁ παῦλος τῶ ἑκατοντάρχῃ καὶ τοῖς
στρατιώταις, ἐὰν μὴ οὖτοι μείνωσιν ἐν τῶ πλοίῳ, ὑμεῖς σωθῆναι οὐ
δύνασθε.

<span id="032">32</span> τότε ἀπέκοψαν οἱ στρατιῶται τὰ σχοινία τῆς
σκάφης καὶ εἴασαν αὐτὴν ἐκπεσεῖν.

<span id="033">33</span> ἄχρι δὲ οὖ ἡμέρα ἤμελλεν γίνεσθαι παρεκάλει ὁ
παῦλος ἅπαντας μεταλαβεῖν τροφῆς λέγων, τεσσαρεσκαιδεκάτην σήμερον
ἡμέραν προσδοκῶντες ἄσιτοι διατελεῖτε, μηθὲν προσλαβόμενοι·

<span id="034">34</span> διὸ παρακαλῶ ὑμᾶς μεταλαβεῖν τροφῆς, τοῦτο γὰρ
πρὸς τῆς ὑμετέρας σωτηρίας ὑπάρχει· οὐδενὸς γὰρ ὑμῶν θρὶξ ἀπὸ τῆς
κεφαλῆς ἀπολεῖται.

<span id="035">35</span> εἴπας δὲ ταῦτα καὶ λαβὼν ἄρτον εὐχαρίστησεν τῶ
θεῶ ἐνώπιον πάντων καὶ κλάσας ἤρξατο ἐσθίειν.

<span id="036">36</span> εὔθυμοι δὲ γενόμενοι πάντες καὶ αὐτοὶ
προσελάβοντο τροφῆς.

<span id="037">37</span> ἤμεθα δὲ αἱ πᾶσαι ψυχαὶ ἐν τῶ πλοίῳ διακόσιαι
ἑβδομήκοντα ἕξ.

<span id="038">38</span> κορεσθέντες δὲ τροφῆς ἐκούφιζον τὸ πλοῖον
ἐκβαλλόμενοι τὸν σῖτον εἰς τὴν θάλασσαν.

<span id="039">39</span> ὅτε δὲ ἡμέρα ἐγένετο, τὴν γῆν οὐκ ἐπεγίνωσκον,
κόλπον δέ τινα κατενόουν ἔχοντα αἰγιαλὸν εἰς ὃν ἐβουλεύοντο εἰ δύναιντο
ἐξῶσαι τὸ πλοῖον.

<span id="040">40</span> καὶ τὰς ἀγκύρας περιελόντες εἴων εἰς τὴν
θάλασσαν, ἅμα ἀνέντες τὰς ζευκτηρίας τῶν πηδαλίων, καὶ ἐπάραντες τὸν
ἀρτέμωνα τῇ πνεούσῃ κατεῖχον εἰς τὸν αἰγιαλόν.

<span id="041">41</span> περιπεσόντες δὲ εἰς τόπον διθάλασσον ἐπέκειλαν
τὴν ναῦν, καὶ ἡ μὲν πρῶρα ἐρείσασα ἔμεινεν ἀσάλευτος, ἡ δὲ πρύμνα ἐλύετο
ὑπὸ τῆς βίας \[τῶν κυμάτων\].

<span id="042">42</span> τῶν δὲ στρατιωτῶν βουλὴ ἐγένετο ἵνα τοὺς
δεσμώτας ἀποκτείνωσιν, μή τις ἐκκολυμβήσας διαφύγῃ·

<span id="043">43</span> ὁ δὲ ἑκατοντάρχης βουλόμενος διασῶσαι τὸν
παῦλον ἐκώλυσεν αὐτοὺς τοῦ βουλήματος, ἐκέλευσέν τε τοὺς δυναμένους
κολυμβᾶν ἀπορίψαντας πρώτους ἐπὶ τὴν γῆν ἐξιέναι,

<span id="044">44</span> καὶ τοὺς λοιποὺς οὓς μὲν ἐπὶ σανίσιν οὓς δὲ ἐπί
τινων τῶν ἀπὸ τοῦ πλοίου· καὶ οὕτως ἐγένετο πάντας διασωθῆναι ἐπὶ τὴν
γῆν.

------------------------------------------------------------------------

[Next: Acts Chapter 28](act028.md)
