[![](../../cdshop/ithlogo.png)](../../index)  
[Intangible Textual Heritage](../../index)  [Bible](../index) 
[Index](index)   
[Polyglot](../poly/mar015)  [KJV](../kjv/mar015) 
[Vul](../vul/mar015)   
  
[Mark Index](mar)  
  [Previous](mar014)  [Next](mar016) 

------------------------------------------------------------------------

### Greek NT: Mark Chapter 15

<span id="001">1</span> καὶ εὐθὺς πρωῒ συμβούλιον ποιήσαντες οἱ
ἀρχιερεῖς μετὰ τῶν πρεσβυτέρων καὶ γραμματέων καὶ ὅλον τὸ συνέδριον
δήσαντες τὸν ἰησοῦν ἀπήνεγκαν καὶ παρέδωκαν πιλάτῳ.

<span id="002">2</span> καὶ ἐπηρώτησεν αὐτὸν ὁ πιλᾶτος, σὺ εἶ ὁ βασιλεὺς
τῶν ἰουδαίων; ὁ δὲ ἀποκριθεὶς αὐτῶ λέγει, σὺ λέγεις.

<span id="003">3</span> καὶ κατηγόρουν αὐτοῦ οἱ ἀρχιερεῖς πολλά.

<span id="004">4</span> ὁ δὲ πιλᾶτος πάλιν ἐπηρώτα αὐτὸν λέγων, οὐκ
ἀποκρίνῃ οὐδέν; ἴδε πόσα σου κατηγοροῦσιν.

<span id="005">5</span> ὁ δὲ ἰησοῦς οὐκέτι οὐδὲν ἀπεκρίθη, ὥστε
θαυμάζειν τὸν πιλᾶτον.

<span id="006">6</span> κατὰ δὲ ἑορτὴν ἀπέλυεν αὐτοῖς ἕνα δέσμιον ὃν
παρῃτοῦντο.

<span id="007">7</span> ἦν δὲ ὁ λεγόμενος βαραββᾶς μετὰ τῶν στασιαστῶν
δεδεμένος οἵτινες ἐν τῇ στάσει φόνον πεποιήκεισαν.

<span id="008">8</span> καὶ ἀναβὰς ὁ ὄχλος ἤρξατο αἰτεῖσθαι καθὼς ἐποίει
αὐτοῖς.

<span id="009">9</span> ὁ δὲ πιλᾶτος ἀπεκρίθη αὐτοῖς λέγων, θέλετε
ἀπολύσω ὑμῖν τὸν βασιλέα τῶν ἰουδαίων;

<span id="010">10</span> ἐγίνωσκεν γὰρ ὅτι διὰ φθόνον παραδεδώκεισαν
αὐτὸν οἱ ἀρχιερεῖς.

<span id="011">11</span> οἱ δὲ ἀρχιερεῖς ἀνέσεισαν τὸν ὄχλον ἵνα μᾶλλον
τὸν βαραββᾶν ἀπολύσῃ αὐτοῖς.

<span id="012">12</span> ὁ δὲ πιλᾶτος πάλιν ἀποκριθεὶς ἔλεγεν αὐτοῖς, τί
οὗν \[θέλετε\] ποιήσω \[ὃν λέγετε\] τὸν βασιλέα τῶν ἰουδαίων;

<span id="013">13</span> οἱ δὲ πάλιν ἔκραξαν, σταύρωσον αὐτόν.

<span id="014">14</span> ὁ δὲ πιλᾶτος ἔλεγεν αὐτοῖς, τί γὰρ ἐποίησεν
κακόν; οἱ δὲ περισσῶς ἔκραξαν, σταύρωσον αὐτόν.

<span id="015">15</span> ὁ δὲ πιλᾶτος βουλόμενος τῶ ὄχλῳ τὸ ἱκανὸν
ποιῆσαι ἀπέλυσεν αὐτοῖς τὸν βαραββᾶν, καὶ παρέδωκεν τὸν ἰησοῦν
φραγελλώσας ἵνα σταυρωθῇ.

<span id="016">16</span> οἱ δὲ στρατιῶται ἀπήγαγον αὐτὸν ἔσω τῆς αὐλῆς,
ὅ ἐστιν πραιτώριον, καὶ συγκαλοῦσιν ὅλην τὴν σπεῖραν.

<span id="017">17</span> καὶ ἐνδιδύσκουσιν αὐτὸν πορφύραν καὶ
περιτιθέασιν αὐτῶ πλέξαντες ἀκάνθινον στέφανον·

<span id="018">18</span> καὶ ἤρξαντο ἀσπάζεσθαι αὐτόν, χαῖρε, βασιλεῦ
τῶν ἰουδαίων·

<span id="019">19</span> καὶ ἔτυπτον αὐτοῦ τὴν κεφαλὴν καλάμῳ καὶ
ἐνέπτυον αὐτῶ, καὶ τιθέντες τὰ γόνατα προσεκύνουν αὐτῶ.

<span id="020">20</span> καὶ ὅτε ἐνέπαιξαν αὐτῶ, ἐξέδυσαν αὐτὸν τὴν
πορφύραν καὶ ἐνέδυσαν αὐτὸν τὰ ἱμάτια αὐτοῦ. καὶ ἐξάγουσιν αὐτὸν ἵνα
σταυρώσωσιν αὐτόν.

<span id="021">21</span> καὶ ἀγγαρεύουσιν παράγοντά τινα σίμωνα
κυρηναῖον ἐρχόμενον ἀπ᾽ ἀγροῦ, τὸν πατέρα ἀλεξάνδρου καὶ ῥούφου, ἵνα ἄρῃ
τὸν σταυρὸν αὐτοῦ.

<span id="022">22</span> καὶ φέρουσιν αὐτὸν ἐπὶ τὸν γολγοθᾶν τόπον, ὅ
ἐστιν μεθερμηνευόμενον κρανίου τόπος.

<span id="023">23</span> καὶ ἐδίδουν αὐτῶ ἐσμυρνισμένον οἶνον, ὃς δὲ οὐκ
ἔλαβεν.

<span id="024">24</span> καὶ σταυροῦσιν αὐτὸν καὶ διαμερίζονται τὰ
ἱμάτια αὐτοῦ, βάλλοντες κλῆρον ἐπ᾽ αὐτὰ τίς τί ἄρῃ.

<span id="025">25</span> ἦν δὲ ὥρα τρίτη καὶ ἐσταύρωσαν αὐτόν.

<span id="026">26</span> καὶ ἦν ἡ ἐπιγραφὴ τῆς αἰτίας αὐτοῦ
ἐπιγεγραμμένη, ὁ βασιλεὺς τῶν ἰουδαίων.

<span id="027">27</span> καὶ σὺν αὐτῶ σταυροῦσιν δύο λῃστάς, ἕνα ἐκ
δεξιῶν καὶ ἕνα ἐξ εὐωνύμων αὐτοῦ.

<span id="028">28</span> 

<span id="029">29</span> καὶ οἱ παραπορευόμενοι ἐβλασφήμουν αὐτὸν
κινοῦντες τὰς κεφαλὰς αὐτῶν καὶ λέγοντες, οὐὰ ὁ καταλύων τὸν ναὸν καὶ
οἰκοδομῶν ἐν τρισὶν ἡμέραις,

<span id="030">30</span> σῶσον σεαυτὸν καταβὰς ἀπὸ τοῦ σταυροῦ.

<span id="031">31</span> ὁμοίως καὶ οἱ ἀρχιερεῖς ἐμπαίζοντες πρὸς
ἀλλήλους μετὰ τῶν γραμματέων ἔλεγον, ἄλλους ἔσωσεν, ἑαυτὸν οὐ δύναται
σῶσαι·

<span id="032">32</span> ὁ χριστὸς ὁ βασιλεὺς ἰσραὴλ καταβάτω νῦν ἀπὸ
τοῦ σταυροῦ, ἵνα ἴδωμεν καὶ πιστεύσωμεν. καὶ οἱ συνεσταυρωμένοι σὺν αὐτῶ
ὠνείδιζον αὐτόν.

<span id="033">33</span> καὶ γενομένης ὥρας ἕκτης σκότος ἐγένετο ἐφ᾽
ὅλην τὴν γῆν ἕως ὥρας ἐνάτης.

<span id="034">34</span> καὶ τῇ ἐνάτῃ ὥρᾳ ἐβόησεν ὁ ἰησοῦς φωνῇ μεγάλῃ,
ελωι ελωι λεμα σαβαχθανι; ὅ ἐστιν μεθερμηνευόμενον ὁ θεός μου ὁ θεός
μου, εἰς τί ἐγκατέλιπές με;

<span id="035">35</span> καί τινες τῶν παρεστηκότων ἀκούσαντες ἔλεγον,
ἴδε ἠλίαν φωνεῖ.

<span id="036">36</span> δραμὼν δέ τις \[καὶ\] γεμίσας σπόγγον ὄξους
περιθεὶς καλάμῳ ἐπότιζεν αὐτόν, λέγων, ἄφετε ἴδωμεν εἰ ἔρχεται ἠλίας
καθελεῖν αὐτόν.

<span id="037">37</span> ὁ δὲ ἰησοῦς ἀφεὶς φωνὴν μεγάλην ἐξέπνευσεν.

<span id="038">38</span> καὶ τὸ καταπέτασμα τοῦ ναοῦ ἐσχίσθη εἰς δύο ἀπ᾽
ἄνωθεν ἕως κάτω.

<span id="039">39</span> ἰδὼν δὲ ὁ κεντυρίων ὁ παρεστηκὼς ἐξ ἐναντίας
αὐτοῦ ὅτι οὕτως ἐξέπνευσεν εἶπεν, ἀληθῶς οὖτος ὁ ἄνθρωπος υἱὸς θεοῦ ἦν.

<span id="040">40</span> ἦσαν δὲ καὶ γυναῖκες ἀπὸ μακρόθεν θεωροῦσαι, ἐν
αἷς καὶ μαρία ἡ μαγδαληνὴ καὶ μαρία ἡ ἰακώβου τοῦ μικροῦ καὶ ἰωσῆτος
μήτηρ καὶ σαλώμη,

<span id="041">41</span> αἳ ὅτε ἦν ἐν τῇ γαλιλαίᾳ ἠκολούθουν αὐτῶ καὶ
διηκόνουν αὐτῶ, καὶ ἄλλαι πολλαὶ αἱ συναναβᾶσαι αὐτῶ εἰς ἱεροσόλυμα.

<span id="042">42</span> καὶ ἤδη ὀψίας γενομένης, ἐπεὶ ἦν παρασκευή, ὅ
ἐστιν προσάββατον,

<span id="043">43</span> ἐλθὼν ἰωσὴφ \[ὁ\] ἀπὸ ἁριμαθαίας εὐσχήμων
βουλευτής, ὃς καὶ αὐτὸς ἦν προσδεχόμενος τὴν βασιλείαν τοῦ θεοῦ,
τολμήσας εἰσῆλθεν πρὸς τὸν πιλᾶτον καὶ ᾐτήσατο τὸ σῶμα τοῦ ἰησοῦ.

<span id="044">44</span> ὁ δὲ πιλᾶτος ἐθαύμασεν εἰ ἤδη τέθνηκεν, καὶ
προσκαλεσάμενος τὸν κεντυρίωνα ἐπηρώτησεν αὐτὸν εἰ πάλαι ἀπέθανεν·

<span id="045">45</span> καὶ γνοὺς ἀπὸ τοῦ κεντυρίωνος ἐδωρήσατο τὸ
πτῶμα τῶ ἰωσήφ.

<span id="046">46</span> καὶ ἀγοράσας σινδόνα καθελὼν αὐτὸν ἐνείλησεν τῇ
σινδόνι καὶ ἔθηκεν αὐτὸν ἐν μνημείῳ ὃ ἦν λελατομημένον ἐκ πέτρας, καὶ
προσεκύλισεν λίθον ἐπὶ τὴν θύραν τοῦ μνημείου.

<span id="047">47</span> ἡ δὲ μαρία ἡ μαγδαληνὴ καὶ μαρία ἡ ἰωσῆτος
ἐθεώρουν ποῦ τέθειται.

------------------------------------------------------------------------

[Next: Mark Chapter 16](mar016)
