[![](../../cdshop/ithlogo.png)](../../index.md)  
[Intangible Textual Heritage](../../index)  [Bible](../index.md) 
[Index](index.md)   
[Polyglot](../poly/act016)  [KJV](../kjv/act016.md) 
[Vul](../vul/act016.md)   
  
[Acts Index](act.md)  
  [Previous](act015)  [Next](act017.md) 

------------------------------------------------------------------------

### Greek NT: Acts Chapter 16

<span id="001">1</span> κατήντησεν δὲ \[καὶ\] εἰς δέρβην καὶ εἰς
λύστραν. καὶ ἰδοὺ μαθητής τις ἦν ἐκεῖ ὀνόματι τιμόθεος, υἱὸς γυναικὸς
ἰουδαίας πιστῆς πατρὸς δὲ ἕλληνος,

<span id="002">2</span> ὃς ἐμαρτυρεῖτο ὑπὸ τῶν ἐν λύστροις καὶ ἰκονίῳ
ἀδελφῶν.

<span id="003">3</span> τοῦτον ἠθέλησεν ὁ παῦλος σὺν αὐτῶ ἐξελθεῖν, καὶ
λαβὼν περιέτεμεν αὐτὸν διὰ τοὺς ἰουδαίους τοὺς ὄντας ἐν τοῖς τόποις
ἐκείνοις, ᾔδεισαν γὰρ ἅπαντες ὅτι ἕλλην ὁ πατὴρ αὐτοῦ ὑπῆρχεν.

<span id="004">4</span> ὡς δὲ διεπορεύοντο τὰς πόλεις, παρεδίδοσαν
αὐτοῖς φυλάσσειν τὰ δόγματα τὰ κεκριμένα ὑπὸ τῶν ἀποστόλων καὶ
πρεσβυτέρων τῶν ἐν ἱεροσολύμοις.

<span id="005">5</span> αἱ μὲν οὗν ἐκκλησίαι ἐστερεοῦντο τῇ πίστει καὶ
ἐπερίσσευον τῶ ἀριθμῶ καθ᾽ ἡμέραν.

<span id="006">6</span> διῆλθον δὲ τὴν φρυγίαν καὶ γαλατικὴν χώραν,
κωλυθέντες ὑπὸ τοῦ ἁγίου πνεύματος λαλῆσαι τὸν λόγον ἐν τῇ ἀσίᾳ·

<span id="007">7</span> ἐλθόντες δὲ κατὰ τὴν μυσίαν ἐπείραζον εἰς τὴν
βιθυνίαν πορευθῆναι, καὶ οὐκ εἴασεν αὐτοὺς τὸ πνεῦμα ἰησοῦ·

<span id="008">8</span> παρελθόντες δὲ τὴν μυσίαν κατέβησαν εἰς τρῳάδα.

<span id="009">9</span> καὶ ὅραμα διὰ \[τῆς\] νυκτὸς τῶ παύλῳ ὤφθη, ἀνὴρ
μακεδών τις ἦν ἑστὼς καὶ παρακαλῶν αὐτὸν καὶ λέγων, διαβὰς εἰς
μακεδονίαν βοήθησον ἡμῖν.

<span id="010">10</span> ὡς δὲ τὸ ὅραμα εἶδεν, εὐθέως ἐζητήσαμεν
ἐξελθεῖν εἰς μακεδονίαν, συμβιβάζοντες ὅτι προσκέκληται ἡμᾶς ὁ θεὸς
εὐαγγελίσασθαι αὐτούς.

<span id="011">11</span> ἀναχθέντες δὲ ἀπὸ τρῳάδος εὐθυδρομήσαμεν εἰς
σαμοθρᾴκην, τῇ δὲ ἐπιούσῃ εἰς νέαν πόλιν,

<span id="012">12</span> κἀκεῖθεν εἰς φιλίππους, ἥτις ἐστὶν πρώτη\[ς\]
μερίδος τῆς μακεδονίας πόλις, κολωνία. ἦμεν δὲ ἐν ταύτῃ τῇ πόλει
διατρίβοντες ἡμέρας τινάς.

<span id="013">13</span> τῇ τε ἡμέρᾳ τῶν σαββάτων ἐξήλθομεν ἔξω τῆς
πύλης παρὰ ποταμὸν οὖ ἐνομίζομεν προσευχὴν εἶναι, καὶ καθίσαντες
ἐλαλοῦμεν ταῖς συνελθούσαις γυναιξίν.

<span id="014">14</span> καί τις γυνὴ ὀνόματι λυδία, πορφυρόπωλις πόλεως
θυατείρων σεβομένη τὸν θεόν, ἤκουεν, ἧς ὁ κύριος διήνοιξεν τὴν καρδίαν
προσέχειν τοῖς λαλουμένοις ὑπὸ τοῦ παύλου.

<span id="015">15</span> ὡς δὲ ἐβαπτίσθη καὶ ὁ οἶκος αὐτῆς, παρεκάλεσεν
λέγουσα, εἰ κεκρίκατέ με πιστὴν τῶ κυρίῳ εἶναι, εἰσελθόντες εἰς τὸν
οἶκόν μου μένετε· καὶ παρεβιάσατο ἡμᾶς.

<span id="016">16</span> ἐγένετο δὲ πορευομένων ἡμῶν εἰς τὴν προσευχὴν
παιδίσκην τινὰ ἔχουσαν πνεῦμα πύθωνα ὑπαντῆσαι ἡμῖν, ἥτις ἐργασίαν
πολλὴν παρεῖχεν τοῖς κυρίοις αὐτῆς μαντευομένη.

<span id="017">17</span> αὕτη κατακολουθοῦσα τῶ παύλῳ καὶ ἡμῖν ἔκραζεν
λέγουσα, οὖτοι οἱ ἄνθρωποι δοῦλοι τοῦ θεοῦ τοῦ ὑψίστου εἰσίν, οἵτινες
καταγγέλλουσιν ὑμῖν ὁδὸν σωτηρίας.

<span id="018">18</span> τοῦτο δὲ ἐποίει ἐπὶ πολλὰς ἡμέρας. διαπονηθεὶς
δὲ παῦλος καὶ ἐπιστρέψας τῶ πνεύματι εἶπεν, παραγγέλλω σοι ἐν ὀνόματι
ἰησοῦ χριστοῦ ἐξελθεῖν ἀπ᾽ αὐτῆς· καὶ ἐξῆλθεν αὐτῇ τῇ ὥρᾳ.

<span id="019">19</span> ἰδόντες δὲ οἱ κύριοι αὐτῆς ὅτι ἐξῆλθεν ἡ ἐλπὶς
τῆς ἐργασίας αὐτῶν ἐπιλαβόμενοι τὸν παῦλον καὶ τὸν σιλᾶν εἵλκυσαν εἰς
τὴν ἀγορὰν ἐπὶ τοὺς ἄρχοντας,

<span id="020">20</span> καὶ προσαγαγόντες αὐτοὺς τοῖς στρατηγοῖς εἶπαν,
οὖτοι οἱ ἄνθρωποι ἐκταράσσουσιν ἡμῶν τὴν πόλιν ἰουδαῖοι ὑπάρχοντες,

<span id="021">21</span> καὶ καταγγέλλουσιν ἔθη ἃ οὐκ ἔξεστιν ἡμῖν
παραδέχεσθαι οὐδὲ ποιεῖν ῥωμαίοις οὗσιν.

<span id="022">22</span> καὶ συνεπέστη ὁ ὄχλος κατ᾽ αὐτῶν, καὶ οἱ
στρατηγοὶ περιρήξαντες αὐτῶν τὰ ἱμάτια ἐκέλευον ῥαβδίζειν,

<span id="023">23</span> πολλάς τε ἐπιθέντες αὐτοῖς πληγὰς ἔβαλον εἰς
φυλακήν, παραγγείλαντες τῶ δεσμοφύλακι ἀσφαλῶς τηρεῖν αὐτούς·

<span id="024">24</span> ὃς παραγγελίαν τοιαύτην λαβὼν ἔβαλεν αὐτοὺς εἰς
τὴν ἐσωτέραν φυλακὴν καὶ τοὺς πόδας ἠσφαλίσατο αὐτῶν εἰς τὸ ξύλον.

<span id="025">25</span> κατὰ δὲ τὸ μεσονύκτιον παῦλος καὶ σιλᾶς
προσευχόμενοι ὕμνουν τὸν θεόν, ἐπηκροῶντο δὲ αὐτῶν οἱ δέσμιοι·

<span id="026">26</span> ἄφνω δὲ σεισμὸς ἐγένετο μέγας ὥστε σαλευθῆναι
τὰ θεμέλια τοῦ δεσμωτηρίου, ἠνεῴχθησαν δὲ παραχρῆμα αἱ θύραι πᾶσαι, καὶ
πάντων τὰ δεσμὰ ἀνέθη.

<span id="027">27</span> ἔξυπνος δὲ γενόμενος ὁ δεσμοφύλαξ καὶ ἰδὼν
ἀνεῳγμένας τὰς θύρας τῆς φυλακῆς, σπασάμενος \[τὴν\] μάχαιραν ἤμελλεν
ἑαυτὸν ἀναιρεῖν, νομίζων ἐκπεφευγέναι τοὺς δεσμίους.

<span id="028">28</span> ἐφώνησεν δὲ μεγάλῃ φωνῇ \[ὁ\] παῦλος λέγων,
μηδὲν πράξῃς σεαυτῶ κακόν, ἅπαντες γάρ ἐσμεν ἐνθάδε.

<span id="029">29</span> αἰτήσας δὲ φῶτα εἰσεπήδησεν, καὶ ἔντρομος
γενόμενος προσέπεσεν τῶ παύλῳ καὶ \[τῶ\] σιλᾷ,

<span id="030">30</span> καὶ προαγαγὼν αὐτοὺς ἔξω ἔφη, κύριοι, τί με δεῖ
ποιεῖν ἵνα σωθῶ;

<span id="031">31</span> οἱ δὲ εἶπαν, πίστευσον ἐπὶ τὸν κύριον ἰησοῦν,
καὶ σωθήσῃ σὺ καὶ ὁ οἶκός σου.

<span id="032">32</span> καὶ ἐλάλησαν αὐτῶ τὸν λόγον τοῦ κυρίου σὺν
πᾶσιν τοῖς ἐν τῇ οἰκίᾳ αὐτοῦ.

<span id="033">33</span> καὶ παραλαβὼν αὐτοὺς ἐν ἐκείνῃ τῇ ὥρᾳ τῆς
νυκτὸς ἔλουσεν ἀπὸ τῶν πληγῶν, καὶ ἐβαπτίσθη αὐτὸς καὶ οἱ αὐτοῦ πάντες
παραχρῆμα,

<span id="034">34</span> ἀναγαγών τε αὐτοὺς εἰς τὸν οἶκον παρέθηκεν
τράπεζαν, καὶ ἠγαλλιάσατο πανοικεὶ πεπιστευκὼς τῶ θεῶ.

<span id="035">35</span> ἡμέρας δὲ γενομένης ἀπέστειλαν οἱ στρατηγοὶ
τοὺς ῥαβδούχους λέγοντες, ἀπόλυσον τοὺς ἀνθρώπους ἐκείνους.

<span id="036">36</span> ἀπήγγειλεν δὲ ὁ δεσμοφύλαξ τοὺς λόγους
\[τούτους\] πρὸς τὸν παῦλον, ὅτι ἀπέσταλκαν οἱ στρατηγοὶ ἵνα ἀπολυθῆτε·
νῦν οὗν ἐξελθόντες πορεύεσθε ἐν εἰρήνῃ.

<span id="037">37</span> ὁ δὲ παῦλος ἔφη πρὸς αὐτούς, δείραντες ἡμᾶς
δημοσίᾳ ἀκατακρίτους, ἀνθρώπους ῥωμαίους ὑπάρχοντας, ἔβαλαν εἰς φυλακήν·
καὶ νῦν λάθρᾳ ἡμᾶς ἐκβάλλουσιν; οὐ γάρ, ἀλλὰ ἐλθόντες αὐτοὶ ἡμᾶς
ἐξαγαγέτωσαν.

<span id="038">38</span> ἀπήγγειλαν δὲ τοῖς στρατηγοῖς οἱ ῥαβδοῦχοι τὰ
ῥήματα ταῦτα. ἐφοβήθησαν δὲ ἀκούσαντες ὅτι ῥωμαῖοί εἰσιν,

<span id="039">39</span> καὶ ἐλθόντες παρεκάλεσαν αὐτούς, καὶ
ἐξαγαγόντες ἠρώτων ἀπελθεῖν ἀπὸ τῆς πόλεως.

<span id="040">40</span> ἐξελθόντες δὲ ἀπὸ τῆς φυλακῆς εἰσῆλθον πρὸς τὴν
λυδίαν, καὶ ἰδόντες παρεκάλεσαν τοὺς ἀδελφοὺς καὶ ἐξῆλθαν.

------------------------------------------------------------------------

[Next: Acts Chapter 17](act017.md)
