<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Philemon</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="tit.htm">Previous</A>&nbsp;
<A HREF="heb.htm">Next</A>&nbsp;
</CENTER>
<HR>
</p> <h3 align="center" align="center">Maori Bible: Philemon</h3> 
<p><A NAME="an_1:1">1:1</A>&nbsp;&#182; Na Paora, na te herehere a Karaiti Ihu, na to taua teina hoki, na Timoti, ki ta maua e aroha nei, ki to maua hoa mahi, ki a Pirimona,</p> 
<p><A NAME="an_1:2">1:2</A>&nbsp;Ki a Apia hoki, ko to maua tuahine, ki to maua hoa hoia, ki a Arakipu, ki te hahi hoki i tou whare:</p> 
<p><A NAME="an_1:3">1:3</A>&nbsp;Kia tau te aroha noa ki a koutou, me te rangimarie, he mea na te Atua, na to tatou Matua, na te Ariki hoki, na Ihu Karaiti.</p> 
<p><A NAME="an_1:4">1:4</A>&nbsp;Tenei ahau te whakawhetai atu nei ki toku Atua, mau tonu toku mahara ki a koe i aku karakiatanga:</p> 
<p><A NAME="an_1:5">1:5</A>&nbsp;He rongo noku ki tou aroha, ki tou whakapono ki te Ariki, ki a Ihu, a ki te hunga tapu katoa;</p> 
<p><A NAME="an_1:6">1:6</A>&nbsp;Mo te whakahoatanga mai o tou whakapono kia whai mana, i runga i te matauranga ki nga pai katoa i roto i a koutou, he mea ki a Karaiti Ihu.</p> 
<p><A NAME="an_1:7">1:7</A>&nbsp;He nui hoki to matou koa, marie ana hoki te ngakau i tou aroha, no te mea e ora ana nga ngakau o te hunga tapu i a koe, e toku teina.</p> 
<p><A NAME="an_1:8">1:8</A>&nbsp;&#182; Heoi ahakoa he nui toku maia i roto i a te Karaiti ki te whakatakoto atu i te mea tika ki a koe,</p> 
<p><A NAME="an_1:9">1:9</A>&nbsp;Na te aroha ke taku ka inoi atu nei, ara taku, ta te koroheke, ta Paora, he herehere nei inaianei na Ihu Karaiti;</p> 
<p><A NAME="an_1:10">1:10</A>&nbsp;He kupu tenei naku ki a koe mo taku tamaiti, mo Onehimu, he mea whanau naku i ahau nei i te herehere:</p> 
<p><A NAME="an_1:11">1:11</A>&nbsp;I mua, kahore tetahi mea pai ana ki a koe; inaianei ia, kua whai pai koe i a ia, ahau ano hoki.</p> 
<p><A NAME="an_1:12">1:12</A>&nbsp;Kua whakahokia atu nei ia e ahau, tona tinana tonu, ko toku manawa ake ia.</p> 
<p><A NAME="an_1:13">1:13</A>&nbsp;I mea ano ahau kia puritia ia ki ahau, hei whakakapi mou ki te mahi ki ahau i roto i nga mekameka o te rongopai:</p> 
<p><A NAME="an_1:14">1:14</A>&nbsp;Otira kahore nei tau kupu, kihai ahau i pai kia meatia tetahi mea; kei riro whakauaua mai tou pai; engari i roto ano i te ngakau.</p> 
<p><A NAME="an_1:15">1:15</A>&nbsp;Ko te mea ano pea tenei i motuhia mai ai ia i a koe mo tetahi wa, kia mau pu ai ia i a koe ake ake;</p> 
<p><A NAME="an_1:16">1:16</A>&nbsp;Ehara i te mea hei pononga ia i enei wa, engari tera atu i te pononga, he teina i nui rawa ai toku aroha, tera ia e nui rawa atu tou, i te kikokiko, i te Ariki ano hoki.</p> 
<p><A NAME="an_1:17">1:17</A>&nbsp;Na, ki te mea kua waiho ahau hei hoa mou, manako mai ki a ia me te mea ko ahau.</p> 
<p><A NAME="an_1:18">1:18</A>&nbsp;Ki te mea ia kua he ia ki tetahi mea au, kei a ia ranei tetahi mea au, waiho mai maku tena e whakaaro;</p> 
<p><A NAME="an_1:19">1:19</A>&nbsp;He tuhituhi tenei naku, na Paora, na toku ringaringa ake, maku e whakautu; na kahore aku meatanga atu ki a koe, tera ano taku taonga kei a koe, ko koe ano.</p> 
<p><A NAME="an_1:20">1:20</A>&nbsp;Ae ra, e toku teina, kia whai pai ahau i a koe i roto i te Ariki: kia ora toku ngakau i roto i te Ariki.</p> 
<p><A NAME="an_1:21">1:21</A>&nbsp;He u no toku whakaaro ki a koe ka ngohengohe, i tuhituhi atu ai ahau ki a koe, e mohio ana hoki, tera e nui atu tau e mea ai i taku e korero atu nei.</p> 
<p><A NAME="an_1:22">1:22</A>&nbsp;Tenei ano hoki, kia rite mai i a koe tetahi whare moku: e mea ana hoki ahau tera e mana a koutou inoi, a ka tukua atu ahau kia a koutou.</p> 
<p><A NAME="an_1:23">1:23</A>&nbsp;Tenei te oha atu nei ki a koe a Epapara, toku hoa herehere i roto i a Karaiti Ihu,</p> 
<p><A NAME="an_1:24">1:24</A>&nbsp;Ratou tahi ko Maka, ko Aritaku, ko Rimaha, ko Ruka, oku hoa mahi.</p> 
<p><A NAME="an_1:25">1:25</A>&nbsp;Kia tau te aroha noa o to tatou Ariki, o Ihu Karaiti ki o koutou wairua. Amine.</p> 
<p><HR>
<CENTER>
<A HREF="heb.htm">Next: Hebrews</A></CENTER>
</BODY>
</HTML>
