[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](num)  [Next](jos.md) 

------------------------------------------------------------------------

### Maori Bible: Deuteronomy

<span id="an_1:1">1:1</span> ¶ Ko nga kupu enei i korero ai a Mohi ki a
Iharaira katoa i tenei taha o Horano, i te koraha, i te mania, i te
ritenga atu o Tupu, i waenganui o Parana, o Topera, o Rapana, o
Hateroto, o Rihahapa.

<span id="an_1:2">1:2</span> Kia kotahi tekau ma tahi nga ra e haere atu
ana i Horepa, ki te tika na maunga Heira, ka tae ai ki Kareheparena.

<span id="an_1:3">1:3</span> No te wha tekau o nga tau, no te tekau ma
tahi o nga marama, no te ra tuatahi o te marama, ka korerotia e Mohi ki
nga tama a Iharaira nga mea katoa i ako ai a Ihowa ki a ia mo ratou;

<span id="an_1:4">1:4</span> I muri i tana patunga i a Hihona kingi o
nga Amori, i noho ra i Hehepona, i a Oka hoki kingi o Pahana, i noho ra
i Ahataroto, i Eterei.

<span id="an_1:5">1:5</span> I timata a Mohi i tenei taha o Horano, i te
whenua o Moapa, te kauwhau i tenei ture: i mea ia,

<span id="an_1:6">1:6</span> I korero mai a Ihowa, to tatou Atua, ki a
tatou i Horepa, i mea, Ka roa to koutou noho ki tenei maunga:

<span id="an_1:7">1:7</span> Anga atu, hapainga atu, haere ki te maunga
o nga Amori, ki nga wahi katoa hoki e tata ana ki reira, o te mania, o
nga pukepuke, o te raorao, o te tonga, o te tahatika ano o te moana, ki
te whenua o nga Kanaani, ki Repanona, ki te awa nui ano, ki te awa, ki
Uparati.

<span id="an_1:8">1:8</span> Nana, kua tukua atu nei e ahau te whenua ki
to koutou aroaro: haere ki roto, tangohia te whenua i oati ai a Ihowa ki
o koutou matua, ki a Aperahama, ki a Ihaka, ki a Hakopa kia hoatu mo
ratou, mo to ratou uri hoki i muri i a ratou.

<span id="an_1:9">1:9</span> ¶ I korero ano ahau ki a koutou i taua wa,
i mea, E kore e ahei ko ahau anake hei pikau i a koutou:

<span id="an_1:10">1:10</span> Kua whakanui a Ihowa, to koutou Atua, i a
koutou, a tenei koutou te rite nei inaianei ki nga whetu o te rangi te
tini.

<span id="an_1:11">1:11</span> Ma Ihowa, ma te Atua o o koutou matua, e
tapiri ano a muri i a koutou ki nga mano tini atu i a koutou e noho nei,
mana koutou e manaaki, e pera ano me tana i korero ai ki a koutou!

<span id="an_1:12">1:12</span> Me pehea e taea ai e ahau anake ta koutou
whakararu, to koutou whakataimaha, me ta koutou ngangau?

<span id="an_1:13">1:13</span> Whakaritea mai e koutou etahi tangata
tupato, whai whakaaro, e mohiotia ana e o koutou iwi, a maku ratou e mea
hei upoko mo koutou.

<span id="an_1:14">1:14</span> Na ka utu koutou ki ahau, ka mea, He mea
pai tau e ki mai na kia meatia.

<span id="an_1:15">1:15</span> Na ka tango ahau i nga upoko o o koutou
iwi, i nga mea whakaaro, e mohiotia ana, a meatia iho ratou e ahau hei
upoko mo koutou, hei rangatira mo nga mano, hei rangatira mo nga rau,
hei rangatira mo nga rima tekau, hei rangatira mo nga tekau, hei
kaiwhakahauhau hoki mo o koutou iwi.

<span id="an_1:16">1:16</span> I ki ano ahau i taua wa ki o koutou
kaiwhakawa, i mea, Whakarangona nga kupu a o koutou teina, a tetahi, a
tetahi, kia tika te whakawa mo te tangata, mo tona teina, mo te tangata
ke hoki e noho ana i a ia.

<span id="an_1:17">1:17</span> Kei whakaaro ki te kanohi ina whakawa,
kia rite ta koutou whakarongo ki te iti, ki te rahi; kei wehi koutou i
te kanohi tangata; no te mea na te Atua te whakawa; a, ko te mea e ngaro
ana i a koutou, ka kawe mai ki ahau, a maku e whakarongo.

<span id="an_1:18">1:18</span> A whakahaua ana e ahau i reira nga mea
katoa e mahi ai koutou.

<span id="an_1:19">1:19</span> ¶ A ka turia mai e tatou i Horepa, na
haerea katoatia ana e tatou taua koraha nui, e wehingia ana, i kite ra
koutou i te ara o te whenua maunga o nga Amori; i pera me ta Ihowa, me
ta to tatou Atua, i ako mai ai ki a tatou; na ka tae atu ki Karehep
arenea.

<span id="an_1:20">1:20</span> Na ka mea ahau ki a koutou, Kua tae mai
nei koutou ki te whenua maunga o nga Amori, ka homai nei e Ihowa, e to
tatou Atua, ki a tatou.

<span id="an_1:21">1:21</span> Nana, ka tukua nei te whenua e Ihowa, e
tou Atua, ki tou aroaro: haere ki runga, tangohia, kia rite ai ki ta
Ihowa, ki ta te Atua o ou matua, i ki ai ki a koe; kaua e wehi, kaua
hoki e pawera.

<span id="an_1:22">1:22</span> Na ka whakatata mai koutou katoa ki ahau,
ka mea, Kia tono tatou i etahi ki mua i a tatou, a ko ratou hei titiro i
to tatou whenua, hei whakahoki mai i te korero ki a tatou, mo te huarahi
e haere ai tatou ki runga, mo nga pa hoki ka haere atu ne i tatou ki
reira.

<span id="an_1:23">1:23</span> A i pai ano taua kupu ki ahau: na ka
tango ahau i etahi tangata kotahi tekau ma rua i roto i a koutou, tataki
kotahi o tenei iwi, o tenei iwi.

<span id="an_1:24">1:24</span> A ka tahuri ratou, ka piki ki te maunga,
a ka tae ki te awaawa o Ehekora, ka tirotiro hoki a taua wahi.

<span id="an_1:25">1:25</span> A ka tango ratou i etahi o nga hua o te
whenua ki o ratou ringa, a maua ana ki raro, ki a tatou, i whakahoki ake
ano ratou i te kupu ki a tatou, i mea, He pai te whenua ka homai nei e
Ihowa, e to tatou Atua, ki a tatou.

<span id="an_1:26">1:26</span> Heoi kihai koutou i pai ki te haere ki
runga; na ka tutu ki te kupu a Ihowa, a to koutou Atua:

<span id="an_1:27">1:27</span> A amuamu ana i roto i o koutou teneti,
mea ana, He kino no Ihowa ki a tatou i whakaputaina mai ai tatou e ia i
te whenua o Ihipa, kia hoatu ai tatou ki te ringa o nga Amori, kia huna
ai tatou.

<span id="an_1:28">1:28</span> Kia haere tatou ki runga ki hea? kua
ngohe nei hoki o tatou ngakau i ta o tatou tuakana, e mea ra, He nunui
te iwi, he roroa i a tatou; ko nga pa he nui, taiepa rawa a tutuki noa
ki te rangi: i kite ano hoki matou i nga tama a nga Anakimi ki rei ra.

<span id="an_1:29">1:29</span> Na ka mea ahau ki a koutou, Kei pawera,
kei wehi i a ratou.

<span id="an_1:30">1:30</span> Ko Ihowa, ko to koutou Atua, te haere nei
i mua i a koutou, mana ta koutou pakanga; ka rite ki nga mea katoa i mea
ai ia mo koutou ki to koutou aroaro i Ihipa;

<span id="an_1:31">1:31</span> I te koraha ano, i kite ra koe i reira i
ta Ihowa, i ta tou Atua wahanga i a koe, ano he tangata e waha ana i
tana tamaiti, i te ara katoa i haere na koutou, a tae noa mai ki tenei
wahi.

<span id="an_1:32">1:32</span> I tenei mea ano, kihai koutou i whakapono
ki a Ihowa, ki to koutou Atua,

<span id="an_1:33">1:33</span> I haere ra i mua i a koutou i te ara, hei
whakataki i tetahi wahi mo koutou, e tu ai o koutou teneti, i te po i
roto i te ahi, hei whakaatu ki a koutou i te ara e haere ai koutou, a i
roto i te kapua i te awatea.

<span id="an_1:34">1:34</span> A ka rongo a Ihowa i o koutou reo e
korero ana, na ka riri, ka oati, ka mea,

<span id="an_1:35">1:35</span> E kore rawa tetahi o enei tangata o tenei
whakatupuranga kino e kite i taua whenua pai i oati ai ahau kia hoatu ki
o koutou matua,

<span id="an_1:36">1:36</span> Heoi ano ko Karepe, ko te tama a Iepune,
e kite ia; a ka hoatu e ahau ki a ia, ki ana tama hoki, te whenua i
haerea e ia, mona i tino whai a Ihowa.

<span id="an_1:37">1:37</span> A i riri ano a Ihowa ki ahau, mo koutou
hoki, i mea mai, E kore ano kore e tae ki reira.

<span id="an_1:38">1:38</span> Ko Hohua, ko te tama a Nunu, e tu ana i
tou aroaro, e tae ia ki reira: whakatenatenangia ia; ta te mea mana a
Iharaira e whakawhiwhi ki tera wahi.

<span id="an_1:39">1:39</span> Na, ko a koutou potiki, i mea na koutou
ka waiho hei parau, me a koutou tama kihai nei i mohio i taua ra ki te
pai, ki te kino, e tae ratou ki reira, ka hoatu ano e ahau a reira ki a
ratou, a e whiwhi ratou ki tera whenua.

<span id="an_1:40">1:40</span> Ko koutou ia, tahuri atu, haere ki te
koraha, na te huarahi ki te Moana Whero.

<span id="an_1:41">1:41</span> Na ka utu koutou, ka mea mai ki ahau, Kua
hara matou ki a Ihowa; ka haere matou ki runga, ki te whawhai, kia rite
ai nga mea katoa i whakahau mai ai a Ihowa, to tatou Atua, ki a tatou. A
whitikiria ano e koutou, e tera, e tera, ana mea mo te rir i, na ka mea
koutou ki te piki ki te maunga.

<span id="an_1:42">1:42</span> Katahi ka mea a Ihowa ki ahau, Mea atu ki
a ratou, Kaua e haere, kaua ano e tu ki te riri; kahore hoki ahau i roto
i a koutou; kei patua ki te aroaro o o koutou hoariri.

<span id="an_1:43">1:43</span> Na ka korero ahau ki a koutou; a kihai
koutou i rongo, heoi, ka tutu koutou ki te kupu a Ihowa, na hikaka ana
koutou, piki ana ki te maunga.

<span id="an_1:44">1:44</span> Na ka puta nga Amori, e noho ana i taua
maunga, ki te tu i a koutou, a whai ana i a koutou, ano he pi, patua iho
koutou i Heira, a taea noatia a Horema.

<span id="an_1:45">1:45</span> Na ka hoki koutou, ka tangi ki te aroaro
o Ihowa; otiia kihai a Ihowa i whakarongo ki to koutou reo, kihai ano i
anga tona taringa ki a koutou.

<span id="an_1:46">1:46</span> Na ka noho koutou ki Karehe, a maha noa
nga ra, nga ra hoki i noho ai koutou.

<span id="an_2:1">2:1</span> ¶ Na ka tahuri tatou, ka haere ki te koraha
na te ara ki te Moana Whero; i pera ano me ta Ihowa i ki mai ai ki ahau:
a he maha nga ra i taiawhiotia ai e tatou a Maunga Heira.

<span id="an_2:2">2:2</span> Na ka korero a Ihowa ki ahau, ka mea,

<span id="an_2:3">2:3</span> Ka roa nei ta koutou taiawhio i tenei
maunga: tahuri whaka te raki.

<span id="an_2:4">2:4</span> Whakahau hoki ki te iwi, mea atu, Ka haere
nei koutou na nga rohe o o koutou tuakana, o nga tama a Ehau, e noho ana
i Heira; a ka wehi ratou i a koutou: na kia tupato i a koutou:

<span id="an_2:5">2:5</span> Kaua e whakapataritari i a ratou; e kore
hoki e hoatu e ahau ki a koutou tetahi wahi o to ratou whenua, ahakoa
takahanga mo te kapu o te waewae, no te mea kua hoatu e ahau a Maunga
Heira ki a Ehau hei kainga tupu.

<span id="an_2:6">2:6</span> Hokona he kai i a ratou ki te moni, ka kai
ai koutou; ko te wai hoki me hoki e koutou i a ratou ki te moni, ka inu
ai.

<span id="an_2:7">2:7</span> He mea hoki kua manaaki a Ihowa, tou Atua,
i a koe i nga mahi katoa a tou ringa; e mohio ana ia ki tou haerenga i
tenei koraha nui: i tou taha a Ihowa, tou Atua, i enei tau e wha tekau;
a kahore koe i hapa i tetahi mea.

<span id="an_2:8">2:8</span> ¶ A ka pahemo i a tatou o tatou tuakana,
nga tama a Ehau, e noho ana i Heira, i te ara i te mania o Erata, o
Ehiono Kepere, na ka tahuri tatou, ka haere na te huarahi i te koraha o
Moapa.

<span id="an_2:9">2:9</span> A ka mea a Ihowa ki ahau, Kei whawhai koe
ki nga Moapi, kaua ano e whakatari pakanga ki a ratou; ta te mea e kore
e hoatu e ahau tetahi wahi o tona whenua hei kainga mou, no te mea kua
hoatu a Ara e ahau hei kainga mo nga tama a Rota.

<span id="an_2:10">2:10</span> I noho nga Emime ki reira i mua, he nui,
he tini, he roroa tena iwi, rite tahi ano ki nga Anakimi:

<span id="an_2:11">2:11</span> I korerotia hoki ratou he roroa, he pera
me nga Anakimi; na nga Moapi ia ratou i hua he Emime.

<span id="an_2:12">2:12</span> I noho hoki nga Hori ki Heira i mua; a,
muri iho i a ratou, ko nga tama a Ehau, na ratou hoki te hunanga i era i
o ratou aroaro, a noho iho ana ki to ratou wahi, rite tahi ta ratou ki
ta Iharaira i mea ai ki te whenua i riro mai i a ia, i homai nei e Ihowa
ki a ratou.

<span id="an_2:13">2:13</span> Tena, whakatika, whiti atu i te awa, i
Terete: na ka whiti mai tatou i te awa, i Terete.

<span id="an_2:14">2:14</span> A ko nga ra i haere mai ai tatou i
Kareheparenea, a tae noa ki to tatou whitinga mai i te awa, i Terete, e
toru tekau ma waru nga tau, no ka poto atu i roto i te ope te
whakapaparanga katoa o nga tangata hapai patu; te pera me ta Ihowa i
oati ai ki a ratou.

<span id="an_2:15">2:15</span> I runga ano hoki i a ratou te ringa o
Ihowa e whakamate ana i a ratou i te puni a poto noa ratou.

<span id="an_2:16">2:16</span> A ka poto katoa nga tangata hapai patu te
mate atu i roto i te iwi.

<span id="an_2:17">2:17</span> Na ka korero a Ihowa ki ahau, ka mea,

<span id="an_2:18">2:18</span> Hei tenei ra koe haere ai ma Ara, ma te
rohe o Moapa.

<span id="an_2:19">2:19</span> A, e tata atu koe ki te ritenga atu o nga
tama a Amona, kaua e whawhai ki a ratou, kaua ano hoki e whakatari
pakanga ki a ratou: e kore hoki e hoatu e ahau tetahi wahi o te whenua o
nga tama a Amona hei kainga mou, no te mea kua hoatu e ahau hei kainga
mo nga tama a Rota.

<span id="an_2:20">2:20</span> I korerotia hoki tera he whenua tangata
roroa; i noho hoki nga tangata roroa ki reira i mua, a huaina iho ratou
e nga Amoni he Hamahumi.

<span id="an_2:21">2:21</span> He nui, he maha, he roroa taua iwi, rite
tahi ki nga Anakimi; na Ihowa ia ratou i huna i to ratou aroaro; a riro
ana to ratou kainga i a ratou, a noho tonu iho i muri i a ratou;

<span id="an_2:22">2:22</span> Pera me tana i mea ai ki nga tama a Ehau,
e noho ra i Heira, i tana hunanga i nga Hori i to ratou aroaro; na riro
ana i a ratou to ratou kainga, a noho tonu iho ratou i muri i a ratou a
mohoa noa nei.

<span id="an_2:23">2:23</span> Na, ko nga Awimi, i noho ra ki nga pa a
puta noa ki Kaha, na nga Kapatorimi i haere mai ra i Kapatora ratou i
huna, a noho iho i muri i a ratou.

<span id="an_2:24">2:24</span> ¶ Whakatika, haere, whiti atu i te awa i
Aranona; na kua hoatu e ahau ki tou ringa a Hihona kingi o Hehepona, te
Amori me tona whenua: anga atu, tangohia, e riri i ta korua riri.

<span id="an_2:25">2:25</span> Kei tenei ra ahau timata ai te whakapa i
tou pawera, i tou wehi ki nga iwi i raro i te rangi, puta noa, puta noa,
ina rongo ki tou rongo, a ka wiri ratou, ka aue i a koe.

<span id="an_2:26">2:26</span> Na tukua atu ana e ahau nga karere i te
koraha, i Keremota, ki a Hihona kingi o Hehepona; mo te ata noho nga
kupu, a ka mea atu,

<span id="an_2:27">2:27</span> Kia haere atu ahau na tou whenua; ka
haere ahau na te huanui; e kore ahau e peka ki matau, ki maui.

<span id="an_2:28">2:28</span> Mau e homai he kai maku hei utu mo te
moni, ka kai ai ahau; e homai hoki he wai moku mo te moni, ka inu ai
ahau; heoi ano ko te haere kau a oku waewae;

<span id="an_2:29">2:29</span> Kia rite ki ta nga tama a Ehau e noho ana
i Heira i mea ai ki ahau, me ta nga Moapi hoki e noho ra i Ara; kia
whiti atu ra ano ahau i Horano ki te whenua i homai e Ihowa, e to matou
Atua, ki a matou.

<span id="an_2:30">2:30</span> Heoi kihai a Hihona kingi o Hehepona i
pai kia haere atu tatou na tona kainga: na Ihowa hoki, na tou Atua i
whakapakeke tona wairua, i whakamaia hoki tona ngakau, kia homai ai ia
ki tou ringa; koia ano tenei inaianei.

<span id="an_2:31">2:31</span> Na ka mea a Ihowa ki ahau, Titiro, kua
timata ahau te tuku ki tou aroaro i a Hihona, i tona whenua: anga atu,
tangohia tona whenua hei kainga.

<span id="an_2:32">2:32</span> Na ka puta mai a Hihona ki te tu i a
tatou, ki te whawhai hoki i Iahata, a ia me tona iwi katoa.

<span id="an_2:33">2:33</span> A homai ana ia e Ihowa, e to tatou Atua,
ki to tatou aroaro; na patua ana ia e tatou, me ana tama, me tona iwi
katoa.

<span id="an_2:34">2:34</span> A horo ana i a tatou ona pa katoa i taua
wa ano, huna iho ana hoki nga tangata o nga pa katoa, me nga wahine, me
nga potiki, kihai tetahi morehu i mahue i a tatou.

<span id="an_2:35">2:35</span> Ko nga kararehe ia i tangohia ma tatou,
me nga taonga hoki o nga pa i horo i a tatou.

<span id="an_2:36">2:36</span> O Aroera atu ano, i te taha o te awa o
Aranona, me te pa hoki i te awa, a paku noa ki Kireara, kahore tetahi pa
i maia i a tatou: homai katoa ana e Ihowa, e to tatou Atua, ki a tatou.

<span id="an_2:37">2:37</span> Heoi ano ko te whenua o nga tama a Amona
kihai i taea atu e koe, me nga wahi katoa o te awa, o Iapoko, me nga pa
o nga maunga, me nga wahi katoa i kiia mai e Ihowa, e to tatou Atua.

<span id="an_3:1">3:1</span> ¶ Katahi tatou ka tahuri, ka haere ki runga
na te huarahi ki Pahana: na ka puta mai a Oka kingi o Pahana ki te tu i
a tatou, a ia me tona iwi katoa, ki Eterei whawhai ai.

<span id="an_3:2">3:2</span> A ka mea a Ihowa ki ahau, Kei wehi i a ia:
ta te mea kua hoatu ia e ahau ki tou ringa, me tona iwi katoa, me tona
oneone; a ka rite tau meatanga ki a ia ki tau i mea ai ki a Hihona, ki
te kingi o nga Amori, i noho ra i Hehepona.

<span id="an_3:3">3:3</span> Na homai ana e Ihowa, e to tatou Atua, ki
to tatou ringa a Oka hoki, te kingi o Pahana me tona iwi katoa; a patua
ana ia e tatou, a kahore tetahi morehu ona i mahue.

<span id="an_3:4">3:4</span> Na ka horo i a tatou i taua wa ano ona pa
katoa, kahore he pai i kore te tangohia e tatou i a ratou, e ono tekau
nga pa, ko nga wahi katoa o Arakopa, o te rangatiratanga o Oka i Pahana.

<span id="an_3:5">3:5</span> Ko enei pa katoa hanga rawa ki nga taiepa
teitei, ki nga tatu, ki nga tutaki; haunga nga kainga noho koraha, tona
tini.

<span id="an_3:6">3:6</span> I huna katoatia enei e tatou, i peratia me
ta tatou i mea ai ki a Hihona, ki te kingi o Hehepona, huna iho nga
tangata o nga pa katoa, me nga wahine, me nga tamariki.

<span id="an_3:7">3:7</span> Ko nga kararehe ia, me nga taonga o nga pa,
i tangohia ma tatou.

<span id="an_3:8">3:8</span> Na i taua wa ano ka tangohia e tatou i te
ringa o nga kingi tokorua o nga Amori te whenua i tenei taha o Horano, o
te awa, o Aranona atu a tae noa ki Maunga Heremona;

<span id="an_3:9">3:9</span> Ko Heremona i huaina e nga Haironi ko
Hiriona; na nga Amori ia i hua ko Heniri;

<span id="an_3:10">3:10</span> Ko nga pa katoa o te mania, me Kireara
katoa, me Pahana katoa, a tae noa ki Hareka, ki Eterei, nga pa hoki o te
rangatiratanga o Oka i Pahana.

<span id="an_3:11">3:11</span> Ko Oka anake hoki, ko te kingi o Pahana,
i mahue, he morehu no nga tangata roroa. Na ko tona moenga he moenga
rino; kahore iana i Rapata, i nga tama a Amona? e iwa whatianga te roa,
e wha hoki whatianga te whanui, ki to te tangata whatianga.

<span id="an_3:12">3:12</span> ¶ A ko tenei whenua i riro mai na i a
tatou i taua wa, i Aroera atu, i tera i te awa, i Aranona, me tetahi
taha o te whenua maunga o Kireara, me ona pa, i hoatu e ahau ki nga
Reupeni ratou ko nga Kari.

<span id="an_3:13">3:13</span> A, ko te wahi o Kireara i mahue me Pahana
katoa, te rangatiratanga o Oka, i hoatu e ahau ki tetahi taanga o te
hapu o Manahi; ko nga wahi katoa o Arakopa me Pahana katoa e kiia nei ko
te whenua o nga tangata roroa.

<span id="an_3:14">3:14</span> Na Haira tama a Manahi i tango te whenua
katoa o Arakopa, a tae noa ki nga rohe o Kehuri, o Maakati; a huaina iho
te ingoa ki tona, ko Pahana Hawotohaira, a tenei ano inaianei.

<span id="an_3:15">3:15</span> A tukua atu ana e ahau a Kireara mo
Makiri.

<span id="an_3:16">3:16</span> I tukua e ahau ki nga Reupeni ratou ko
nga Kari te wahi i Kireara a tae noa ki te awa, ki Aranona, ki waenganui
o te awa me te rohe ano, a tae noa ki te awa, ki Iapoko, ko te rohe ia
ki nga tama a Amona.

<span id="an_3:17">3:17</span> Me te mania hoki, me Horano, me tona
rohe, e takoto atu ana i Kinereta, taea noatia te moana i te mania, te
Moana Tote, i raro i Ahatotopihika, whaka te rawhiti.

<span id="an_3:18">3:18</span> A i whakahau ahau i a koutou i taua wa, i
mea, Kua homai e Ihowa e to koutou Atua tenei whenua kia nohoia: haere,
e nga maia katoa, me a koutou patu i mua i o koutou tuakana, i nga tama
a Iharaira.

<span id="an_3:19">3:19</span> Ko a koutou wahine ia me a koutou potiki
me a koutou kararehe, e mohio ana hoki ahau he tini a koutou kararehe,
me noho ki o koutou pa i hoatu e ahau ki a koutou;

<span id="an_3:20">3:20</span> Kia meinga ra ano e Ihowa o koutou
tuakana kia okioki, kia penatia me koutou na, kia whiwhi ano ratou ki te
whenua ka homai nei e Ihowa, e to koutou Atua, ki a ratou i tawahi o
Horano: katahi koutou ka hoki, tera, tera, ki tona kainga i hoatu e ahau
ki a koutou.

<span id="an_3:21">3:21</span> ¶ A i whakahau ano ahau i a Hohua i taua
wa, i mea, Kua kite ou kanohi i nga mea katoa i mea ai a Ihowa, to
koutou Atua, ki enei kingi tokorua: ka penatia e Ihowa nga
rangatiratanga katoa ka whiti atu nei koe ki reira.

<span id="an_3:22">3:22</span> Kei wehi koutou i a ratou: na te mea, ma
Ihowa, ma to koutou Atua, ta koutou whawhai.

<span id="an_3:23">3:23</span> I inoi ano ahau i taua wa ki a Ihowa, i
mea,

<span id="an_3:24">3:24</span> E te Ariki, e Ihowa, kua timata nei koe
te whakakite ki tau pononga i tou nui, i tou ringa kaha: ko wai hoki te
Atua i te rangi, i te whenua ranei, e pena ana te mahi me au mahi, he
rite ranei ki a koe te kaha?

<span id="an_3:25">3:25</span> Tena ra, kia whiti atu ahau kia kite i
tena whenua pai i tawahi o Horano, i tena maunga pai, i Repanona ano
hoki.

<span id="an_3:26">3:26</span> Otiia i riri mai a Ihowa ki ahau, mo ta
koutou hoki, kahore ano hoki i rongo ki ahau: na ka mea mai a Ihowa ki
ahau, Kati ra tau; kaua e korero mai ano ki ahau i tenei mea.

<span id="an_3:27">3:27</span> Piki atu ki te tihi o Pihika, ka anga ai
ou kanohi whaka te hauauru, whaka te raki, whaka te tonga, whaka te
rawhiti, a ma ou kanohi e titiro atu; ta te mea e kore koe e whiti i
tenei Horano.

<span id="an_3:28">3:28</span> Engari whakahaua a Hohua,
whakatenatenangia hoki, whakamaiatia: ta te mea ko ia te haere atu i te
aroaro o tenei iwi, mana ratou e whakawhiwhi ki te whenua e kite ai koe.

<span id="an_3:29">3:29</span> Na ka noho tatou ki te raorao i te
ritenga atu o Petepeoro.

<span id="an_4:1">4:1</span> ¶ Na, whakarongo mai ra inaianei, e
Iharaira, ki nga tikanga, ki nga whakaritenga e whakaako atu nei ahau ki
a koutou kia mahia; kia ora ai koutou, kia tae atu ai, kia noho ai hoki
ki te whenua e homai nei e Ihowa, e te Atua o o koutou matua, ki a
koutou.

<span id="an_4:2">4:2</span> Ko te kupu, e whakahaua atu nei e ahau ki a
koutou, kaua e tapiritia ki etahi atu, kaua ano e kinitia atu tetahi
wahi ona; kia rite ai i a koutou nga whakahau a Ihowa, a to koutou Atua,
e whakahaua nei e ahau ki a koutou.

<span id="an_4:3">4:3</span> Kua kite o koutou kanohi i ta Ihowa i mea
ai mo Paarapeoro: ko nga tangata katoa hoki i whai i a Paarapeoro
whakamatea rawatia iho ratou e Ihowa, e to koutou Atua, i roto i a
koutou.

<span id="an_4:4">4:4</span> Ko koutou ia, i awhi ra ki a Ihowa, ki to
koutou Atua, e ora katoa ana i tenei ra.

<span id="an_4:5">4:5</span> Titiro, kua whakaako ahau i a koutou ki nga
tikanga, ki nga whakaritenga, ki a Ihowa, ki a toku Atua i ako ai ki
ahau, hei mahi ma koutou i waenganui o te whenua e haere atu nei koutou
ki reira ki te tango.

<span id="an_4:6">4:6</span> Na puritia, mahia: ko to koutou whakaaro
nui hoki ia, me to koutou mohio ki te titiro mai a nga tauiwi, a nga mea
e rongo ana ki enei tikanga katoa, a ka mea ratou, Koia hoki, he hunga
mohio, he hunga tupato tenei iwi nui.

<span id="an_4:7">4:7</span> Ko wai hoki te iwi nui, e whiwhi ana ki te
atua penei te tata ki a ratou me Ihowa, me to tatou Atua, e tata mai nei
i a tatou karangaranga katoa ki a ia?

<span id="an_4:8">4:8</span> Ko wai hoki te iwi nui, i a ia nei nga
tikanga me nga whakaritenga tika, penei me tenei ture katoa e hoatu nei
e ahau ki to koutou aroaro i tenei ra?

<span id="an_4:9">4:9</span> Mau ia koe e tiaki, me tiaki marie ano tou
wairua, kei wareware ki nga mea i kite ai ou kanohi, kei riro atu hoki i
roto i tou ngakau, i nga ra katoa e ora ai koe; engari me whakaako au
tama, me nga tama hoki a au tama ki ena mea;

<span id="an_4:10">4:10</span> Ki te ra ano hoki i tu ai koe i te aroaro
o Ihowa, o tou Atua, i Horepa, i ta Ihowa meatanga mai ki ahau, Huihuia
mai te iwi ki ahau, a maku e mea kia rongo ratou i aku korero, kia
whakaakona ai kia wehi i ahau i nga ra katoa e ora ai ratou i ru nga i
te whenua, hei whakaako atu ma ratou ki a ratou tama.

<span id="an_4:11">4:11</span> Na ka whakatata koutou, ka tu hoki i raro
iho o te maunga; ko te maunga hoki ka tonu i te ahi, a kakati noa ki
waenganui o te rangi, te pouri! te kapua! na, pouri kerekere.

<span id="an_4:12">4:12</span> Na ka korero mai a Ihowa ki a koutou i
waenganui o te ahi: ko te puakanga mai o nga kupu ta koutou i rongo ai,
tena ko tetahi ahau kihai i kitea; heoi ano ko te reo kau.

<span id="an_4:13">4:13</span> Na ka kauwhautia e ia ki a koutou tana
kawenata, i whakahaua e ia ki a koutou kia whakaritea, ara nga ture
kotahi tekau, a tuhituhia iho e ia ki nga papa kohatu e rua.

<span id="an_4:14">4:14</span> I whakahau ano a Ihowa i ahau i taua wa,
kia whakaakona koutou ki nga tikanga, ki nga whakaritenga, hei mahi ma
koutou ki te whenua e haere atu nei koutou ki reira ki te tango.

<span id="an_4:15">4:15</span> Tiakina marietia ra o koutou wairua;
kihai hoki koutou i kite i tetahi ahua, me he aha, me he aha, i te ra i
korero ai a Ihowa ki a koutou i Horepa, i waenganui o te ahi;

<span id="an_4:16">4:16</span> Kei he koutou, kei hanga i te whakapakoko
ma koutou, i te ritenga o tetahi tauira, i te ahua o te tane, o te
wahine ranei;

<span id="an_4:17">4:17</span> I te ahua o tetahi kararehe o te whenua,
i te ahua o tetahi manu whai parirau e rererere ana i te rangi,

<span id="an_4:18">4:18</span> I te ahua o tetahi mea e ngokingoki ana i
te whenua, i te ahua o tetahi ika i roto i te wai i raro iho o te
whenua:

<span id="an_4:19">4:19</span> Kei anga ake ranei ou kanohi ki te rangi,
ka kite i te ra, i te marama ranei, i nga whetu, i te ope katoa o te
rangi, na ka takina atu koe ki te koropiko atu ki ena mea, ki te mahi
atu hoki ki ena mea, i tuwhaina mai nei e Ihowa, e tou Atua, mo nga iwi
katoa i raro o te rangi, puta noa, puta noa.

<span id="an_4:20">4:20</span> Na Ihowa ia koutou i tango, nana hoki
koutou i whakaputa mai i roto i te oumu rino, i Ihipa, kia waiho ai hei
iwi tupu mana, me koutou inaianei.

<span id="an_4:21">4:21</span> I riri mai ano a Ihowa ki ahau mo ta
koutou hoki, a oati mai ana e kore ahau e whiti i Horano, e kore ano e
tae ki te whenua pai, ka homai nei e Ihowa, e tou Atua, ki a koe hei
kainga tupu.

<span id="an_4:22">4:22</span> Engari ka mate ahau ki tenei whenua, e
kore ahau nei e whiti i Horano: ko koutou ia ka whiti, ka tango hoki i
taua whenua pai.

<span id="an_4:23">4:23</span> Kia tupato, kei wareware ki te kawenata a
Ihowa, a to koutou Atua, i whakaritea e ia ki a koutou, kei hanga hoki
he whakapakoko ma koutou ki te ritenga o tetahi mea i riria mai nei koe
e Ihowa, e tou Atua.

<span id="an_4:24">4:24</span> Ko Ihowa hoki, ko tou Atua, he ahi e ki
ana, he Atua hae ia.

<span id="an_4:25">4:25</span> E whanau au tamariki me nga tamariki a au
tamariki, a ka roa to koutou noho ki te whenua, a ka taka koutou, ka
hanga hoki i te whakapakoko ki te ahua o tetahi mea, a ka mahi i te mea
e kino ana ki te titiro a Ihowa, a tou Atua, hei whakapatarita ri i a
ia:

<span id="an_4:26">4:26</span> Ka waiho e ahau i tenei ra te rangi me te
whenua hei kaititiro mo koutou, mo te matenga hoki e hohoro ai koutou te
mate atu i te whenua e whiti atu nei koutou i Horano ki reira, ki te
tango; e kore e roa o koutou ra ki reira, engari ka tino ngar o rawa
koutou.

<span id="an_4:27">4:27</span> A ka whakamarara a Ihowa i a koutou ki
nga tauiwi, a he hunga torutoru o koutou e toe i roto i nga tauiwi, e
kawea atu ai koutou e Ihowa ki reira.

<span id="an_4:28">4:28</span> A ka mahi koutou i reira ki nga atua i
hanga e nga ringa tangata, ki te rakau, ki te kohatu, e kore nei e kite,
e kore e rongo, e kore e kai, e kore ano e hongi.

<span id="an_4:29">4:29</span> Otiia ki te rapu koe i reira i a Ihowa, i
tou Atua, na ka kitea e koe, ki te whakapaua katoatia tou ngakau me tou
wairua ki te rapu i a ia.

<span id="an_4:30">4:30</span> Ki te mate koe, a ka pono ki a koe enei
mea katoa i nga ra a muri ake nei, ka hoki koe ki a Ihowa, ki tou Atua,
ka whakarongo ano hoki ki tona reo;

<span id="an_4:31">4:31</span> He atua tohu hoki a Ihowa, tou Atua; e
kore ia e whakarere i a koe, e kore ano hoki e whakangaro i a koe, e
kore hoki e wareware ki te kawenata ki ou matua, i oati ai ia ki a
ratou.

<span id="an_4:32">4:32</span> Ui atu hoki ki nga rangi onamata, o mua i
a koe, o te ra i hanga ai e te Atua te tangata ki runga ki te whenua, i
tetahi pito o te rangi paku noa ki tetahi pito o te rangi, i puta mai
ranei tetahi mea hei rite mo tenei mea te nui, i rangona rane i he rite
ki tenei?

<span id="an_4:33">4:33</span> I rongo ranei tetahi iwi i te reo o te
Atua e korero mai ana i waenganui o te ahi, me tau i rongo ai, a ora
ake?

<span id="an_4:34">4:34</span> I whakamatau ranei te Atua te haere iho,
te tango i tetahi iwi mana i waenganui i tetahi iwi ke, i runga i nga
whakamatau, i nga tohu, i nga merekara, i te whawhai, i te ringaringa
kaha, i te ringaringa maro, i nga whakawehi nui, i nga mea katoa i mea
ai a Ihowa, to koutou Atua ki a koutou, ki to koutou aroaro i Ihipa?

<span id="an_4:35">4:35</span> I whakakitea mai ai ena mea ki a koe kia
mohio ai koe ki a Ihowa, ko ia te Atua; kahore ke atu i a ia.

<span id="an_4:36">4:36</span> I meatia koe e ia kia rongo ki tona reo i
te rangi, hei whakaako i a koe: a i te whenua i whakakitea e ia tana ahi
nui ki a koe; ko ana kupu hoki i rangona e koe i waenganui i te ahi.

<span id="an_4:37">4:37</span> A, no te mea i aroha ia ki ou matua, koia
i whiriwhiria ai e ia o ratou uri i muri i a ratou, i whakaputaina mai
ai hoki koe i Ihipa, me tana titiro tonu iho, i runga ano i tona kaha
nui;

<span id="an_4:38">4:38</span> I mea ai ki te pei i nga iwi he nui, he
kaha i a koe i tou aroaro, ki te kawe i a koe, ki te hoatu i to ratou
oneone ki a koe hei kainga pumau; koia tenei inaianei.

<span id="an_4:39">4:39</span> Na kia mohio koe i tenei ra, kia whakaaro
hoki i roto i tou ngakau, ko Ihowa, ko ia te Atua i te rangi i runga, i
te whenua hoki i raro; kahore ke atu.

<span id="an_4:40">4:40</span> Na kia mau ki ana tikanga, ki ana
whakahau, e whakahaua nei e ahau i tenei ra ki a koe, hei pai hoki mou,
mo au tama i muri i a koe, kia roa ai ou ra ki te whenua ka hoatu nei e
Ihowa, e tou Atua ki a koe a ake tonu atu.

<span id="an_4:41">4:41</span> ¶ Katahi a Mohi ka motuhake i nga pa e
toru i tenei taha o Horano, whaka te rawhiti;

<span id="an_4:42">4:42</span> Hei rerenga atu mo te tangata whakamate,
i whakamate i tona hoa, otiia ehara i te mea ata whakaaro, ehara hoki i
te hoariri nona i mua; na ka rere ia ki tetahi o aua pa, a ka ora;

<span id="an_4:43">4:43</span> Ara i Pehere i te koraha, i te whenua
mania, mo nga Reupeni; i Ramoto i Kireara, mo nga Kari; i Korana i
Pahana, mo nga Manahi.

<span id="an_4:44">4:44</span> A, ko te ture tenei i hoatu e Mohi ki te
aroaro o nga tama a Iharaira:

<span id="an_4:45">4:45</span> Ko nga whakaaturanga ano enei, me nga
tikanga, me nga whakaritenga i korerotia e Mohi ki nga tama a Iharaira,
i to ratou putanga mai i Ihipa,

<span id="an_4:46">4:46</span> I tenei taha o Horano, i te raorao i te
ritenga atu o Petepeoro, i te whenua o Hihona, o te kingi o nga Amori, i
noho ra i Hehepona, i patua ra e Mohi ratou ko nga tama a Iharaira, i to
ratou putanga mai i Ihipa;

<span id="an_4:47">4:47</span> A tangohia ana tona whenua e ratou, me te
whenua hoki o Oka, o te kingi o Pahana, to nga kingi tokorua o nga
Amori, i tenei taha o Horano, whaka te rawhiti;

<span id="an_4:48">4:48</span> O Aroera i te taha o te awa o Aranona, a
Maunga Hiona, ara a Heremona,

<span id="an_4:49">4:49</span> Me te Arapaha katoa i tera taha o Horano,
whaka te rawhiti, a tae noa ki te moana o te Arapaha, i raro iho i nga
titahatanga o Pihika.

<span id="an_5:1">5:1</span> ¶ A i karanga atu a Mohi ki a Iharaira
katoa, i mea ki a ratou, Whakarongo, e Iharaira, ki nga tikanga, ki nga
whakaritenga e korerotia nei e ahau ki o koutou taringa i tenei ra, ka
ako ai, ka pupuri ai, ka mahi ai.

<span id="an_5:2">5:2</span> I whakarite a Ihowa, to tatou Atua, i te
kawenata ki a tatou i Horepa.

<span id="an_5:3">5:3</span> Kihai a Ihowa i whakarite i tenei kawenata
ki o tatou matua; engari ki a tatou, ki a tatou nei ano, e ora katoa nei
i konei inaianei.

<span id="an_5:4">5:4</span> I korero a kanohi mai a Ihowa ki a koutou i
te maunga i waenganui o te ahi;

<span id="an_5:5">5:5</span> Ko ahau i tu i waenganui o Ihowa, o koutou,
i taua wa, hei whakapuaki ki a koutou i te korero a Ihowa: i wehi hoki
koutou i te ahi, kihai hoki i piki ake ki te maunga; i mea ia,

<span id="an_5:6">5:6</span> ¶ Ko Ihowa ahau, ko tou Atua, naku koe i
whakaputa mai i te whenua o Ihipa, i te whare pononga.

<span id="an_5:7">5:7</span> Aua etahi atua ke atu mou ki mua i ahau.

<span id="an_5:8">5:8</span> Kei hanga koe i te whakapakoko mou, i
tetahi ritenga ranei o nga mea o te rangi i runga, o te whenua ranei i
raro, o te wai ranei i raro i te whenua.

<span id="an_5:9">5:9</span> Kei koropiko koe ki ena mea, kei mahi ranei
ki ena mea: ko Ihowa hoki ahau ko tou Atua, he Atua hae, e mea ana i nga
hara o nga matua kia tau iho ki nga tamariki a te toru, te wha ra ano o
nga whakatupuranga o te hunga e kino ana ki ahau;

<span id="an_5:10">5:10</span> E whakaputa aroha ana hoki ki nga mano,
ki te hunga e aroha ana ki ahau, e whakarite ana i aku ture.

<span id="an_5:11">5:11</span> Kei whakahuatia noatia e koe te ingoa o
Ihowa, o tou Atua: e kore hoki a Ihowa e mea he harakore te tangata e
whakahua noa ana i tona ingoa.

<span id="an_5:12">5:12</span> Kia mau ki te ra hapati, kia whakatapua,
kia pera me ta Ihowa, me ta tou Atua i whakahau ai ki a koe.

<span id="an_5:13">5:13</span> E ono nga ra e mahi ai koe, e mea ai hoki
i au mea katoa;

<span id="an_5:14">5:14</span> Tena ko te ra whitu, he hapati no Ihowa,
no tou Atua; kaua e mahia tetahi mahi i reira, e koe, e tau tama, e tau
tamahine, e tau pononga tane, e tau pononga wahine, e tau kau, e tau
kaihe, e au kararehe katoa hoki, me tou tangata ke i roto i ou tatau;
kia okioki ai tau pononga tane, tau pononga wahine, kia pena ai me koe.

<span id="an_5:15">5:15</span> Kia mahara ano he pononga koe i te whenua
o Ihipa, a na Ihowa, na tou Atua koe i whakaputa mai i reira, i runga i
te ringa kaha, i te ringa maro: na reira i whakahau ai a Ihowa, tou
Atua, i a koe kia whakaritea te ra hapati.

<span id="an_5:16">5:16</span> Whakahonoretia tou papa me tou whaea, kia
rite ki ta Ihowa, ki ta tou Atua i whakahau aia ki a koe; kia roa ai ou
ra, kia whiwhi ai hoki koe ki te pai i runga i te whenua e homai nei e
Ihowa, e tou Atua, ki a koe.

<span id="an_5:17">5:17</span> Aua e patu.

<span id="an_5:18">5:18</span> Aua e puremu.

<span id="an_5:19">5:19</span> Aua e tahae.

<span id="an_5:20">5:20</span> Aua e whakapae teka ki tou hoa.

<span id="an_5:21">5:21</span> Aua hoki e hiahia ki te wahine a tou hoa,
aua hoki e hiahia ki te whare o tou hoa, ki tana mara, ki tana pononga
tane, ki tana pononga wahine, ki tana kau, ki tana kaihe, ki tetahi mea
ranei a tou hoa.

<span id="an_5:22">5:22</span> Ko enei kupu i korerotia mai e Ihowa ki
to koutou huihui katoa i te maunga, i waenganui o te ahi, o te kapua, o
te pouri hoki, he nui ano hoki te reo; a kahore atu ano ana kupu: a
tuhituhia iho e ia ki nga papa kohatu e rua, a homai ana ki ahau.

<span id="an_5:23">5:23</span> ¶ A, no to koutou rongonga i te kupu i
roto i te pouri, ko te maunga hoki e ka ana i te ahi, ka whakatata mai
ki ahau, ara nga upoko katoa o o koutou iwi, me o koutou kaumatua;

<span id="an_5:24">5:24</span> A ka mea mai, Na, kua whakakite mai a
Ihowa, to tatou Atua, i tona kororia, i tona nui ki a tatou, kua rongo
hoki tatou i tona reo i roto i te ahi; kua kite tatou i tenei ra ka
korero a Ihowa ki te tangata, a ka ora ano ia.

<span id="an_5:25">5:25</span> Na kia mate matou hei aha? ka pau hoki
matou i tenei ahi nui; ki te rongo ano matou i te reo o Ihowa, o to
tatou Atua, na ka mate matou.

<span id="an_5:26">5:26</span> Ko wai hoki o nga kikokiko katoa i rongo
ki te reo o te Atua ora e korero ana i roto i te ahi, me tatou nei i
rongo, a ia ora ano?

<span id="an_5:27">5:27</span> Mau e whakatata atu, e whakarongo ki nga
mea katoa e korero ai a Ihowa, to tatou Atua; mau hoki e korero ki a
matou nga mea katoa e korero ai a Ihowa, to tatou Atua, ki a koe; a ma
matou e whakarongo, e mahi.

<span id="an_5:28">5:28</span> A ka rongo mai a Ihowa i te puaki o a
koutou kupu, i a koutou e korero ana ki ahau; na ka mea a Ihowa ki ahau,
Kua rongo ahau i te puaki mai o nga kupu a te iwi nei, i korero ra ratou
ki a koe: he pai nga mea katoa i korero ra ratou.

<span id="an_5:29">5:29</span> E! me i pena o ratou ngakau i roto i a
ratou, te wehi i ahau, te pupuri hoki i aku whakahau katoa i nga ra
katoa, kia whiwhi ai ratou ki te pai me a ratou tamariki hoki ake tonu
atu!

<span id="an_5:30">5:30</span> Haere, mea atu ki a ratou, Hoki atu
koutou ki o koutou teneti.

<span id="an_5:31">5:31</span> Ko koe ia, e tu ki konei taua, a maku e
korero ki a koe nga whakahau katoa, me nga tikanga, me nga whakaritenga
e whakaako ai koe ki a ratou, hei mahi ma ratou ki te whenua e hoatu nei
e ahau kia nohoia e ratou.

<span id="an_5:32">5:32</span> Na, kia mahara koutou kia pera te mahi me
ta Ihowa, me ta to koutou Atua, i whakahau ai ki a koutou: kaua e peka
ke ki matau, ki maui.

<span id="an_5:33">5:33</span> Haere i nga huarahi katoa i whakahau ai a
Ihowa, to koutou Atua ki a koutou, kia ora ai koutou, kia whiwhi ai ki
te pai, kia roa ai hoki o koutou ra ki te whenua ka riro nei i a koutou.

<span id="an_6:1">6:1</span> ¶ Na ko te whakahau tenei, ko nga tikanga
me nga whakaritenga, i whakahaua mai e Ihowa, e to koutou Atua, kia
whakaakona atu ki a koutou, hei mahi ma koutou ki te whenua e haere atu
nei koutou ki reira ki te tango:

<span id="an_6:2">6:2</span> Kia wehi ai koe i a Ihowa, i tou Atua, kia
puritia ai ana tikanga katoa, me ana whakahau e whakahaua nei e ahau ki
a koe, e koe, e tau tama, e te tama hoki a tau tama, i nga ra katoa e
ora ai koe; kia roa ai hoki ou ra.

<span id="an_6:3">6:3</span> Na, whakarongo, e Iharaira, kia mahara hoki
kia mahia enei mea, kia whiwhi ai koe ki te pai, kia nui rawa ai hoki
koutou, kia pera ai me ta Ihowa, me ta te Atua o ou matua i korero ai ki
a koe, ki te whenua e rerengia ana e te waiu, e te honi.

<span id="an_6:4">6:4</span> ¶ Whakarongo, e Iharaira: Ko Ihowa, ko to
tatou Atua, he Ihowa kotahi:

<span id="an_6:5">6:5</span> A me whakapau katoa tou ngakau, tou wairua,
tou kaha ki te aroha ki a Ihowa, ki tou Atua.

<span id="an_6:6">6:6</span> Hei roto ano i tou ngakau enei kupu e
whakahau atu nei ahau ki a koe i tenei ra;

<span id="an_6:7">6:7</span> Whakaakona marietia atu hoki ki au
tamariki, korerotia i a koe e noho ana i tou whare, i a koe e haere ana
i te huarahi, i a koe e takoto ana, i tou aranga ake hoki.

<span id="an_6:8">6:8</span> Me here e koe hei tohu ki tou ringa, hei
pare ano ena mea ki waenganui o ou kanohi.

<span id="an_6:9">6:9</span> Tuhituhia ano hoki ki nga pou tatau o tou
whare, ki ou tatau hoki.

<span id="an_6:10">6:10</span> A, a mua ake nei, ina kawea koe e Ihowa,
e tou Atua, ki te whenua i oati ai ia ki ou matua, ki a Aperahama, ki a
Ihaka, ki a Hakopa, a ka homai e ia ki a koe he pa nunui, papai, kihai
nei i hanga e koe,

<span id="an_6:11">6:11</span> He whare ki tonu i nga mea papai katoa,
kihai nei i whakakiia e koe, he poka wai oti rawa te keri, kihai i keria
e koe, he mara waina, he oriwa, kihai nei i whakatokia e koe: a ka kai
koe, ka makona;

<span id="an_6:12">6:12</span> Kia tupato ki a koe i reira, kei wareware
ki a Ihowa, nana nei koe i whakaputa mai i te whenua o Ihipa, i te whare
pononga.

<span id="an_6:13">6:13</span> Ko Ihowa, ko tou Atua tau e wehi ai, me
mahi ano hoki ki a ia, ko tona ingoa hoki hei oatitanga mau.

<span id="an_6:14">6:14</span> Kei whai ki nga atua ke, o nga atua o nga
tauiwi i tetahi taha o koutou, i tetahi taha;

<span id="an_6:15">6:15</span> He Atua hae hoki a Ihowa, tou Atua i
waenganui i a koe; kei mura te riri o Ihowa, o tou Atua ki a koe, a ka
ngaro koe i te mata o te whenua.

<span id="an_6:16">6:16</span> Kei whakamatautau i a Ihowa, i to koutou
Atua, me koutou ra i whakamatautau i a ia i Meha.

<span id="an_6:17">6:17</span> ¶ Puritia mareitia nga whakahau a Ihowa,
a to koutou Atua, me ana whakaatu, me ana tikanga, i whakahaua mai nei e
ia ki a koe.

<span id="an_6:18">6:18</span> Mahia hoki te mea tika, te mea pai ki te
aroaro o Ihowa; kia whiwhi ai koe ki te pai, kia tae atu ai, kia noho ai
ki te whenua pai i oatitia e Ihowa ki ou matua,

<span id="an_6:19">6:19</span> Kia peia ai ou hoariri katoa i tou
aroaro, kia rite ai ki ta Ihowa i ki ai.

<span id="an_6:20">6:20</span> A ki te ui tau tama ki a koe a mua, ki te
mea, Hei aha nga whakaatu, me nga tikanga, me nga whakaritenga, i
whakahaua mai nei e Ihowa, e to tatou Atua, ki a koutou?

<span id="an_6:21">6:21</span> Na ka mea atu koe ki tau tama, He pononga
matou na Parao i Ihipa; a he kaha te ringa i whakaputaina mai ai matou e
Ihowa i Ihipa:

<span id="an_6:22">6:22</span> A whakakitea mai ana e Ihowa he tohu, he
merekara, he nui, he nanakia ki Ihipa, ki a Parao, ki tona whare katoa,
me te titiro ano matou;

<span id="an_6:23">6:23</span> A whakaputaina mai ana matou e ia i
reira, kia kawea mai ai matou, kia homai ai e ia te whenua i oati ai ia
ki o tatou matua.

<span id="an_6:24">6:24</span> A whakahaua ana tatou e Ihowa kia mahia
enei tikanga katoa, kia wehi i a Ihowa, i to tatou Atua, hei pai mo
tatou i nga ra katoa, kia whakaorangia ai tatou e ia, kia penei ai i
tenei inaianei.

<span id="an_6:25">6:25</span> A hei tika mo tatou ki te mau te mahi i
enei whakahau katoa ki te aroaro o Ihowa, o to tatou Atua, ki te pera me
tana i whakahau ai ki a tatou.

<span id="an_7:1">7:1</span> ¶ E kawe a Ihowa, tou Atua, i a koe ki te
whenua e haere atu nei koe ki reira ki te tango, a ka peia nga iwi maha
i tou aroaro, te Hiti, te Kirikahi, te Amori, te Kanaani, te Perihi, te
Hiwi, me te Iepuhi, nga iwi e whitu, he nui ake, he kaha ake i a koe;

<span id="an_7:2">7:2</span> A ka tukua ratou e Ihowa, e tou Atua, ki
tou aroaro, na me patu ratou e koe, me whakamoti rawa ratou: kaua e
whakaritea he kawenata ki a ratou, kaua hoki ratou e tohungia.

<span id="an_7:3">7:3</span> Kaua hoki koe e marenarena ki a ratou; ko
tau tamahine kaua e tukua atu ma tana tama, ko tana tamahine hoki kaua e
tangohia ma tau tama.

<span id="an_7:4">7:4</span> No te mea ka whakariroia ketia e ia tau
tama, kei whai i ahau, kia mahi ai ratou ki nga atua ke: a ka mura te
riri o Ihowa ki a koutou, ka huna whakarere hoki ia i a koe.

<span id="an_7:5">7:5</span> Engari me penei ta koutou ki a ratou; ko a
ratou aata, wahia, ko a ratou pou, pakarua, ko a ratou Aherimi, tuaina,
ko a ratou whakapakoko, tahuna ki te ahi:

<span id="an_7:6">7:6</span> No te mea he iwi tapu koe na Ihowa, na tou
Atua: i whiriwhiria ai koe e e Ihowa, e tou Atua, kia waiho ai hei iwi
motuhake mana i nga iwi katoa i te mata o te whenua.

<span id="an_7:7">7:7</span> Ehara i te nui no koutou i nga iwi katoa i
matenui ai a Ihowa ki a koutou, i whiriwhiri ai i a koutou; he iti rawa
hoki koutou i nga iwi katoa;

<span id="an_7:8">7:8</span> Engari he aroha no Ihowa ki a koutou, he
whakamana hoki nana i te oati i oati ai ia ki o koutou matua, i
whakaputa mai ai a Ihowa i a koutou ki te ringa kaha, i hoko ai i a koe
i roto i te whare pononga, i te ringa hoki o Parao, o te kingi o Ihip a.

<span id="an_7:9">7:9</span> Na kia mohio koe ki a Ihowa, ki tou Atua,
ko te Atua ia, ko te Atua pono, e pupuri ana i te kawenata, i te atawhai
mo te hunga e aroha ana ki a ia, e pupuri ana i ana whakahau a mano noa
nga whakatupuranga;

<span id="an_7:10">7:10</span> E hoatu ana ano e ia ki to ratou aroaro
te utu mo te hunga e kino ana ki a ia, ara he whakangaro mo ratou: e
kore ia e whakaroa ki te tangata e kino ana ki a ia, ka hoatu ano e ia
he utu ki tona aroaro.

<span id="an_7:11">7:11</span> Ina, puritia nga whakahau, nga tikanga,
me nga whakaritenga e whakahau nei ahau ki a koe i tenei ra kia mahia.

<span id="an_7:12">7:12</span> ¶ A tenei ake, ki te rongo koutou ki enei
whakaritenga, ki te puritia, ki te mahia, na ka whakamana e Ihowa, e tou
Atua, te kawenata ki a koe, me te atawhai i oati ai ia ki ou matua:

<span id="an_7:13">7:13</span> A ka aroha ia ki a koe, ka manaaki i a
koe, ka whakanui hoki i a koe, ka manaaki ano hoki i te hua o tou kopu,
i te hua o tou oneone, i tau witi, i tau waina, i tau hinu, i nga whanau
a au kau, i nga kahui o au hipi, ki te whenua i oati ai ia ki ou matua
kia hoatu ki a koe.

<span id="an_7:14">7:14</span> Ka manaakitia koe, nui atu i nga iwi
katoa: e kore e pakoko te tane, te wahine ranei, i roto i a koe, i roto
ranei i au kararehe.

<span id="an_7:15">7:15</span> Ka tangohia atu ano e Ihowa nga
turorotanga katoa, e kore rawa hoki ia e whakapa ki a koe i tetahi o nga
mate nanakia o Ihipa, i kite ra koe; engari ka whakapakia atu e ia ki ou
hoariri katoa.

<span id="an_7:16">7:16</span> A ka whakapaua e koe nga iwi katoa e
hoatu nei e Ihowa, e tou Atua, ki a koe; kaua tou kanohi e tohu i a
ratou: aua ano koe e mahi ki o ratou atua; he rore hoki tena mou.

<span id="an_7:17">7:17</span> Ki te mea koe i roto i tou ngakau, He nui
nga iwi nei i ahau; me pehea e taea ai ratou te pei e ahau?

<span id="an_7:18">7:18</span> Kei wehi i a ratou, kia ata mahara ki nga
mea i meatia e Ihowa, e tou Atua, ki a Parao, ki Ihipa katoa;

<span id="an_7:19">7:19</span> Ki nga whakamatau nunui i kite ra ou
kanohi, ki nga tohu, ki nga merekara, ki te ringa kaha, ki te takakau
maro, i tangohia mai ai koe e Ihowa, e tou Atua: ka peratia e Ihowa, e
tou Atua, nga iwi katoa e wehi na koe.

<span id="an_7:20">7:20</span> Ka tukua atu ano e Ihowa, e tou Atua, te
horonete ki a ratou, kia moti ra ano nga mea i mahue, me nga mea i ngaro
atu i ou kanohi.

<span id="an_7:21">7:21</span> Kaua e wehi i a ratou: ta te mea kei
waenganui i a koe a Ihowa, tou Atua; he Atua nui ia, e wehingia ana.

<span id="an_7:22">7:22</span> A ka whakangaromia rikirikitia enei iwi e
Ihowa, e tou Atua, i tou aroaro: e kore e ahei i a koe te huna wawe i a
ratou, kei hira ake i a koe nga kirehe mohoao o te whenua.

<span id="an_7:23">7:23</span> Otiia ka tukua atu ratou e Ihowa, e tou
Atua, ki tou aroaro, a he nui te hunanga e huna ai ratou e ia, kia ngaro
ra ano ratou.

<span id="an_7:24">7:24</span> A ka hoatu e ia o ratou kingi ki tou
ringa, a ka whakangaromia e koe o ratou ingoa i raro i te rangi: e kore
e tu tetahi tangata ki tou aroaro, kia ngaro ra ano ratou i a koe.

<span id="an_7:25">7:25</span> Ko nga whakapakoko o o ratou Atua me tahu
ki te ahi: aua e minamina atu ki te hiriwa, ki te koura ranei e mau ana
ki aua mea, kaua hoki e tangohia mou, kei mahangatia koe e ena mea: he
mea whakarihariha hoki ena ki a Ihowa, ki tou Atua.

<span id="an_7:26">7:26</span> Kaua hoki e maua te mea whakarihariha ki
roto ki tou whare; kei kanga koe, kei peratia me taua mea: engari kia
tino whakarihariha koe, kia tino anuanu; he mea hoki kua oti te kanga.

<span id="an_8:1">8:1</span> ¶ Kia mahara kia mahia nga whakahau katoa e
whakahaua nei e ahau i tenei ra, kia ora ai koutou, kia tini ai, kia tae
ai hoki, kia whiwhi ai ki te whenua i oati ra a Ihowa ki a koutou matua.

<span id="an_8:2">8:2</span> Kia mahara hoki ki te ara katoa i arahi ai
a Ihowa, tou Atua, i a koe i te koraha, i enei tau e wha tekau, kia iro
ai koe, hei whakamatautau hoki i a koe, kia mohiotia ai nga aha noa i
roto i tou ngakau, ka pupuri ranei koe i ana whakahau, kahore ranei.

<span id="an_8:3">8:3</span> A whakawhiua ana koe e ia, whakamatea ana
ki te kai, whangaia ana ki te mana, kihai nei i mohiotia e koe, kihai
ano i mohiotia e ou matua; kia whakamohio ai ia i a koe e kore te
tangata e ora i te taro kau, engari ma nga kupu katoa e puta mai ana i
te mangai o Ihowa ka ora ai te tangata.

<span id="an_8:4">8:4</span> Kihai tou kakahu i tawhitotia ki runga ki a
koe, kihai ano hoki tou waewae i pupuhi, i enei tau e wha tekau.

<span id="an_8:5">8:5</span> A ka mahara koe i roto i tou ngakau, e
papaki ana a Ihowa, tou Atua i a koe, e pera ana me te tangata e papaki
ana i tana tama.

<span id="an_8:6">8:6</span> Na kia mau ki nga whakahau a Ihowa, a tou
Atua, haere hoki i ana huarahi me te wehi ano ki a ia.

<span id="an_8:7">8:7</span> Na te mea e kawe ana a Ihowa, tou Atua, i a
koe ki te whenua pai, ki te whenua o nga awa wai, o nga puna, o nga wai
hohonu, e pupu mai ana i nga raorao, i nga maunga;

<span id="an_8:8">8:8</span> Ki te whenua o te witi, o te parei, o te
waina, o te piki, o te pamekaranete: ki te whenua o te hinu oriwa, o te
honi;

<span id="an_8:9">8:9</span> Ki te whenua e kore ai e onge tau taro e
kai ai koe, e kore rawa ai koe e hapa i tetahi mea; ki te whenua he rino
ona kohatu, ka keri ano koe i te parahi i roto i ona maunga.

<span id="an_8:10">8:10</span> ¶ A ka kai koe, ka makona, na kia
whakapai atu koe ki a Ihowa, ki tou Atua, mo te whenua pai kua homai e
ia ki a koe.

<span id="an_8:11">8:11</span> Kia tupato kei wareware ki a Ihowa, ki
tou Atua, kei kore koe e pupuri i ana whakahau, i ana whakaritenga, i
ana tikanga, e whakahaua nei e ahau ki a koe i tenei ra:

<span id="an_8:12">8:12</span> Kei kai koe, a ka makona, kei hanga hoki
i nga whare papai, a noho iho;

<span id="an_8:13">8:13</span> A ka tini haere au kau, me au hipi, ka
nui hoki te hiriwa me te koura ki a koe, a ka tini haere nga mea katoa
ki a koe;

<span id="an_8:14">8:14</span> Na ka kake tou ngakau, a ka wareware koe
ki a Ihowa, ki tou Atua, i whakaputa mai ra i a koe i te whenua o Ihipa,
i te whare pononga;

<span id="an_8:15">8:15</span> I arataki hoki i a koe i tena koraha nui,
whakamataku, i reira nei nga nakahi tu a ahi me nga kopiona, me te
whenua matewai, kahore o reira wai; i whakaputa mai ano i te wai mou i
roto i te kohatu kiripaka;

<span id="an_8:16">8:16</span> I whangai i a koe i te koraha ki te mana,
kihai nei i mohiotia e ou matua; kia iro ai koe, kia whakamatautau ai
hoki ia i a koe, a kia pai ai te tukunga iho ki a koe;

<span id="an_8:17">8:17</span> A ka mea koe i roto i tou ngakau, Na toku
kaha, na te uaua hoki o toku ringa, i whiwhi ai ahau ki enei taonga.

<span id="an_8:18">8:18</span> Engari kia mahara ki a Ihowa, ki tou
Atua, nana hoki i homai te kaha ki a koe i whiwhi ai ki te taonga; kia
mana ai tana kawenata i oati ai ia ki ou matua, a ka rite nei inaianei.

<span id="an_8:19">8:19</span> Na ki te wareware koe ki a Ihowa, ki tou
Atua, a ka whai ki nga atua ke, ka mahi ki a ratou, ka koropiko atu hoki
ki a ratou, maku e ki atu ki a koutou i tenei ra, ka ngaro rawa koutou.

<span id="an_8:20">8:20</span> Ka rite ki nga iwi e whakangaromia nei e
Ihowa i to koutou aroaro, ka pera ano koutou, ka ngaro; mo koutou kihai
i rongo ki te reo o Ihowa, o to koutou Atua.

<span id="an_9:1">9:1</span> ¶ Whakarongo, e Iharaira: ko a tenei ra koe
whiti ai i Horano, a ka tae, ka riro i a koe nga iwi nunui ake, kaha ake
i a koe, nga pa nunui hoki, he mea taiepa a tutuki noa ki te rangi,

<span id="an_9:2">9:2</span> He iwi nunui, he iwi roroa, ko nga tama a
te Anakimi, e mohio na koe, kua rongo na koe i te pepeha mo ratou, Ko
wai e tu ki te aroaro o nga tama a Anaka?

<span id="an_9:3">9:3</span> Na kia mohio koe i tenei ra, ko Ihowa, ko
tou Atua, ko ia kei tou aroaro e haere ana ano he ahi e kai ana; mana
ratou e huna, mana hoki e whakamate to ratou tara ki tou aroaro: a ka
peia ratou e koe, ka meinga kia hohoro to ratou ngaro, ka rite k i ta
Ihowa i korero ai ki a koe.

<span id="an_9:4">9:4</span> Kei korero koe i roto i tou ngakau, ua pei
a Ihowa, tou Atua, i a ratou i tou raorao, kei mea, He tika noku i kawe
mai ai a Ihowa i ahau ki te tango i tenei whenua; kahore, no te kino o
enei iwi i pei ai a Ihowa i a ratou i tou aroaro.

<span id="an_9:5">9:5</span> Ehara i te tika nou, i te tapatahi ranei o
tou ngakau, i haere ai koe ki te tango i to ratou whenua; engari he kino
no enei iwi i pei ai a Ihowa, tou Atua, i a ratou i tou aroaro, he mea
hoki kia mana ai te kupu i oati ai a Ihowa ki ou matua, ki a Aperahama,
ki a Ihaka, ki a Hakopa.

<span id="an_9:6">9:6</span> Ina, kia mohio koe, ehara i te tika nou e
hoatu nei e Ihowa, e tou Atua, tenei whenua pai ki a koe, kia tangohia e
koe; no te mea he iwi kaki maro koe.

<span id="an_9:7">9:7</span> ¶ Kia mahara, kei wareware ki au
whakataritari ki a Ihowa, ki tou Atua, i te koraha: no te ra iho ano i
haere mai ai koe i te whenua o Ihipa, a tae noa mai koutou ki tenei
wahi, e tutu ana koutou ki a Ihowa.

<span id="an_9:8">9:8</span> I Horepa ano hoki, i whakapataritari koutou
ki a Ihowa kia riri, a riri ana a Ihowa ki a koutou, mea ana kia huna
koutou.

<span id="an_9:9">9:9</span> I toku pikinga ki te maunga, ki te tiki i
nga papa kohatu, i nga papa o te kawenata i whakaritea e Ihowa ki a
koutou, na ka noho ahau i te maunga, e wha tekau nga ra, e wha tekau nga
po; kahore ahau i kai taro, kahore i inu wai.

<span id="an_9:10">9:10</span> A homai ana e Ihowa ki ahau nga papa
kohatu e rua, he mea tuhituhi na te ringa o te Atua; a i reira e mau
ana, he mea tuhituhi, nga kupu katoa i korero ai a Ihowa ki a koutou i
te maunga, i waenganui o te ahi, i te ra o te huihuinga.

<span id="an_9:11">9:11</span> Na wai a ka taka nga ra e wha tekau me
nga po e wha tekau, na ka homai e Ihowa ki ahau nga papa kohatu e rua,
ara nga papa o te kawenata.

<span id="an_9:12">9:12</span> A ka mea a Ihowa ki ahau, Whakatika,
hohoro te heke atu i konei; ko tou iwi hoki i kawea mai nei e koe i
Ihipa kua taka ki te he; kua hohoro ratou te peka ke i te huarahi i kiia
ai e ahau ki a ratou; kua hanga e ratou he whakapakoko, he mea whak
arewa mo ratou.

<span id="an_9:13">9:13</span> I korero mai ano a Ihowa ki ahau, i mea,
Kua kite ahau i tenei iwi, nana, he iwi kaki maro ratou:

<span id="an_9:14">9:14</span> Tukua ahau ki te huna i a ratou, ki te
horoi atu hoki i to ratou ingoa i raro i te rangi: a maku koe e mea hei
iwi kaha ake, hei iwi nui ake i a ratou.

<span id="an_9:15">9:15</span> Heoi tahuri ana ahau, heke iho ana i te
maunga, ko te maunga hoki ka tonu i te ahi; a ko nga papa e rua o te
kawenata i oku ringa e rua.

<span id="an_9:16">9:16</span> Na, ko taku tirohanga atu, na, kua hara
koutou ki a Ihowa, ki to koutou Atua; kua hanga koutou i te kuao kau ma
koutou, he mea whakarewa: kua hohoro koutou te peka ke i te huarahi i
kiia e Ihowa ki a koutou.

<span id="an_9:17">9:17</span> Na ka mau ahau ki nga papa e rua, panga
atu ana e ahau i roto i oku ringa e rua, a wahia iho aua mea e ahau ki
to koutou aroaro.

<span id="an_9:18">9:18</span> Na takoto ana ahau ki te aroaro o Ihowa,
pera ano me te timatanga, e wha tekau nga ra, e wha tekau nga po; kihai
ahau i kai taro, kihai i inu wai; mo o koutou hara katoa hoki i hara ai
koutou, i mahi ai i te kino ki te aroaro o Ihowa, hei whakap ataritari i
a ia.

<span id="an_9:19">9:19</span> I pawera hoki ahau i te riri, i te
aritarita, i a Ihowa ra i whakatakariri ai ki a koutou, e mea ana, kia
huna koutou. Otiia whakarongo mai ana ano a Ihowa ki ahau i taua wa
hoki.

<span id="an_9:20">9:20</span> A tino kaha te riri o Ihowa ki a Arona, i
mea kia whakamatea ia: na ka inoi ano hoki ahau mo Arona i taua wa.

<span id="an_9:21">9:21</span> Na ka tango ahau i to koutou hara, i te
kuao kau i hanga e koutou, a tahuna ana e ahau ki te ahi, patokia iho,
whakangakungakutia ana kia ririki, ngotangota noa ano he puehu: na panga
atu ana e ahau ona ngota ki te awa e rere iho ana i te maunga.

<span id="an_9:22">9:22</span> A i Tapera, i Maha hoki, i Kipiroto
Hataawa i whakapataritari ano koutou ki a Ihowa.

<span id="an_9:23">9:23</span> Na, i te tononga a Ihowa i a koutou i
Kareheparenea, i tana meatanga mai, Haere ki runga, tangohia te whenua i
hoatu e ahau ki a koutou; na ka tutu koutou ki te kupu a Ihowa, a to
koutou Atua, kihai ano i whakapono ki a ia, kihai i whakarongo ki tona
reo.

<span id="an_9:24">9:24</span> He tutu tonu ta koutou ki a Ihowa mai o
te ra i mohio ai ahau ki a koutou.

<span id="an_9:25">9:25</span> Na takoto ana ahau i te aroaro o Ihowa i
nga ra e wha tekau, i nga po e wha tekau, i takoto ai ahau; mo te
meatanga mai a Ihowa kia whakangaromia koutou.

<span id="an_9:26">9:26</span> A ka inoi ahau ki a Ihowa, ka mea, E
Ihowa, e te Atua, kaua e whakangaromia tau iwi, tau taonga tupu, i
hokona nei e koe i runga i tou nui, i whakaputaina mai nei e koe i Ihipa
ki te ringa kaha.

<span id="an_9:27">9:27</span> Kia mahara ki au pononga, ki a Aperahama,
ki a Ihaka, ki a Hakopa; kaua e titiro mai ki te pakeke o tenei iwi, ki
to ratou kino, ki to ratou hara:

<span id="an_9:28">9:28</span> Kei mea te whenua i whakaputaina mai nei
matou e koe i reira, He kore kihai a Ihowa i kaha ki te kawe i a ratou
ki te whenua i korero ai ia ki a ratou, he kino hoki nona ki a ratou, i
kawea ai ratou e ia kia whakamatea ki te koraha.

<span id="an_9:29">9:29</span> Otira ko tau iwi ano ratou, ko tau taonga
tupu hoki, i whakaputaina mai nei e koe i runga i tou kaha nui, i tou
takakau maro hoki.

<span id="an_10:1">10:1</span> ¶ I reira ano ka korero mai a Ihowa ki
ahau, Haua e koe kia rua nga papa kohatu, kia rite ki o te timatanga, ka
haere ake ai ki ahau ki te maunga, hanga hoki e koe he aaka rakau.

<span id="an_10:2">10:2</span> A maku e tuhituhi ki nga papa nga kupu o
nga papa o mua, i wahia ra e koe, a me hoatu e koe ki roto ki te aaka.

<span id="an_10:3">10:3</span> Na hanga ana e ahau he aaka, he hitimi te
rakau, taraia ana hoki e ahau nga papa kohatu e rua, rite tonu ki o mua,
na ka piki ahau ki te maunga me nga papa e rua i toku ringa.

<span id="an_10:4">10:4</span> Na ka tuhituhi ia ki nga papa, rite tonu
ki to mua tuhituhinga, i nga ture kotahi tekau i korerotia mai e Ihowa
ki a koutou i te maunga, i waenganui o te ahi, i te ra o te huihuinga; a
homai ana e Ihowa ki ahau.

<span id="an_10:5">10:5</span> Na tahuri ana ahau, heke iho ana i te
maunga, a whaowhina ana nga papa ki roto ki te aaka i hanga e ahau, a
kei reira na ano, ko ta Ihowa i whakahau ai ki ahau.

<span id="an_10:6">10:6</span> Na ka haere atu nga tama a Iharaira i
Peerota Pene Iakana ki Mohera: a ka mate a Arona ki reira, a tanumai iho
ki reira; na ko tana tama, ko Ereatara te tohunga i muri i a ia.

<span id="an_10:7">10:7</span> I haere atu ratou i reira a Kurekora; i
Kurekora atu ki Iotopata, he whenua awa wai.

<span id="an_10:8">10:8</span> I taua wa ano ka wehea e Ihowa te iwi o
Riwai hei amo i te aaka o te kawenata a Ihowa, hei tu ki te aroaro o
Ihowa, hei minita ki a ia, hei manaaki hoki i runga i tona ingoa a mohoa
noa nei.

<span id="an_10:9">10:9</span> No reira i kore ai tetahi wahi mo Riwai,
tetahi kainga tuturu i roto i ona tuakana, i ona teina: ko tona kainga
tuturu ko Ihowa, rite tonu ki ta Ihowa, ki ta tou Atua, i korero ai ki a
ia.

<span id="an_10:10">10:10</span> A i noho ahau i te maunga, ko nga ra he
pera me o mua, e wha tekau nga ra, e wha tekau nga po; a i rongo mai ano
a Ihowa ki ahau i reira; kihai a Ihowa i aro ki te whakamate i a koe.

<span id="an_10:11">10:11</span> A ka mea mai a Ihowa ki ahau,
Whakatika, haere atu i tou huarahi i mua i te iwi; a me haere ratou ki
te tango i te whenua, i oati ai ahau ki o ratou matua kia hoatu ki a
ratou.

<span id="an_10:12">10:12</span> ¶ Na, he aha, e Iharaira, ta Ihowa, ta
tou Atua, e mea nei i a koe? Ehara oti i te wehi i a Ihowa, i tou Atua,
i te haere i ana haerenga katoa, i te aroha ki a ia, i te mahi hoki ki a
Ihowa, ki tou Atua, tou ngakau katoa, tou wairua katoa,

<span id="an_10:13">10:13</span> I te pupuri hoki i nga whakahau a
Ihowa, i ana tikanga e whakahaua nei e ahau i tenei ra ki a koe, hei pai
mou?

<span id="an_10:14">10:14</span> Nana, no Ihowa, no tou Atua, te rangi
me te rangi o nga rangi, te whenua me ona mea katoa.

<span id="an_10:15">10:15</span> Ko Ihowa anake i ahuareka ki ou matua,
i aroha ki a ratou, a ko o ratou uri i muri i a ratou, ara ko koutou,
tana i whiriwhiri ai o nga iwi katoa; koia ano tenei inaianei.

<span id="an_10:16">10:16</span> Kotia ra e koutou te kiri matamata o o
koutou ngakau, kaua hoki e whakamarokia ano o koutou kaki.

<span id="an_10:17">10:17</span> Ko Ihowa hoki, ko tou Atua, ko ia te
Atua o nga atua, te Ariki o nga ariki, he Atua nui ia, he kaha, he
whakamataku, e kore nei e whakapai kanohi, e kore ano hoki e tango utu.

<span id="an_10:18">10:18</span> E whakahaere ana ia i te tikanga mo te
pani, mo te pouaru, e aroha ana ki te manene, e hoatu ana hoki he taro,
he kakahu mona.

<span id="an_10:19">10:19</span> No reira kia aroha koutou ki te manene;
he manene hoki koutou i mua, i te whenua o Ihipa.

<span id="an_10:20">10:20</span> Ko Ihowa, ko tou Atua, tau e wehi ai,
me mahi ano ki a ia, me awhi ki a ia, me waiho hoki tona ingoa hei oati.

<span id="an_10:21">10:21</span> Ko ia tau e whakamoemiti ai, ko ia hoki
tou Atua, i mahi nei i enei mea nunui, i enei mea whakawehi, i kite ra
ou kanohi.

<span id="an_10:22">10:22</span> Ko ou matua, i heke atu ra ki Ihipa, e
whitu tekau nga tangata; na, inaianei ka oti koe te mea e Ihowa, e tou
Atua, kia rite ki nga whetu o te rangi te tini.

<span id="an_11:1">11:1</span> ¶ Na reira me aroha koe ki a Ihowa, ki
tou Atua, kia mau ki tana ako, ki ana tikanga, ki tana i whakarite ai,
me ana whakahau, i nga ra katoa.

<span id="an_11:2">11:2</span> Kia mohio hoki koutou i tenei ra: kahore
ano ia ahau e korero ana ki a koutou tamariki, kahore hoki ratou i
mohio, kahore ano hoki i kite i te whakawhiu a Ihowa, a to koutou Atua,
i tona nui, i tona ringa kaha, i tona takakau i maro ra,

<span id="an_11:3">11:3</span> I ana merekara hoki, i ana mahi i meatia
e ia i waenganui o Ihipa ki a Parao kingi o Ihipa, ki tona whenua katoa
hoki;

<span id="an_11:4">11:4</span> I tana hoki i mea ai ki te ope o Ihipa,
ki o ratou hoiho, ki a ratou hariata; i a ia i mea ra i nga wai o te
Moana Whero kia huri ki runga ki a ratou i to ratou whainga mai i a
koutou, a huna iho ratou e Ihowa a mohoa noa nei;

<span id="an_11:5">11:5</span> I nga mea hoki i mea ai ia ki a koutou i
te koraha, a tae noa mai koutou ki tenei wahi;

<span id="an_11:6">11:6</span> I tana hoki i mea ai ki a Ratana raua ko
Apirama, ki nga tama a Eriapa tama a Reupena; i te kowheratanga ake o te
mangai o te whenua, a horomia ana ratou, me nga tangata o o ratou whare,
me o ratou teneti hoki, me a ratou mea ora katoa, i waengan ui i a
Iharaira katoa:

<span id="an_11:7">11:7</span> Ko o koutou kanohi ia kua kite i nga mahi
nunui katoa a Ihowa i mahi ai ia.

<span id="an_11:8">11:8</span> ¶ Ae ra, kia mau ki nga whakahau katoa e
whakahau atu nei ahau ki a koe i tenei ra, kia kaha ai koe, kia tae atu
ai hoki, kia whiwhi ai ki te whenua e haere atu nei koutou ki reira ki
te tango;

<span id="an_11:9">11:9</span> Kia roa ai hoki o koutou ra ki te whenua
i oati ai a Ihowa ki ou matua kia hoatu ki a ratou, ki o ratou uri, he
whenua e rerengia ana e te waiu, e te honi.

<span id="an_11:10">11:10</span> Ko te whenua hoki e haere atu nei koe
ki reira ki te tango, ehara i te pera me te whenua o Ihipa, i mahue atu
ra i a koe, e whakato ai koe i tau purapura, e whakamakuku ai hoki ki
tou waewae, ano he kari otaota:

<span id="an_11:11">11:11</span> Engari he whenua pukepuke, he whenua
raorao te whenua e haere atu nei koutou ki reira ki te tango, e inu ana
hoki i te ua o te rangi hei wai;

<span id="an_11:12">11:12</span> He whenua e matapoporetia ana e Ihowa,
e tou Atua: kei reira tonu nga kanohi o Ihowa, o tou Atua, no te
timatanga o te tau taea noatia te mutunga o te tau.

<span id="an_11:13">11:13</span> A ki te whakarongo marie koutou ki aku
whakahau e whakahau atu nei ahau ki a koutou i tenei ra, kia aroha ki a
Ihowa, ki to koutou Atua, kia whakapaua o koutou ngakau, o koutou wairua
ki te mahi ki a ia,

<span id="an_11:14">11:14</span> Na ka hoatu e ahau te ua mo to koutou
whenua i tona po ano, te ua mataati me te ua o muri, a ka kohikohi koe i
tau witi, i tau waina, i tau hinu.

<span id="an_11:15">11:15</span> A ka hoatu e ahau te tarutaru ki ou
parae, ma au kararehe, a ka kai koe, ka makona.

<span id="an_11:16">11:16</span> Kia mahara ki a koutou, kei mamingatia
o koutou ngakau, kei peka ke koutou, kei mahi ki nga atua ke, kei
koropiko ki a ratou;

<span id="an_11:17">11:17</span> A ka mura te riri o Ihowa ki a koutou,
a ka tutakina e ia te rangi, e kore ake ai te ua, e kore ai hoki e tukua
mai e te whenua ona hua; na ka hohoro koutou te mate atu i te whenua pai
ka homai nei e Ihowa ki a koutou.

<span id="an_11:18">11:18</span> ¶ Engari rongoatia enei kupu aku ki
roto ki o koutou ngakau, ki o koutou wairua; herea hoki hei tohu ki o
koutou ringa, hei pare ano ki waenganui i o koutou kanohi.

<span id="an_11:19">11:19</span> Whakaakona atu hoki ki a koutou
tamariki, korerotia ina noho i tou whare, ina haere koe i te huarahi,
ina takoto, ina whakatika ranei.

<span id="an_11:20">11:20</span> Tuhituhia ano hoki ki nga pou tatau o
tou whare, ki ou tatau hoki;

<span id="an_11:21">11:21</span> Kia tini ai ou ra, me nga ra o a koutou
tamariki ki te whenua i oati ai a Ihowa ki ou matua kia hoatu ki a
ratou, kia rite ai ki nga ra o te rangi i runga i te whenua.

<span id="an_11:22">11:22</span> Ki te ata pupuri hoki koutou i enei
whakahau katoa e whakahau atu nei ahau ki a koutou kia mahia; ki te
aroha ki a Ihowa, ki to koutou Atua, ki te haere hoki i ana huarahi, ki
te awhi ki a ia;

<span id="an_11:23">11:23</span> Na ka peia atu e Ihowa enei iwi katoa i
to koutou aroaro, a ka riro i a koutou nga iwi he nui ake, he kaha ake i
a koutou.

<span id="an_11:24">11:24</span> Mo koutou nga wahi katoa e takahia e te
kapu o o koutou waewae: kei te koraha, ke Repanona hoki, kei te awa, kei
Uparati, a tae noa ki te moana ki te hauauru, nga rohe ki a koutou.

<span id="an_11:25">11:25</span> E kore e tu te tangata ki to koutou
aroaro: ka whakapangia hoki e Ihowa, e to koutou Atua, to koutou wehi,
me to koutou tuiri ki te mata katoa o te whenua e takahia e koutou, ka
rite ki tana i korero ai ki a koutou.

<span id="an_11:26">11:26</span> ¶ Nana, ka hoatu e ahau ki to koutou
aroaro i tenei ra te manaaki me te kanga:

<span id="an_11:27">11:27</span> Te manaaki, ki te rongo koutou ki nga
whakahau a Ihowa, a to koutou Atua, e whakahau atu nei ahau ki a koutou
i tenei ra;

<span id="an_11:28">11:28</span> Te kanga hoki, ki te kahore koutou e
rongo ki nga whakahau a Ihowa, a to koutou Atua, a ka peka ke i te
huarahi e kiia atu nei e ahau ki a koutou i tenei ra, ki te whai ki nga
atua ke, kihai nei i mohiotia e koutou.

<span id="an_11:29">11:29</span> A tenei ake, a te wa e kawea ai koe e
Ihowa, e tou Atua, ki te whenua, ka haere atu nei koe ki reira ki te
tango, na me hoatu e koe te manaaki ki runga ki Maunga Keritimi me te
kanga ki runga ki Maunga Epara.

<span id="an_11:30">11:30</span> Kahore ianei ena i tawahi o Horano, i
te taha o te huarahi e to ai te ra, i te whenua o nga Kanaani e noho ana
i te Arapaha i te ritenga atu o Kirikara, i te taha o nga oki i More?

<span id="an_11:31">11:31</span> Ka whiti atu hoki koutou i Horano, ka
haere ki te tango i te whenua e homai ana e Ihowa, e to koutou Atua, ki
a koutou, a ka riro a reira i a koutou, a ka noho koutou ki reira.

<span id="an_11:32">11:32</span> Na kia mahara ki te mahi i nga tikanga
katoa, i nga whakaritenga e hoatu nei e ahau ki to koutou aroaro i tenei
ra.

<span id="an_12:1">12:1</span> ¶ Tenei ano nga tikanga me nga
whakaritenga, hei pupuri ma koutou hei mahi ki te whenua e homai ana e
Ihowa, e te Atua o ou matua, ki a koe kia nohoia, i nga ra katoa e ora
ai i runga i te whenua.

<span id="an_12:2">12:2</span> Whakamotitia rawatia e koutou nga wahi
katoa i mahi ai nga iwi ka riro nei i a koutou ki o ratou atua, i runga
i nga maunga teitei, i nga pukepuke hoki, i raro hoki i nga rakau kouru
nui katoa:

<span id="an_12:3">12:3</span> Pakarua a ratou aata, wahia kia
kongakonga a ratou pou, ko a ratou Aherimi tahuna e koutou ki te ahi; a
tuaina ki raro nga whakapakoko o o ratou atua, a whakangaromia rawatia
atu o ratou ingoa i taua wahi.

<span id="an_12:4">12:4</span> Aua e pena ki a Ihowa, ki to koutou Atua.

<span id="an_12:5">12:5</span> ¶ Engari me whai ki tona nohoanga, ki te
wahi e whiriwhiri ai a Ihowa, to koutou Atua, i roto i o koutou iwi
katoa, kia waiho tona ingoa ki reira, me haere hoki koe ki reira:

<span id="an_12:6">12:6</span> A me kawe e koutou ki reira a koutou
tahunga tinana, a koutou patunga tapu, a koutou whakatekau, nga
whakahere e hapahapainga ana e o koutou ringa, a koutou ki taurangi, a
koutou whakahere tuku noa, me nga whanau matamua o a koutou kau, o a
kouto u hipi:

<span id="an_12:7">12:7</span> A ko reira koutou kai ai, ko te aroaro o
Ihowa, o to koutou Atua, a ka koa koutou ki nga mea katoa e whatoro atu
ai o koutou ringa, koutou me o koutou whare, ki nga manaaki a Ihowa, a
tou Atua, i a koe.

<span id="an_12:8">12:8</span> Kei rite ta koutou mahi ki enei katoa e
mahia nei e tatou i konei i tenei ra, he tika tonu ia tangata ki tana
titiro ake:

<span id="an_12:9">12:9</span> Kahore nei hoki koutou kia tae noa ki te
okiokinga, ki te kainga tupu e homai ana e Ihowa, e tou Atua, ki a koe.

<span id="an_12:10">12:10</span> Engari ki te whiti koutou i Horano, a
ka noho ki te whenua e homai ana e Ihowa, e to koutou Atua, hei kainga
tupu mo koutou, a ka meinga e ia kia okioki i o koutou hoa whawhai katoa
i tetahi taha, i tetahi taha, a ka noho koutou i runga i te whe nua
rangatira;

<span id="an_12:11">12:11</span> Katahi ka ai te wahi e whiriwhiria e
Ihowa, e to koutou Atua, ki reira tona ingoa noho ai, hei kawenga ma
koutou i nga mea katoa e whakahaua nei e ahau ki a koutou; a koutou
tahunga tinana, a koutou patunga tapu, a koutou whakatekau, me nga whak
ahere hapahapai a o koutou ringa, me nga mea papai katoa o nga mea i
kiia taurangitia e koutou ma Ihowa:

<span id="an_12:12">12:12</span> A ka koa koutou ki te aroaro o Ihowa, o
to koutou Atua, koutou, a koutou tama, a koutou tamahine, a koutou
pononga tane, a koutou pononga wahine, me te Riwaiti i roto i o koutou
tatau, kahore hoki ia i rato tahi me koutou i tetahi wahi, i tetahi
kainga tupu ranei mona.

<span id="an_12:13">12:13</span> Kia mahara kei tukua e koe au tahunga
tinana ki nga wahi katoa e kite ai koe:

<span id="an_12:14">12:14</span> Engari hei te wahi e whiriwhiria e
Ihowa i roto i te tahi o ou iwi, hei reira koe tuku ai i au tahunga
tinana, hei reira hoki koe mea ai i nga mea katoa e whakahau atu nei
ahau ki a koe.

<span id="an_12:15">12:15</span> Otiia ka ahei koe te patu, te kai hoki
he kikokiko i roto i ou tatau katoa, ki ta te hiahia katoa a tou ngakau,
kia rite ki te manaaki a Ihowa, a tou Atua, i homai ai ki a koe: me kai
e te poke, e te pokekore, he pera me te kahera, me te hata.

<span id="an_12:16">12:16</span> Engari ra ia kei kainga e koutou te
toto; ringihia atu ki te whenua ano he wai.

<span id="an_12:17">12:17</span> E kore koe e tukua kia kai i roto i ou
tatau i nga whakatekau o tau witi, o tau waina ranei, o tau hinu ranei,
i nga matamua ranei o au kau, o au hipi ranei, i tetahi ranei o nga mea
e kiia taurangitia e koe, i au whakahere tuku noa ranei, i nga whakahere
hapahapai ranei a tou ringa:

<span id="an_12:18">12:18</span> Engari me kai ena ki te aroaro o Ihowa,
o tou Atua, hei te wahi e whiriwhiri ai a Ihowa, tou Atua, e koe, e tau
tama, e tau tamahine, e tau pononga tane, e tau pononga wahine, e te
Riwaiti hoki i roto i ou tatau: a ka koa koe ki te aroaro o Ihow a, o
tou Atua, ki nga mea katoa e totoro atu ai ou ringa.

<span id="an_12:19">12:19</span> Kia tupato kei mahue i a koe te Riwaiti
i nga ra katoa e ora ai koe i runga i te whenua.

<span id="an_12:20">12:20</span> E whakanui a Ihowa, tou Atua, i tou
rohe, e pera me tana i korero ai ki a koe, a ka mea koe, Ka kai kikokiko
ahau, he hiahia hoki no tou ngakau ki te kai kikokiko: e kai koe i te
kikokiko, i te hiahia katoa a tou ngakau.

<span id="an_12:21">12:21</span> Ki te mamao rawa atu i a koe te wahi e
whiriwhiri ai a Ihowa, tou Atua, kia waiho tona ingoa i reira, na patua
tetahi o au kau, o au hipi ranei, kua homai na e Ihowa ki a koe, kia
rite ki taku i whakahau ai ki a koe, a ka kai i roto i ou tatau, i ta te
hiahia katoa a tou ngakau.

<span id="an_12:22">12:22</span> Kainga ena, peratia me te kahera, me te
hata e kainga ana: ko te poke, ko te pokekore, rite tahi raua te kai.

<span id="an_12:23">12:23</span> Engari ra ia kia tino u koe kia kaua e
kainga te toto: ko te toto hoki te ora; kaua hoki e kainga ngatahitia e
koe te toto me te kikokiko.

<span id="an_12:24">12:24</span> Kaua tena e kainga e koe; me riringi e
koe ki te whenua ano he wai.

<span id="an_12:25">12:25</span> Kei kainga tena e koe; kia whiwhi ai
koe ki te pai, koutou ko au tamariki i muri i a koe, ina mahi koe i te
mea e tika ana ki ta Ihowa titiro.

<span id="an_12:26">12:26</span> Ko au mea tapu ia, i a koe na, me au ki
taurangi, me tango e koe, ka haere ki te wahi e whiriwhiri ai a Ihowa:

<span id="an_12:27">12:27</span> Na ka tuku mai koe i au tahunga tinana,
i te kikokiko me te toto, ki runga ki te aata a Ihowa, a tou Atua: na ko
te toto o au patunga tapu me riringi ki runga ki te aata a Ihowa, a tou
Atua, ko te kikokiko ia me kai e koe.

<span id="an_12:28">12:28</span> Maharatia, whakarangona enei kupu katoa
e whakahau nei ahau ki a koe, kia whiwhi ai koe ki te pai, koutou ko au
tamariki i muri i a koe, ake tonu atu, ina mahi koe i te mea e pai ana,
e tika ana ki te titiro a Ihowa, a tou Atua.

<span id="an_12:29">12:29</span> Ina huna e Ihowa, e tou Atua, i tou
aroaro nga iwi, e haere nei koe ki reira ki te pei, a ka riro ratou i a
koe, a ka noho koe ki to ratou whenua;

<span id="an_12:30">12:30</span> Kia tupato ki a koe, kei mahangatia koe
kia wahi i muri i a ratou, ina whakangaromia atu ratou i tou aroaro; kei
ui atu ano hoki koe ki o ratou atua, kei mea, E pehea ana te mahi a enei
iwi ki o ratou atua? ka pena ano hoki ahau.

<span id="an_12:31">12:31</span> Kei pera tau mahi ki a Ihowa, ki tou
Atua: ko nga mea katoa hoki e whakarihariha ai a Ihowa, e kino ai, ko ia
ta ratou i mahi ai ki o ratou atua; na, ko a ratou tama nei ano, me a
ratou tamahine e tahuna ana e ratou ki te ahi ma o ratou atua.

<span id="an_12:32">12:32</span> Ko nga mea katoa e whakahau ai ahau ki
a koutou, ko ena ta koutou e mahara ai kia mahia: kaua e tapiritia ki
etahi atu, kaua ano hoki e kinitia atu tetahi wahi.

<span id="an_13:1">13:1</span> ¶ Ki te whakatika ake i roto i a koutou
he poropiti, he moemoea ranei, a ka homai e ia ki a koe he tohu, he
merekara ranei,

<span id="an_13:2">13:2</span> A ka puta mai te tohu, te merekara ranei,
i korero ai ia ki a koe, i mea ai, Tatou ka whai ki nga atua ke, kihai
nei i mohiotia e koe, ka mahi atu hoki ki a ratou;

<span id="an_13:3">13:3</span> Kei whakarongo koe ki nga korero a taua
poropiti, a taua tangata moemoea ranei: e whakamatautau ana hoki a
Ihowa, to koutou Atua, i a koutou, kia mohio ai e whakapaua ranei o
koutou ngakau katoa, o koutou wairua katoa ki te aroha ki a Ihowa, ki t
o koutou Atua.

<span id="an_13:4">13:4</span> Me haere koutou i muri i a Ihowa, i to
koutou Atua, ko ia ta koutou e wehi ai, me pupuri ana whakahau, me
whakarongo hoki ki tona reo, me mahi ano ki a ia, me awhi ki a ia.

<span id="an_13:5">13:5</span> A ko taua poropiti, ko taua tangata
moemoea ranei, me whakamate; mona i takahi i a Ihowa, i to koutou Atua,
i tangohia mai ai koutou i te whenua o Ihipa, i hokona ai koe i roto i
te whare pononga, kia takina koe ki wahi ke i te huarahi i whakahau ai a
Ihowa, tou Atua, ki a koe kia haerea. Penei ka whakakorea e koe te kino
i roto i a koe.

<span id="an_13:6">13:6</span> ¶ Ki te whakawaia pukutia koe e tou
teina, e te tama ranei a tou whaea, e tau tama ranei, e tau tamahine
ranei, e tou hoa wahine ranei i tou uma, e tou hoa ranei e rite ana ki
tou ngakau, ki te mea ia, Tatou ka haere, ka mahi ki nga atua ke, kihai
nei koe i mohio, a koe, ou matua ranei;

<span id="an_13:7">13:7</span> Ki etahi o nga atua o nga iwi i tetahi
taha ou, i tetahi taha, e tata ana ki a koe, kei tawhiti atu ranei i a
koe, i tetahi pito o te whenua puta noa ki tetahi pito o te whenua;

<span id="an_13:8">13:8</span> Kei whakaae koe ki a ia, kei whakarongo
ranei ki a ia; kaua ano hoki tou kanohi e aroha ki a ia, kaua e tohu i a
ia, kaua hoki e huna i a ia:

<span id="an_13:9">13:9</span> Engari patua rawatia kia mate; ko tou
ringa te pa wawe atu ki a ia hei whakamate i a ia, muri iho ko te ringa
o te iwi katoa.

<span id="an_13:10">13:10</span> A me aki ia e koe ki te kohatu, kia
mate; mona i whai kia whakapeautia koe i a Ihowa, i tou Atua, i tangohia
mai ai koe i te whenua o Ihipa, i te whare pononga.

<span id="an_13:11">13:11</span> A ka rongo a Iharaira katoa, ka wehi, e
kore hoki e mahi i te mea kino pena i tena i roto i a koutou i muri iho.

<span id="an_13:12">13:12</span> ¶ Ki te rongo korero koe mo tetahi o ou
pa, e homai e Ihowa, e tou Atua, ki a koe hei nohoanga, e korerotia ana,

<span id="an_13:13">13:13</span> Kua haere atu etahi, he tama na
Periara, i roto i a koe, kua whakapeau ke hoki i nga tangata o to ratou
pa, kua mea, Tatou ka haere, ka mahi atu ki nga atua ke, kihai nei i
mohiotia e koutou;

<span id="an_13:14">13:14</span> Na me rapu e koe, me ore atu, me te ui
marie ano; na, ki te mea he pono, he tuturu rawa te korero, kei te mahia
tena mea whakarihariha i roto i a koe;

<span id="an_13:15">13:15</span> Tukitukia rawatia nga tangata o taua pa
ki te mata o te hoari, whakamotitia rawatia a reira, me nga mea katoa i
roto, me ana kararehe, ki te mata o te hoari.

<span id="an_13:16">13:16</span> Ko nga taonga katoa hoki o reira me
hoki ki waenganui o tona huarahi, ka tahu ai koe i te pa, me ona taonga
katoa, ki te ahi, a rupeke noa, hei mea ki a Ihowa, ki tou Atua: me
waiho hoki a reira hei puranga mo ake tonu atu; kaua e hanga a muri a ke
nei.

<span id="an_13:17">13:17</span> Kei piri hoki ki tou ringa tetahi wahi
o te mea kua oti nei te kanga: kia tahuri mai ai a Ihowa i te muranga o
tona riri, ka whakaputa mai he atawhai ki a koe, kia atawhai ai hoki ia
i a koe, kia whakanui ai i a koe, kia rite ai ki tana i oati a i ki ou
matua;

<span id="an_13:18">13:18</span> Ina whakarongo koe ki te reo o Ihowa, o
tou Atua, ina pupuri i ana whakahau katoa, e whakahau atu nei ahau ki a
koe i tenei ra, kia mahi i te mea e tika ana ki te titiro a Ihowa, a tou
Atua.

<span id="an_14:1">14:1</span> ¶ Ko koutou nga tamariki a Ihowa, a to
koutou Atua: kaua koutou e haehae i a koutou, kaua hoki e tiwhaina a
waenganui o o koutou kanohi mo te tupapaku.

<span id="an_14:2">14:2</span> He iwi tapu hoki koe ki a Ihowa, ki tou
Atua, a kua whiriwhiri a Ihowa i a koe hei iwi mana, motuhake rawa i nga
iwi katoa i te mata o te whenua.

<span id="an_14:3">14:3</span> Kaua e kainga tetahi mea whakarihariha.

<span id="an_14:4">14:4</span> Ko nga kararehe enei e kai ai koutou: ko
te kau, ko te hipi, ko te koati,

<span id="an_14:5">14:5</span> Ko te hata, ko te kahera, ko te ropaka,
ko te koati mohoao, ko te pikareka, ko te anaterope, ko te temera.

<span id="an_14:6">14:6</span> Ko nga kararehe katoa hoki e tararua ana
te matimati, e weherua ana te titorehanga, e rua nei nga matimati, a e
whakahoki ake ana i te kai, i roto i nga kararehe, ko ena me kai.

<span id="an_14:7">14:7</span> Otiia kaua e kainga enei o nga mea e
whakahoki ake ana i te kai, o nga mea hoki e tararua ana nga matimati, e
titore pu ana; ko te kamera, ko te hea, ko te koni, no te mea e
whakahoki ake ana ratou i te kai, otiia kihai i tararua te matimati; hei
mea poke ena ki a koutou:

<span id="an_14:8">14:8</span> Me te poaka hoki, no te mea e titore ana
nga matimati, otiia kahore e whakahoki ake ana i te kai; hei mea poke
tena ki a koutou: kaua e kainga o ratou kikokiko, kaua hoki e pa atu ki
o ratou tinana mate.

<span id="an_14:9">14:9</span> Ko enei a koutou e kai ai o nga mea katoa
o roto i te wai: ko nga mea katoa e whai tara ana, e whai unahi ana, ko
ena ta koutou e kai:

<span id="an_14:10">14:10</span> A ko nga mea kahore he tara, kahore
hoki he unahi i a ratou, kaua e kainga; hei mea poke ena ki a koutou.

<span id="an_14:11">14:11</span> Ko nga manu pokekore katoa me kai e
koutou.

<span id="an_14:12">14:12</span> Engari tenei ano nga mea kaua e kainga
e koutou: ko te ekara, ko te wawahi iwi, me te ahipare,

<span id="an_14:13">14:13</span> Ko te kireti, ko te kaiaia, ko te
whatura, me nga mea pera,

<span id="an_14:14">14:14</span> Ko nga raweni katoa, me nga mea pera,

<span id="an_14:15">14:15</span> Ko te otereti, ko te kahu po, ko te
koekoea, ko te kahu, me nga mea pera,

<span id="an_14:16">14:16</span> Ko te ruru nohinohi, ko te ruru nui, ko
te wani,

<span id="an_14:17">14:17</span> Ko te perikana, ko te kia ekara, ko te
kawau,

<span id="an_14:18">14:18</span> Ko te taaka, ko te heroni, ko nga pera,
ko te hupou, ko te pekapeka.

<span id="an_14:19">14:19</span> A ko nga mea ngoki katoa e rere a manu
ana, he mea poke ena ki a koutou: kaua e kainga.

<span id="an_14:20">14:20</span> Ko nga manu pokekore katoa me kai.

<span id="an_14:21">14:21</span> Kei kainga te mea i mate maori noa: me
hoatu ki te manene i roto i ou tatau, a mana e kai; me hoki atu ranei ki
te tangata iwi ke: he iwi tapu hoki koe ki a Ihowa, ki tou Atua. Kaua e
kohuatia he kuao koati ki te waiu o tona whaea.

<span id="an_14:22">14:22</span> ¶ Whakatekautia nga hua katoa o au
purapura, e tupu ake ana i te mara i tenei tau, i tenei tau.

<span id="an_14:23">14:23</span> Me kai hoki ki te aroaro o Ihowa, o tou
Atua, ki te wahi e whiriwhiri ai ia kia waiho tona ingoa ki reira, nga
whakatekau o tau witi, o tau waina, o tau hinu hoki, me nga matamua ano
o au kau, o au hipi hoki; kia ako ai koe ki te wehi i a Ihowa, i tou
Atua, i nga ra katoa.

<span id="an_14:24">14:24</span> A ki te roa rawa tou huarahi, e kore ai
e taea e koe tena mea te kawe, no te mea he mamao atu i a koe te wahi e
whiriwhiri ai a Ihowa, tou Atua, kia waiho tona ingoa ki reira, ina
manaakitia koe e Ihowa, e tou Atua:

<span id="an_14:25">14:25</span> Na me hoko e koe ki te moni, me takai
hoki te moni ki roto ki tou ringa, ka haere ki te wahi e whiriwhiri ai a
Ihowa, tou Atua:

<span id="an_14:26">14:26</span> Na ka hoko atu koe i te moni ki nga mea
katoa e hiahia ai tou ngakau, ki te kau, ki te hipi ranei, ki te waina
ranei, ki te wai kaha ranei, ki nga mea katoa ranei e matea nuitia ana e
tou ngakau: ka kai ai ki reira ki te aroaro o Ihowa, o tou At ua, ka
hari hoki koe, koutou ko tou whare:

<span id="an_14:27">14:27</span> A ko te Riwaiti i roto i ou tatau, kaua
ia e whakarerea e koe: he mea hoki kahore ona wahi, kainga tupu ranei i
roto i a koe.

<span id="an_14:28">14:28</span> Hei te mutunga o nga tau e toru ka mau
koe ki waho i nga whakatekau katoa o au hua o tena tau, ka whakatakoto
ai ki ou kuwaha:

<span id="an_14:29">14:29</span> Na ka haere te Riwaiti, no te mea
kahore ona wahi, kainga tupu ranei i roto i a koe, me te manene, me te
pani, me te pouaru, kei roto nei i ou tatau, a ka kai ratou, ka makona:
kia manaaki ai a Ihowa, tou Atua, i a koe i nga mahi katoa a tou rin ga
e mahi ai koe.

<span id="an_15:1">15:1</span> ¶ Hei te mutunga o nga tau e whitu ka mea
koe he tukunga noatanga.

<span id="an_15:2">15:2</span> A ko te tikanga tenei mo te tuku noa: ko
nga kaiwhakatarewa moni katoa, e whakatarewa moni ana ki o ratou hoa, me
tuku noa atu; kaua te kaiwhakatarewa e tohe ki tona hoa, ki tona teina
ranei; no te mea e karangatia ana ko te tukunga noatanga a Ih owa.

<span id="an_15:3">15:3</span> He tangata iwi ke, tohea atu: ko tau mea
ia i tou teina, me tuku noa e tou ringa.

<span id="an_15:4">15:4</span> Engari hoki me kore te rawakore i roto i
a koe; ka manaaki rawa hoki a Ihowa i a koe i runga i te whenua ka homai
nei e Ihowa, e tou Atua, ki a koe, kia tangohia hei kainga tupu:

<span id="an_15:5">15:5</span> Ki te ata whakarongo i a koe ki te reo o
Ihowa, o tou Atua, kia puritia, kia mahia enei whakahau katoa e whakahau
nei ahau i tenei ra ki a koe.

<span id="an_15:6">15:6</span> No te mea ka manaakitia koe e Ihowa, e
tou Atua, ka peratia me tana i ki ai ki a koe: a mau e whakatarewa moni
ki nga iwi maha, ko koe ia kaua e tango i te moni tarewa; a ko koe hei
ariki mo nga iwi maha, kahore hoki ratou e ariki ki a koe.

<span id="an_15:7">15:7</span> Ki te mea kei roto i a koe tetahi e
rawakore ana, tetahi o ou teina, i roto i tetahi o ou kuwaha o tou
whenua, e homai nei e Ihowa, e tou Atua, ki a koe, kaua e whakauaua tou
ngakau, kaua hoki e kopia tou ringa ki tou teina rawakore:

<span id="an_15:8">15:8</span> Engari me whakatuwhera marie tou ringa ki
a ia, kia ngawari hoki ki te whakatarewa moni ki a ia kia rite ki tona
mate i te mea e hapa ana i a ia.

<span id="an_15:9">15:9</span> Kia tupato kei puta ake te whakaaro kino
i roto i tou ngakau, kei mea, E tata ana te tau whitu, te tau tuku noa;
a ka kino tou kanohi ki tou teina rawakore, a e kore e hoatu e koe ki a
ia; na ka tangi atu ia ki a Ihowa i a koe ka kino nei, a ka w hai hara
koe.

<span id="an_15:10">15:10</span> Me tino hoatu e koe ki a ia, kaua hoki
tou ngakau e pouri, ina hoatu e koe ki a ia: ko te mea hoki tenei e
manaaki ai a Ihowa, tou Atua, i a koe, i au mahi katoa, i nga mea katoa
e totoro atu ai tou ringa.

<span id="an_15:11">15:11</span> E kore hoki e kore te rawakore i te
whenua: koia taku e whakahau nei ki a koe, e mea nei, Kia tuwhera tonu
tou ringa ki tou teina, ki tou hunga matekai, ki ou rawakore, i tou
whenua.

<span id="an_15:12">15:12</span> ¶ Ki te hokona atu ki a koe tou teina,
he tane Hiperu, he wahine Hiperu ranei, a ka mahi ki a koe e ono nga
tau; na hei te whitu o nga tau me tuku ia kia haere noa atu i a koe.

<span id="an_15:13">15:13</span> A, ki te tuku koe i a ia kia haere noa
atu i a koe, kaua ia e tukua rawakoretia atu:

<span id="an_15:14">15:14</span> Engari kia mahorahora te hoatu ki a ia
i etahi o au hipi, o tau patunga witi, o tau poka waina hoki: me hoatu
ki a ia etahi o nga mea i hoatu e Ihowa, e tou Atua, hei manaaki mou.

<span id="an_15:15">15:15</span> Kia mahara hoki he pononga koe i mua, i
te whenua o Ihipa, a na Ihowa, na tou Atua, koe i whakaora: koia ahau i
whakahau ai i tenei mea ki a koe inaianei.

<span id="an_15:16">15:16</span> Na ki te mea ia ki a koe, E kore ahau e
mawehe atu i a koe; he aroha hoki nona ki a koutou ko tou whare, he pai
no tana noho ki a koe;

<span id="an_15:17">15:17</span> Katahi koe ka tango i tetahi mea poka,
ka titi ai i tona taringa ki te tatau, a ka waiho ia hei pononga mau,
oti tonu atu. Me pena hoki ki tau pononga wahine.

<span id="an_15:18">15:18</span> Kei mea he pakeke rawa ki a koe, ina
tukua ia kia haere noa atu i a koe; e rite ana hoki ana mahi ki a koe i
nga tau e ono ki a nga kaimahi tokorua e utua ana: a ka manaaki a Ihowa,
tou Atua, i a koe i nga mea katoa e mea ai koe.

<span id="an_15:19">15:19</span> ¶ Ko nga toa matamua e whanau ana i
roto i au kau, i au hipi, me whakatapu e koe ma Ihowa, ma tou Atua: kaua
e whakamahia tau puru matamua, kaua hoki e kutikutia tau hipi matamua:

<span id="an_15:20">15:20</span> Kainga ki te aroaro o Ihowa, o tou
Atua, i tenei tau, i tenei tau, e koe, e tou whare, ki te wahi e
whiriwhiri ai a Ihowa, tou Atua:

<span id="an_15:21">15:21</span> A ki te mea he koha tona, ina ra he
totitoti, he matapo, tetahi atu koha kino ranei, kaua ia e patua ma
Ihowa, ma tou Atua.

<span id="an_15:22">15:22</span> Kainga i roto i ou kuwaha: ma te poke,
ma te pokekore taua mea e kai, pera me te kahera, me te hata.

<span id="an_15:23">15:23</span> Otiia kaua e kainga ona toto; ringihia
atu ki te whenua, ano he wai.

<span id="an_16:1">16:1</span> ¶ Kia mahara ki te marama, ki a Apipi, ka
mahi i te kapenga ki a Ihowa, ki tou Atua: ko Apipi hoki te marama i
whakaputaina mai ai koe e Ihowa, e tou Atua, i Ihipa i te po.

<span id="an_16:2">16:2</span> Na me patu e koe te kapenga ki a Ihowa,
ki tou Atua, o te kahui hipi, o te kahui kau, ki te wahi e whiriwhiri ai
a Ihowa kia waiho tona ingoa ki reira.

<span id="an_16:3">16:3</span> Kaua e kainga tahitia te paraoa rewena me
taua mea; kia whitu nga ra e kai ai koe i te taro rewenakore me taua
mea, ara i te taro tangihanga; i haere potatutatu mai hoki koe i te
whenua o Ihipa: kia mahara ai koe ki te ra i puta mai ai koe i te w
henua o Ihipa i nga ra katoa e ora ai koe.

<span id="an_16:4">16:4</span> A kia whitu nga ra e kore ai e kitea he
rewena ki a koe i ou rohe katoa; kaua hoki e whakatoea mo te ata tetahi
wahi o te kikokiko e patua e koe i te ahiahi o te ra tuatahi.

<span id="an_16:5">16:5</span> E kore e ahei kia patua te kapenga i roto
i tetahi o ou tatau, e homai ana e Ihowa, e tou Atua, ki a koe:

<span id="an_16:6">16:6</span> Engari hei te wahi e whiriwhiri ai a
Ihowa, tou Atua, kia waiho tona ingoa ki reira, hei reira koe patu ai i
te kapenga i te ahiahi, i te toenetanga o te ra, i te wa ano i puta mai
ai koe i Ihipa.

<span id="an_16:7">16:7</span> Na me tunu e koe, me kai hoki ki te wahi
e whiriwhiri ai a Ihowa, tou Atua: a i te ata ka tahuri, ka haere ki ou
teneti.

<span id="an_16:8">16:8</span> E ono nga ra e kai ai koe i te taro
rawenakore: a i te ra whitu ko te huihui nui ki a Ihowa, ki tou Atua:
kaua tetahi mahi e mahia i taua ra.

<span id="an_16:9">16:9</span> Taua e koe, kia whitu nga wiki: kei tau
tukunga mataati i te toronaihi ki te kotinga koe timata mai ai te tatau
i nga wiki e whitu.

<span id="an_16:10">16:10</span> Na me mahi te hakari o nga wiki ki a
Ihowa, ki tou Atua, ki tetahi tahua, he mea hoatu noa na tou ringa; kia
rite tau e hoatu ai ki te manaaki a Ihowa, a tou Atua, i a koe:

<span id="an_16:11">16:11</span> Na ka koa koe ki te aroaro o Ihowa, o
tou Atua, a koe, koutou tahi ko tau tama, ko tau tamahine, me tau
pononga tane, me tau pononga wahine, me te Riwaiti i roto i ou tatau, me
te manene, me te pani, me te pouaru i roto i a koe, ki te wahi i whi
riwhiria e Ihowa, e tou Atua, kia waiho tona ingoa ki reira.

<span id="an_16:12">16:12</span> A kia mahara koe he pononga koe i Ihipa
i mua: me pupuri hoki, me mahi enei tikanga.

<span id="an_16:13">16:13</span> Me mahi te hakari whare wharau, kia
whitu nga ra, ua poto i a koe te kohikohi mai i tau patunga witi me tau
poka waina:

<span id="an_16:14">16:14</span> A ka koa koe ki tau hakari, a koe,
koutou tahi ko tau tama, ko tau tamahine, ko tau pononga tane, ko tau
pononga wahine, me te Riwaiti, te manene, te pani me te pouaru i roto i
ou tatau.

<span id="an_16:15">16:15</span> Kia whitu nga ra o tau hakari ki a
Ihowa, ki tou Atua, i te wahi e whiriwhiri ai a Ihowa: ka manaaki hoki a
Ihowa, tou Atua, i a koe i au hua katoa, i nga mahi katoa hoki a ou
ringa, a ka tino harakoa koe.

<span id="an_16:16">16:16</span> E toru nga wa o te tau e kitea ai ou
tane katoa ki te aroaro o Ihowa, o tou Atua, ki te wahi e whiriwhiri ai
ia: ko te hakari taro rewenakore, ko te hakari o nga wiki, ko te hakari
whare wharau: kaua hoki e puta kau ki te aroaro o Ihowa:

<span id="an_16:17">16:17</span> Me homai e ia tangata te mea e taea e
ia, kia rite ki te manaaki i homai e Ihowa, e tou Atua, ki a koe.

<span id="an_16:18">16:18</span> ¶ Whakaturia etahi kaiwhakawa, me etahi
rangatira mou i ou kuwaha katoa, e homai ana e Ihowa, e tou Atua, ki a
koe, mo ou iwi: kia tika hoki ta ratou whakawa mo te iwi.

<span id="an_16:19">16:19</span> Kaua e whakapeaua ketia te whakawa;
kaua hoki e whakapai kanohi; kaua ano e tango i te utu whakapati: he mea
whakamatapo hoki te utu whakapati i nga kanohi o te hunga whakaaro nui,
he mea whakapeau ke i nga kupu a te hunga tika.

<span id="an_16:20">16:20</span> Ko te mea tika anake tau e whai ai, kia
ora ai koe, kia noho ai hoki ki te whenua e homai nei e Ihowa, e tou
Atua, ki a koe.

<span id="an_16:21">16:21</span> Kaua e whakatokia e koe he Ahera o
tehea momo rakau ki te taha o te aata a Ihowa, a tou Atua, e hanga e
koe.

<span id="an_16:22">16:22</span> Kaua ano hoki e whakaturia ake tetahi
pou whakapakoko mau: e kinongia nei e Ihowa, e tou Atua.

<span id="an_17:1">17:1</span> ¶ Kaua e patua ma Ihowa, ma tou Atua,
tetahi kau, hipi ranei, he koha tona, tetahi atu he ranei: he mea
whakarihariha hoki tena ki a Ihowa, ki tou Atua.

<span id="an_17:2">17:2</span> Ki te mea ka kitea i roto i a koe, i roto
i tetahi o ou tatau e homai nei e Ihowa, e tou Atua, ki a koe tetahi
tangata, tetahi wahine ranei, i mahi i te kino ki te titiro a Ihowa, a
tou Atua, i whakapaheke hoki i tanga kawenata,

<span id="an_17:3">17:3</span> I haere hoki, i mahi ki nga atua ke, i
koropiko ki a ratou, ki te ra ranei, ki te marama ranei, ki tetahi ranei
o nga mano o te rangi kihai nei i whakaritea atu e ahau;

<span id="an_17:4">17:4</span> A ka korerotia ki a koe, a ka rongo koe,
na me ata ui marie e koe, na, mehemea he tika, he pono te korero, kei te
meatia taua mea whakarihariha i roto i a Iharaira:

<span id="an_17:5">17:5</span> Me whakaputa e koe taua tangata, taua
wahine ranei, i mahi nei i taua mea kino, ki ou tatau, taua tangata,
taua wahine ranei; ka aki ai i a raua ki te kohatu, a mate noa.

<span id="an_17:6">17:6</span> Ma te kupu a nga kaiwhakaatu tokorua, a
nga kaiwhakaatu tokotoru ranei, e mate ai te tangata e tika ana kia
whakamatea; e kore ia e mate i te kupu a te kaiwhakaatu kotahi.

<span id="an_17:7">17:7</span> Ko nga ringa o nga kaiwhakaatu te pa wawe
ki a ia hei whakamate i a ia, a muri iho ko nga ringa o te iwi katoa.
Penei ka whakakorea atu e koe te kino i roto i a koe.

<span id="an_17:8">17:8</span> ¶ Ki te ara ake tetahi take pakeke rawa i
a koe te whakawa, he toto ki te toto, he whakawa ki te whakawa, he patu
ki te patu, he take tautohetohe i roto i ou tatau: na me whakatika koe,
me haere ki runga ki te wahi e whiriwhiri ai a Ihowa, tou Atua;

<span id="an_17:9">17:9</span> A ka tae koe ki nga tohunga, ki nga
Riwaiti, ki te kaiwhakawa hoki e whakarite ana i aua ra: a ka ui koe; a
ma ratou e whakapuaki ki a koe te tikanga mo te whakarite:

<span id="an_17:10">17:10</span> Na me mahi e koe ta ratou e whakapuaki
ai ki a koe i taua wahi i whiriwhiri ai a Ihowa; kia tupato hoki kia
rite te meatanga ki nga mea katoa e kiia e ratou ki a koe:

<span id="an_17:11">17:11</span> Kia rite tau meatanga ki te tikanga o
te ture e kiia e ratou ki a koe, ki te ritenga hoki e korerotia e ratou
ki a koe: kaua e peka ke atu, ki matau ranei, ki maui ranei, i te kupu e
whakapuakina e ratou ki a koe.

<span id="an_17:12">17:12</span> A, ki te poka wahi tetahi tangata,
kahore e whakarongo ki te tohunga e tu ana, e minita ana i reira i te
aroaro o Ihowa, o tou Atua, ki te kaiwhakawa ranei, me whakamate taua
tangata; a ka whakakorea atu i koe te kino i roto i a Iharaira.

<span id="an_17:13">17:13</span> A ka rongo katoa te iwi, ka wehi, e
kore e poka wahi noa i muri iho.

<span id="an_17:14">17:14</span> ¶ Ka tae koe ki te whenua e homai ana e
Ihowa, e tou Atua, ki a koe, a ka riro mai a reira i a koe, a ka noho
koe ki reira, ka mea hoki, Ka meinga e ahau tetahi kingi moku, ka pera
me nga iwi katoa i tetahi taha oku, i tetahi taha;

<span id="an_17:15">17:15</span> Ko ta Ihowa, ko ta tou Atua e
whiriwhiri ai, ko ia anake tau e mea ai hei kingi mou: ko tetahi o ou
tuakana tau e mea ai hei kingi mou: e kore e ahei kia meatia e koe hei
kingi mou te tangata iwi ke, ehara nei i te tuakana nou.

<span id="an_17:16">17:16</span> Otiia kaua ia e whakamaha i te hoiho
mona, kaua ano hoki e whakahokia te iwi ki Ihipa, hei whakamaha i nga
hoiho: kua mea nei hoki a Ihowa ki a koutou, E kore koutou e hoki na
taua huarahi a mua ake nei.

<span id="an_17:17">17:17</span> Kaua ano ia e whakamaha wahine mana,
kei riro ke tona ngakau: kaua ano hoki e whakanuia rawatia e ia te
hiriwa me te koura mana.

<span id="an_17:18">17:18</span> A, ka noho ia ki te torona o tona
rangatiratanga, na me tuhituhi e ia ki tetahi pukapua nga kupu o tenei
ture, no ena i te aroaro o nga tohunga o nga Riwaiti:

<span id="an_17:19">17:19</span> A hei a ia takoto ai, a me korero ia ki
reira i nga ra katoa e ora ai ia: kia ako ai ia ki te wehi ki a Ihowa,
ki tona Atua, ki te pupuri i nga kupu katoa o tenei ture, i enei
tikanga, hei mahi mana:

<span id="an_17:20">17:20</span> Kei whakakake tona ngakau ki ona teina,
kei peka ke atu hoki ia i te whakahau ki matau, ki maui: kia roa ai ona
ra i tona kingitanga, ona me o ana tama, i waenganui i a Iharaira.

<span id="an_18:1">18:1</span> ¶ Kaua tetahi wahi, tetahi kainga tupu
ranei i roto i a Iharaira mo nga tohunga, mo nga Riwaiti, mo te iwi
katoa ano hoki o Riwai: ko nga whakahere ahi a Ihowa, ko ona taonga ake
hoki, hei kai ma ratou.

<span id="an_18:2">18:2</span> A kahore tetahi kainga tupu mo ratou i
waenganui i o ratou tuakana: ko Ihowa, ko ia to ratou taonga tupu, pera
hoki me tana i korero ai ki a ratou.

<span id="an_18:3">18:3</span> A ko te tikanga tenei mo nga mea a te iwi
ma nga tohunga, mo a nga tangata e patu ana i te patunga tapu, ahakoa
kau, ahakoa hipi, me homai e ratou ki te tohunga te peke, nga paparinga
e rua, me te puku.

<span id="an_18:4">18:4</span> Ko nga hua matamua o tau witi, o tau
waina, o tau hinu, me te huruhuru matamua o au hipi, me hoatu ki a ia.

<span id="an_18:5">18:5</span> No te mea kua whiriwhiria ia e Ihowa, e
tou Atua, i roto i ou iwi katoa, kia tu hei minita i runga i te ingoa o
Ihowa, a ia me ana tama ake tonu atu.

<span id="an_18:6">18:6</span> A ki te haere mai tetahi Riwaiti i hea
noa atu o Iharaira, i tetahi o ou kuwaha i noho ai ia, a ka tae mai me
te hiahia katoa o tona ngakau ki te wahi e whiriwhiria e Ihowa;

<span id="an_18:7">18:7</span> Na me minita ia i runga i te ingoa o
Ihowa, o tona Atua, me pera me ona tuakana katoa me nga Riwaiti, e tu
nei i reira i te aroaro o Ihowa.

<span id="an_18:8">18:8</span> Kia rite te wahi hei kai ma ratou, haunga
ano nga utu i a ia mo nga taonga a ona matua.

<span id="an_18:9">18:9</span> ¶ E tae koe ki te whenua e homai ana e
Ihowa, e tou Atua, ki a koe, kei ako koe ki te mahi i nga mea
whakarihariha a ena iwi.

<span id="an_18:10">18:10</span> Kei kitea i roto i a koe tetahi e mea
ana i tana tama, i tana tamahine ranei, kia haere i roto i te ahi,
tetahi tohunga whakaaro ki nga tohu, tetahi e whakaari ana i nga mea kei
mua, tetahi tohunga maori, tetahi tohunga makutu ranei,

<span id="an_18:11">18:11</span> Tetahi tohunga whaiwhaia ranei, tetahi
kaiui i te atua maori, tetahi mata maori ranei, tetahi kaiui i te
tupapaku.

<span id="an_18:12">18:12</span> No te mea e whakarihariha ana a Ihowa
ki nga tangata katoa e mea ana i ena mea: a na aua mea whakarihariha i
peia ai ratou i tou aroaro e Ihowa, e tou Atua.

<span id="an_18:13">18:13</span> Kia tino tika koe i te aroaro o Ihowa,
o tou Atua.

<span id="an_18:14">18:14</span> Ko enei iwi hoki, ka riro nei i a koe,
e whakarongo ana ki nga tohunga taima, ki nga tohunga maori: tena ko
koe, e kore a Ihowa, tou Atua, e tuku i a koe kia pera.

<span id="an_18:15">18:15</span> ¶ Ma Ihowa, ma tou Atua, e whakaara ake
he poropiti mou i roto i a koe, no ou teina, he rite mai ki ahau; ko ia
ta koutou e whakarongo ai;

<span id="an_18:16">18:16</span> Hei whakarite mo nga mea katoa i inoi
ai koe ki a Ihowa, ki tou Atua, i Horepa i te ra o te huihuinga, i mea
ai, Kaua ahau e rongo atu ano i te reo o Ihowa, o toku Atua, kaua hoki
ahau e titiro ano ki tenei ahi nui, kei mate ahau.

<span id="an_18:17">18:17</span> Na ka mea a Ihowa ki ahau, He pai ta
ratou korero i korero na.

<span id="an_18:18">18:18</span> Maku e whakaara ake he poropiti mo
ratou i roto i o ratou teina, rite tahi ki a koe, a ka hoatu e ahau aku
kupu ki tona waha; mana e korero ki a ratou nga mea katoa e korero ai
ahau ki a ia.

<span id="an_18:19">18:19</span> Na ko te tangata e kore e whakarongo ki
aku kupu, e korero ai ia i runga i toku ingoa, maku e rapu he utu i a
ia.

<span id="an_18:20">18:20</span> Tena ko te poropiti e poka noa te
korero i runga i toku ingoa, i tetahi kupu kihai nei i whakahaua atu e
ahau kia korerotia, e korero ranei i runga i te ingoa o nga atua ke,
ina, ka mate taua poropiti.

<span id="an_18:21">18:21</span> A ki te mea koe i roto i tou ngakau, Ma
te aha e mohio ai tatou ki te kupu kihai nei i korerotia e Ihowa?

<span id="an_18:22">18:22</span> Ki te korero tetahi poropiti i runga i
te ingoa o Ihowa, a kahore e puta mai te mea, kahore hoki e tae mai,
koia tena te mea kihai i korerotia e Ihowa: i korero poka noa te
poropiti, kaua koe e wehi i a ia.

<span id="an_19:1">19:1</span> ¶ E whakangaromia e Ihowa, e tou Atua,
nga iwi no ratou nei te whenua ka homai nei e Ihowa, e tou Atua, ki a
koe, a ka riro to ratou wahi i a koe, a ka noho koe ki o ratou pa, ki o
ratou whare:

<span id="an_19:2">19:2</span> Me wehe e koe kia toru nga pa mou i
waenganui o tou whenua, ka homai nei e Ihowa, e tou Atua, ki a koe, hei
kainga pumau.

<span id="an_19:3">19:3</span> Whakapaia e koe he huarahi, ka tapahi i
nga rohe o tou whenua, ka whakawhiwhia nei e Ihowa, e tou Atua, ki a
koe, kia toru nga wahanga, hei rerenga atu mo nga tangata whakamate
katoa.

<span id="an_19:4">19:4</span> A ko te ahua tenei mo te tangata
whakamate, e rere ai ki reira, e ora ai hoki: ara ki te patua e ia tona
hoa he mea urupa, kahore hoki ona kino ki a ia i mua atu;

<span id="an_19:5">19:5</span> Penei me te tangata ka haere tahi raua ko
tona koa ki te ngahere ki te tapahi rakau, a ka aki atu tona ringa i te
toki ki te tua i te rakau, na ka maunu te pane i te kakau, pono tonu ki
tona hoa, a mate iho; na ka rere atu ia ki tetahi o aua pa, a ka ora:

<span id="an_19:6">19:6</span> Kei whai te kaitakitaki toto i te tangata
whakamate, i te mea e pawerawera ana tona ngakau, a ka hopu i a ia, he
roa hoki no te huarahi, a ka patu i a ia; kihai ia i tika te mate mona,
no te mea kahore ia i kino ki a ia i mua atu.

<span id="an_19:7">19:7</span> Koia taku e whakahau atu nei ki a koe, e
mea nei, Me wehe e koe kia toru nga pa mou.

<span id="an_19:8">19:8</span> A ki te whakanui a Ihowa, tou Atua, i tou
rohe, ki te rite ki tana i oati ai ki ou matua, a ka homai e ia te
whenua katoa i mea ai ia kia homai ki ou matua;

<span id="an_19:9">19:9</span> Ki te puritia e koe, ki te mahia enei
whakahau katoa, e whakahau atu nei ahau ki a koe i tenei ra, ara kia
aroha ki a Ihowa, ki tou Atua, kia haere hoki i ona huarahi i nga ra
katoa; ko reira koe tango ai kia toru atu nga pa mou, hei tapiri mo en a
pa e toru:

<span id="an_19:10">19:10</span> Kei whakahekea te toto harakore ki
waenganui o tou whenua, ka homai nei e Ihowa, e tou Atua, ki a koe hei
kainga, kei whakairia hoki te toto ki runga ki a koe.

<span id="an_19:11">19:11</span> Engari ia ki te kino tetahi ki tona
hoa, a ka whanga ki a ia, ka whakatika hoki ki a ia, ka patu rawa i a
ia, no ka mate ia; a ka rere ia ki tetahi o aua pa:

<span id="an_19:12">19:12</span> Na me tono e nga kaumatua o tona pa, ka
tiki atu hoki i a ia i reira, ka hoatu i a ia ki te ringa o te
kaitakitaki toto, kia mate ai ia.

<span id="an_19:13">19:13</span> Kei tohu tou kanohi i a ia, engari me
whakakahore e koe te toto harakore i roto i a Iharaira, kia whiwhi ai
koe ki te pai.

<span id="an_19:14">19:14</span> ¶ Kei nekehia ketia e koe te rohe o tou
hoa, i rohea ai e nga tangata onamata, ki tou kainga e nohoia e koe i te
whenua ka homai nei e Ihowa, e tou Atua, ki a koe hei kainga.

<span id="an_19:15">19:15</span> Kei whakatika ki te tangata te
kaiwhakaatu kotahi mo te kino, mo tetahi hara ranei, ahakoa he aha, e
hara ai ia: ma te kupu a nga kaiwhakaatu tokorua, ma te kupu ranei a nga
kaiwhakaatu tokotoru, e whakatikaia ai te korero.

<span id="an_19:16">19:16</span> Ki te whakatika tetahi kaiwhakaatu teka
ki tetahi tangata, hei korero teka i mahi ia i te he;

<span id="an_19:17">19:17</span> Na me tu nga tangata tokorua, na raua
nei te totohe, ki te aroaro o Ihowa, ki te aroaro hoki o nga tohunga
ratou ko nga kaiwhakawa e whakariterite ana i aua ra;

<span id="an_19:18">19:18</span> Na me whakataki marie e nga kaiwhakawa;
a ka kitea he kaiwhakaatu teka te kaiwhakaatu, he teka tana korero mo
tona teina;

<span id="an_19:19">19:19</span> Na peratia ia e koutou me tana i
whakaaro ai kia meatia ki tona teina: penei ka whakakorea te kino i roto
i a koe.

<span id="an_19:20">19:20</span> A ka rongo te nuinga, a ka wehi, e kore
hoki e mea i te kino pera i roto i a koe a muri.

<span id="an_19:21">19:21</span> Kaua ano tou kanohi e tohu; ko to te
ora utu he ora, to te kanohi he kanohi, to te niho he niho, to te ringa
he ringa, to te waewae he waewae.

<span id="an_20:1">20:1</span> ¶ E haere koe ki te whawhai ki ou
hoariri, a ka kite i nga hoiho me nga hariata, i te iwi hoki he tokomaha
ake i a koe, kei wehi i a ratou: kei a koe hoki a Ihowa, tou Atua, i
kawea mai ai koe i te whenua o Ihipa.

<span id="an_20:2">20:2</span> A, ka whakatata koutou ki te whawhai, na
me haere mai te tohunga, me korero ki te iwi,

<span id="an_20:3">20:3</span> Ka mea ki a ratou, Whakarongo, e
Iharaira, e whakatata atu ana koutou aianei ki te whawhai ki o koutou
hoariri: kei hopi o koutou ngakau; kaua e wehi; kaua e potatutatu, kaua
ano hoki e pawera i to ratou aroaro;

<span id="an_20:4">20:4</span> Ko Ihowa hoki, ko to koutou Atua, ko ia
te haere tahi ana i a koutou, mana ta koutou whawhai ki o koutou
hoariri, mana koutou e whakaora.

<span id="an_20:5">20:5</span> Me korero ano hoki nga kaiwhakahauhau ki
te iwi, me ki atu, Tenei ranei tetahi kua hanga e ia he whare hou, a
kahore ano i taia te kawa? me haere ia, me hoki atu ki tona whare, kei
mate ki te whawhaitanga, ka riro ma te tangata ke e ta te kawa.

<span id="an_20:6">20:6</span> Tenei ranei tetahi kua whakatokia e ia he
mara waina, a kahore ano i kainga nga hua? me haere ia, me hoki atu ki
tona whare, kei mate ki te whawhaitanga, ka riro mate tangata ke e kai.

<span id="an_20:7">20:7</span> Tenei ranei tetahi kua oti tetahi wahine
te taumau mana, a kahore ano i tangohia e ia? me haere ia, me hoki atu
ki tona whare, kei mate ki te whawhaitanga, ka riro ma te tangata ke e
tango.

<span id="an_20:8">20:8</span> A me korero ano nga kaiwhakahauhau ki te
iwi, me ki atu, Tenei ranei tetahi e wehi ana, e hopi ana te ngakau? me
haere ia, me hoki atu ki tona whare, kei ngohe nga ngakau o ona teina,
kei rite ki tona ngakau.

<span id="an_20:9">20:9</span> Na ka mutu te korero a nga kaiwhakahauhau
ki te iwi, me whakarite e ratou etahi rangatira ope hai upoko mo te iwi.

<span id="an_20:10">20:10</span> ¶ Ka whakatata atu koe ki te tatau ki
tetahi pa, na me karanga atu e koe te rangimarie ki reira.

<span id="an_20:11">20:11</span> A, ki te mea he rangimarie tana e
whakahoki mai ai ki a koe, a ka whakapuaretia ki a koe, katahi ka waiho
nga tangata katoa e kitea e koe ki reira hei kaihomai takoha ki a koe,
hei apa ano ratou mau.

<span id="an_20:12">20:12</span> A, ki te kore e mau ta reira rongo ki a
koe, a ka anga ki te whawhai ki a koe, katahi ka whakapaea e koe:

<span id="an_20:13">20:13</span> A, ki te hoatu e Ihowa, e tou Atua, ki
ou ringa, na me patu e koe nga tane katoa o reira ki te mata o te hoari:

<span id="an_20:14">20:14</span> Ko nga wahine ia me nga tamariki, ko
nga kararehe me nga mea katoa i roto i te pa, ko nga taonga katoa o
reira, me tango e koe mau; a ka pau i a koe nga mea a ou hoariri, e
hoatu ana e Ihowa, e tou Atua, ki a koe.

<span id="an_20:15">20:15</span> Ko tenei tau e mea ai ki nga pa katoa e
mamao rawa atu ana i a koe, ehara nei i te pa no enei iwi.

<span id="an_20:16">20:16</span> Ko nga pa ia o enei iwi, e hoatu nei e
Ihowa, e tou Atua, ki a koe hei kainga tupu, kaua e whakaorangia tetahi
mea e whai manawa ana:

<span id="an_20:17">20:17</span> Engari me whakangaro rawa ratou e koe;
nga Hiti, nga Amori, nga Kanaani, nga Perihi, nga Hiwi, nga Iepuhi; kia
rite ki ta Ihowa, ki ta tou Atua, i whakahau ai ki a koe:

<span id="an_20:18">20:18</span> Kei whakaakona koutou e ratou ki te
mahi i a ratou mahi whakarihariha katoa e mahia nei e ratou ki o ratou
atua; a ka hara koutou ki a Ihowa, ki to koutou Atua.

<span id="an_20:19">20:19</span> Ki te maha nga ra e whakapaea ai e koe
he pa, e tauria ai kia horo, kei whakakorea e koe nga rakau o reira, kai
akina atu ki te toki; no te mea hei kai ena mau, a kaua e tuaina e koe;
he tangata koia te rakau o te parae kia whakapaea e koe?

<span id="an_20:20">20:20</span> Ko nga rakau anake e mohio ai koe ehara
i te rakau kai, ko ena au e whakakore, ka tua ki raro; a ka hanga he
taiepa whakapae mo te pa e whawhai ana ki a koe, a horo noa.

<span id="an_21:1">21:1</span> ¶ E kitea te tangata i whakamatea ki te
whenua i homai e Ihowa, e tou Atua, hei kainga mou, e takoto ana i te
parae, a kahore e mohiotia na wai i patu:

<span id="an_21:2">21:2</span> Na me puta mai ou kaumatua me ou
kaiwhakawa, ka whanganga atu ki nga pa i tetahi taha o te tupapaku, i
tetahi taha:

<span id="an_21:3">21:3</span> Na ko te pa e tata ana ki te tupapaku, me
tiki e nga kaumatua o taua pa tetahi kuao kau, hei te uha, hei te mea
kahore ano i whakamahia, kahore nei i to ioka:

<span id="an_21:4">21:4</span> Me kawe ano hoki e nga kaumatua o taua pa
te kuao kau ki raro, ki tetahi awaawa wai, kahore nei i ngakia, i
whakatokia ranei, ka whawhati ai i te kaki o te kau ki reira, ki te
awaawa:

<span id="an_21:5">21:5</span> Na ka whakatata nga tohunga, nga tama a
Riwai; ko ratou hoki ta Ihowa, ta tou Atua, i whiriwhiri ai hei minita
ki a ia, hei manaaki ano hoki i runga i te ingoa o Ihowa; a ma ratou te
kupu mo nga tautohe katoa, mo nga patu katoa:

<span id="an_21:6">21:6</span> Na me horoi e nga kaumatua katoa o taua
pa, e tata ana ki te tupapaku, o ratou ringa ki runga ki te kuao kau i
whatiia nei te kaki ki te awaawa:

<span id="an_21:7">21:7</span> Na ka korero ratou, ka mea, Kihai i
whakahekea tenei toto e o matou ringa, kihai ano o matou kanohi i kite.

<span id="an_21:8">21:8</span> Kia maria ki tou iwi ki a Iharaira, e
Ihowa, i hokona nei e koe, kaua ano hoki e whakairia he toto harakore ki
runga ki tau iwi, ki a Iharaira. Na ka whai whakamarie ratou mo aua
toto.

<span id="an_21:9">21:9</span> Penei ka whakakorea te toto harakore i
roto i a koe, ina mea koe i te mea e tika ana ki ta Ihowa titiro.

<span id="an_21:10">21:10</span> ¶ Ka haere koe ki te whawhai ki ou
hoariri, a ka homai ratou e Ihowa, e tou Atua, ki ou ringa, a ka
whakaraua ratou e koe hei whakarau;

<span id="an_21:11">21:11</span> A ka kite koe i tetahi wahine ataahua i
roto i nga whakarau, a ka hiahia koe ki a ia, ka mea ki te tango i a ia
hei wahine mau;

<span id="an_21:12">21:12</span> Na me kawe ia e koe ki tou whare; a me
heu e ia tona matenga, ka whakapai i ona maikuku;

<span id="an_21:13">21:13</span> Na me whakarere e ia te kakahu o tona
whakaraunga, a ka noho ki tou whare, ka tangi ki tona papa, ki tona
whaea, kia kotahi tino marama; a muri iho ka haere atu koe ki a ia, a ka
meinga hei tahu ki a ia, ko ia hoki hei wahine mau.

<span id="an_21:14">21:14</span> A, ki te kahore koe whakaahuareka ki a
ia, me tuku atu ia e koe ki tana wahi e pai ai, kaua rawa e hokona ki te
moni, kaua hoki e waiho hei mea pononga; he mea hoki kua whakaititia nei
ia e koe.

<span id="an_21:15">21:15</span> ¶ Ki te tokorua nga wahine a tetahi
tangata, kotahi e arohaina ana, kotahi e kinongia ana, a kua whanau he
tamariki mana i te mea e arohaina ana, i te mea hoki e kinongia ana; a
na te mea e kinongia ana te tama matamua:

<span id="an_21:16">21:16</span> A, ka tae ki te ra e whakarerea iho ai
e ia ana mea ma ana tamariki, e kore e ahei kia meinga hei matamua te
tama a te mea e arohaina ana, ara hei kauaemua mo te tino matamua, mo te
tama e te wahine e kinongia ana:

<span id="an_21:17">21:17</span> Engari me whakaae ia ki te tama a te
mea e kinongia ana, ko ia te matamua, me hoatu ki a ia nga wahi e rua o
ana mea katoa: no te mea ko ia te timatanga o tona kaha; mena nga
tikanga o te matamua.

<span id="an_21:18">21:18</span> ¶ Ki te mea he whakakeke, he whakatoi,
te tama a tetahi tangata, a kahore e rongo ki te reo o tona papa, ki te
reo ranei o tona whaea, a ahakoa ka whiua e raua, kahore e rongo ki a
raua:

<span id="an_21:19">21:19</span> Na me mau tona papa raua ko tona whaea
ki a ia, ka kawe i a ia ki nga kaumatua o tona pa, ki te kuwaha o tona
wahi;

<span id="an_21:20">21:20</span> A ka mea ki nga kaumatua o tona pa, Ko
tenei tama a maua he whakakeke, he whakatoi, a e kore e rongo ki o maua
reo; he tangata haututu, he poro haurangi.

<span id="an_21:21">21:21</span> Katahi nga tangata katoa o tona pa ka
aki i a ia ki te kohatu, kia mate; a ka whakakorea atu e koe te kino i
roto i a koe, a ka rongo a Iharaira katoa, ka wehi.

<span id="an_21:22">21:22</span> Ki te mea ano he hara to te tangata e
tika ai te mate mona, a ka whakamatea, a ka taronatia e koe ki runga ki
te rakau:

<span id="an_21:23">21:23</span> Kaua e waiho tona tinana i runga i te
rakau i te po, engari me tino tanu i taua rangi ano; he mea kainga hoki
na te Atua te tangata i taronatia; kei poke tou oneone, e hoatu nei e
Ihowa, e tou Atua, ki a koe hei kainga tupu.

<span id="an_22:1">22:1</span> ¶ E kite koe i te kau a tou teina, i tana
hipi ranei, e atiutiu ke ana, kei ninihi atu koe i a raua: me ata
whakahoki ano e koe ki tou teina.

<span id="an_22:2">22:2</span> A, ki te kahore tou teina e tata mai ana
ki a koe, ki te kahore ranei kore e mohio ki a ia, na me kawe mai ki tou
whare, a ki a koe noho ai, a rapu noa tou teina i a ia; katahi koe ka
whakahoki atu ai ki a ia.

<span id="an_22:3">22:3</span> Me pena ano e koe ki tana kaihe; a me
pena ano e koe ki tona kakahu; me pena ano hoki ki nga mea ngaro katoa a
tou teina, ina ngaro i a ia, a e kitea e koe; e kore e ahei kia ninihi
koe.

<span id="an_22:4">22:4</span> E kite koe i te kaihe a tou teina, i tana
kau ranei, kua hinga i te ara, kei ninihi koe i a raua: me tino awhina
koe i a ia ki te whakaara i a raua.

<span id="an_22:5">22:5</span> ¶ Kei kakahuria e te wahine tetahi mea o
te tane, kei kakahuria hoki e te tane te kakahu o te wahine: he mea
whakarihariha hoki ki a Ihowa, ki tou Atua, te hunga katoa e pena ana.

<span id="an_22:6">22:6</span> Ki te pono koe ki te ohanga manu i te
ara, i runga i te rakau, i te whenua ranei, me nga pi ano, me nga hua
ranei, me te katua e pehi ana i nga pi, i nga hua ranei, kei tangohia
ngatahitia e koe te katua me nga pi:

<span id="an_22:7">22:7</span> Me tuku tonu atu e koe te katua, ka tango
ai i nga pi mau; kia whiwhi ai koe ki te pai, kia roa ai ou ra.

<span id="an_22:8">22:8</span> Ki te hanga koe he whare hou, me hanga
ano he taiepa mo tou tuanui, kei whai toto i a koe tou whare, ina taka
te tangata i runga.

<span id="an_22:9">22:9</span> Kaua e whakauruurua nga purapura e
whakatokia e koe ki tau mara waina; kei poke te hua o te purapura e
whakatokia e koe, me nga hua o te mara waina.

<span id="an_22:10">22:10</span> Kaua e huihuia te kau ki te kaihe hei
parau mau.

<span id="an_22:11">22:11</span> Kei kakahuria e koe te mea kakano
whakauru, ara te huruhuru hipi i whakaurua nei ki te rinena.

<span id="an_22:12">22:12</span> Hanga etahi taniko mau mo nga tapa e
wha o tou kakahu e kakahu ai koe.

<span id="an_22:13">22:13</span> ¶ Ki te tango te tangata i te wahine, a
ka haere ki roto, ki a ia, a ka kino ki a ia,

<span id="an_22:14">22:14</span> A ka hahani ki a ia, ka whakakinokino i
tona ingoa, a ka mea, I tango ahau i tenei wahine, a, i toku
whakatatanga ki a ia, ka kite ahau ehara ia i te wahine:

<span id="an_22:15">22:15</span> Katahi te papa raua ko te whaea o te
kotiro ka tiki, ka kawe i nga tohu o te wahinetanga o te kotiro ki nga
kaumatua o te pa, ki te kuwaha:

<span id="an_22:16">22:16</span> A ka korero te papa o te kotiro ki nga
kaumatua, I hoatu e ahau taku tamahine nei hei wahine ma tenei tangata,
a e kinongia ana e ia:

<span id="an_22:17">22:17</span> Na, tenei ia te mea nei kia korerotia
kinotia ia, e mea ana, Kihai ahau i kite tohu he wahine tau tamahine; na
ko nga tohu enei o te wahinetanga o taku kotiro. Na me hora e raua te
kakahu ki te aroaro o nga kaumatua o te pa.

<span id="an_22:18">22:18</span> Katahi ka mau nga kaumatua o taua pa ki
taua tangata, ka whiu i a ia;

<span id="an_22:19">22:19</span> A me tango e ratou i taua tangata kia
kotahi rau nga hekere hiriwa hei utu, ka hoatu ai ki te papa o te
kotiro, mona hoki i whakairi i te ingoa kino ki runga ki tetahi o nga
wahine i Iharaira: a hei wahine ia mana; e kore e ahei kia whakarerea e
ia i nga ra katoa e ora ai ia.

<span id="an_22:20">22:20</span> Ki te mea ia he tika taua mea, kahore i
kitea nga tohu o te wahinetanga o te kotiro:

<span id="an_22:21">22:21</span> Na me kawe mai e ratou te kotiro ki te
kuwaha o te whare o tona papa, a me aki e nga tangata o tona pa ki te
kohatu, kia mate: mo tana mahi poauau i roto i a Iharaira, mo tana
kairautanga i roto i te whare o tona papa: a ka whakakorea e koe te k
ino i roto i a koe.

<span id="an_22:22">22:22</span> Ki te mau tetahi tangata e takoto ana
ki te wahine whai tahu, na me whakamate raua tokorua, te tane i takoto
ki te wahine, me te wahine ano hoki; a ka whakakorea e koe te kino i
roto i a Iharaira.

<span id="an_22:23">22:23</span> Mehemea tera tetahi kotiro, he wahine,
i taumautia ma te tane, a ka tupono tetahi tangata ki a ia i te pa, a ka
takotoria e ia;

<span id="an_22:24">22:24</span> Me kawe raua ki te kuwaha o tena pa, me
aki ki te kohatu, kia mate; te kotiro, i te mea i roto ia i te pa kihai
ia i karanga; te tangata, mona i whakaiti i te wahine a tona hoa: a ka
whakakorea atu e koe te kino i roto i a koe.

<span id="an_22:25">22:25</span> Otiia ki te tupono te tangata, i te
parea, ki tetahi kotiro kua oti te taumau, a ka hopukia atu ia e te
tangata ra, ka takotoria hoki e ia: na ko taua tangata anake i takoto
nei ki a ia e mate:

<span id="an_22:26">22:26</span> Kauaka ia e ahatia e koe te kotiro;
kahore hoki o te kotiro hara e mate ai: e rite ana hoki tenei mea ki te
whakatikanga ake o te tangata ki tona hoa, a kohurutia iho:

<span id="an_22:27">22:27</span> I tupono hoki te tane ki a ia i te
parae; a i karanga te kotiro i taumautia nei, a kahore tetahi hei
whakaora i a ia.

<span id="an_22:28">22:28</span> Ki te tupono tetahi tangata ki te
kotiro, ki te wahine, kahore nei i taumautia, a ka hopu i a ia, ka
takoto ki a ia, a ka kitea raua;

<span id="an_22:29">22:29</span> Na kia rima tekau nga hekere hiriwa e
homai ki te papa o te kotiro e te tangata i takoto nei ki a ia, a ka
waiho te wahine hei wahine mana, mona i whakaiti i a ia; e kore e ahei
kia whakarerea e ia i nga ra katoa e ora ai ia.

<span id="an_22:30">22:30</span> E kore e ahei kia tangohia e te tangata
te wahine a tona papa, kia hurahia hoki te remu o tona papa.

<span id="an_23:1">23:1</span> ¶ Ko te tangata kua unakatia, kua
romiromia, kua tapahia atu ranei tona mea ngaro, e kore e uru ki roto ki
te whakaminenga a Ihowa.

<span id="an_23:2">23:2</span> E kore e uru te poriro ki roto ki te
whakaminenga a Ihowa; ahakoa tae ki te tekau o ona whakatupuranga, e
kore e uru ki roto ki te whakaminenga a Ihowa.

<span id="an_23:3">23:3</span> E kore e uru te Amoni, te Moapi ranei, ki
roto ki te whakaminenga a Ihowa; ahakoa tae ki te tekau o o ratou
whakatupuranga, e kore e uru ki roto ki te whakaminenga a Ihowa ake ake:

<span id="an_23:4">23:4</span> Mo ratou kihai i whakatau i a koutou, me
te mau taro mai, me te mau wai mai mo koutou ki te ara, i to koutou
putanga mai i Ihipa; mo ratou hoki i utu i a Paraama, i te tama a Peoro
i Petoro i Mehopotamia, hei kanga mou.

<span id="an_23:5">23:5</span> Otiia kihai a Ihowa, tou Atua, i pai ki
te whakarongo ki ta Paraama; engari whakaputaina ketia ake e Ihowa, e
tou Atua te kanga hei manaaki mou; no te mea e aroha ana a Ihowa, tou
Atua, ki a koe.

<span id="an_23:6">23:6</span> Kei whai koe kia mau te rongo ki a ratou,
kia kake ranei ratou i nga ra katoa e ora ai koe.

<span id="an_23:7">23:7</span> Kaua e whakarihariha ki te Eromi; ko tou
tuakana hoki ia; kaua e whakarihariha ki te Ihipiana; he manene hoki koe
i tona whenua i mua.

<span id="an_23:8">23:8</span> Kei te toru o nga whakatupuranga ka uru a
ratou tamariki e whanau ai ki roto ki te whakaminenga a Ihowa.

<span id="an_23:9">23:9</span> ¶ Ki te haere a ope atu koe ki ou
hoariri, kia tupato i nga mea kino katoa.

<span id="an_23:10">23:10</span> Ki te mea kei roto i a koe tetahi
tangata kahore i ma i te paheketanga o te po, na me haere atu ia ki waho
o te puni; kaua ia e haere ki roto ki te puni:

<span id="an_23:11">23:11</span> Otiia ka whakaahiahi, na me koroi ia e
ia ki te wai; a ka toene te ra, ka haere ia ki roto ki te puni.

<span id="an_23:12">23:12</span> A me waiho e koe tetahi wahi i waho o
te puni, hei putanga atu mou ki waho:

<span id="an_23:13">23:13</span> Kia whai kaheru hoki koe i roto i au
mea; a ka noho koe ki waho, na me keri e koe ki taua mea, a ka tahuri ki
te tanu i te mea i puta i roto i a koe:

<span id="an_23:14">23:14</span> Kei te haereere hoki a Ihowa, tou Atua,
i waenganui o tou puni, hei whakaora i a koe, hei tuku hoki i ou hoariri
ki tou aroaro; mo reira kia tapu tou puni: kei kite ia i tetahi mea
whakarihariha i roto i a koe, a ka tahuri ke i a koe.

<span id="an_23:15">23:15</span> ¶ Kaua e tukua atu ki tona rangatira te
pononga i tahuti mai i tona rangatira ki a koe:

<span id="an_23:16">23:16</span> Me noho ia ki a koe, ki waenga ou, ki
te wahi e whiriwhiri ai ia, ki tetahi o ou kuwaha, ki tana e pai ai:
kaua ia e tukinotia.

<span id="an_23:17">23:17</span> Kaua tetahi o nga tamahine a Iharaira e
waiho hei kairau, kaua ano hoki tetahi o nga tama a Iharaira e
whakatangata o Horoma.

<span id="an_23:18">23:18</span> Kei kawea e koe te utu o te wahine
kairau, te utu ranei o te kuri ki roto ki te whare o Ihowa, o tou Atua,
hei mea ki taurangi: he mea whakarihariha hoki ena e rua ki a Ihowa, ki
tou Atua.

<span id="an_23:19">23:19</span> Kei whakatarewa koe i tetahi mea ki tou
teina hei mea whakatupu; hei moni whakatupu, hei kai whakatupu, i tetahi
ranei o nga mea e whakatarewaina ana hei whakatupu:

<span id="an_23:20">23:20</span> He tangata ke, whakatarewaina atu te
moni whakatupu; ki tou teina ia kaua e whakatarewaina: kia manaakitia ai
koe e Ihowa, e tou Atua, i nga mea katoa e totoro atu ai tou ringa i
runga i te whenua e haere atu nei koe ki reira tango ai.

<span id="an_23:21">23:21</span> Ki te puaki tau ki taurangi ki a Ihowa,
ki tou Atua, kei whakaroa ki te whakamana; no te mea ka whaia mai e
Ihowa, e tou Atua, ki a koe; a ka waiho hei hara mou.

<span id="an_23:22">23:22</span> Ki te kahore ia e puaki tau ki
taurangi, e kore e waiho hei hara mou.

<span id="an_23:23">23:23</span> Ko te mea i puta atu i ou ngutu kai
mana i a koe, mahia; kia rite hoki ki tau ki taurangi ki a Ihowa, ki tou
Atua, hei whakahere tuku noa, hei pera me ta tou mangai i korero ai.

<span id="an_23:24">23:24</span> E haere koe ki te mara waina a tou hoa,
kainga nga karepe e pai ai koe, a makona noa koe; kaua ia e kohia etahi
ki tau oko.

<span id="an_23:25">23:25</span> E haere koe ki te witi kahore ano kia
kotia a tou hoa, na ma tou ringa e kato etahi hua; kaua ia he toronaihi
e akina atu ki te witi a tou hoa, kahore ano kia kotia e ia.

<span id="an_24:1">24:1</span> ¶ Ki te tango te tangata i te wahine, a
ka marena i a ia, na, ki te kore ia e manakohia e ia, no te mea kua
kitea e ia tetahi he ona, me tuhituhi e ia he pukapuka whakarere ki a
ia, ka hoatu ki tona ringa, a ka tono atu i a ia ki waho o tona whare.

<span id="an_24:2">24:2</span> A, ka puta ia i tona whare, ka ahei ia te
haere a ka riro hei wahine ma tetahi atu.

<span id="an_24:3">24:3</span> A, ki te kino to muri tahu ki a ia, a ka
tuhituhia e ia he pukapuka whakarere ki a ia, ka hoatu hoki ki tona
ringa, ka tono atu ano hoki i a ia i roto i tona whare; ki te mate ranei
to muri tahu i tango nei i a ia hei wahine mana;

<span id="an_24:4">24:4</span> E kore e ahei i te tahu tuatahi, nana nei
ia i tono atu, te tango ano i a ia hei wahine mana i muri i tona
whakapokenga; he mea whakarihariha hoki tena ki te aroaro o Ihowa; kaua
ano hoki e mea kia whai hara te whenua i hoatu nei e Ihowa, e tou A tua,
ki a koe hei kainga tupu.

<span id="an_24:5">24:5</span> ¶ Ki te tango te tangata i te wahine hou,
kaua ia e haere ki te whawhai, kaua ano hoki tetahi mahi e whakaritea
mana: me noho noa ia i tona whare kia kotahi tau, whakahari ai i te
ngakau o tana wahine i tango ai.

<span id="an_24:6">24:6</span> Kaua e tangohia e te tangata to raro
kohatu, to runga kohatu ranei o te mira, hei taunaha: he tango hoki tena
i te oranga o te tangata hei taunaha.

<span id="an_24:7">24:7</span> Ki te mau tetahi tangata e tahae ana i
tetahi o ona teina o nga tama a Iharaira, hei pononga mana, hei hoko
ranei mana, me mate taua tahae: a ka whakakorea atu e koe te kino i roto
i a koe.

<span id="an_24:8">24:8</span> Kia mahara, i nga panga mai o te repera,
kia whakaritea marietia, kia mahia nga mea katoa e ako ai nga tohunga,
nga Riwaiti, ki a koutou: kia mahara kia mahia taku i whakahau ai ki a
ratou.

<span id="an_24:9">24:9</span> Maharatia ta Ihowa, ta tou Atua, i mea ai
ki a Miriama i te ara, i to koutou haerenga mai i Ihipa.

<span id="an_24:10">24:10</span> Ki te whakatarewa atu koe i tetahi mea
ki tou hoa, kaua e haere ki roto ki tona whare ki te tiki atu i tana
taunaha.

<span id="an_24:11">24:11</span> Me tu atu koe i waho, a ma te tangata i
a ia nei tau mea, e kawe mai te taunaha ki a koe ki waho.

<span id="an_24:12">24:12</span> Otiia mehemea he rawakore taua tangata,
kei moe koe me te takoto tahi mai tana taunaha:

<span id="an_24:13">24:13</span> Me tino whakahoki atu e koe te taunaha
ki a ia ina toene te ra, kia moe ai ia i roto i tona kakahu, a ka
manaaki i a koe: a ka waiho hei tika mou ki te aroaro o Ihowa, o tou
Atua.

<span id="an_24:14">24:14</span> ¶ Kei tukinotia e koe te kaimahi, he
rawakore, he mate, ahakoa no ou tuakana, no ou tangata iwi ke ranei i
tou whenua, i roto i ou kuwaha:

<span id="an_24:15">24:15</span> Me hoatu e koe tona utu i tona ra, kei
to te ra me te takoto ano taua mea; he rawakore hoki ia, a e okaka ana
tona ngakau ki taua nea: kei karanga ia ki a Ihowa mo tou kino, a ka
waiho hei hara mou.

<span id="an_24:16">24:16</span> E kore e whakamatea nga matua mo te he
o nga tamariki, e kore ano hoki e whakamatea nga tamariki mo te he o nga
matua: mo tona ake hara ano e whakamatea ai tena tangata, tena.

<span id="an_24:17">24:17</span> Kei whakapeaua ketia e koe te whakawa
mo te manene, mo te pani ranei; kaua ano hoki e tangohia te kakahu o te
pouaru hei taunaha:

<span id="an_24:18">24:18</span> Engari kia mahara he pononga koe i
Ihipa, a na Ihowa, na tou Atua, koe i whakaora mai i reira: koia ahau i
whakahau ai i a koe ki te mea i tenei mea.

<span id="an_24:19">24:19</span> Ka kotia e koe au hua i tau mara, a ka
wareware tetahi paihere i te mara, kei hoki koe ki te tiki: waiho ma te
manene, ma te pani, ma te pouaru: kia manaakitia ai koe e Ihowa, e tou
Atua, i nga meatanga katoa a ou ringa.

<span id="an_24:20">24:20</span> E taia e koe tau oriwa, kaua e hoki ano
ki nga manga ketu ai: waiho ma te manene, ma te pani, ma te pouaru.

<span id="an_24:21">24:21</span> E whakiia e koe nga karepe o tau mara
waina, kaua e hamua i muri i a koe: waiho ma te manene, ma te pani, ma
te pouaru.

<span id="an_24:22">24:22</span> Me mahara ano hoki koe he pononga koe i
te whenua o Ihipa; koia ahau i whakahau ai i a koe kia mea i tenei mea.

<span id="an_25:1">25:1</span> ¶ Ki te mea he tautohe ta etahi, a ka
haere mai kia whakawakia, a ka whakawakia e nga kaiwhakariterite; me
whakatika e ratou ta te tika, me whakahe ta te he;

<span id="an_25:2">25:2</span> A, ki te meinga te tangata kino kia
whiua, na me mea ia e te kaiwhakariterite kia takoto, kia whiua ki mua i
tona aroaro, kia rite ki tona kino te maha o nga whiu.

<span id="an_25:3">25:3</span> Kia wha tekau ana whakapanga ki a ia,
kaua e maha ake: he mea hoki, ki te tuhene, a ka maha atu i enei nga
whakapanga, na ka iti tou teina ki tau titiro.

<span id="an_25:4">25:4</span> Kaua e whakamokatia te kau ina takahia e
ia te witi.

<span id="an_25:5">25:5</span> ¶ Ki te noho tahi te taina me te tuakana,
a ka mate tetahi o raua, a kahore ana tama, kaua te wahine a te tangata
i mate e marenatia ki waho, ki te tangata ke; me haere tona autane ki a
ia, ka tango ai i a ia hei wahine mana, me mea ki a ia nga mea e tika
ana ma te autane.

<span id="an_25:6">25:6</span> A, ka whanau tana matamua, ko ia hei
whakarerenga iho mo te ingoa o tona tuakana, teina ranei, i mate nei, a
ka kore tona ingoa e horoia atu i roto i a Iharaira.

<span id="an_25:7">25:7</span> Ki te kahore taua tangata e pai ki te
tango i tona auwahine, katahi ka haere tona auwahine ki te kuwaha, ki
nga kaumatua, a ka mea, E kore toku autane e pai ki te whakatupu ingoa
mo tona tuakana, teina ranei, i roto i a Iharaira, e kore e meatia e ia
nga mea e tika ana ma toku autane.

<span id="an_25:8">25:8</span> Katahi ka karangatia ia e nga kaumatua o
tona pa, a ka korero ratou ki a ia; a, ki te u tonu tana, a ka mea ia, E
kore ahau e pai ki te tango i a ia;

<span id="an_25:9">25:9</span> Katahi ka whakatata tona auwahine ki a ia
i te tirohanga a nga kaumatua, a ka unu i tona hu i tona waewae, ka
tuwha hoki ki tona mata, a ka korero ake, ka mea, Kia peneitia te
tangata e kore e hanga i te whare o tona tuakana, teina ranei.

<span id="an_25:10">25:10</span> A ka huaina tona ingoa i roto i a
Iharaira, Ko te whare o te tangata i unuhia nei tona hu.

<span id="an_25:11">25:11</span> Ki te whawhai etahi tangata ki a raua,
a ka whakatata te wahine a tetahi ki te whakaora i tana tahu i te
tangata e patu ana i a ia, a ka totoro tona ringa, ka mau hoki ki ona
wahi ngaro;

<span id="an_25:12">25:12</span> Me tapahi atu e koe tona ringa, kaua e
tohu tou kanohi.

<span id="an_25:13">25:13</span> ¶ Kaua e waiho i roto i tau kete nga
kohatu pauna e kore e taurite, te mea nui, te mea iti.

<span id="an_25:14">25:14</span> Kaua e waiho i roto i tou whare nga
mehua e kore e taurite, te mea nui, te mea iti.

<span id="an_25:15">25:15</span> Hei te mea rite tonu, hei te mea tika,
tau kohatu pauna; hei te mea rite tonu, hei te mea tika, tau mehua: kia
roa ai ou ra ki te whenua e homai nei e Ihowa, e tou Atua, ki a koe.

<span id="an_25:16">25:16</span> He mea whakarihariha hoki ki a Ihowa,
ki tou Atua, te hunga katoa e pena ana, te hunga katoa e he ana te mahi.

<span id="an_25:17">25:17</span> Kia mahara ki ta Amareke i mea ai ki a
koe i te ara, i to koutou putanga mai i Ihipa;

<span id="an_25:18">25:18</span> Ki tona tutakitanga ki a koe ki te ara,
a patua iho tou hiku e ia, nga mea ngoikore katoa i muri i a koe, i a
koe e hemo ana, e ngenge ana; a kihai ia i wehi ki te Atua.

<span id="an_25:19">25:19</span> Mo reira e meinga koe e Ihowa, e tou
Atua, kia okioki i ou hoariri katoa a tawhio noa, ki te whenua e homai
nei e Ihowa, e tou Atua, ki a koe kia nohoia hei kainga tupu, me ukui
rawa atu te maharatanga ki a Amareke i raro i te rangi; kei warewar e
rawa koe.

<span id="an_26:1">26:1</span> ¶ A tenei ake, a te wa e tae ai koe ki te
whenua e homai e Ihowa, e tou Atua, ki a koe hei kainga tuturu, a ka
riro a reira i a koe, a ka noho koe ki reira;

<span id="an_26:2">26:2</span> Na ka tango koe i etahi o nga mea matamua
o nga hua katoa o te whenua, e mauria mai e koe i tou oneone, ka homai
nei e Ihowa, e tou Atua, ki a koe; a me whawhao e koe ki te kete, ka
haere ai ki te wahi e whiriwhiri ai a Ihowa, tou Atua, kia waiho tona
ingoa ki reira.

<span id="an_26:3">26:3</span> Na ka haere koe ki te tohunga e minita
ana i aua ra, ka mea ki a ia, Tenei ahau te korero nui nei i tenei ra ki
a Ihowa, ki tou Atua, kua tae mai ahau ki te whenua i oati ai a Ihowa ki
o tatou matua kia homai ki a tatou.

<span id="an_26:4">26:4</span> Na ka tango te tohunga i te kete i tou
ringa, ka whakatakoto hoki ki mau o te aata a Ihowa, a tou Atua.

<span id="an_26:5">26:5</span> Ko reira koe oho atu ai, mea ai ki te
aroaro o Ihowa, o tou Atua, Ko toku matua he Hiriani, i ora noa i te
mate; a haere ana ia ki raro, ki Ihipa, a noho ana i reira, he hunga
torutoru; na meinga ana ia hei iwi nui i reira, he kaha, he tini:

<span id="an_26:6">26:6</span> Na tukinotia ana matou e nga Ihipiana,
whakawhiua ana matou, a he kino ta ratou whakamahinga i a matou:

<span id="an_26:7">26:7</span> A ka tangi matou ki a Ihowa, ki te Atua o
o matou matua, na whakarongo mai ana a Ihowa ki to matou reo, titiro mai
ana ki to matou whakawhiunga, ki to matou whakamahinga, ki to matou
tukinotanga:

<span id="an_26:8">26:8</span> Na whakaputaina mai ana matou e Ihowa i
Ihipa ki te ringa kaha, ki te takakau maro tonu, me te whakamataku nui,
me nga tohu, me nga merekara:

<span id="an_26:9">26:9</span> A kawea mai ana matou e ia ki tenei wahi,
a homai ana ki a matou tenei whenua, he whenua e rerengia ana e te waiu,
e te honi.

<span id="an_26:10">26:10</span> Na, titiro, kau kawea mai nei e ahau
nga hua matamua o te whenua i homai nei e koe, e Ihowa, ki ahau. Katahi
koe ka whakatakoto atu ki te aroaro o Ihowa, o tou Atua, me te koropiko
ano ki te aroaro o Ihowa, o tou Atua:

<span id="an_26:11">26:11</span> Ka koa hoki ki nga mea pai katoa i
homai e Ihowa, e tou Atua, ki a koutou ko tou whare, a koe, me te
Riwaiti me te manene i roto i a koe.

<span id="an_26:12">26:12</span> ¶ Ka pae nga whakatekau katoa o au hua
i te toru o nga tau, i te tau whakatekau, me hoatu e koe ki te Riwaiti,
ki te manene, ki te pani, ki te pouaru, kia kainga i roto i ou kuwaha, a
ka makona;

<span id="an_26:13">26:13</span> A ka mea koe ki te aroaro o Ihowa, o
tou Atua Kua poto mai i ahau i roto i toku whare nga mea tapu, kua hoatu
ano e ahau ki te Riwaiti, ki te manene, ki te pani, ki te pouaru, kua
rite i ahau au whakahau katoa i whakahau ai koe ki ahau; kahore a hau i
whakapaheke i tetahi o au whakahau, kahore ano i wareware:

<span id="an_26:14">26:14</span> Kihai i kainga e ahau tetahi wahi i
ahau e noho taua ana; kihai i tangohia e ahau tetahi wahi mo te poke,
kihai ano hoki i hoatu hei mea tupapaku: i whakarongo ahau ki te reo o
Ihowa, o toku Atua, rite tonu aku mahi ki nga mea katoa i whakahaua e
koe ki ahau.

<span id="an_26:15">26:15</span> Titiro iho i tou nohoanga tapu, i te
rangi, manaakitia hoki tau iwi, a Iharaira, me te oneone i homai nei e
koe ki a matou, pera me tau i oati ai ki o matou matua, he whenua e
rerengia ana e te waiu e te honi.

<span id="an_26:16">26:16</span> ¶ No tenei ra a Ihowa, tou Atua, i
whakahau ai i a koe, kia mahia enei tikanga, me enei whakaritenga: na
puritia e koe, mahia, e tou ngakau katoa, e tou wairua katoa.

<span id="an_26:17">26:17</span> Kua whakaae koe i tenei ra ki a Ihowa
hei Atua mou, kia haere i ana huarahi, kia whakaritea hoki ana tikanga,
me ana whakahau, me ana whakaritenga, kia rongo ano hoki ki tona reo:

<span id="an_26:18">26:18</span> A kua whakaae hoki a Ihowa ki a koe i
tenei ra hei iwi mana, motuhake rawa, hei pera me tana i korero ai ki a
koe, hei pupuri hoki i ana whakahau katoa;

<span id="an_26:19">26:19</span> Hei mea kia teitei ake koe i nga iwi
katoa i hanga e ia, te whakamoemiti, te ingoa, te kororia; kia waiho
hoki koe hei iwi tapu ma Ihowa, ma tou Atua, hei pera me tana i korero
ai.

<span id="an_27:1">27:1</span> ¶ Na ka whakahau a Mohi ratou ko nga
kaumatua o Iharaira i te iwi, ka mea, Puritia nga whakahau katoa e
whakahau nei ahau ki a koutou i tenei ra.

<span id="an_27:2">27:2</span> A, tenei ake, a te ra e whiti atu ai
koutou i Horano ki te whenua e homai ana e Ihowa, e tou Atua, ki a koe,
na, ka whakaara ake koe i etahi kohatu nunui mau, ka pani hoki ki te
raima:

<span id="an_27:3">27:3</span> Ka tuhituhi hoki i nga kupu katoa o tenei
ture ki reira, ua whiti atu koe; kia haere atu koe ki te whenua e homai
ana e Ihowa, e tou Atua, ki a koe, ki te whenua e rerengia ana e te
waiu, e te honi, kia pera me ta Ihowa, me ta te Atua o ou matua, i
korero ai ki a koe.

<span id="an_27:4">27:4</span> Mo reira, e whiti koutou i Horano, me
whakaara enei kohatu e whakahaua nei e ahau i tenei ra ki a koutou, ki
runga ki Maunga Epara ka pani hoki ki te raima.

<span id="an_27:5">27:5</span> A me hanga e koe ki reira tetahi aata ma
Ihowa, ma tou Atua, hei te aata kohatu; kaua e akina iho e koe ki te
rino.

<span id="an_27:6">27:6</span> Me hanga e koe te aata ma Ihowa, ma tou
Atua, ki nga kohatu toitu: ka whakaeke ai i nga tahunga tinana ma Ihowa,
ma tou Atua, ki runga:

<span id="an_27:7">27:7</span> Patua hoki nga whakahere mo te pai, a
kainga ki reira; me te koa ano ki te aroaro o Ihowa, o tou Atua.

<span id="an_27:8">27:8</span> Ka tuhituhi hoki i nga kupu o tenei ture
ki nga kohatu, kia marama tonu.

<span id="an_27:9">27:9</span> I korero ano a Mohi ratou ko nga tohunga,
ko nga Riwaiti, ki a Iharaira, i mea, Noho puku mai, a whakarongo, e
Iharaira; no tenei ra i meinga ai koe hei iwi mo Ihowa, mo tou Atua.

<span id="an_27:10">27:10</span> Na me whakarongo koe ki te reo o Ihowa,
o tou Atua, me mahi hoki i ana whakahau, me ana tikanga e whakahaua atu
nei e ahau ki a koe i tenei ra.

<span id="an_27:11">27:11</span> ¶ I whakahau hoki a Mohi i te iwi i
taua rangi ano, i mea,

<span id="an_27:12">27:12</span> Ko enei e tu ki runga ki Maunga
Keritimi hei manaaki i te iwi, ua whiti atu koutou i Horano; ko Himiona,
ko Riwai, ko Hura, ko Ihakara, ratou ko Hohepa, ko Pineamine:

<span id="an_27:13">27:13</span> Ko enei e tu ki runga ki Maunga Epara
hei kanga; ko Reupena, ko Kara, ko Ahera, ko Hepurona, ko Rana, ko
Napatari.

<span id="an_27:14">27:14</span> Na ka korero nga Riwaiti, ka mea, kia
nui hoki te reo, ki nga tangata katoa o Iharaira.

<span id="an_27:15">27:15</span> Kia kanga te tangata e hanga ana i te
whakapakoko, i te mea whakairo, whakarewa ranei, e whakariharihangia nei
e Ihowa, he mea mahi na te ringa o te kaimahi, e whakanoho ana hoki i
taua mea ki te wahi ngaro. Ma te iwi katoa e whakahoki, e mea, A mine.

<span id="an_27:16">27:16</span> Kia kanga te tangata e whakahawea ana
ki tona papa, ki tona whaea ranei. Ma te iwi katoa e whakahoki, e mea,
Amine.

<span id="an_27:17">27:17</span> Kia kanga a tangata e neke atu ana i te
rohe o tona hoa. Ma te iwi katoa e mea, Amine.

<span id="an_27:18">27:18</span> Kia kanga te tangata e whakapohehe ana
i te matapo ki te huarahi. Ma te iwi katoa e mea, Amine.

<span id="an_27:19">27:19</span> Kia kanga te tangata e whakaputa ke ana
i te whakawa mo te manene, mo te pani, mo te pouaru. Ma te iwi katoa e
mea, Amine.

<span id="an_27:20">27:20</span> Kia kanga te tangata e moe ana ki te
wahine a tona papa; mona i hura i te remu o tona papa. Ma te iwi katoa e
mea, Amine.

<span id="an_27:21">27:21</span> Kia kanga te tangata e moe ana ki
tetahi kararehe. Ma te iwi katoa e mea, Amine.

<span id="an_27:22">27:22</span> Kia kanga te tangata e moe ana ki tona
tuahine, ki te tamahine a tona papa, ki te tamahine ranei a tona whaea.
Ma te iwi katoa e mea, Amine.

<span id="an_27:23">27:23</span> Kia kanga te tangata e moe ana ki tona
hungawai wahine. Ma te iwi katoa e mea, Amine.

<span id="an_27:24">27:24</span> Kia kanga te tangata e patu puku ana i
tona hoa. Ma te iwi katoa e mea, Amine.

<span id="an_27:25">27:25</span> Kia kanga te tangata e tango ana i te
utu mo te patunga o te tangata harakore. Ma te iwi katoa e mea, Amine.

<span id="an_27:26">27:26</span> Kia kanga te tangata e kore e mau i a
ia nga kupu o tenei ture, hei mahi mana. Ma te iwi katoa e mea, Amine.

<span id="an_28:1">28:1</span> ¶ A tenei ake, ki te ata whakarongo koe
ki te reo o Ihowa, o tou Atua, ki te mau ki te mahi i ana whakahau katoa
e whakahau atu nei ahau i tenei ra ki a koe, na ka whakanui a Ihowa, tou
Atua, i a koe ki runga ake i nga iwi katoa o te whenua:

<span id="an_28:2">28:2</span> A ka tae mai enei manaaki katoa ki a koe,
ka hopu i a koe, ki te whakarongo koe ki te reo o Ihowa, o tou Atua.

<span id="an_28:3">28:3</span> Ka manaakitia koe i roto i te pa, ka
manaakitia hoki koe i te mara.

<span id="an_28:4">28:4</span> Ka manaakitia nga hua o tou kopu, me nga
hua o tou oneone, me nga hua o au kararehe, nga uri o au kau, me nga
kuao o au hipi.

<span id="an_28:5">28:5</span> Ka manaakitia tau kete me tau pokepokenga
paraoa.

<span id="an_28:6">28:6</span> Ka manaakitia koe ina haere mai, ka
manaakitia hoki ina haere atu.

<span id="an_28:7">28:7</span> Ka meinga e Ihowa ou hoariri e whakatika
ana ki a koe kia tukitukia i tou aroaro: kotahi ano te ara e puta mai ai
ratou ki a koe, a e whitu nga ara e rere atu ai ratou i tou aroaro.

<span id="an_28:8">28:8</span> Ka whakahau a Ihowa i te manaaki mou, mo
ou whare taonga, mo nga mea katoa hoki e toro atu ai tou ringa; a ka
manaaki ia i a koe ki te whenua ka homai nei e Ihowa, e tou Atua, ki a
koe.

<span id="an_28:9">28:9</span> Ka whakatuturutia koe e Ihowa hei iwi
tapu mana, ka peratia me tana i oati ai ki a koe; ki te mau koe ki nga
whakahau a Ihowa, a tou Atua, ki te haere i ana huarahi.

<span id="an_28:10">28:10</span> A ka kite nga iwi katoa o te whenua kua
huaina iho te ingoa o Ihowa ki a koe; a ka wehi i a koe.

<span id="an_28:11">28:11</span> A ka whakanui rawa a Ihowa i te pai
mou, ka whai hua hoki tou kopu, ka whai hua au kararehe, ka whai hua tou
oneone, i te whenua i oati ai a Ihowa ki ou matua kia hoatu ki a koe.

<span id="an_28:12">28:12</span> Ka whakatuwheratia e Ihowa ki a koe
tana taonga pai, te rangi hei homai i te ua ki tou whenua i tona po ano,
hei manaaki hoki i nga mahi katoa a tou ringa: a ka tuku moni atu koe ki
nga iwi maha, e kore ano koe e tango i te moni tarewa.

<span id="an_28:13">28:13</span> A ka meinga koe e Ihowa hei upoko, e
kore hoki e waiho hei hiku; ki runga anake koe, a kahore ki raro; ki te
whakarongo koe ki nga whakahau a Ihowa, a tou Atua, e whakahau atu nei
ahau i tenei ra ki a koe, a ka puritia e koe, ka mahia;

<span id="an_28:14">28:14</span> Ki te kore e peka atu i tetahi o nga
kupu e whakahau nei ahau i tenei ra ki a koe, ki matau ranei, ki maui
ranei, whai ai ki nga atua ke, mahi ai ki a ratou.

<span id="an_28:15">28:15</span> ¶ Engari ki te kore koe e whakarongo ki
te reo o Ihowa, o tou Atua, e mau hoki ki te mahi i ana whakahau katoa,
i ana tikanga, e whakahau atu nei ahau i tenei ra ki a koe; na ka tae
mai ki a koe, ka hopu i a koe, enei kanga katoa.

<span id="an_28:16">28:16</span> Ka kanga koe i te pa, ka kanga koe i te
mara.

<span id="an_28:17">28:17</span> Ka kanga tau kete me tau pokepokenga
paraoa.

<span id="an_28:18">28:18</span> Ka kanga te hua o tou kopu, me te hua o
tou oneone, te uri o au kau, me nga kuao o au hipi.

<span id="an_28:19">28:19</span> Ka kanga koe i tou haerenga mai, ka
kanga hoki koe i tou haerenga atu.

<span id="an_28:20">28:20</span> Ka tukua e Ihowa ki a koe te kanga, te
tuatea me te whakatupehupehu, ki nga mea katoa e toro atu ai tou ringa
ki te mahi, kia ngaro ra ano koe, kia hohoro ra ano te mate atu; mo te
kino o au mahi, i whakarere nei koe i ahau.

<span id="an_28:21">28:21</span> Ka meinga e Ihowa te mate uruta kia
piri tonu ki a koe, kia whakapotoa atu ra ano koe e ia i runga i te
whenua e haere atu na koe ki reira ki te tango.

<span id="an_28:22">28:22</span> Ka whiua koe e Ihowa ki te kohi, ki te
kirika, ki te mumura, ki te toronga nui, ki te hoari, ki te tauraki, te
hopurupuru; a ka whai ena i a koe a ngaro noa koe.

<span id="an_28:23">28:23</span> A ka whakaparahi tou rangi i runga i
tou mahunga, ka whakarino hoki te whenua i raro i a koe.

<span id="an_28:24">28:24</span> Ka homai e Ihowa hei ua mo tou whenua
te puehu me te nehu: ka rere iho taua mea i te rangi ki runga ki a koe,
kia ngaro ra ano koe.

<span id="an_28:25">28:25</span> Ka mea a Ihowa kia patua koe ki te
aroaro o ou hoariri: kotahi ano te ara e haere atu ai koe ki a ia, a e
whitu nga ara e rere ai koe i tona aroaro: a ka makamakaia haeretia koe
i waenganui o nga rangatiratanga katoa o te whenua.

<span id="an_28:26">28:26</span> A ka ai tou tinana mate hei kai ma nga
manu katoa o te rangi, ma nga karaehe hoki o te whenua, a kahore he
tangata hei whakawehi atu i a ratou.

<span id="an_28:27">28:27</span> Ka patu a Ihowa i a koe ki te tuwhenua
o Ihipa, ki nga pukupuku, ki te papaka, ki te waihakihaki hoki, e kore
nei koe e taea te rongoa.

<span id="an_28:28">28:28</span> Ka patu a Ihowa i a koe ki te porangi,
ki te matapo, ki te ngakau pohehe:

<span id="an_28:29">28:29</span> A ka whawha koe i te tino awatea, ka
pera me te tangata matapo e whawha nei i roto i te pouri, a e kore e
whiwhi i ou huarahi: a ka waiho koe hei tukinotanga kautanga, hei
murunga i nga ra katoa, a kahore he kaiwhakaora mou.

<span id="an_28:30">28:30</span> Ka taumau koe i te wahine, a he tangata
ke mana ia e moe: ka mahi koe i te whare, a e kore koe e noho ki roto:
ka whakato koe i te mara waina, a e kore koe e kai i ona hua.

<span id="an_28:31">28:31</span> Ka patua tau kau i mua i ou kanohi, a e
kore koe e kai i tetahi wahi ona: ko tau kaihe ka pahuatia atu i tou
aroaro, e kore e whakahokia ki a koe: ko au hipi ka hoatu ma ou hoariri,
a kahore ou tangata hei whakaora i a koe.

<span id="an_28:32">28:32</span> Ko au tama me au tamahine ka hoatu ki
te iwi ke, a ka matawaia ou kanohi i te tirohanga ki a ratou, a pau noa
te ra: kahore hoki he kaha i tou ringa.

<span id="an_28:33">28:33</span> Ko nga hua o tou oneone me tou
uauatanga katoa, ka kainga e tetahi iwi kihai nei i mohiotia e koe; a
hei tukinotanga kautanga koe, hei kurunga i nga ra katoa:

<span id="an_28:34">28:34</span> A ka haurangi koe i te kitenga a ou
kanohi e kite ai koe.

<span id="an_28:35">28:35</span> Ka patu a Ihowa i a koe, i nga turi, i
nga waewae, ki te tuwhenua kino e kore e taea te rongoa, i te kapu o tou
waewae, a tae noa ki tou tumuaki.

<span id="an_28:36">28:36</span> Ka whakaheke atu a Ihowa i a koe, i tou
kingi hoki e meatia e koe hei kingi mou, ki te iwi kihai nei koe i
mohio, koutou ko ou matua; a ka mahi koe i reira ki nga atua ke, ki te
rakau, ki te kohatu.

<span id="an_28:37">28:37</span> A ka waiho koe hei miharotanga, hei
whakatauki, hei taunu i roto i nga iwi katoa e kawea atu ai koe e Ihowa
ki reira.

<span id="an_28:38">28:38</span> He nui te purapura e kawea atu e koe ki
te mara, a he iti tau e kohikohi mai ai; ka pau hoki i te mawhitiwhiti.

<span id="an_28:39">28:39</span> Ka whakatokia e koe, ka mahia nga mara
waina, ko te waina ia e kore e inumia e koe, e kore ano e whakiia nga
hua; ka kainga hoki e te huhu.

<span id="an_28:40">28:40</span> Ka whai oriwa koe puta noa i ou rohe
katoa, ko te hinu ia e kore e whakawahia e koe; no te mea ka horo nga
hua o au oriwa.

<span id="an_28:41">28:41</span> Ka whanau he tama mau, he tamahine,
otiia e kore e waiho mau; ka riro hoki ratou ki te herehere.

<span id="an_28:42">28:42</span> Ko au rakau katoa me nga hua o tou
oneone ka pau i te mawhitiwhiti.

<span id="an_28:43">28:43</span> Ko te manene i roto i a koe ka kaka ake
ki runga i a koe, ki runga noa atu; ko koe ia ka heke iho ki raro, a ki
raro noa iho.

<span id="an_28:44">28:44</span> Ko ia hei homai i te moni tarewa ki a
koe, ko koe ia e kore e hoatu i te mea tarewa ki a ia: ko ia hei pane,
ko koe hei hiku.

<span id="an_28:45">28:45</span> ¶ A ka tae enei kanga ki a koe, ka whai
i a koe, ka hopu ano i a koe, kia huna ra ano koe; mou kihai i
whakarongo ki te reo o Ihowa, o tou Atua, kihai i mau ki ana whakahau,
ki ana tikanga i whakahaua e ia ki a koe;

<span id="an_28:46">28:46</span> A ka piri ena ki a koe hei tohu, hei
miharotanga, ki ou uri ano hoki a ake ake:

<span id="an_28:47">28:47</span> Mou kihai i mahi ki a Ihowa, ki tou
Atua, i runga i te koa, me te ngakau hari mo te huanga o nga mea katoa:

<span id="an_28:48">28:48</span> Koia ka mahi koe ki ou hoariri, e tukua
mai e Ihowa ki a koe, i runga i te matekai, i te matewai me te
kakahukore, me te kore hoki o nga mea katoa: a ka hoatu e ia he ioka
rino ki tou kaki a ngaro noa koe i a ia.

<span id="an_28:49">28:49</span> Ka hapainga mai e Ihowa ki a koe he iwi
no tawhiti, no te pito o te whenua, ano he ekara e rere ana; he iwi e
kore e mohiotia e koe tona reo;

<span id="an_28:50">28:50</span> He iwi mata hinana, e kore e whakapai
ki te kanohi o te koroheke, e kore hoki e tohu i te taitamariki:

<span id="an_28:51">28:51</span> A ka kainga e ia nga hua o au kararehe,
te hua hoki o tou oneone, a huna noatia koe: a e kore e toe i a ia he
witi mau, he waina, he hinu ranei, nga uri ranei o au kau, me nga kuao o
au hipi, a meinga ra ano koe e ia kia ngaro.

<span id="an_28:52">28:52</span> A ka whakapaea koe e ia i roto i ou
kuwaha katoa, e whenuku noa ou taiepa teitei, kaha hoki, i whakamanamana
ai koe, a puta noa i tou whenua: a ka whakapae ia i a koe i roto i ou
kuwaha katoa, puta noa i tou whenua, i homai nei e Ihowa, e tou At ua,
ki a koe.

<span id="an_28:53">28:53</span> A ka kai koe i te hua o tou kopu, i te
kikokiko o au tama, o au tamahine, e homai e Ihowa, e tou Atua, ki a
koe; i te whakapaenga, i te kopaninga hoki, e kopania ai koe e ou
hoariri:

<span id="an_28:54">28:54</span> Ko te tangata whakatarapi i roto i a
koutou, whakaahu noa iho, ka he tona kanohi ki tona teina, ki te wahine
hoki o tona uma, a ki te morehu o ana tamariki e toe ana ki a ia:

<span id="an_28:55">28:55</span> E kore ai e hoatu e ia ki tetahi o
ratou tetahi wahi o te kikokiko o ana tamariki, e kainga e ia, no te mea
kahore he mea e toe ana ki a ia; i te whakapaenga, i te kopaninga, e
kopania ai koe e ou hoariri i roto i ou kuwaha katoa.

<span id="an_28:56">28:56</span> Ko te wahine whakatarapi i roto i a
koutou, whakaahu noa iho, e kore nei e whakamatau atu ki te whakatu i te
kapu o tona waewae ki te whenua, i te whakatarapi hoki, i te whakaahu,
ka kino tona kanohi ki te tane o tona uma, ki tana tama, ki tana
tamahine hoki;

<span id="an_28:57">28:57</span> Ki tana potiki hoki e puta mai i
waenganui o ona waewae, ki ana tamariki hoki e whanau i roto i a ia; ka
kainga pukutia hoki e ia i te kore o nga mea katoa: i te whakapaenga, i
te kopaninga, e kopania ai koe e ou hoariri i roto i ou kuwaha.

<span id="an_28:58">28:58</span> Ki te kahore koe e mahara kia mahia nga
kupu katoa o tenei ture e tuhituhia nei ki tenei pukapuka, kia wehi koe
i tenei ingoa whai kororia, ingoa whakamataku, i a IHOWA, I TOU ATUA;

<span id="an_28:59">28:59</span> Na ka meinga e Ihowa ou whiunga kia
miharotia, me nga whiunga o ou uri, he whiunga nunui, kawenga roa hoki,
me nga mate ngau kino, kawenga roa hoki.

<span id="an_28:60">28:60</span> A ka whakapangia ano e ia ki a koe nga
mate katoa o Ihipa, i wehi ra koe; a ka piri ki a koe.

<span id="an_28:61">28:61</span> Me nga mate katoa me nga whiu katoa,
kahore nei i tuhituhia ki te pukapuka o tenei ture, ka whakapangia e
Ihowa ki a koe, a huna noatia koe.

<span id="an_28:62">28:62</span> A ka mahue iho koutou he hunga
torutoru, koutou i rite nei ki nga whetu o te rangi te tini; no te mea
kihai koe i whakarongo ki te reo o Ihowa, o tou Atua.

<span id="an_28:63">28:63</span> Na ka rite ki te koa o Ihowa i tana
whakawhiwhinga i a koutou ki te pai, i tana whakanuinga hoki i a koutou;
ka pena ano hoki te koa o Ihowa ki te mea i a koutou kia ngaro, ki te
huna rawa atu i a koutou; a ka hutia atu koutou i te whenua e haer e atu
nei koutou ki reira ki te tango.

<span id="an_28:64">28:64</span> A ka whakamararatia koe e Ihowa ki
waenga i nga iwi katoa, i tetahi pito o te whenua tae noa atu ki tetahi
pito o te whenua; a ka mahi koe i reira ki nga atua ke, kahore nei koe i
mohio, koutou tahi ko ou matua, ki te rakau, ki te kohatu.

<span id="an_28:65">28:65</span> A e kore e ta tou manawa i roto i ena
iwi, kahore hoki he okiokinga mo te kapu o tou waewae; engari ka homai e
Ihowa ki a koe i reira he manawa hehe, he kanohi haumaruru, me te ngakau
tuatea:

<span id="an_28:66">28:66</span> A ka tarewa noa tou ora i tou aroaro;
ka wehi koe i te po, i te ao, a kahore he tuturutanga mo tou ora;

<span id="an_28:67">28:67</span> I te ata ka mea koe, Aue, te ahiahi
noa! a i te ahiahi ka mea koe, Aue, te awatea noa! i te pawera hoki o
tou ngakau e pawera ai koe, i te kitenga hoki a ou kanohi e kite ai koe.

<span id="an_28:68">28:68</span> A ka whakahoki a Ihowa i a koe ki Ihipa
i runga kaipuke, na te huarahi i korero ra ahau ki a koe, E kore koe e
kite i reira a muri ake nei: a ka hoko koutou i a koutou i reira ki o
koutou hoariri hei pononga tane, hei pononga wahine, a kahore he tangata
hei hoko.

<span id="an_29:1">29:1</span> ¶ Ko nga kupu enei o te kawenata i akona
e Ihowa ki a Mohi kia whakaritea atu ki nga tama a Iharaira i te whenua
o Moapa; haunga te kawenata i whakaritea e ia ki a ratou i Horepa.

<span id="an_29:2">29:2</span> A ka karanga a Mohi ki a Iharaira katoa,
ka mea ki a ratou, Kua kite koutou i nga mea katoa i mea ai a Ihowa ki
to koutou aroaro i te whenua o Ihipa ki a Parao, ki ona tangata, ki tona
whenua katoa;

<span id="an_29:3">29:3</span> I nga whakamatauranga nunui i kite ra ou
kanohi, i nga tohu, i aua merekara nunui:

<span id="an_29:4">29:4</span> He ahakoa ra, kahore ano i homai e Ihowa
ki a koutou he ngakau mohio, he kanohi hei titiro, he taringa hei
whakarongo a tae noa ki tenei ra.

<span id="an_29:5">29:5</span> Na ka wha tekau nga tau i arahi ai ahau i
a koutou i te koraha: kahore nei i tawhitotia o koutou kakahu ki a
koutou, kahore hoki tou hu i tawhitotia ki tou waewae.

<span id="an_29:6">29:6</span> Kahore ano koutou i kai i te taro, i inu
ranei i te waina, i te wai whakahaurangi ranei: kia mohio ai koutou ko
Ihowa ahau, ko to koutou Atua.

<span id="an_29:7">29:7</span> A, ka tae mai koutou ki tenei whenua, na
ka puta mai a Hihona kingi o Hehepona, raua ko Oka kingi o Pahana, ki te
tu i a tatou ki te riri, a patua iho e tatou:

<span id="an_29:8">29:8</span> Na tangohia ana e tatou to ratou oneone,
a hoatu ana hei kainga mo nga Reupeni, mo nga Kari, mo tetahi taanga
hoki o te iwi o Manahi.

<span id="an_29:9">29:9</span> Na puritia ra nga kupu o tenei kawenata,
mahia hoki, kia kake ai koutou i nga mea katoa e mea ai koutou.

<span id="an_29:10">29:10</span> ¶ E tu ana koutou katoa i tenei ra i te
aroaro o Ihowa, o to koutou Atua; o koutou upoko, o koutou iwi, o koutou
kaumatua, o koutou rangatira, ara nga tangata katoa o Iharaira,

<span id="an_29:11">29:11</span> A koutou tamariki, a koutou wahine, me
tou tangata iwi ke i roto i ou puni, te kaitata i au wahie tae noa ki te
kaiutuutu wai mou:

<span id="an_29:12">29:12</span> Kia uru ai koe ki te kawenata a Ihowa,
a tou Atua, ki tana oati hoki e whakaritea nei e Ihowa, e tou Atua, ki a
koe i tenei ra:

<span id="an_29:13">29:13</span> Kia whakapumautia ai koe i tenei ra hei
iwi mana, ko ia hoki hei Atua mou, kia rite ai ki tana i korero ai ki a
koe, ki tana hoki i oati ai ki ou matua, ki a Aperahama, ki a Ihaka, ki
a Hakopa.

<span id="an_29:14">29:14</span> Na kahore ki a koutou anake taku
whakarite i tenei kawenata, i tenei oati hoki;

<span id="an_29:15">29:15</span> Engari ki tenei e tu tahi nei me tatou
i konei i tenei ra i te aroaro o Ihowa, o to tatou Atua, ki te mea hoki
kahore i konei i a tatou i tenei ra:

<span id="an_29:16">29:16</span> E mohio ana hoki koutou ki to tatou
nohoanga ki te whenua o Ihipa, ki to tatou haerenga mai hoki na
waenganui o nga iwi i haere mai nei koutou;

<span id="an_29:17">29:17</span> A kua kite koutou i a ratou mea
whakarihariha, i a ratou whakapakoko rakau, kohatu, hiriwa, koura, i
waenganui i a ratou:

<span id="an_29:18">29:18</span> Kei noho i roto i a koutou he tangata,
he wahine ranei, he hapu, he iwi ranei, e tahuri ke atu ana tona ngakau
i tenei ra i a Ihowa, i to tatou Atua, e haere ana ki te mahi ki nga
atua o era iwi; kei puta ake i roto i a koutou he pakiaka e tupu ake ai
te taru whakamate me te taru kawa;

<span id="an_29:19">29:19</span> A tenei ake, kei tona rongonga i nga
kupu o tenei kanga, na ka manaaki ia i a ia ano i roto i tona ngakau, ka
mea, Ka mau te rongo ki ahau, ahakoa haere ahau i te pakeketanga o toku
ngakau, ki te whakangaro tahi i te mea makuku me te mea maroke:

<span id="an_29:20">29:20</span> E kore a Ihowa e tuku noa atu i tona
he, engari ka paowa te riri o Ihowa me tona ngakau hae ki taua tangata,
a ka tapapa iho ki runga ki a ia te kanga katoa ka tuhituhia nei ki
tenei pukapuka, a ka murua atu e Ihowa tona ingoa i raro i te rangi.

<span id="an_29:21">29:21</span> A ka wehea ia e Ihowa mo te kino i roto
i nga iwi katoa o Iharaira, ka rite ki nga kanga katoa o te kawenata ka
tuhituhia nei ki tenei pukapuka o te ture:

<span id="an_29:22">29:22</span> A ka mea to muri whakatupuranga, a
koutou tamariki e tupu ake i muri i a koutou, me te tangata iwi ke hoki
e haere mai i te whenua tawhiti, ua kite ratou i nga whiunga o tena
whenua, i nga matenga e whakamatea ai a reira e Ihowa;

<span id="an_29:23">29:23</span> I te whenua katoa hoki he whanariki, he
tote, he ngiha, kahore e whakatokia, kahore e tupu, kahore hoki e pihi
ake tetahi otaota ki reira, pera me te hunanga o Horoma raua ko Komora,
o Arema raua ko Tepoimi, i huna e Ihowa i a ia e aritarita ana, e riri
ana:

<span id="an_29:24">29:24</span> Na ka mea nga iwi katoa, Na te aha a
Ihowa i penei ai ki tenei whenua? He aha te tikanga o te mura o tenei
riri nui?

<span id="an_29:25">29:25</span> Katahi ka mea te tangata, Mo ratou ra i
whakarere i te kawenata a Ihowa, a te Atua o o ratou matua, i whakaritea
e ia ki a ratou, i tana whakaputanga mai i a ratou i te whenua o Ihipa:

<span id="an_29:26">29:26</span> A haere ana ratou, mahi ana ki nga atua
ke, a koropiko ana ki a ratou, a ehara nei i a ia i hoatu ki a ratou:

<span id="an_29:27">29:27</span> Na mura ana te riri o Ihowa ki tenei
whenua, hei whakaputa ki a ratou i nga kanga katoa i tuhituhia ki tenei
pukapuka:

<span id="an_29:28">29:28</span> A huarangatia atu ana ratou e Ihowa i
runga i to ratou oneone, i tona riri, i te aritarita, i te whakatakariri
noa iho, a maka ana ratou he whenua ke, me tenei inaianei.

<span id="an_29:29">29:29</span> Kei a Ihowa, kei to tatou Atua, nga mea
ngaro: ko nga mea ia ka oti nei te whakapuaki mai, ma tatou ena, ma a
tatou tamariki, ake nei, kia mahi ai tatou i nga kupu katoa o tenei
ture.

<span id="an_30:1">30:1</span> ¶ A tenei ake, a te wa e tae mai ai enei
mea katoa ki a koe, te manaaki me te kanga, i hoatu nei e ahau ki tou
aroaro, a ka mahara tou hinengaro ki aua mea i roto i nga iwi katoa e
peia ai koe e Ihowa, e tou Atua ki reira,

<span id="an_30:2">30:2</span> A ka tahuri koe ki a Ihowa, ki tou Atua,
ka whakarongo ki tona reo, ki nga mea katoa e whakahau nei ahau i tenei
ra ki a koe, koutou ko au tamariki, i tou ngakau katoa, i tou wairua
katoa;

<span id="an_30:3">30:3</span> Katahi a Ihowa, tou Atua, ka whakaputa ke
i tou parautanga, ka aroha ano ki a koe, ka tahuri hoki, ka kohikohi i a
koe i roto i nga iwi katoa i whakamararatia atu ai koe e Ihowa, e tou
Atua ki reira.

<span id="an_30:4">30:4</span> Mehemea tera etahi o koutou i peia kei
nga topito ra ano o te rangi, ka kohikohia mai ano koe e Ihowa, e tou
Atua, i reira, ka tikina ano koe e ia i reira:

<span id="an_30:5">30:5</span> A ka kawea mai koe e Ihowa, e tou Atua,
ki te whenua i nohoia e ou matua, ka nohoia hoki a reira e koe; a ka
mahi ia i te pai ki a koe, ka mea hoki i a koe kia maha atu i ou matua.

<span id="an_30:6">30:6</span> A ka kokoti a Ihowa, tou Atua, i tou
ngakau, i te ngakau ano hoki o ou uri, e aroha ai koe ki a Ihowa, ki tou
Atua, i tou ngakau katoa, i tou wairua katoa, kia ora ai koe.

<span id="an_30:7">30:7</span> A ka tukua iho e Ihowa, e tou Atua, enei
kanga katoa ki ou hoariri, ki te hunga hoki e kino ana ki a koe, i
whakatupu kino nei i a koe.

<span id="an_30:8">30:8</span> Ko koe ia ka tahuri, ka whakarongo ki te
reo o Ihowa, ka mahi i ana whakahau katoa, e whakahau nei ahau ki a koe
i tenei ra.

<span id="an_30:9">30:9</span> A ka mea a Ihowa, tou Atua, kia nui nga
mea mau i te mahi katoa a tou ringa, i te hua o tou kopu, i te hua hoki
o au kararehe, i te hua hoki o tou oneone, mo te pai: no te mea ka
tahuri mai ano a Ihowa, ka hari ki a koe mo te pai, ka pera me ia i hari
ki ou matua:

<span id="an_30:10">30:10</span> Ki te whakarongo koe ki te reo o Ihowa,
o tou Atua, ki te pupuri i ana whakahau, i ana tikanga, ka tuhituhia nei
ki tenei pukapuka o te ture; ki te tahuri koe ki a Ihowa, ki tou Atua, i
tou ngakau katoa, i tou wairua katoa.

<span id="an_30:11">30:11</span> ¶ Ko tenei ture hoki, e whakahau nei
ahau i tenei ra ki a koe, ehara i te mea pakeke rawa ki a koe, i te mea
tawhiti ranei.

<span id="an_30:12">30:12</span> Kahore i te rangi, e mea ai koe, Ko wai
o tatou hei piki ki te rangi ki te tiki atu i tena mea ma tatou, hei mea
kia rongo atu tatou, kia mahi ai tatou?

<span id="an_30:13">30:13</span> Kahore i tawahi o te moana, hei
meatanga mau, Ko wai o tatou hei whakawhiti ki tawahi o te moana, ki te
tiki i tena mea ki a tatou, hei mea kia rongo atu tatou, kia mahi ai
tatou?

<span id="an_30:14">30:14</span> Kei te tata tonu ra te kupu ki a koe,
kei roto i tou waha, kei roto hoki i tou ngakau, mo tau mahi atu.

<span id="an_30:15">30:15</span> ¶ Titiro, kua hoatu e ahau ki tou
aroaro i tenei ra te ora me te pai, te mate me te kino;

<span id="an_30:16">30:16</span> I ahau e whakahau nei i a koe i tenei
ra kia aroha ki a Ihowa, ki tou Atua, kia haere i ana huarahi, kia
pupuri i ana whakahau, i ana tikanga, i ana whakaritenga, kia ora ai
koe, kia nui ai hoki, kia manaaki ai a Ihowa, tou Atua, i a koe ki te w
henua e haere nei koe ki reira ki te tango.

<span id="an_30:17">30:17</span> Otiia ki te tahuri ke tou ngakau, ki te
kore koe e rongo, a ka takina atu koe ki te koropiko ki nga atua ke, kia
mahi hoki ki a ratou;

<span id="an_30:18">30:18</span> Maku e whakaatu ki a koutou i tenei ra,
ka ngaro rawa atu koutou; e kore e roa o koutou ra ki te whenua e whiti
atu nei koe i Horano, e haere atu nei koe ki reira ki te tango.

<span id="an_30:19">30:19</span> Ka waiho e ahau i tenei ra te rangi me
te whenua hei kaititiro i a koutou, kua hoatu e ahau ki tou aroaro te
ora me te mate, te manaaki me te kanga: na reira manakohia te ora, kia
ora ai koutou ko ou uri:

<span id="an_30:20">30:20</span> Aroha ki a Ihowa, ki tou Atua,
whakarongo ki tona reo, piri atu hoki ki a ia: ko ia hoki tou ora, te
whakaroanga atu mo ou ra: kia noho ai koe ki te whenua i oati ai a Ihowa
ki ou matua kia hoatu ki a ratou, ki a Aperahama, ki a Ihaka, ki a Hako
pa.

<span id="an_31:1">31:1</span> ¶ A i haere a Mohi, i korero i enei kupu
ki a Iharaira katoa.

<span id="an_31:2">31:2</span> I mea ia ki a ratou, Ko toku kaumatua i
tenei ra ka kotahi rau e rua tekau nga tau; e kore ahau e ahei ano te
kopiko atu, te kopiko mai: kua mea mai hoki a Ihowa ki ahau, E kore koe
e whiti i tenei Horano.

<span id="an_31:3">31:3</span> Ko Ihowa, ko tou Atua, ko ia e whakawhiti
ki mua i a koe; mana e whakangaro atu enei iwi i mua i a koe, a ka riro
ratou i a koe: a ko Hohua, ko ia e whiti atu i mua i a koe, ka rite ki
ta Ihowa i korero ai.

<span id="an_31:4">31:4</span> A ka rite ta Ihowa e mea ai ki a ratou ki
tana i mea ai ki a Hihona raua ko Oka, ki nga kingi o nga Amori, ki to
ratou whenua hoki; i huna nei e ia.

<span id="an_31:5">31:5</span> A ka homai ratou e Ihowa ki to koutou
aroaro, a ka rite ta koutou e mea ai ki a ratou ki nga whakahau katoa i
whakahau ai ahau ki a koutou.

<span id="an_31:6">31:6</span> Kia maia, kia toa, kaua e wehi, kaua e
pawera i a ratou: no te mea ko Ihowa, ko tou Atua, ko ia te haere tahi
ana i a koe; e kore ia e whakarere i a koe, e kore hoki e mawehe atu i a
koe.

<span id="an_31:7">31:7</span> Na ka karanga a Mohi ki a Hohua, a ka mea
ki a ia i te tirohanga a Iharaira katoa, Kia maia, kia toa: ko koe hoki
e haere tahi me tenei iwi ki te whenua i oati ai a Ihowa ki o ratou
matua kia homai ki a ratou; mau ano ratou e whakawhiwhi ki taua wahi.

<span id="an_31:8">31:8</span> Ko Ihowa ano, ko ia te haere ana i tou
aroaro, hei tou taha ia, e kore ia e whakarere i a koe, e kore hoki e
mawehe atu i a koe: kaua e wehi, kaua hoki e pawera.

<span id="an_31:9">31:9</span> ¶ A tuhituhia iho e Mohi tenei ture,
hoatu ana ki nga tohunga, ki nga tama a Riwai, ko ratou nei nga kaiamo i
te aaka o te kawenata a Ihowa, ki nga kaumatua katoa ano hoki o
Iharaira.

<span id="an_31:10">31:10</span> I ako ano a Mohi ki a ratou, i mea, Hei
te mutunga o nga tau e whitu, hei te wa ano e rite ai i te tau tuku noa,
i te hakari o nga whare wharau,

<span id="an_31:11">31:11</span> I te wa e tae ai a Iharaira katoa ki te
whakakite i a ratou ki te aroaro o Ihowa, o tou Atua, ki te wahi e
whiriwhiri ai ia, ka korero ai koe i tenei ture ki te aroaro o Iharaira
katoa, kia rongo ai ratou.

<span id="an_31:12">31:12</span> Whakaminea te iwi, nga tane, nga
wahine, nga tamariki, me tou tangata iwi ke i roto i ou kuwaha, kia
rongo ai ratou, kia whakaakona ai, kia wehi ai i a Ihowa, i to koutou
Atua, kia mau ai ki te mahi i nga kupu katoa o tenei ture:

<span id="an_31:13">31:13</span> Kia rongo ai hoki a ratou tamariki,
kihai nei i mohio, kia whakaakona ai kia wehi i a Ihowa, i to koutou
Atua, i nga ra katoa e ora ai koutou ki te whenua e whiti atu nei koutou
i Horano ki reira ki te tango.

<span id="an_31:14">31:14</span> ¶ Na ka mea a Ihowa ki a Mohi, Nana, ka
tata ou ra e mate ai koe: karangatia atu a Hohua, e tu hoki korua ki
roto ki te tapenakara o te whakaminenga, a maku e ako ki a ia. Na ka
haere a Mohi raua ko Hohua, a tu ana raua i roto i te tapenakara o te
whakaminenga.

<span id="an_31:15">31:15</span> Na ka puta mai a Ihowa ki te tapenakara
i roto ano i te pou kapua: a tu ana te pou kapua i runga i te kuwaha o
te tapenakara.

<span id="an_31:16">31:16</span> Katahi ka mea a Ihowa ki a Mohi, Nana,
ka takoto koe ki ou matua; a ka whakatika te iwi nei, ka whai atu, ka
puremu ki nga atua ke o te whenua, e haere na ratou ki reira noho ai ki
waenganui i a ratou; ka whakarere i ahau, ka whakataka hoki i ta ku
kawenata i whakaritea atu e ahau ki a ratou.

<span id="an_31:17">31:17</span> A ka mura toku riri ki a ratou i taua
ra, a ka whakarere ahau i a ratou, ka huna hoki i toku kanohi i a ratou,
a ka pau ratou, ka pa ano hoki nga kino maha me nga matenga ki a ratou;
a ka mea ratou i taua ra, Kahore ianei enei kino i pa mai ki a tatou, no
te mea kahore to tatou Atua i roto i a tatou?

<span id="an_31:18">31:18</span> Ko ahau ia, ka huna rawa ahau i toku
kanohi i taua ra, mo nga kino katoa i meatia e ratou, mo ratou i tahuri
ki nga atua ke.

<span id="an_31:19">31:19</span> Na tuhituhia tenei hei waiata ma korua,
ka whakaako hoki ki nga tama a Iharaira: hoatu hoki ki roto ki o ratou
waha, kia ai tenei waiata hei kaiwhakaatu moku ki nga tama a Iharaira.

<span id="an_31:20">31:20</span> No te mea ka oti ratou te kawe e ahau
ki te whenua i oati ai ahau ki o ratou matua, e rerengia nei e te waiu,
e te honi; a ka kai ratou, ka makona, ka momona hoki; ko reira ratou
tahuri ai ki nga atua ke, mahi ai ki a ratou, a ka whakahawea rato u ki
ahau, ka whakataka hoki i taku kawenata.

<span id="an_31:21">31:21</span> A, tenei ake, hei te panga o nga kino
maha, o nga mate maha ki a ratou, na ma tenei waiata e whakaatu ki to
ratou aroaro; no te mea e kore e mahue i nga waha o o ratou uri: e mohio
ana hoki ahau ki o ratou whakaaro e tito nei ratou inaianei nei ano, i
te mea kiano ahau i kawe noa i a ratou ki te whenua i oati ai ahau.

<span id="an_31:22">31:22</span> ¶ Na tuhituhia ana e Mohi tenei waiata
i taua rangi ano, a whakaakona ana ki nga tama a Iharaira.

<span id="an_31:23">31:23</span> A i whakahau ano ia i a Hohua, i te
tama a Nunu, i mea, Kia maia, kia toa: mau hoki e kawe nga tama a
Iharaira ki te whenua i oati ai ahau ki a ratou: a hei a koe ahau.

<span id="an_31:24">31:24</span> A, ka oti i a Mohi te tuhi nga kupu o
tenei ture ki tetahi pukapuka, a poto noa,

<span id="an_31:25">31:25</span> Na, ka whakahau a Mohi i nga Riwaiti, i
nga kaiamo i te aaka o te kawenata a Ihowa, ka mea,

<span id="an_31:26">31:26</span> Tangohia tenei pukapuka o te ture,
hoatu ki te taha o te aaka o te kawenata a Ihowa, a to koutou atua, a
hei reira takoto ai, hei whakaatu ki a koe.

<span id="an_31:27">31:27</span> No te mea e mohio ana ahau ki tou tutu,
ki tou kaki maro: nana, i ahau e ora nei ano i a koutou i tenei ra, e
tutu ana ano koutou ki a Ihowa; a ka mate ahau, tera noa ake!

<span id="an_31:28">31:28</span> Huihuia mai ki ahau nga kaumatua katoa
o o koutou iwi, me o koutou rangatira, a ka korero ahau i enei kupu ki o
ratou taringa, ka waiho hoki i te rangi, i te whenua hei kaititiro mo
ratou.

<span id="an_31:29">31:29</span> No te mea e mohio ana ahau, ko muri i
toku matenga taka rawa ai koutou, peka ke ai i te huarahi i kiia atu e
ahau ki a koutou; a ka pono mai te kino ki a koutou i nga ra
whakamutunga; mo koutou ka mahi i te kino i te tirohanga a Ihowa, hei
whaka pataritari i a ia ki te mahi a o koutou ringa.

<span id="an_31:30">31:30</span> A korerotia ana e Mohi nga kupu o tenei
waiata ki nga taringa o te huihuinga katoa o Iharaira a poto noa.

<span id="an_32:1">32:1</span> ¶ Kia whai taringa mai, e nga rangi, a ka
korero ahau; whakarongo mai hoki, e te whenua, ki nga kupu a toku
mangai:

<span id="an_32:2">32:2</span> Ka kopatapata iho taku whakaako, ano he
ua, ka maturuturu iho taku kupu me te tomairangi; me te ua punehunehu ki
runga i te tupu hou, me te ua ta ki runga i te tarutaru:

<span id="an_32:3">32:3</span> No te mea ka kauwhautia e ahau te ingoa o
Ihowa: waiho te nui i to tatou Atua.

<span id="an_32:4">32:4</span> Ko te Kamaka, tika tonu tana mahi; he
whakarite tikanga nei hoki ona huarahi katoa: he Atua pono, kahore ona
he, he tika, he tapatahi ia.

<span id="an_32:5">32:5</span> Kua mahi ratou i te kino ki a ia, ehara
ratou i te tamariki nana, no ratou te koha; he whakatupuranga maro,
parori ke ratou.

<span id="an_32:6">32:6</span> Ko ta koutou utu ianei tenei ki a Ihowa,
e te iwi kuware, e kore nei e mohio? Ehara ianei ia i tou matua, nana
koe i hoko? Nana koe i hanga, nana hoki koe i whakau?

<span id="an_32:7">32:7</span> ¶ Kia mahara ki nga ra onamata,
whakaarohia nga tau o nga whakatupuranga e maha: ui atu ki tou papa, a
mana e whakaatu ki a koe; ki ou kaumatua, a ma ratou e korero ki a koe.

<span id="an_32:8">32:8</span> I ta te Runga Rawa whakaritenga kainga mo
nga iwi, i tana wehewehenga i nga tama a te tangata, i whakaturia e ia
nga rohe mo nga iwi, me te whakaaro ano ki te tokomaha o nga tama a
Iharaira.

<span id="an_32:9">32:9</span> Ko to Ihowa wahi hoki, ko tana iwi; ko
Hakopa hei wahi pumau mona.

<span id="an_32:10">32:10</span> I kitea ia e ia ki te whenua koraha, ki
te tahora tuhea e hamama kau ana; i taiwhiotia ia e ia, i atawhaitia, i
tiakina hoki e ia, ano ko te whatupango o tona kanohi:

<span id="an_32:11">32:11</span> Ano he ekara e whakakorikori ana i tana
ohanga, e whakapaho ana i runga i ana pi, e roharoha ana ia i ona
parirau, e tango ana i a ratou, e waha ana hoki i a ratou i runga i ona
parirau:

<span id="an_32:12">32:12</span> Na Ihowa anake ia i arahi, kahore hoki
he atua ke i tona taha.

<span id="an_32:13">32:13</span> Nana hoki ia i whakaeke ki nga wahi
tiketike o te whenua, hei hoiho mona, a i kai ia i nga hua o te mara; a
nana ia i ngongo ai i te honi i roto i te kamaka, i te hinu hoki i roto
i te kohatu kiripaka;

<span id="an_32:14">32:14</span> I te pata o te kau, i te waiu hipi, i
te ngako reme, i nga hipi toa o te momo o Pahana, i nga koati, me te
taupa o nga whatukuhu o te witi; a i inu koe i te waina, i te toto o te
karepe.

<span id="an_32:15">32:15</span> ¶ Nawai a ka whai kiko a Iehuruna, a
whana mai ana: kua whai kiko koe, kua tetere, kua ki i te ngako; a
whakarerea iho e ia te Atua nana ia i hanga, whakahawea ana ki te Kamaka
o tona whakaoranga.

<span id="an_32:16">32:16</span> Na ratou i mea kia hae ia ki nga atua
ke, whakapataritari ana ratou i a ia ki nga mea whakarihariha kia riri.

<span id="an_32:17">32:17</span> Ko a ratou patunga tapu i tapaea e
ratou ma nga rewera, ehara nei i te Atua, ma nga atua kihai nei ratou i
mohio, he mea puta hou ake nonaianei, kihai nei i wehingia e o koutou
matua.

<span id="an_32:18">32:18</span> Ko te Kamaka i whanau ai koe ka
wareware i a koe, kahore hoki ou mahara ki a Atua nana koe i hanga.

<span id="an_32:19">32:19</span> ¶ A ka kite a Ihowa, na anuanu ana ia
ki a ratou, mo te mahi whakapataritari a ana tama, a ana tamahine.

<span id="an_32:20">32:20</span> Na ka mea, Ka huna ahau i toku mata i a
ratou, ka titiro atu ahau he aha he mutunga mo ratou: he whakatupuranga
parori ke hoki ratou, he tamariki kahore he pono i roto.

<span id="an_32:21">32:21</span> Na ratou ahau i mea kia hae ki te mea
ehara i te Atua; i whakapataritari kia riri ki a ratou mea horihori: na
maku ratou e mea kia hae ki te hunga ehara i te iwi; maku ratou e
whakapataritari kia riri ki te iwi poauau.

<span id="an_32:22">32:22</span> Ka ngiha hoki te ahi i ahau e riri ana,
ka toro atu ki te takere ra ano o te reinga, pau ake hoki te whenua,
tahuna ana nga turanga o nga maunga.

<span id="an_32:23">32:23</span> Ka opehia e ahau nga kino ki runga ki a
ratou; ka whakapotoa aku pere ki a ratou.

<span id="an_32:24">32:24</span> Ka hemo ratou i te matekai, ka pau hoki
i te hana o te wera me te hunanga nui whakaharahara; maku hoki e tuku
iho te niho o nga kararehe ki a ratou, me te huwhare whakamate o nga mea
e ngoki ana i te puehu.

<span id="an_32:25">32:25</span> Ko te hoari ki waho whakamate ai, ko te
wehi ki roto i nga whare; mana e huna ngatahi te taitama me te
taitamahine, te mea ngote u raua ko te tangata hina.

<span id="an_32:26">32:26</span> ¶ I mea ahau, ka whakamararatia ratou e
ahau ki tawhiti, ka meinga e ahau kia mutu te mahara ki a ratou i roto i
nga tangata:

<span id="an_32:27">32:27</span> Me i kahore ahau te wehi i te ngakau
kino o te hoa whawhai, kei pohehe ona hoariri, kei mea ratou, Kua kake
to tatou ringa, kahore ano hoki a Ihowa i mea i enei mea katoa.

<span id="an_32:28">32:28</span> He iwi whakaarokore hoki ratou, a
kahore he mohio i roto i a ratou.

<span id="an_32:29">32:29</span> E, me i tupato ratou, me i mohio ki
tenei, me i whakaaro ki to ratou mutunga iho!

<span id="an_32:30">32:30</span> Me pehea e whai ai te kotahi i te mano,
e whati ai nga mano kotahi tekau i te tokorua, me i kahore ratou i
hokona e to ratou Kamaka, i tukua atu hoki e Ihowa?

<span id="an_32:31">32:31</span> No te mea ehara to ratou kamaka i te
penei me to tatou Kamaka, na o tatou hoariri nei ano te ki.

<span id="an_32:32">32:32</span> No te mea ko a ratou waina no te waina
o Horoma, no nga mara hoki o Komora: ko a ratou karepe he karepe au
kawa, ko a ratou tautau kakati ana:

<span id="an_32:33">32:33</span> Ko ta ratou waina ko te huwhare
whakamate o nga tarakona, me te ware ngau kino o nga ahipi.

<span id="an_32:34">32:34</span> Kahore ianei tenei i rongoatia ki roto
ki ahau, i hiritia hoki ki waenga i aku taonga?

<span id="an_32:35">32:35</span> Maku nga utu e rapu, maku hoki e ea ai,
a te wa e paheke ai o ratou waewae: e tata ana hoki te ra e huna ai
ratou, a kei te kaika mai nga mea i whakaritea mo ratou.

<span id="an_32:36">32:36</span> No te mea ka whakatika a Ihowa i ta
tana iwi, ka aroha hoki ki ana pononga; ina kite ia kua riro to ratou
kaha, a kahore he mea i toe, i tutakina ki roto, i waiho atu ranei ki
waho.

<span id="an_32:37">32:37</span> A ka mea ia, Kei hea o ratou atua, te
kamaka i okioki atu ai ratou;

<span id="an_32:38">32:38</span> I kai nei i te ngako o a ratou patunga
tapu, i inu hoki i te waina o a ratou ringihanga? Me whakatika ratou ki
te awhina i a koutou, kia ai hoki ratou hei kuhunga atu mo koutou.

<span id="an_32:39">32:39</span> ¶ Na titiro, ko ahau, ina ko ahau ia,
kahore hoki he atua i toku taha: e whakamate ana ahau, a e whakaora ana;
i tukitukia e ahau, ko ahau ano e whakamahu ana: kahore hoki he tangata
e ora ai tetahi i toku ringa.

<span id="an_32:40">32:40</span> No te mea e totoro atu ana toku ringa
ki te rangi, me taku ki ano, I ahau e ora tonu nei,

<span id="an_32:41">32:41</span> Ki te whakakoia e ahau taku hoari
kanapanapa, a ka mau toku ringa ki te whakariterite; ka whakahokia atu e
ahau he utu ki oku hoariri, ka ea hoki i ahau ta te hunga e kino ana ki
ahau.

<span id="an_32:42">32:42</span> Ka whakahaurangitia e ahau aku pere ki
te toto, a ka kai taku hoari i te kikokiko; ki te toto o te hunga i
patua, o nga herehere, no te mahunga o nga rangatira o te hoariri.

<span id="an_32:43">32:43</span> Kia hari tahi, e nga tauiwi, me tana
iwi: ka takitakina hoki e ia te toto o ana pononga, a ka whakahokia he
utu ki ona hoariri, ka whakamarie ano ki tona whenua, ki tana iwi.

<span id="an_32:44">32:44</span> ¶ Na ka haere mai a Mohi, ka korero i
nga kupu katoa o tenei waiata ki nga taringa o te iwi, a ia, me Hohua,
me te tama a Nunu.

<span id="an_32:45">32:45</span> A ka mutu ta Mohi korero i enei kupu
katoa ki a Iharaira katoa:

<span id="an_32:46">32:46</span> Na ka mea ia ki a ratou, Kia anga mai o
koutou ngakau ki nga kupu katoa e kauwhautia atu nei e ahau ki a koutou
i tenei ra; hei whakahau atu ma koutou ki a koutou tamariki kia puritia,
kia mahia, nga kupu katoa o tenei ture.

<span id="an_32:47">32:47</span> No te mea ehara tenei i te mea noa iho
ki a koutou; ko to koutou oranga hoki ia, a ma tenei mea e roa ai o
koutou ra ki te whenua ka whiti atu nei koutou i Horano ki reira ki te
tango.

<span id="an_32:48">32:48</span> I korero ano a Ihowa ki a Mohi i taua
tino rangi ano, i mea,

<span id="an_32:49">32:49</span> E piki koe i tenei maunga, i Aparimi,
ki Maunga Nepo, i te whenua o Moapa, e anga atu ana ki Heriko; ka titiro
atu ki te whenua o Kanaana e hoatu nei e ahau ki nga tama a Iharaira hei
kainga:

<span id="an_32:50">32:50</span> A e mate koe ki runga ki te maunga e
piki atu na koe, ka kohia hoki ki tou iwi; ka peratia me Arona, me tou
tuakana, i mate ra ki Maunga Horo, a kohia atu ana ki tona iwi:

<span id="an_32:51">32:51</span> Mo korua hoki i hara ki ahau i
waenganui o nga tama a Iharaira i nga wai o Meripa, i Karehe, i te
koraha o Hini; mo korua kihai i whakatapu i ahau i waenganui o nga tama
a Iharaira.

<span id="an_32:52">32:52</span> Heoi ka kite koe i te whenua i mua i
tou aroaro; otiia e kore koe e tae ki reira, ki te whenua e hoatu ana e
ahau mo nga tama a Iharaira.

<span id="an_33:1">33:1</span> ¶ Ko te manaaki tenei i manaaki ai a
Mohi, te tangata a te Atua, i nga tama a Iharaira i mua ake o tona
matenga.

<span id="an_33:2">33:2</span> Na ka mea ia, I haere mai a Ihowa i
Hinai, i rere mai i Heira ki runga ki a ratou; i whiti mai ia i Maunga
Parana, a haere mai ana ia i nga mano tini o te hunga tapu: he ture i
tona ringa matau mo ratou, e mura ana.

<span id="an_33:3">33:3</span> Ina, e aroha ana ia ki nga iwi; kei roto
i tou ringa ana tangata tapu katoa: a noho ana ratou i ou waewae; ka
riro i a ratou katoa au korero.

<span id="an_33:4">33:4</span> Na Mohi te ture i ako ki a tatou, hei
taonga tuku iho, tuku iho mo te huihui o Hakopa.

<span id="an_33:5">33:5</span> Ko ia ano te kingi o Iehuruna i te
huihuinga o nga upoko o te iwi, ratou ko nga iwi katoa o Iharaira.

<span id="an_33:6">33:6</span> ¶ Kia ora a Reupena, kaua hoki e mate,
otiia kia tokoouou ona tangata.

<span id="an_33:7">33:7</span> A tenei ano te manaaki mo Hura: na ka mea
ia, Whakarongo, e Ihowa, ki te reo o Hura, mau ano hoki ia e kawe ki
tona iwi: i kaha hoki ona ringa ki te tohe mona ake; a mau ia e awhina
ki ona hoariri.

<span id="an_33:8">33:8</span> ¶ A mo Riwai i mea ia, Kei tou tangata
tapu ou Tumime me ou Urimi, i whakamatautauria ra ia e koe ki Maha, i
ngangautia ra e koe ki nga wai o Meripa;

<span id="an_33:9">33:9</span> I mea nei mo tona papa raua ko tona
whaea, Kahore ahau i kite i a ia; kihai ano hoki ia i mohio ki ona
tuakana, kihai i matau ki ana ake tamariki; he mea hoki, e pupuri ana
ratou i tau kupu, e tiaki ana i tau kawenata.

<span id="an_33:10">33:10</span> Ma ratou a Hakopa e whakaako ki au
whakaritenga, a Iharaira hoki ki tau ture: ma ratou hoki te paowa kakara
e hoatu ki tou aroaro, me te tahunga tinana ki runga ki tau aata.

<span id="an_33:11">33:11</span> Manaakitia ona rawa, e Ihowa, kia aro
mai hoki koe ki te mahi a ona ringa: whatiia nga hope o te hunga e
whakatika ana ki a ia, o nga mea hoki e kino ana ki a ia, kei whakatika
mai ano ratou.

<span id="an_33:12">33:12</span> ¶ Ko tana kupu mo Pineamine, Ko ta
Ihowa i aroha ai ka noho humarie ki tona taha; ko ia e uhi ana i a ia a
pau noa te ra, e noho ana i waenganui o ona pokohiwi.

<span id="an_33:13">33:13</span> Ko tana kupu mo Hohepa, He manaakitanga
tona whenua na Ihowa; ki nga mea papai o te rangi, ki te tomairangi, ki
te wai hohonu e takoto ake ana i raro,

<span id="an_33:14">33:14</span> Ki nga hua papai o te ra, ki nga mea
papai hoki e whakaputaina mai ana e te marama,

<span id="an_33:15">33:15</span> Ki nga mea nunui hoki o nga maunga
onamata, ki nga mea papai o nga maunga tu tonu,

<span id="an_33:16">33:16</span> Ki nga mea papai hoki o te whenua me
ona tini mea; ki te manakohanga hoki ana i noho i te rakau: kia tae mai
te manaaki ki runga ki te mahunga o Hohepa, ki te tumuaki hoki ona i
wehea i ona tuakana.

<span id="an_33:17">33:17</span> He kororia kei te matamua a tana puru;
ko ona haona kei nga haona o te unikanga: ka pana e ia nga iwi, ratou
katoa, ki era, tae noa ki nga pito o te whenua: a ko enei nga mano tini
o Eparaima, ko enei hoki nga mano o Manahi.

<span id="an_33:18">33:18</span> ¶ A, ko tana kupu mo Hepurona, Kia koa,
e Hepurona, i tou putanga ki waho; e Ihakara hoki, i ou teneti.

<span id="an_33:19">33:19</span> Ma ratou nga iwi e karanga ki te
maunga; ki reira ratou patu ai i nga patunga o te tika: no te mea ka
ngongo ratou te raneatanga o nga moana, i nga taonga huna hoki o te
onepu.

<span id="an_33:20">33:20</span> Ko tana kupu mo Kara, Ka manaakitia te
kaiwhakawhanui i a Kara: noho ana ia me he raiona katua, haea iho e ia
te ringa, ae ra me te tumuaki.

<span id="an_33:21">33:21</span> A tangohia ana e ia te wahi tuatahi
mona; no te mea kei reira te wahi a te kaiwhakahaere tikanga e tiakina
ana; a haere mai ana me nga upoko o te iwi, a oti ana i a ia, ratou tahi
ko Iharaira, te tikanga a Ihowa, me ana whakaritenga.

<span id="an_33:22">33:22</span> ¶ A, ko tana kupu mo Rana, Hei kuao
raiona a Rana: ka mokowhiti mai ia i Pahana.

<span id="an_33:23">33:23</span> A, ko tana kupu mo Napatari, E
Napatari, e makona nei i te manakohanga, e ki ana hoki i te manaaki a
Ihowa: nohoia e koe te taha ki te hauauru me te tonga.

<span id="an_33:24">33:24</span> A, ko tana kupu mo Ahera, Ko nga
tamariki te manaaki mo Ahera; kia arongia mai ia e ona tuakana, kia toua
hoki tona waewae ki te hinu.

<span id="an_33:25">33:25</span> Ko ou tutaki he rino, he parahi; a ka
rite tou kaha ki ou ra.

<span id="an_33:26">33:26</span> ¶ Kahore he rite mo te Atua, e
Iehuruna, e eke hoiho nei i nga rangi ki te whakauru i a koe, ki nga
kapua hoki, i runga ano i tona kororia.

<span id="an_33:27">33:27</span> Ko te Atua ora tonu tou nohoanga, a kei
raro ko nga ringa o tua iho: a i peia e ia te hoariri i tou aroaro, i
mea hoki, Whakangaromia.

<span id="an_33:28">33:28</span> Na ka noho humarie a Iharaira, me te
matapuna o Hakopa ko ia anake, ki te whenua witi, waina; ae ra, ka
maturuturu iho te tomairangi o ona rangi.

<span id="an_33:29">33:29</span> Ka hari koe, e Iharaira: ko wai hei
rite mou, mo te iwi i whakaorangia nei e Ihowa, te pukupuku hei
whakapuru mou, ko te hoari hoki e whai kororia ai koe! a ka tuku mai ou
hoariri i a ratou ki a koe; a ka takatakahi koe i o ratou wahi teitei.

<span id="an_34:1">34:1</span> ¶ Na ka piki atu a Mohi i nga mania o
Moapa ki Maunga Nepo, ki te tihi o Pihika, e titiro ana ki Heriko. A
whakakitea ana e Ihowa ki a ia te whenua katoa o Kireara a tae noa ki
Rana;

<span id="an_34:2">34:2</span> A Napatari katoa, me te whenua o
Eparaima, o Manahi hoki, te whenua katoa hoki o Hura, tae noa atu ki te
moana whakamutunga mai;

<span id="an_34:3">34:3</span> Te tonga me te mania i te
papatairitetanga o Heriko, o te pa nikau, a Toara atu ana.

<span id="an_34:4">34:4</span> Na ka mea a Ihowa ki a ia, Ko te whenua
tenei i oati ai ahau ki a Aperahama, ki a Ihaka, ki a Hakopa, i mea ai,
Ka hoatu e ahau a reira ki ou uri: kua meinga koe e ahau kia kite a
kanohi i reira, otiia e kore koe e whiti ki reira.

<span id="an_34:5">34:5</span> ¶ Na ka mate a Mohi, te pononga a Ihowa
ki reira, ki te whenua o Moapa, ka pera me ta Ihowa i korero ai.

<span id="an_34:6">34:6</span> A tanumia iho ia e ia ki tetahi kokoru o
te whenua o Moapa, i te ritenga o Petepeoro: otiia kahore tetahi tangata
e mohio ana ki tona urupa a mohoa noa nei.

<span id="an_34:7">34:7</span> A kotahi rau e rua tekau nga tau o Mohi i
tona matenga: kahore ano i ataruatia ona kanohi, kahore ano hoki i heke
noa tona kaiotatanga.

<span id="an_34:8">34:8</span> Na uhungatia ana a Mohi e nga tama a
Iharaira i nga mania o Moapa, e toru tekau nga ra: a taka noa nga ra i
uhungatia ai, i tangihia ai a Mohi.

<span id="an_34:9">34:9</span> ¶ A ki tonu a Hohua, te tama a Nunu, i te
wairua o te matauranga; na Mohi hoki i whakapa ona ringa ki runga ki a
ia; a rongo ana ki a ia nga tama a Iharaira, mea ana i nga mea i
whakahaua e Ihowa ki a Mohi.

<span id="an_34:10">34:10</span> A kahore ano kia ara i roto i a
Iharaira i muri nei tetahi atu poropiti hei rite mo Mohi, i mohio nei a
Ihowa ki a ia, titiro atu, titiro mai;

<span id="an_34:11">34:11</span> Ara mo nga tohu katoa, mo nga merekara
i unga ai ia e Ihowa ki te mahi i te whenua o Ihipa, ki a Parao ratou ko
ona tangata katoa, ki tona whenua katoa hoki;

<span id="an_34:12">34:12</span> Mo nga mahi katoa hoki a te ringa kaha,
mo nga mea whakawehi nui i meatia e Mohi ki te aroaro o Iharaira katoa.

------------------------------------------------------------------------

[Next: Joshua](jos.md)
