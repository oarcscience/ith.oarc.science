[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joh)  [Next](rom.md) 

------------------------------------------------------------------------

### Maori Bible: Acts

<span id="an_1:1">1:1</span> ¶ Ko te pukapuka tuatahi ra he mea tuhituhi
naku, e Tiopira, mo nga mea katoa i timata ai a Ihu te mahi, te ako.

<span id="an_1:2">1:2</span> Taea noatia te ra i tangohia atu ai ia, i
muri i tana whakaakoranga, ara i ta te Wairua Tapu, ki nga apotoro i
whiriwhiria e ia.

<span id="an_1:3">1:3</span> He maha hoki nga tohu i whakakite ora ai ia
i a ia ki a ratou, i muri i tona whakamamaetanga, e wha tekau hoki nga
ra i kitea ai e ratou, i korerotia ai e ia nga mea o te rangatiratanga o
te Atua:

<span id="an_1:4">1:4</span> A, i a ratou ka huihui tahi me ia, ka whai
kupu ia kia kaua ratou e haere atu i Hiruharama, a ka mea, Engari kia
taria te mea i korerotia i mua e te Matua, i rongo ra koutou ki ahau.

<span id="an_1:5">1:5</span> I iriiri hoki a Hoani ki te wai; ko koutou
ia, e kore e maha ake nga ra, ka iriiria ki te Wairua Tapu.

<span id="an_1:6">1:6</span> ¶ No reira, i a ratou ka tamene, ka ui
ratou ki a ia, E te Ariki, ko te wa ianei tenei e whakahoki ai koe i te
rangatiratanga ki a Iharaira?

<span id="an_1:7">1:7</span> Na ko tana meatanga ki a ratou, Ehara ma
koutou te mohio ki nga taima, ki nga wa ranei, kua whakaritea e te Matua
mana ake te tikanga.

<span id="an_1:8">1:8</span> Otiia ka riro he kaha i a koutou, ina haere
mai te Wairua Tapu ki runga ki a koutou: a hei kaiwhakaatu koutou moku
ki Hiruharama, ki Huria katoa, ki Hamaria hoki, a tae noa ki te pito
whakamutunga o te ao.

<span id="an_1:9">1:9</span> A, no ka mutu tana korero i enei mea, i a
ratou ano e titiro atu ana, ka tangohia atu ia, a na te kapua i kopaki
atu i o ratou kanohi.

<span id="an_1:10">1:10</span> A, i a ratou e titiro matatau atu ana ki
te rangi, i a ia e haere ana, na ko nga tangata tokorua e tu ana i to
ratou taha, he ma nga kakahu;

<span id="an_1:11">1:11</span> E mea ana, E nga tangata o Kariri, he aha
ta koutou e tu, e matakitaki atu na ki te rangi? ko tena Ihu kua
tangohia atu na i a koutou ki te rangi, ka pera ano tona haerenga mai me
ia i tirohia atu na e koutou e haere ana ki te rangi.

<span id="an_1:12">1:12</span> ¶ Na hoki ana ratou ki Hiruharama i te
maunga e huaina nei ko Oriwa, he wahi e tata ana ki Hiruharama, he
haerenga hapati.

<span id="an_1:13">1:13</span> A ka tomo ratou, ka kake ki te ruma i
runga, ki te wahi i noho ai ratou; ara a Pita, a Hemi, a Hoani, a Anaru,
a Piripi, a Tamati, a Patoromu, a Matiu, a Hemi tama a Arapiu, a Haimona
Heroti, a Hura te teina o Hemi.

<span id="an_1:14">1:14</span> Ko enei katoa kotahi tonu te whakaaro i u
ai ki te inoi, ki te karakia, me nga wahine; me te whaea o Ihu, me Meri;
me ona teina.

<span id="an_1:15">1:15</span> ¶ I aua ra ka whakatika a Pita i
waenganui o nga akonga; a he tokomaha nga tangata i huihui, kei te
kotahi rau e rua tekau; a ka mea,

<span id="an_1:16">1:16</span> E hoa ma, e oku teina, i tika ano kia
whakaritea tenei karaipiture, ta te Wairua Tapu i korerotia ra i mua e
te mangai o Rawiri mo Hura, mo te kaiarahi i te hunga nana i hopu a Ihu.

<span id="an_1:17">1:17</span> I huihuia tahitia hoki ia ki a tatou, i a
ia ano tetahi wahi o tenei mahi.

<span id="an_1:18">1:18</span> Na hokona ana e taua tangata tetahi mara
ki te utu o tona hara; a taka tupou iho, koara pu i waenganui, pakaru
katoa ki waho ona whekau.

<span id="an_1:19">1:19</span> I mohiotia tenei e te hunga katoa e noho
ana i Hiruharama; na reira taua wahi i huaina ai ki to tatou reo ko
Akerama, ara ko te Mara o te Toto.

<span id="an_1:20">1:20</span> Kua oti hoki te tuhituhi ki te pukapuka o
nga Waiata, Kia ururatia tona nohoanga, kaua hoki tetahi tangata e noho
ki reira: me tenei, Kia riro tana mahi tirotiro i tetahi atu.

<span id="an_1:21">1:21</span> No reira, ko nga tangata i haere tahi nei
tatou, i nga wa katoa i haereere mai ai, i haereere atu ai te Ariki, a
Ihu i roto i a tatou,

<span id="an_1:22">1:22</span> Hei te iriiringa a Hoani timata ai, a tae
noa ki te ra i tangohia atu ai ia i a tatou, me whakatu tetahi o era hei
hoa mo tatou ki te whakaatu i tona aranga mai.

<span id="an_1:23">1:23</span> A tokorua a ratou i whakarite ai, ko
Hohepa i huaina nei ko Pahapa, ko tetahi o ona ingoa ko Hutuha, raua ko
Matiaha.

<span id="an_1:24">1:24</span> Na ka inoi ratou, ka mea, Ko koe, e te
Ariki, e mohio ana ki nga ngakau o te katoa, mau e whakaatu ko wai o
tenei tokorua tau i whiriwhiri ai,

<span id="an_1:25">1:25</span> Hei tango i te wahi i tenei mahi minita,
i te turanga apotoro hoki, i taka atu a Hura, he mea kia haere ai ia ki
tona wahi.

<span id="an_1:26">1:26</span> Na ka maka e ratou o raua rota; a ka tau
te rota ki a Matiaha; a uru ana ia ki nga apotoro tekau ma tahi.

<span id="an_2:1">2:1</span> ¶ A, no ka taka mai te ra o te Petekoha, e
noho tahi ana ratou katoa i te wahi kotahi.

<span id="an_2:2">2:2</span> Na puta whakarere mai ana he haruru nui no
te rangi, ano he hau nui e keri ana, a ki katoa te whare i noho ai
ratou.

<span id="an_2:3">2:3</span> Heoi puta mai ana ki a ratou etahi arero he
mea manganga, ano he ahi, a tau iho ana ki runga ki tenei, ki tenei o
ratou.

<span id="an_2:4">2:4</span> Na ki katoa ratou i te Wairua Tapu, a ka
timata te korero, rere ke ana nga reo, rite tonu ki ta te Wairua i hoatu
ai ki a ratou kia korerotia.

<span id="an_2:5">2:5</span> ¶ I Hiruharama ano e noho ana etahi Hurai,
he hunga whakaaro, no nga iwi katoa i raro o te rangi.

<span id="an_2:6">2:6</span> Na i te wa i rangona ai taua haruru, ka
whakarapopoto te mano, ka pororaru, no te mea ka rangona e tera, e tera,
tona reo e korerotia ana e ratou.

<span id="an_2:7">2:7</span> Na ka oho ratou katoa, ka miharo, ka mea,
Na, ehara ianei enei katoa e korero nei i te hunga no Kariri?

<span id="an_2:8">2:8</span> He aha tatou ka rongo nei, ia tangata, ia
tangata, i o tatou reo o to tatou whanautanga?

<span id="an_2:9">2:9</span> Ko te hunga o Patia, o Meria, o Erama, ko
nga mea e noho ana i Mehopotamia, i Huria, i Kaparokia, i Ponoto, i
Ahia,

<span id="an_2:10">2:10</span> I Perukia, i pamapuria, i Ihipa, i nga
wahi o Ripia e patata ana ki Hairini, me nga manuhiri o Roma, nga Hurai,
nga porohiraiti,

<span id="an_2:11">2:11</span> Nga Kariti, nga Arapi, e rongo ana tatou
i a ratou e whakapuaki ana i nga mahi tohu a te Atua, no tatou ano nga
reo.

<span id="an_2:12">2:12</span> A miharo katoa ana ratou, pohehe ana, ka
mea tetahi ki tetahi, He aha tenei?

<span id="an_2:13">2:13</span> Ko etahi i tawai, i mea, E ki ana ratou i
te waina hou.

<span id="an_2:14">2:14</span> ¶ Otira ka whakatika a Pita me te tekau
ma tahi, ka hikitia tona reo, ka whai kupu ki a ratou, E nga tangata o
Huria, me koutou katoa e noho nei i Hiruharama, kia mohio koutou ki
tenei, kia whai taringa mai ki aku kupu:

<span id="an_2:15">2:15</span> Kahore hoki o enei haurangi me ta koutou
e whakaaro nei, ko te toru noa hoki tenei o nga haora o te ra;

<span id="an_2:16">2:16</span> Engari ko te mea tenei i korerotia e
Hoera poropiti;

<span id="an_2:17">2:17</span> A tenei ake kei nga ra whakamutunga, e ai
ta te Atua, ka ringihia e ahau toku Wairua ki nga kikokiko katoa; ka
poropiti hoki a koutou tama, a koutou tamahine, ka moemoea hoki o koutou
kaumatua:

<span id="an_2:18">2:18</span> Ae, ka ringihia ano e ahau toku Wairua i
aua ra, ki aku pononga tane, ki aku pononga wahine; a ka poropiti ratou.

<span id="an_2:19">2:19</span> Ka whakakitea ano e ahau nga mea
whakamiharo i te rangi i runga, me nga tohu ki te whenua i raro; he
toto, he kapura, he paowa pongere:

<span id="an_2:20">2:20</span> Ko te ra ka huri hei pouri, ko te marama
hoki hei toto, i mua o te putanga mai o te ra o te Ariki, taua ra nui
whakaharahara, rongonui.

<span id="an_2:21">2:21</span> Na, ko reira ora ai te hunga katoa e
karanga ana ki te ingoa o te Ariki.

<span id="an_2:22">2:22</span> E nga tangata o Iharaira, kia rongo
koutou ki enei kupu; Ko Ihu o Nahareta, he tangata i tino whaitohungia e
te Atua ki a koutou i runga i nga merekara, i nga mea whakamiharo, i nga
tohu i mea ai te Atua kia mahia e ia i waenganui o koutou, e mo hio ana
ano ra koutou.

<span id="an_2:23">2:23</span> Ko tenei tangata i tukua atu, he mea i
ata whakaaroa, a i mohiotia noatia ake e te Atua, tangohia ana e koutou,
whakamatea iho, he mea ripeka na te ringa o nga tangata kino

<span id="an_2:24">2:24</span> Na te Atua ia i whakaara ake, nana i
wewete nga mamae o te mate: no te mea e kore ia e taea te pupuri e taua
mate.

<span id="an_2:25">2:25</span> Ko ta Rawiri korero hoki tenei mona, I
kite ahau i te Ariki i mua i toku aroaro i nga ra katoa; kei toku ringa
matau nei ia, e kore ai ahau e whakakorikoria:

<span id="an_2:26">2:26</span> Koia i koa ai toku ngakau, i
whakamanamana ai toku arero: i takoto tumanako ai ano oku kikokiko.

<span id="an_2:27">2:27</span> No te mea e kore e waiho e koe toku
wairua i te reinga, e kore ano e tukua tau Mea Tapu kia kite i te pirau.

<span id="an_2:28">2:28</span> Kua whakakitea e koe ki ahau nga huarahi
o te ora; ka meinga e koe kia ki tonu toku koa i tou aroaro.

<span id="an_2:29">2:29</span> E oku teina, e tika ana kia aronui he
kupu ki a koutou mo te tupuna nei mo Rawiri, ara kua mate ia, kua
tanumia, kei a tatou ano tona urupa, a taea noatia tenei ra.

<span id="an_2:30">2:30</span> I te mea he poropiti ia, a i mohio kua
oati te Atua i te oati ki a ia, ka whakaputaina ake tetahi, he hua no
tona hope, hei noho ki runga ki tona torona;

<span id="an_2:31">2:31</span> A, i tana kite wawe i tenei, korerotia
ana e ia te aranga o te Karaiti, ara kihai tona wairua i waiho i te
reinga, kihai ano tona kikokiko i kite i te pirau.

<span id="an_2:32">2:32</span> Kua whakaarahia ake tenei Ihu e te Atua:
ko matou katoa nga kaiwhakaatu.

<span id="an_2:33">2:33</span> A, ka oti nei ia te whakanui e te ringa
matau o te Atua, a ka homai nei ki a ia e te Matua te Wairua Tapu i
korerotia ra i mua, na kua ringihia mai e ia tenei, e kite nei, e rongo
nei koutou.

<span id="an_2:34">2:34</span> Kahore hoki a Rawiri i kake ki te rangi;
heoi e mea ana ia, I mea te Ariki ki toku Ariki, hei toku matau koe noho
ai,

<span id="an_2:35">2:35</span> Kia meinga ra ano e ahau ou hoariri hei
turanga waewae mou.

<span id="an_2:36">2:36</span> No reira ka kia matau pu te whare katoa o
Iharaira, kua meinga e te Atua hei Ariki, hei Karaiti, taua Ihu i
ripekatia na e koutou.

<span id="an_2:37">2:37</span> ¶ No ratou ka rongo, ka werowero i roto i
o ratou ngakau, ka mea ki a Pita ratou ko era atu apotoro, E nga
tuakana, me aha matou?

<span id="an_2:38">2:38</span> Na ko te meatanga a Pita ki a ratou,
Ripeneta, kia iriiria tena tangata, tena tangata o koutou i runga i te
ingoa o Ihu Karaiti, hei murunga hara; a ka riro i a koutou te mea
homai, ara te Wairua Tapu.

<span id="an_2:39">2:39</span> Ki a koutou hoki, ki a koutou tamariki,
te kupu homai, ki te hunga katoa ano o tawhiti, ki nga mea e karangatia
e te Ariki, e to tatou Atua, ki a ia.

<span id="an_2:40">2:40</span> He maha atu ano nga kupu i korero ai, i
kauwhau ai ia, i mea ai, Me whakaora koutou i a koutou i tenei
whakatupuranga parori ke.

<span id="an_2:41">2:41</span> Na, ko nga mea tonu i tango i tana kupu i
iriiria: me te mea e toru mano nga wairua i honoa mai ki a ratou i taua
ra.

<span id="an_2:42">2:42</span> ¶ A i u tonu ratou ki te whakaakoranga a
nga apotoro, ki te kotahitanga, ki te whawhati taro, a ki te inoi.

<span id="an_2:43">2:43</span> Tau iho ana te wehi ki nga wairua katoa;
he maha hoki nga mea whakamiharo me nga tohu i meinga e nga apotoro.

<span id="an_2:44">2:44</span> I noho tahi ano te hunga whakapono katoa,
i huihuia ano hoki a ratou mea katoa;

<span id="an_2:45">2:45</span> I hokona atu hoki a ratou rawa me nga
taonga, tuwhaina ana ma te katoa, rite tonu ki te mate o tenei, o tenei.

<span id="an_2:46">2:46</span> Haere tonu ana hoki ratou i tenei ra, i
tenei ra ki te temepara, kotahi tonu ano te whakaaro; whawhati taro ana
i o ratou kainga, kai ana i a ratou kai i runga i te koa, i te ngakau
tapatahi;

<span id="an_2:47">2:47</span> E whakamoemiti ana ki te Atua, e paingia
ana hoki e te iwi katoa. A honoa mai ana e te Ariki ki a ratou i tena
ra, i tena ra, i tena ra, te hunga e whakaorangia ana.

<span id="an_3:1">3:1</span> ¶ Na e haere tahi atu ana a pita raua ko
Hoani ki te temepara i te haora inoi, i te iwa o nga haora.

<span id="an_3:2">3:2</span> Na ka kawea mai tetahi tangata, he kopa no
te kopu mai ano o tona whaea, he mea whakatakoto i nga ra katoa ki te
kuwaha o te temepara i huaina nei ko Ataahua, ki te tono mea mana i te
hunga e tomo ana ki te temepara;

<span id="an_3:3">3:3</span> No tona kitenga i a Pita raua ko Hoani
meake tomo ki te temepara, ka tono ia i tetahi mea mana.

<span id="an_3:4">3:4</span> Na ka whakamau atu nga kanohi o Pita raua
ko Hoani ki a ia, ka mea, Titiro mai ki a maua.

<span id="an_3:5">3:5</span> Ka whakarongo ia ki a raua, hua noa e riro
mai tetahi mea a raua mana.

<span id="an_3:6">3:6</span> Ano ra ko Pita, Ko te hiriwa me te koura
kahore i ahau; ko te mea ia kei ahau, maku tena e hoatu ki a koe: I
runga i te ingoa o Ihu Karaiti o Nahareta, whakatika, haere.

<span id="an_3:7">3:7</span> Katahi ia ka hopu i tona ringa matau ka
whakaara ake i a ia: i reira tonu kua whai kaha ona waewae me nga pona.

<span id="an_3:8">3:8</span> A, ko tona mawhititanga ake, ka tu, ka
timata te haere, tomo tahi ana me raua ki te temepara, e haere ana, e
tupeke ana, e whakamoemiti ana ki te Atua.

<span id="an_3:9">3:9</span> A i kite te iwi katoa i a ia e haere ana, e
whakamoemiti ana ki te Atua.

<span id="an_3:10">3:10</span> Katahi ratou ka mohio ki a ia, ko ia ano
tera i noho ra ki te tatau Ataahua o te temepara, tono mea ai mana: na
nui atu to ratou miharo me te ihiihi ki taua mea i pa ki a ia.

<span id="an_3:11">3:11</span> I a ia e pupuri ana ki a Pita raua ko
Hoani, ka oma atu te iwi katoa ki a ratou i te whakamahau i huaina nei
ko ta Horomona, nui rawa te whakamiharo.

<span id="an_3:12">3:12</span> ¶ A, i te kitenga o Pita, ka whai kupu
atu ia ki te iwi, E nga tangata o Iharaira, he aha ta koutou e miharo
nei ki tenei tangata? he aha hoki koutou ka whakamau ai te titiro ki a
maua, me te mea he mana no maua ake he ngakau karakia ranei i meati a ai
ia kia haere?

<span id="an_3:13">3:13</span> Na te Atua o Aperahama, o ihaka, o
Hakopa, na te Atua o o tatou matua, i whakakororia tana Tama a Ihu: ko
ta koutou i tuku na, i whakakahore na i te aroaro o Pirato, kua oti ra i
a ia kia tukua ia.

<span id="an_3:14">3:14</span> Otira whakakahoretia ana e koutou te Mea
Tapu, te Mea Tika, tonoa ana ko te tangata kohuru kia homai ki a koutou;

<span id="an_3:15">3:15</span> Patua ana hoki e koutou te Take o te ora;
kua whakaarahia nei ia e te Atua i te hunga mate, ko matou nei ona
kaiwhakaatu.

<span id="an_3:16">3:16</span> A na te whakapono ki tona ingoa i meinga
ai e tona ingoa tenei tangata kia kaha, e kite nei, e matau nei koutou;
ae ra, ko te whakapono ki a ia te mea nana i hoatu tenei ora nui ki
tenei i te aroaro o koutou katoa.

<span id="an_3:17">3:17</span> Na, e oku teina, e mahara ana ahau na te
kuware tena mahi a koutou, pera i ta o koutou rangatira.

<span id="an_3:18">3:18</span> Engari ko nga mea a te Atua i whakakitea
i mua e te mangai o nga poropiti katoa, mo tana Karaiti kia
whakamamaetia, kua rite enei i a ia.

<span id="an_3:19">3:19</span> No reira, Ripeneta, a tahuri mai ano
koutou, kia murua ai o koutou hara, kia puta mai ai i te aroaro o te
Ariki he wa whakahauora.

<span id="an_3:20">3:20</span> A kia tonoa mai ai e ia te Karaiti i
whakaritea nei mo koutou, ara a Ihu:

<span id="an_3:21">3:21</span> Kua takoto nei te tikanga kia noho ia ki
te rangi a taea noatia nga wa o te whakahokinga mai o nga mea katoa, i
korero ai te Atua ra te mangai o ana poropiti tapu no te timatanga mai
ano o te ao.

<span id="an_3:22">3:22</span> I mea ra hoki a Mohi, Ma te Ariki, ma te
Atua, e whakaara ake he poropiti mo koutou i roto i o koutou teina, he
penei ano me ahau; ko ia ta koutou e whakarongo ai i nga mea katoa e mea
ai ia ki a koutou.

<span id="an_3:23">3:23</span> A taua wa, ko nga wairua katoa e kore e
whakarongo ki taua poropiti, ka whakamatea rawatia i roto i te iwi.

<span id="an_3:24">3:24</span> Ae ra, ko nga poropiti katoa o Hamuera
iho ano, tae mai ki o muri nei, ko te hunga katoa i korero, i whakaatu
ano hoki ratou i nga ra nei.

<span id="an_3:25">3:25</span> Ko koutou aua tama a nga poropiti, a te
kawenata hoki i whakatakotoria e te Atua ki o koutou matua, i mea ra ia
ki a Aperahama, Ma tou uri ka manaakitia ai nga hapu katoa o te ao.

<span id="an_3:26">3:26</span> Mo koutou ke hoki i te tuatahi, i tana
whakaaranga ake ai i tana Tama, te tononga mai nei a te Atua i a ia ki a
koutou hei manaaki i a koutou, hei whakatahuri i tenei, i tenei o koutou
i o koutou kino.

<span id="an_4:1">4:1</span> ¶ A, i a raua e korero ana ki te iwi, ka
puta ohorere mai ki a raua nga tohunga, te rangatira o te temepara me
nga Haruki,

<span id="an_4:2">4:2</span> He nui te pawera mo ta raua ako i te iwi,
mo te kauwhau hoki i runga i a Ihu i te aranga mai i te hunga mate.

<span id="an_4:3">4:3</span> Na ka mau o ratou ringa ki a raua, meinga
ana kia tiakina kia ao ra ano te ra, i te mea hoki kua ahiahi.

<span id="an_4:4">4:4</span> Otira he tokomaha o te hunga i rongo i te
kupu i whakapono, a ko te tokomaha o nga tangata me te mea e rima mano.

<span id="an_4:5">4:5</span> ¶ Na i te aonga ake ka huihui o ratou
rangatira, nga kaumatua, me nga karaipi ki Hiruharama,

<span id="an_4:6">4:6</span> Ratou ko te tino tohunga, ko Anaha, ko
Kaiapa, ko Hoani, ko Arehanara, me nga whanaunga katoa o te tohunga nui.

<span id="an_4:7">4:7</span> A, no ka whakaturia raua ki waenganui, ka
ui ratou, Tena koa te mana, te ingoa ranei, i meatia ai tenei e korua?

<span id="an_4:8">4:8</span> Katahi a Pita, ki tonu i te Wairua Tapu, ka
mea ki a ratou, E nga rangatira o te iwi, e nga kaumatua, o Iharaira.

<span id="an_4:9">4:9</span> Mehemea ki te uiuia maua aianei mo te mahi
pai i mahia ki te tangata haua, i peheatia taua tangata i ora ai;

<span id="an_4:10">4:10</span> Kia mohio koutou katoa, me te iwi katoa o
Iharaira, na te ingoa o Ihu Karaiti o Nahareta, i ripekatia na e koutou,
i whakaarahia ra e te Atua i te hunga mate, nana tenei i tu ora ai i to
koutou aroaro.

<span id="an_4:11">4:11</span> Ko ia te kohatu i whakakahoretia na e
koutou, e nga kaihanga, a kua meinga nei hei mo te kokonga.

<span id="an_4:12">4:12</span> Kahore hoki he ora i tetahi atu: kahore
hoki he ingoa ke atu i raro o te rangi kua homai ki nga tangata, e ora
ai tatou.

<span id="an_4:13">4:13</span> Na ka kite ratou i te maia o Pita raua ko
Hoani, a ka matau ki a raua ehara i te mea whakaako, engari he hunga
kuware, ka miharo ratou; ka mohio hoki he hoa raua no Ihu.

<span id="an_4:14">4:14</span> Ka kite hoki i te tangata i whakaorangia
e tu tahi ana ratou, kahore rawa i taea tetahi kupu whakahe ma ratou.

<span id="an_4:15">4:15</span> ¶ Na ka tono ratou i a raua kia haere i
waho o te runanga, a ka korerorero ki a ratou ano,

<span id="an_4:16">4:16</span> Ka mea, Me aha e tatou enei tangata? ka
kite katoa nei hoki te hunga e noho ana i Hiruharama, he merekara nui
kua meinga nei, a e kore e ahei te whakakorekore e tatou.

<span id="an_4:17">4:17</span> Otiia, kia kaua ai e horapa atu ki roto
ki te iwi, kia kaha ta tatou whakawehi i a raua, kei korero ki tetahi
tangata a muri nei i runga i tenei ingoa.

<span id="an_4:18">4:18</span> A karangatia ana raua e ratou, ka mea ki
a raua, Kia kaua rawa e korero, kia kaua e whakaako, i runga i te ingoa
o Ihu.

<span id="an_4:19">4:19</span> Na ka whakahoki a Pita raua ko Hoani ki a
ratou, ka mea, Whakaaroa e koutou, ka tika ranei ki te aroaro o te Atua
ko koutou kia whakarangona, kaua te Atua?

<span id="an_4:20">4:20</span> E kore hoki e ahei kia kaua e korerotia e
maua nga mea i kite ai, i rongo ai matou.

<span id="an_4:21">4:21</span> Heoi whakawehi ana ano ratou i a raua, a
tukua ana kia haere, kihai hoki i kitea he mea e whiua ai raua, i wehi i
te iwi: i whakakororia katoa nei nga tangata i te Atua mo taua mea i
meatia;

<span id="an_4:22">4:22</span> No te mea kua neke atu i te wha tekau nga
tau o te tangata i meinga nei ki a ia tenei merekara whakaora.

<span id="an_4:23">4:23</span> ¶ A ka oti raua te tuku, ka haere ki o
raua hoa, a korerotia ana nga mea katoa i korero ai nga tohunga nui me
nga kaumatua ki a raua.

<span id="an_4:24">4:24</span> A, i to ratou rongonga, ka karanga ake
ratou ki te Atua, he kotahi te reo, ka mea, E te Ariki, nau nei i hanga
te rangi me te whenua, te moana, me o reira mea katoa:

<span id="an_4:25">4:25</span> Nau te kupu i korerotia e te Wairua Tapu,
na te mangai o to matou matua, o tau pononga, o Rawiri, He aha ka nana
ai nga Tauiwi, ka whakaaro horihori ai nga iwi?

<span id="an_4:26">4:26</span> I whakatika ake nga kingi o te whenua, i
huihui ngatahi nga rangatira, ki te whawhai ki te Ariki raua ko tana
Karaiti.

<span id="an_4:27">4:27</span> He pono nei hoki te huihuinga ki tenei pa
o Herora, o Ponotia Pirato, o nga Tauiwi, ratou ko te iwi o Iharaira, ki
tau Tama tapu, ki a Ihu i whakawahia nei e koe,

<span id="an_4:28">4:28</span> Ki te mea i ta tou ringa, i ta tou
whakaaro i whakatakoto ai i mua kia meatia.

<span id="an_4:29">4:29</span> Na, titiro iho, e te Ariki, aianei ki a
ratou kupu whakawehi: tukua mai hoki ki au pononga kia tino maia te
korero i tau kupu,

<span id="an_4:30">4:30</span> Ko koe ia e totoro mai ana tou ringa ki
te whakaora; kia meatia hoki te tohu, he mea whakamiharo i runga i te
ingoa o tau Pononga tapu, o Ihu.

<span id="an_4:31">4:31</span> I te mutunga o ta ratou inoi, ka ngaueue
te wahi i mine ai ratou, a ki katoa ratou i te Wairua Tapu, na, maia noa
atu ratou ki te korero i te kupu a te Atua.

<span id="an_4:32">4:32</span> ¶ Kotahi ano ngakau, kotahi ano wairua o
te mano o te hunga whakapono: kihai ano tetahi o ratou i mea, mana ake
tetahi o ana taonga; heoi he mea huihui a ratou mea katoa.

<span id="an_4:33">4:33</span> A nui atu te kaha i whakapuakina ai e nga
apotoro te aranga o te Ariki, o Ihu; he nui ano te aroha noa i runga i a
ratou katoa.

<span id="an_4:34">4:34</span> Kahore hoki tetahi o ratou i hapa: ko te
hunga hoki he kainga, he whare o ratou, hokona atu ana e ratou, a mauria
ana mai nga utu o nga mea i hokona,

<span id="an_4:35">4:35</span> Whakatakotoria ana ki nga waewae o nga
apotoro: na ka tuwhaina ma ia tangata, ma ia tangata, he mea whakarite
ki te mate o ia tangata.

<span id="an_4:36">4:36</span> A ko Hohi i huaina e nga apotoro ko
Panapa, ko te tikanga tenei ina whakamaoritia, ko te Tama a te
whakamarietanga, he Riwaiti, ko Kaiperu tona kainga,

<span id="an_4:37">4:37</span> He wahi whenua tona, na hokona atu ana,
mauria ana nga moni, whakatakotoria ana ki nga waewae o nga apotoro.

<span id="an_5:1">5:1</span> ¶ Na ko tetahi tangata ko Anania tona
ingoa, raua ko tana wahine, ko Hapaira, i hoko atu i tetahi whenua;

<span id="an_5:2">5:2</span> A puritia ana e ia tetahi wahi o te utu, ko
tana wahine hoki i mohio ki taua mea huna, mauria ana tetahi wahi,
whakatakotoria ana ki nga waewae o nga apotoro.

<span id="an_5:3">5:3</span> Na ko te meatanga atu a Pita, E Anania, na
te aha i whakakiia ai tou ngakau e Hatana kia teka koe ki te Wairua
Tapu, kia puritia atu ai tetahi wahi o te utu o te whenua?

<span id="an_5:4">5:4</span> I te mea kahore ano i riro, he teka ianei
nau ake tau mea? a ka oti te hoko tikanga? na te aha tenei mea i
whakaaroa ai i roto i tou ngakau? kihai hoki koe i teka ki te tangata,
engari ki te Atua.

<span id="an_5:5">5:5</span> A, no te rongonga o Anania i enei kupu,
hinga ana ki raro, mate rawa: he nui ano te wehi i tau ki te hunga katoa
i rongo i enei mea.

<span id="an_5:6">5:6</span> Na ka whakatika nga taitamariki, takai ana
i a ia, a maua atu ana ia ki waho, tanumia ana.

<span id="an_5:7">5:7</span> A, patata ki te toru haora i muri, ka tomo
mai tana wahine, kihai hoki i mohio he aha te mea kua meatia.

<span id="an_5:8">5:8</span> Na ko te meatanga a Pita ki a ia, Korero
mai ki ahau, ko te utu ranei tera i hokona atu ai e korua te whenua? ka
mea ia, Ae, koia tena.

<span id="an_5:9">5:9</span> Ka mea a Pita ki a ia, he aha korua i
whakaaro tahi ai ki te whakamatautau i te Wairua o te Ariki? Nana, kei
te kuwaha nga waewae o te hunga i tanumia ai tau tane, ma ratou koe e
kawe ki waho.

<span id="an_5:10">5:10</span> Na hinga tonu iho ia ki ona waewae, hemo
rawa: a, ko te tomonga mai o nga taitamariki, rokohanga mai kua mate, na
kawea ana ia ki waho, tanumia ana ki te taha o tana tane.

<span id="an_5:11">5:11</span> A nui atu te wehi o te hahi katoa, o te
hunga katoa ano i rangona ai enei mea.

<span id="an_5:12">5:12</span> ¶ A na nga ringa o nga apotoro i mahi nga
tohu maha, me nga mea whakamiharo, i roto i te iwi; i noho hoki ratou
katoa ki te whakamahau o Horomona, kotahi ano te whakaaro.

<span id="an_5:13">5:13</span> Tena ko era atu tangata kihai rawa tetahi
i maia ki te whakauru mai ki a ratou: otira whakanuia ana ratou e te
iwi.

<span id="an_5:14">5:14</span> A he nui noa atu te hunga whakapono i
honoa mai ki te Ariki, tona tino te tane, o te wahine.

<span id="an_5:15">5:15</span> Na reira hoki ka mauria e ratou nga
turoro ki nga ara, whakatakotoria ana ki runga i nga moenga, i nga
whariki, me kore noa e taumarumaru iho ki tetahi o ratou te atarangi o
Pita, i a ia e haere ana.

<span id="an_5:16">5:16</span> I hui katoa mai ano te mano i nga pa
katoa e patata ana ki Hiruharama, me te mau mai i nga turoro, i te hunga
e whakaporeareatia ana e nga wairua poke; a whakaorangia ana ratou
katoa.

<span id="an_5:17">5:17</span> ¶ Me i reira ka whakatika te tohunga nui
ratou ko ona hoa katoa, ara te wehenga ki nga Haruki, ki tonu hoki ratou
i te hae,

<span id="an_5:18">5:18</span> A ka pa o ratou ringa ki nga apotoro,
maka ana ratou ki te whare herehere nui.

<span id="an_5:19">5:19</span> Otira na tetahi anahera a te Ariki i uaki
nga tatau o te whare herehere i te po; arahina mai ana ratou e ia ki
waho, ka mea,

<span id="an_5:20">5:20</span> Haere, e tu i roto i te temepara, ka
korero ki te iwi i nga kupu katoa o tenei ora.

<span id="an_5:21">5:21</span> A ka rongo ratou i tenei, ka tomo ki te
temepara i te atatu, ka whakaako. Na ko te haerenga o te tohunga nui
ratou ko ona hoa, karangatia ana kia huihui te runanga me nga kaumatua
katoa o nga tama a Iharaira, a tonoa ana he tangata ki te whare h
erehere hei tiki i a ratou.

<span id="an_5:22">5:22</span> Otira, ko nga katipa i tae mai, kihai i
kite i a ratou i roto i te whare herehere, na ka hoki mai, ka korero.

<span id="an_5:23">5:23</span> Ka mea, Rokohina atu e matou e tutaki
tonu ana te whare herehere u tonu, me nga kaitiaki e tu ana i waho o nga
tatau; no te huakanga atu, kahore he tangata i kitea e matou i roto.

<span id="an_5:24">5:24</span> A, no ka rongo te rangatira o te temepara
ratou ko nga tohunga nui ki enei kupu, ka pororaru ratou, he aha ra te
tukunga iho o taua mea.

<span id="an_5:25">5:25</span> Na ko te haerenga mai o tetahi, ka korero
ki a ratou, ka mea, Nana, ko te hunga i maka ra e koutou ki te whare
herehere, e tu mai nei i te temepara, e whakaako ana i te iwi.

<span id="an_5:26">5:26</span> ¶ Katahi ka haere te rangatira ratou ko
nga katipa, a arahina mai ana ratou, otira kihai i taka kinotia; i wehi
hoki ratou i te iwi, kei akina ratou ki te kohatu.

<span id="an_5:27">5:27</span> A, ka oti ratou te arahi mai, ka
whakaturia ki mua i te runanga: na ka ui te tohunga nui ki a ratou,

<span id="an_5:28">5:28</span> Ka mea, Kihai ianei matou i ata
whakatupato i a koutou kia kaua e whakaako i runga i tenei ingoa? na,
kua ki nei Hiruharama i ta koutou whakaakoranga, a e mea ana koutou kia
whakairia nga toto o tenei tangata ki runga i a matou.

<span id="an_5:29">5:29</span> Na ka whakahoki a Pita ratou ko nga
apotoro, ka mea, Me whakarongo ra matou ki te Atua, kaua ki te tangata.

<span id="an_5:30">5:30</span> Na te Atua o o tatou tupuna i whakaara
ake a Ihu, i whakamatea na e koutou, he mea whakairi ki te rakau.

<span id="an_5:31">5:31</span> Kua oti ia te whakanoho e te ringa matau
o te Atua ki runga, hei Piriniha, hei Kaiwhakaora, hei homai i te
ripeneta, i te murunga hara ki a Iharaira.

<span id="an_5:32">5:32</span> Ko matou ano nga kaiwhakaatu i enei mea:
ko te Wairua Tapu hoki, i homai nei e te Atua ki te hunga e rongo ana ki
a ia.

<span id="an_5:33">5:33</span> Otira, i to ratou rongonga i tenei, tu
tonu ki o ratou ngakau, a ka whakaaro kia whakamatea ratou.

<span id="an_5:34">5:34</span> Na ka whakatika tetahi o nga Parihi i
roto i te runanga, ko Kamariera te ingoa, he kaiwhakaako i te ture, he
tangata e whakanuia ana e te iwi katoa, ka mea, kia nekehia atu aua
tangata ki waho mo tetahi wa poto nei.

<span id="an_5:35">5:35</span> Na ko tana meatanga ki a ratou, E nga
tangata o Iharaira, kia tupato ki ta koutou e mea ai ki enei tangata.

<span id="an_5:36">5:36</span> I nga ra ki muri ka whakatika ake a
Teura, me te whakaari i a ia, ko ia he tangata nui: piri atu ana ki a ia
etahi tangata, patata ki te wha rau: na patua iho ia; a ko te hunga
katoa i whakarongo ki a ia, whakamararatia atu ana, a kore ake.

<span id="an_5:37">5:37</span> A muri iho i taua tangata ka whakatika
ake ko Hura o Kariri i nga ra o te tatauranga, a kumea atu ana e ia
etahi o te iwi ki te whai i a ia; i ngaro ano hoki tena; a ko te hunga
katoa i whakarongo ki a ia, whakamararatia atu ana.

<span id="an_5:38">5:38</span> Na ko taku kupu tenei ki a koutou, Kati
te mea ki enei tangata, waiho noa iho ratou; ki te mea hoki na te
tangata tenei whakaaro, tenei mahi, tera e whakakahoretia.

<span id="an_5:39">5:39</span> Otira mehemea na te Atua, e kore rawa e
taea e koutou te whakakahore; kei tupono hoki e whawhai ke ana koutou ki
te Atua.

<span id="an_5:40">5:40</span> A whakaae ana ratou ki a ia: na ka
karangatia nga apotoro ki a ratou, ka whiua, ka whakatupatoria kia kaua
rawa e korero i runga i te ingoa o Ihu, a tukua ana ratou kia haere.

<span id="an_5:41">5:41</span> Heoi haere hari atu ana ratou i te aroaro
o te runanga, mo ratou kua meinga e pai ana kia whakataurekarekatia mo
te Ingoa.

<span id="an_5:42">5:42</span> A, i nga ra katoa, i roto i te temepara,
i nga kainga ranei, kahore e mutu ana ta ratou whakaako, ta ratou
kauwhau i a Ihu, ko te Karaiti ia.

<span id="an_6:1">6:1</span> ¶ Na i aua ra, i te mea ka tokomaha haere
nga akonga ka amuamu nga Hurai Kariki ki nga Hiperu, no te mea i mahue o
ratou pouaru i nga tuwhanga mea o tenei ra, o tenei ra.

<span id="an_6:2">6:2</span> Katahi ka karangatia e te tekau ma rua te
mano o nga akonga, ka mea, E kore e pai kia whakarerea e matou te kupu a
te Atua, a kia mahi tepu.

<span id="an_6:3">6:3</span> No reira, e nga teina, tirohia mai i roto i
a koutou kia tokowhitu nga tangata e korerotia paitia ana, e ki ana i te
Wairua Tapu, i te matauranga, a ma matou ratou e whakatu ki tenei mahi.

<span id="an_6:4">6:4</span> Ko matou ia ka u tonu ki te inoi, ki te
mahi i te kupu.

<span id="an_6:5">6:5</span> A pai katoa te mano ki taua korero: na
whiriwhiria ana e ratou a Tepene, he tangata e ki ana i te whakapono, i
te Wairua Tapu, ratou ko Piripi, ko Porokoru, ko Nikanora, ko Timona, ko
Paramena, ko Nikora, he porohiraiti no Anatioka:

<span id="an_6:6">6:6</span> Na whakaturia ana ratou ki te aroaro o nga
apotoro: ka inoi era, ka whakapa i nga ringa ki runga ki a ratou.

<span id="an_6:7">6:7</span> Heoi tupu ana te kupu a te Atua: tino nui
haere ana te tokomaha o nga akonga i Hiruharama; a he ope nui o nga
tohunga i tahuri mai ki te whakapono.

<span id="an_6:8">6:8</span> ¶ A, ko Tepene, ki tonu i te whakapono, i
te mana, nui atu nga merekara me nga tohu i meatia e ia i roto i te iwi.

<span id="an_6:9">6:9</span> Na ka whakatika etahi o te whakaminenga, e
kiia nei ko te whakaminenga o nga Riperetini, etahi hoki o te
whakaminenga o te hunga o Hairini, o te hunga o Arehanaria, o te hunga
hoki o Kirikia, o Ahia, ka totohe ki a Tepene.

<span id="an_6:10">6:10</span> Otira kihai i taea e ratou te tu atu ki
tona matauranga me te wairua i korero ai ia.

<span id="an_6:11">6:11</span> Na ka whakakiki ratou i etahi tangata hei
mea, I rongo matou i a ia e korero kohukohu ana mo Mohi, mo te Atua ano
hoki.

<span id="an_6:12">6:12</span> Na ka tahuri ratou ki te whakaohooho i te
iwi, i nga kaumatua, me nga karaipi hoki, na ka mau ia ia ratou, hopukia
ana, kawea atu ana ki te runanga;

<span id="an_6:13">6:13</span> A whakaturia ana e ratou etahi
kaiwhakapae teka, nana i mea, Kahore e mutu te korero kino a tenei
tangata mo tenei kainga tapu, mo te ture hoki:

<span id="an_6:14">6:14</span> I rongo hoki matou ki a ia e mea ana, Ma
tenei Ihu o Nahareta e whakangaro te kainga nei, e whakaputa ke hoki nga
ritenga i homai e Mohi ki a tatou.

<span id="an_6:15">6:15</span> A, ko te hunga katoa e noho ana i te
runanga, ka titiro pu ki a ia, ka kite i tona mata, ano he mata no te
anahera.

<span id="an_7:1">7:1</span> ¶ Katahi ka mea te tohunga nui, He pono
ranei enei mea?

<span id="an_7:2">7:2</span> Na mea ia, E nga teina, e nga matua,
whakarongo mai: I puta te Atua o te kororia ki to tatou matua, ki a
Aperahama, i a ia i Mehopotamia, a kiano i noho ki Harana,

<span id="an_7:3">7:3</span> Ka mea ki a ia, Haere atu i tou whenua, i
ou whanaunga, a e tomo ki te whenua e whakakitea e ahau ki a koe.

<span id="an_7:4">7:4</span> Na puta mai ana ia i te whenua o nga
Karari, noho ana ki Harana: a, no te matenga o tona papa, ka whakahekea
mai ia i reira e te Atua ki tenei whenua e noho nei koutou.

<span id="an_7:5">7:5</span> A kihai i hoatu tetahi kainga mona i konei,
kore rawa, ahakoa he turanga waewae noa: heoi i oati ia, tera e homai a
konei hei kainga mona, mo tona uri hoki i muri i a ia, ahakoa ra i taua
wa kahore ana tamariki.

<span id="an_7:6">7:6</span> A i penei te korero a te Atua, tera tona
uri e noho manene ki te whenua ke: ka meinga hoki hei pononga, a e wha
rau tau e tukinotia ana.

<span id="an_7:7">7:7</span> Na, ko te iwi e meinga ai ratou hei
pononga, ka whakawakia e ahau, e ai ta te Atua: muri iho i tenei ka puta
mai ratou, a ka mahi ki ahau i tenei wahi.

<span id="an_7:8">7:8</span> A i homai ano e ia ki a ia te kawenata o te
kotinga: a whanau ake ta Aperahama ko Ihaka, a i te waru o nga ra ka
kotia; a na Ihaka ko Hakopa; na Hakopa hoki nga tupuna kotahi tekau ma
rua.

<span id="an_7:9">7:9</span> Na ka hae nga tupuna ki a Hohepa, a hokona
ana ia ki Ihipa: otira i a ia te Atua;

<span id="an_7:10">7:10</span> Nana ia i whakaora i ona matenga katoa, a
hoatu ana ki a ia he pai, he matauranga i te aroaro o Parao kingi o
Ihipa; a meinga ana ia e tera hei kawana mo Ihipa, mo tona whare katoa
hoki.

<span id="an_7:11">7:11</span> Na i reira ka puta he matekai ki te
whenua katoa o Ihipa, o Kanaana, a he mate nui: kihai rawa i kitea he
oranga e o tatou matua.

<span id="an_7:12">7:12</span> A, no te rongonga o Hakopa, e whai witi
ana a Ihipa, ka tonoa e ia o tatou matua, ko te tononga tuatahi.

<span id="an_7:13">7:13</span> A, no te tononga tuarua, ka whakamohiotia
a Hohepa ki ona tuakana; a ka whakaaturia ki a Parao te iwi o Hohepa.

<span id="an_7:14">7:14</span> Na ka tono tangata a Hohepa ki te karanga
i tona papa, i a Hakopa ki a ia, i ona huanga katoa hoki, e whitu tekau
ma rima nga wairua.

<span id="an_7:15">7:15</span> Na heke ana a Hakopa ki Ihipa, a ka mate,
a ia me o tatou matua.

<span id="an_7:16">7:16</span> A kawea atu ana ratou ki Hekeme,
whakatakotoria ana ki te urupa i hokona mai ra e Aperahama, he moni
hiriwa te utu, i nga tama a Hamora i Hekeme.

<span id="an_7:17">7:17</span> ¶ A, no ka tata mai te wa mo te mea i
korerotia ra i mua, i oatitia ra e te Atua ki a Aperahama, ka tupu te
iwi, ka tini haere ki Ihipa,

<span id="an_7:18">7:18</span> A tae noa ki te putanga ake o tetahi atu
kingi mo Ihipa, kihai nei i mohio ki a Hohepa.

<span id="an_7:19">7:19</span> Ko ia te mea nana i tinihanga to tatou
iwi, i whakatupu kino o tatou matua, i meatia ai kia maka atu a ratou
tamariki kei puta ki te ora.

<span id="an_7:20">7:20</span> No taua wa ka whanau a Mohi, he tangata
tino ataahua; e toru nga marama i whakatupuria ai ia i roto i te whare o
tona papa,

<span id="an_7:21">7:21</span> A, no ka maka atu ia, ka tangohia ake ia
e te tamahine a Parao, a atawhaitia ana hei tamaiti ake mana.

<span id="an_7:22">7:22</span> Na i ata whakaakona a Mohi ki nga mea
katoa o te matauranga o nga Ihipiana; a he mana rawa ia, i te kupu, i te
mahi.

<span id="an_7:23">7:23</span> A, ka tata ona tau ki te wha tekau, ka
uru mai te whakaaro ki tona ngakau kia haere ia ki ona tuakana, ki nga
tama a Iharaira.

<span id="an_7:24">7:24</span> A, i tona kitenga i tetahi o ratou e
tukinotia ana, ka awhina ia i a ia, a patua iho e ia te Ihipiana, a ka
whai utu mona i tukinotia ra:

<span id="an_7:25">7:25</span> Hua noa e mohio ona tuakana, nona te
ringa e homai ai e te Atua te whakaoranga mo ratou: heoi kihai ratou i
mohio.

<span id="an_7:26">7:26</span> Na i te aonga ake ka puta atu ia ki etahi
e whawhai ana ki a raua, ka tahuri ki te wawao i a raua, ka mea, E hoa
ma, he teina, he tuakana korua: he aha korua ka kino ai ki a korua ano?

<span id="an_7:27">7:27</span> Otira peia atu ana ia e te tangata nana
te he ki tona hoa; i mea ia, Na wai koe i mea hei rangatira, hei
kaiwhakawa mo maua?

<span id="an_7:28">7:28</span> E mea ana koe ki te whakamate i ahau, me
koe i whakamate ra i te Ihipiana inanahi?

<span id="an_7:29">7:29</span> Na ka tahuti a Mohi i taua korero, a noho
manene ana i Miriana; a tokorua ana tama i whanau ki reira.

<span id="an_7:30">7:30</span> ¶ A, no ka tutuki nga tau e wha tekau, ka
puta ki a ia tetahi anahera a te Ariki i te koraha o Maunga Hinai, i
roto i te mura ahi i te rakau.

<span id="an_7:31">7:31</span> A, no te kitenga o Mohi, ka miharo ki
taua whakakitenga; a i a ia ka whakatata atu ki te matakitaki, ka puaki
mai te reo o te Ariki ki a ia,

<span id="an_7:32">7:32</span> Ko te Atua ahau o ou matua, ko te Atua o
Aperahama, o Ihaka, o Hakopa. Na wiri ana a Mohi, kore rawa i kaha ki te
titiro atu.

<span id="an_7:33">7:33</span> A ka mea mai te Ariki ki a ia, Wetekia
atu nga hu i ou waewae: ko te wahi hoki e tu na koe he oneone tapu.

<span id="an_7:34">7:34</span> Kua tino kite hoki ahau i te mate o toku
iwi e noho nei i Ihipa, kua rongo hoki i ta ratou aue, a kua heke iho
nei ahau ki te whakaora i a ratou. Na, haere mai, ka tonoa koe e ahau ki
Ihipa.

<span id="an_7:35">7:35</span> Na ko taua Mohi i whakakahoretia ra e
ratou, i mea ra ratou, na wai koe i mea hei rangatira, hei kaiwhakawa?
ko ia ano i tonoa e te Atua hei rangatira, hei kaiwhakaora, he mea na te
ringa o te anahera i puta mai ra ki a ia i te rakau.

<span id="an_7:36">7:36</span> Na taua tangata ratou i arahi atu, i muri
iho i tana mahinga i nga mea whakamiharo, i nga tohu, ki te whenua o
Ihipa, ki te Moana Whero, ki te koraha hoki i nga tau e wha tekau.

<span id="an_7:37">7:37</span> Ko taua Mohio ano tenei i mea atu ra ki
nga tamariki a Iharaira, Ma te Atua e whakaara ake he poropiti mo koutou
i roto i o koutou teina, he penei me ahau.

<span id="an_7:38">7:38</span> Ko ia ano tenei i te whakaminenga i te
koraha, raua ko te anahera i korero ra ki a ia i Maunga Hinai, ko o
tatou matua hoki: i riro mai ai i a ia nga kupu ora hei homai ki a
tatou.

<span id="an_7:39">7:39</span> Kihai nei o tatou matua i pai ki te
whakarongo ki a ia, heoi peia atu ana ia e ratou, a hoki ana o ratou
ngakau ki Ihipa.

<span id="an_7:40">7:40</span> A mea ana ratou ki a Arona, hanga ma
tatou etahi atua hei haere ki mua i a tatou: ko tenei Mohi hoki i
arahina mai nei tatou i te whenua o Ihipa, kahore tatou e matau kua
ahatia ranei.

<span id="an_7:41">7:41</span> Heoi hanga ana e ratou he kuao kau i aua
ra, tapaea ana he patunga tapu ma taua whakapakoko, a koa ana o ratou
ngakau ki nga mahi a o ratou ringa.

<span id="an_7:42">7:42</span> ¶ Na ka tahuri ke te Atua, tukua atu ana
ratou kia karakia ki te ope o te rangi; kia pera me te mea i tuhia ki te
pukapuka a nga poropiti, I homai koia e koutou ki ahau nga patunga tapu
me nga whakahere i nga tau e wha tekau i te koraha, e te whar e o
Iharaira?

<span id="an_7:43">7:43</span> Na kua mau koutou ki te tapenakara o
Moroko, ki te whetu o to koutou atua o Reipana, ki nga whakapakoko i
hanga e koutou hei koropiko atu; na, maku koutou e kawe atu ki tawahi o
Papurona.

<span id="an_7:44">7:44</span> I o tatou matua te tapenakara o te
whakaaturanga i te koraha, tana hoki i whakarite ai, i mea ai ki a Mohi
kia hanga e ia, kia rite ki te tauira i kite ai ia.

<span id="an_7:45">7:45</span> A, i o ratou na ra, na o tatou matua i
mau mai, i a ratou ko Hohua i haere mai ai ki te noho i te whenua o nga
Tauiwi, i peia atu nei e te Atua i te aroaro o o tatou matua, a taea
noatia nga ra i a Rawiri;

<span id="an_7:46">7:46</span> I paingia nei ia e te Atua, a i inoi hoki
mana e rapu he nohoanga mo te Atua o Hakopa.

<span id="an_7:47">7:47</span> Na Horomona ia i hanga he whare mona.

<span id="an_7:48">7:48</span> He ahakoa ra, e kore te Runga Rawa e noho
ki nga whare i hanga e te ringa; ko ta te poropiti hoki tena i mea ai,

<span id="an_7:49">7:49</span> Ko te rangi toku torona, ko te whenua
toku turanga waewae; he whare pehea ta koutou e hanga ai moku? e ai ta
te Ariki: a ko tehea te wahi e okioki ai ahau?

<span id="an_7:50">7:50</span> Ehara ianei i toku ringa nana enei mea
katoa i hanga?

<span id="an_7:51">7:51</span> ¶ E te hunga kaki maro, kahore nei i
kotia te ngakau me nga taringa, he whakakeke tonu ta koutou ki te Wairua
Tapu: rite tonu ta koutou ki ta o koutou matua.

<span id="an_7:52">7:52</span> Ko tehea o nga poropiti kihai i
whakatupuria kinotia e o koutou matua? whakamatea iho e ratou te hunga i
poropititia ai te haerenga mai o te Mea Tika: ko koutou nei ona kaituku,
ona kaikohuru;

<span id="an_7:53">7:53</span> Ko koutou, kua riro na i a koutou te
ture, i ta nga anahera i whakatakoto mai ai, heoi kihai i puritia e
koutou.

<span id="an_7:54">7:54</span> ¶ A ka rongo ratou ki enei mea, na tu
rawa ki roto ki o ratou ngakau, tetea ana o ratou niho ki a ia.

<span id="an_7:55">7:55</span> Otiia ko ia, ki tonu i te Wairua Tapu,
titiro matatau atu ana ki te rangi, ka kite i te kororia o te Atua, i a
Ihu hoki e tu ana i te ringa matau o te Atua;

<span id="an_7:56">7:56</span> A ka mea, nana, e kite ana ahau ko nga
rangi e tuhaha ana, a ko te Tama a te tangata e tu ana i te ringa matau
o te Atua.

<span id="an_7:57">7:57</span> Katahi ratou ka hamama, he nui te reo, ka
puru i o ratou taringa, a kotahi tonu te omanga atu ki a ia,

<span id="an_7:58">7:58</span> Ka maka ia e ratou ki waho o te pa, a
akina ana ki te kohatu: ko nga kaititiro i whakatakoto i o ratou kakahu
ki nga waewae o tetahi taitama, ko Haora te ingoa.

<span id="an_7:59">7:59</span> Heoi akina ana e ratou a Tepene ki te
kohatu, me ia e karanga ana ki te Ariki, e mea ana, E te Ariki, e Ihu,
toku wairua ki a koe.

<span id="an_7:60">7:60</span> Katahi ia ka tuturi ki raro, ka karanga,
he nui te reo, E te Ariki, kaua tenei mea e whakairia ki a ratou. A, i
tana korerotanga i tenei, ka moe.

<span id="an_8:1">8:1</span> ¶ A i reira a Haora e whakaae ana ki tona
matenga. Na i taua ra ka oho he whakatoinga nui ki te hahi i Hiruharama:
a marara katoa ana ratou, puta noa i nga wahi o Huria, o Hamaria; kahore
ia nga apotoro.

<span id="an_8:2">8:2</span> A na te hunga whakaaro a Tepene i tana, a
he nui ta ratou tangihanga mona.

<span id="an_8:3">8:3</span> Ko Haora ia, tahoroa ana e ia te hahi, tomo
ana ki tena whare, ki tena whare, toia atu ana nga tane me nga wahine,
hoatu ana ki roto ki te whare herehere.

<span id="an_8:4">8:4</span> ¶ No reira ko ratou tonu, ko nga mea i
whakamararatia ra, i haereere ki te kauwhau i te kupu.

<span id="an_8:5">8:5</span> Na ko Piripi i heke atu ki te pa o Hamaria,
a kauwhau ana i a te Karaiti ki a ratou.

<span id="an_8:6">8:6</span> A kotahi tonu te whakaaro o nga mano ki te
whakarongo ki nga mea i korero ai a Piripi, i a ratou e rongo ana, e
kite ana i nga tohu i mea ai ia.

<span id="an_8:7">8:7</span> I puta mai hoki nga wairua poke i roto i te
tini o nga mea e nohoia ana, he nui te reo ki te karanga: he tokomaha
ano nga pararutiki, nga kopa i whakaorangia.

<span id="an_8:8">8:8</span> A nui atu te hari o taua pa.

<span id="an_8:9">8:9</span> Na i reira tetahi tangata, ko Haimona te
ingoa, he mahi makutu tana i mua atu i roto i taua pa, a miharo ana te
iwi o Hamaria, i mea hoki ia i a ia he tangata nui.

<span id="an_8:10">8:10</span> I whakarongo katoa hoki ratou ki a ia te
iti me te rahi, i mea, Ko taua kaha o te Atua tenei tangata, e kiia nei
ko te nui.

<span id="an_8:11">8:11</span> A i whakarongo ratou ki a ia, no te mea
kua roa ke ratou e miharo ana ki ana mahi makutu.

<span id="an_8:12">8:12</span> A, no ratou ka whakapono ki a Piripi; e
kauwhau ana i te rongopai o te rangatiratanga o te Atua, i te ingoa hoki
o Ihu Karaiti, ka iriiria ratou, nga tane me nga wahine.

<span id="an_8:13">8:13</span> Ko Haimona tonu tetahi i whakapono: a ka
iriiria, ka piri tahi ki a Piripi; a, no tona kitenga i nga tohu me nga
merekara nunui i mahia, ka miharo.

<span id="an_8:14">8:14</span> ¶ A, i te rongonga o nga apotoro i
Hiruharama kua tango a Hamaria i te kupu a te Atua, ka tonoa atu e ratou
a Pita raua ko Hoani ki a ratou:

<span id="an_8:15">8:15</span> No to raua taenga iho, ka inoi mo ratou,
kia riro te Wairua Tapu i a ratou:

<span id="an_8:16">8:16</span> Kahore ano hoki ia i tau noa ki tetahi o
ratou: he mea iriiri kau i runga i te ingoa o te Ariki, o Ihu.

<span id="an_8:17">8:17</span> Me i reira ka whakapakia iho o ratou
ringa ki a ratou, a ka riro mai te Wairua Tapu i a ratou.

<span id="an_8:18">8:18</span> A, no te kitenga o Haimona, na te
whakapanga iho o nga ringa o nga apotoro i homai ai te Wairua tapu, ka
mea ki te hoatu moni ki a raua,

<span id="an_8:19">8:19</span> Ka ki, Homai hoki ki ahau tenei mana, kia
riro ai te Wairua Tapu i te tangata e whakapakia iho ai e ahau oku
ringa.

<span id="an_8:20">8:20</span> Na ko te meatanga a Pita ki a ia, Kia
pirau ngatahi korua ko tau moni, ina koe ka whakaaro ma te moni ka
whiwhi ai ki te mea homai noa a te Atua.

<span id="an_8:21">8:21</span> Kahore he wahi mau, kahore he taunga mou
i tenei mea: kahore hoki i tika tou ngakau i te aroaro o te Atua.

<span id="an_8:22">8:22</span> Na, ripenetatia tenei kino ou, a inoi ki
te Atua, me kore noa e murua te whakaaro o tou ngakau.

<span id="an_8:23">8:23</span> Kua kite hoki ahau i a koe, kei roto koe
i te au kawa, kei te here o te kino.

<span id="an_8:24">8:24</span> Na ka whakahoki a Haimona, ka mea, Ma
korua e inoi moku ki te Ariki, kei pa ki ahau tetahi o nga mea kua
korerotia mai na e korua.

<span id="an_8:25">8:25</span> A, ka mutu ta raua whakaatu, ta raua
kauwhau i te kupu a te Ariki, ka hoki ki Hiruharama, he maha hoki nga
kainga o nga Hamari i kauwhautia ai e raua te rongopai.

<span id="an_8:26">8:26</span> ¶ Na ka korero tetahi anahera a te Ariki
ki a Piripi, ka mea, Whakatika, haere ki te tonga, ki te ara e heke atu
ana i Hiruharama ki Kaha; he koraha tera.

<span id="an_8:27">8:27</span> Whakatika ana ia, haere ana: na ko tetahi
tangata o Etiopia, he unaka, he tangata nui na Kanarahi, kuini o nga
Etiopiana, ko te kaitiaki ia o ana taonga katoa, i haere ki Hiruharama
ki te karakia;

<span id="an_8:28">8:28</span> A e hoki mai ana, e noho ana i runga i
tona hariata, e korero ana i a Ihaia poropiti.

<span id="an_8:29">8:29</span> Na ka mea te Wairua ki a Piripi,
Whakatata atu, ka haere atu koe ki te hariata ra.

<span id="an_8:30">8:30</span> Katahi a Piripi ka oma atu ki a ia, ka
rongo i a ia e korero ana i a Ihaia poropiti, ka mea atu, E matau ana
ranei koe ki tau e korero na?

<span id="an_8:31">8:31</span> Ano ra ko ia, Me pehea koia, ki te kore
tetahi hei arataki i ahau? Na ka mea ia ki a Piripi kia eke ki runga kia
noho tahi me ia.

<span id="an_8:32">8:32</span> Na, ko te wahi o te karaipiture e korero
nei ia, ko tenei, I arahina ia ano he hipi kia patua; a, me te reme e
wahangu ana i te aroaro o tona kaikutikuti, kihai i kuihi tona waha;

<span id="an_8:33">8:33</span> I ona whakaitinga i whakakorea he whakawa
mona: ma wai hoki tona whakatupuranga e korero? Kua tangohia atu nei
tona ora i te whenua.

<span id="an_8:34">8:34</span> Na ka whakahoki te unaka ki a Piripi, ka
mea, Tena koa, mo wai tenei korero a te poropiti? mona ake ano, mo
tetahi atu ranei?

<span id="an_8:35">8:35</span> Na ka puaki te mangai o Piripi, a, timata
mai i taua karaipiture, kauwhautia ana e ia a Ihu ki a ia.

<span id="an_8:36">8:36</span> A, i a raua e haere ana i te ara, ka tae
atu raua ki tetahi wai, ka mea te unaka, Na, he wai tenei: he aha te mea
e kore ai ahau e iriiria?

<span id="an_8:37">8:37</span> Mea atu ana a Piripi, Ki te whakapono tou
ngakau katoa, e ahei ano koe. na ka whakahoki ia, ka mea, E whakapono
ana ahau ko Ihu Karaiti te Tama a te Atua.

<span id="an_8:38">8:38</span> Katahi ia ka whakahau i te haraiata kia
tu: ka haere atu raua tokorua ki roto i te wai, a Piripi raua ko te
unaka; a iriiria ana ia e ia.

<span id="an_8:39">8:39</span> A, i to raua putanga ake i te wai,
kahakina atu ana a Piripi e te Wairua o te Ariki: a mutu tonu te kitenga
atu o te unaka i a ia, heoi haere hari atu ana ia i tona ara.

<span id="an_8:40">8:40</span> Ko Piripi ia i kitea ki Ahota; a, i a ia
e haere ana, kauwhautia ana e ia te rongopai ki nga pa katoa, a tae noa
ia ki Hiharia.

<span id="an_9:1">9:1</span> ¶ Ko Haora ia kei te kupukupu tonu i te
whakawehi, i te mate mo nga akonga a te Ariki, a haere ana ki te tohunga
nui,

<span id="an_9:2">9:2</span> Kei te tono pukapuka i a ia ki nga
whakaminenga i Ramahiku, ina kitea e ia tetahi no te huarahi, ahakoa
tane, wahine ranei, kia mauria hereheretia mai e ia ki Hiruharama.

<span id="an_9:3">9:3</span> Na, i a ia e haere ana, ka whakatata ia ki
Ramahiku; na, ohorere ana te whitinga mai ki a ia, huri noa, o tetahi
marama no te rangi:

<span id="an_9:4">9:4</span> A hinga ana ia ki te whenua, ka rongo ake i
tetahi reo e mea ana ki a ia, E Haora, e Haora, he aha tau e whakatoi
nei i ahau?

<span id="an_9:5">9:5</span> Ano ra ko ia, Ko wai koe, e te Ariki? Ka
mea ia, Ko Ihu ahau, e whakatoia nei e koe: ehara tau, te whana ki nga
koikoi.

<span id="an_9:6">9:6</span> Na wiri ana ia, ihiihi ana, ka mea, E te
Ariki, kia aha ahau? Ano ra ko te Ariki ki a ia, Whakatika, tomo atu ki
te pa, a ka korerotia ki a koe tau e mea ai.

<span id="an_9:7">9:7</span> Na, ko nga tangata i haere tahi i a ia, tu
reokore ana, rongo kau ana ki te reo, kahore ia i kite tangata.

<span id="an_9:8">9:8</span> Na ka whakatika ake a Haora i te whenua, a,
i te tuwheratanga o ona kanohi, kihai rawa ia i kite aha: na arahina a
ringatia ana ia e ratou, mauria ana ia ki Ramahiku.

<span id="an_9:9">9:9</span> A e toru ona ra e kore ana e kite, kihai
hoki i kai, kihai i inu.

<span id="an_9:10">9:10</span> ¶ Na i Ramahiku tetahi akonga, ko Anania
te ingoa; ka mea te Ariki ki a ia, he kite, E Anania. Ka mea tera, Tenei
ahau, e te Ariki.

<span id="an_9:11">9:11</span> Ano ra ko te Ariki ki a ia, Whakatika,
haere ki te ara e kiia nei ko Torotika, ka ui te whare o Hura mo tetahi
ko Haora te ingoa, no Tarahu: na, kei te inoi ia.

<span id="an_9:12">9:12</span> A kua kite ia i tetahi tangata, ko Anania
te ingoa, e tomo mai ana, e whakapa ana i ona ringa ki a ia, kia kite ai
ia.

<span id="an_9:13">9:13</span> Otira ka whakahoki a Anania, E te Ariki,
he tokomaha aku i rongo ai mo tenei tangata, ki te nui o te kino i mea
ai ia ki tau hunga tapu i Hiruharama:

<span id="an_9:14">9:14</span> A tenei ano kei a ia he mana na nga
tohunga nui, kia herea te hunga katoa e karanga ana ki tou ingoa.

<span id="an_9:15">9:15</span> Heoi ka mea te Ariki ki a ia, haere: no
te mea he kaupapa whiriwhiri ia naku, hei mau i toku ingoa ki te aroaro
o nga Tauiwi, o nga kingi, o nga tama hoki a Iharaira:

<span id="an_9:16">9:16</span> Ka whakakitea hoki e ahau ki a ia te nui
o nga mea e mamae ai ia mo toku ingoa.

<span id="an_9:17">9:17</span> Na haere ana a Anania, tomo ana ki roto
ki te whare; ka whakapa i ona ringa ki a ia, ka mea, E toku teina, e
Haora, na te Ariki, na Ihu, i puta ra ki a koe i te ara i haere mai na
koe, nana ahau i tono mai, kia kite ai koe, a kia ki ai hoki i te Wairua
Tapu.

<span id="an_9:18">9:18</span> Na marere tonu iho etahi mea, ano he
unahi, i ona kanohi, a kite ana ia, ka whakatika, ka iriiria.

<span id="an_9:19">9:19</span> Na ka kai ia, ka whai kaha. Na noho ana a
Haora ki nga akonga i Ramahiku mo etahi ra.

<span id="an_9:20">9:20</span> A reira tonu kauwhautia ana e ia a te
Karaiti i roto i nga whare karakia, ko te Tama ia a te Atua.

<span id="an_9:21">9:21</span> A miharo ana te hunga katoa i rongo, ka
mea, Ehara ianei tenei i te kaitukino o te hunga i karanga ki tenei
ingoa i Hiruharama? a, ko te mea ano tenei i haere mai ai ia, kia herea
ratou, kia arahina ki nga tohunga nui?

<span id="an_9:22">9:22</span> Ko Haora ia ka nui haere ke atu tona
kaha, a whakapororarutia ana e ia nga Hurai e noho ana i Ramahiku, i a
ia e whakakite ana ko te Karaiti tenei.

<span id="an_9:23">9:23</span> ¶ A, ka maha nga ra ka pahure, ka runanga
nga Hurai kia whakamatea ia:

<span id="an_9:24">9:24</span> Heoi i matau a Haora ki ta ratou
whakapapanga mona. A whanga ana ratou ki nga tatau i te ao, i te po, kia
whakamatea ia:

<span id="an_9:25">9:25</span> Otiia i mau nga akonga ki a ia i te po,
tukua iho ana e ratou ra te taiepa i roto i te kete.

<span id="an_9:26">9:26</span> A, no tona taenga mai ki Hiruharama, ka
whai ia kia uru atu ia ki nga akonga; heoi wehi katoa ana ratou i a ia,
kihai i whakapono he akonga ia.

<span id="an_9:27">9:27</span> Ko Panapa ia i tango i a ia, a mauria ana
ia ki nga apotoro, korerotia ana e ia ki a ratou tona kitenga i te Ariki
i te ara, tana korerotanga ki a ia, tona maia hoki ki te kauwhau i
Ramahiku i runga i te ingoa o Ihu.

<span id="an_9:28">9:28</span> Na ka noho ia ki a ratou, haereere atu
ana, haereere mai ana i Hiruharama,

<span id="an_9:29">9:29</span> Me te maia hoki ki te kauwhau i runga i
te ingoa o te Ariki: a korero ana ia, totohe ana ki nga Hurai Kariki:
otira ka whakangakau ratou kia whakamatea ia.

<span id="an_9:30">9:30</span> No te mohiotanga o nga tuakana, ka mauria
ia e ratou ki raro ki Hiharia, a tonoa atu ana ia ki Tarahu.

<span id="an_9:31">9:31</span> Na ka whai tanga manawa te hahi, puta noa
i Huria katoa, i Kariri, i Hamaria, a tupu ana; haere ana i runga i te
wehi o te Ariki, i te whakamarie hoki a te Wairua Tapu, no ka whakatupu
ake.

<span id="an_9:32">9:32</span> ¶ Na, i a Pita e haereere ana puta noa
nga wahi katoa, ka tae iho hoki ia ki te hunga tapu e noho ana i Raira.

<span id="an_9:33">9:33</span> Ka kitea e ia i reira tetahi tangata ko
Inia te ingoa, kua waru ona tau e takoto ana i runga i tona moenga; he
pararutiki hoki ia.

<span id="an_9:34">9:34</span> Na ko te meatanga a Pita ki a ia, E Inia,
ka ora koe i a Ihu Karaiti: whakatika, wharikitia tou moenga. Na
whakatika tonu ake ia.

<span id="an_9:35">9:35</span> I kite katoa hoki ia i te hunga e noho
ana i Raira, i Harona, a tahuri ana ki te Ariki.

<span id="an_9:36">9:36</span> ¶ Na tera tetahi akonga i Hopa e noho
ana, ko Tapita te ingoa, ko te whakamaoritanga ko Roka: he wahine tenei
i aro nui ki nga mahi pai, ki nga mahi atawhai rawakore.

<span id="an_9:37">9:37</span> A i aua ra ka turorotia ia, ka mate: a ka
oti ia te horoi e ratou, ka whakatakotoria ia ki tetahi ruma i runga.

<span id="an_9:38">9:38</span> Na, i te mea e tata atu ana a Raira ki
Hopa, ka rongo nga akonga kei reira a Pita, a ka tonoa e ratou tokorua
nga tangata ki a ia, hei mea, Kaua e whakaroa te haere mai ki a matou.

<span id="an_9:39">9:39</span> Na whakatika ana a Pita, haere ana i a
raua. A, i tona taenga atu ka arahina e ratou ki te ruma i runga: a tu
ana nga pouaru katoa i tona taha, tangi ana, ka whakakite ki a ia i nga
koti, i nga kakahu i hanga e Roka, i a ia e noho ana i a ratou.

<span id="an_9:40">9:40</span> Otiia ka tonoa ratou katoa e Pita ki
waho, ka tuku ia i ona turi, ka inoi; katahi ka tahuri ake ia ki te
tupapaku, ka mea, Tapita, e ara. Na ka titiro ona kanohi: a, i tona
kitenga i a Pita, ka noho ia ki runga.

<span id="an_9:41">9:41</span> Katahi ka hoatu e ia tona ringa ki a ia,
ka whakaara ake i a ia; a karangatia ana e ia te hunga tapu me nga
pouaru, a tukua oratia atu ana ia.

<span id="an_9:42">9:42</span> A i mohiotia tenei mea puta noa i Hopa
katoa: he tokomaha hoki i whakapono ki te Ariki.

<span id="an_9:43">9:43</span> A he maha ona ra i noho ai ia ki Hopa, ki
a Haimona kaimahi hiako.

<span id="an_10:1">10:1</span> ¶ Na i Hiharia tetahi tangata, ko
Koroniria te ingoa, he keneturio no te pu i kiia nei ko to Itari;

<span id="an_10:2">10:2</span> He tangata karakia ia, e wehi ana i te
Atua, ratou ko tona whare katoa, he maha ana mahi atawhai ki te iwi, me
te inoi tonu ki te Atua.

<span id="an_10:3">10:3</span> I kite nui ia, he whakarehu, i te mea ka
tata ki te iwa o nga haora o te ra, i tetahi anahera a te Atua, e haere
mai ana ki a ia, e mea ana hoki ki a ia, E Koroniria.

<span id="an_10:4">10:4</span> Na ka titiro matatau atu ia ki a ia, ka
wehi, ka mea, he aha, e te Ariki? Ka ki tera ki a ia, Kua puta ake au
inoi me au mahi atawhai, hei whakamahara ki te aroaro o te Atua.

<span id="an_10:5">10:5</span> Na tonoa aianei he tangata ki Hopa, ki te
tiki i a Haimona, ko te rua nei o ona ingoa ko Pita.

<span id="an_10:6">10:6</span> He manuhiri ia na Haimona kaimahi hiako,
i te taha nei o te moana tona whare.

<span id="an_10:7">10:7</span> A, no te rironga atu o te anahera i
korero nei ki a ia, ka karangatia e ia tokorua o ana pononga tane, me
tetahi hoia karakia no te hunga e mahi tonu ana ki a ia;

<span id="an_10:8">10:8</span> A, ka oti nga mea katoa te korero ki a
ratou, ka tonoa ratou e ia ki Hopa.

<span id="an_10:9">10:9</span> ¶ Na i te aonga ake, i a ratou e haere
ana, e whakatata atu ana ki te pa, ka kake a Pita ki runga ki te tuanui,
i te ono o nga haora, ki te inoi:

<span id="an_10:10">10:10</span> Na ka pa ki a ia te matekai, ka mea ki
te kai: otira i a ratou e taka mai ana, ka tau iho te wairua matakite ki
a ia;

<span id="an_10:11">10:11</span> Na ka kite ia i te rangi kua tuwhera,
me tetahi mea e heke iho ana, he mea tuku iho ma nga pito e wha, ki te
whenua:

<span id="an_10:12">10:12</span> I roto i taua mea nga momo kararehe
waewae wha katoa, nga mea ngokingoki katoa o te whenua, me nga manu o te
rangi.

<span id="an_10:13">10:13</span> I reira ka puta mai he reo ki a ia,
Whakatika, e Pita; patua, kainga.

<span id="an_10:14">10:14</span> Ko Pita ia i mea, Kahore, e te Ariki;
kiano ahau i kai i te mea noa, i te mea poke ranei.

<span id="an_10:15">10:15</span> Ka puta mai ano he reo ki a ia, ka
tuaruatia, Ko a te Atua i mea ai kia ma, kaua e whakanoatia e koe.

<span id="an_10:16">10:16</span> E toru meatanga o tenei: a i reira tonu
ka tangohia atu taua mea ki te rangi.

<span id="an_10:17">10:17</span> I taua wa tonu, i a Pita e whakaaroaro
ana i roto i a ia ki te tikanga o tenei whakakitenga, na, ko nga tangata
i tonoa mai ra e Koroniria, tera kua uiui ki te whare o Haimona, tu ana
i mua i te kuwaha,

<span id="an_10:18">10:18</span> Karanga ana mai, ui ana, kei reira
ranei e noho ana a Pita, te rua nei o ona ingoa ko Haimona.

<span id="an_10:19">10:19</span> ¶ A, i a Pita e whakaaro ana mo taua
whakakitenga, ka mea te Wairua ki a ia, Nana, tokotoru enei tangata e
rapu ana i a koe.

<span id="an_10:20">10:20</span> Na whakatika, heke atu, haere tahi
koutou, kei ruarua; naku hoki ratou i tono mai.

<span id="an_10:21">10:21</span> Na ka heke atu a Pita ki aua tangata,
ka mea, Na, ko ahau tenei e rapu nei koutou: he aha te take o ta koutou
haere mai?

<span id="an_10:22">10:22</span> Na ka mea ratou, Ko Koroniria ra, he
keneturio, he tangata tika, e wehi ana i te Atua, e korerotia paitia ana
e te iwi katoa o nga Hurai, kua whakamaharatia ia e te Atua na tetahi
anahera tapu kia tikina atu koe ki tona whare, kia rongo ia ki et ahi
kupu i a koe.

<span id="an_10:23">10:23</span> Na karanga ana ia i a ratou ki roto hei
manuhiri mana. A, i te aonga ake, ka whakatika ia ka haere atu me ratou,
a ko etahi o nga teina no Hopa i haere tahi me ia.

<span id="an_10:24">10:24</span> A ao ake ka tomo ratou ki Hiharia. Na
ko Koronira e tatari mai ana ki a ratou, he mea karanga nana kia huihui
mai ona whanaunga me ona hoa tupu.

<span id="an_10:25">10:25</span> A, no ka tomo atu a Pita, ka tutaki a
Koroniria ki a ia, ka hinga ki ona waewae, ka koropiko ki a ia.

<span id="an_10:26">10:26</span> Otira ka whakaara ake a Pita i a ia, ka
mea, E tu ki runga; he tangata nei ano ahau.

<span id="an_10:27">10:27</span> Na i a ia e korero ana ki a ia, ka tomo
atu ia ki roto, ka kite i te menenga tokomaha,

<span id="an_10:28">10:28</span> Ka mea atu ki a ratou, E matau ana
koutou e kore e tika kia huihui te tangata o nga Hurai, kia haere atu
ranei ki te tangata iwi ke: otiia kua whakakitea e te Atua ki ahau kia
kaua e kiia tetahi tangata he noa, he poke.

<span id="an_10:29">10:29</span> Koia ahau i haere mai ai, kihai i aha i
te tikinga ake i ahau. Na ka ui nei ahau, he aha te take i tikina ake ai
ahau?

<span id="an_10:30">10:30</span> Ka mea a Koroniria, Ka wha nga ra
inaianei tae mai ki tenei haora, e whakarite ana ahau i te inoinga o te
iwa o nga haora i roto i toku whare; na, ko te tangata e tu ana i toku
aroaro, kanapa tonu te kakahu,

<span id="an_10:31">10:31</span> E mea ana, E Koroniria, kua rangona tau
inoi, a e maharatia ana au mahi atawhai i te aroaro o te Atua.

<span id="an_10:32">10:32</span> Na, tonoa he tangata ki Hopa, ka
karanga ki a koe i a Haimona, te rua nei o ona ingoa ko Pita: he
manuhiri ia i roto i te whare o Haimona kaimahi hiako, i te taha moana.

<span id="an_10:33">10:33</span> I reira tonu ka tono tangata atu ahau
ki a koe; na he pai rawa tou haerenga mai. No reira kei konei katoa
matou kei te aroaro o te Atua, whakarongo ai ki nga mea katoa kua
whakahaua e te Ariki ki a koe.

<span id="an_10:34">10:34</span> ¶ Na ka puaki te mangai o Pita, ka mea,
he pono ka kite ahau kahore a te Atua whakapai kanohi:

<span id="an_10:35">10:35</span> Otiia i roto i nga tini iwi ko te
tangata e wehi ana ki a ia, a e mahi ana i te tika, ka paingia e ia.

<span id="an_10:36">10:36</span> Ko te kupu i tukua mai e ia ki nga
tamariki a Iharaira, he kauwhau i te rongopai o te rangimarie na Ihu
Karaiti: ko ia nei te Ariki o te katoa:

<span id="an_10:37">10:37</span> Ko taua kupu, kei te mohio koutou, i
kauwhautia ra puta noa i Huria katoa, i timata mai i Kariri, i muri o te
iriiri i kauwhautia e Hoani;

<span id="an_10:38">10:38</span> Ara ko Ihu o Nahareta, ta te Atua
whakawahinga i a ia ki te Wairua Tapu, ki te kaha: a haereere ana ia ki
te mahi i te pai, ki te whakaora i te hunga katoa i pehia e te rewera;
no te mea i a ia te Atua.

<span id="an_10:39">10:39</span> Ko matou hoki nga kaiwhakaatu o nga mea
katoa i mea ai ia ki te whenua o nga Hurai, ki Hiruharama hoki: a
whakamatea ana ia e ratou, he mea whakairi ki runga ki te rakau.

<span id="an_10:40">10:40</span> Na ko ia i whakaarahia ake e te Atua i
te toru o nga ra, a meinga ana ia kia kitea nuitia,

<span id="an_10:41">10:41</span> Ehara i te mea e te iwi katoa, engari e
te hunga i whiriwhiria i mua e te Atua, ara e matou, i kai tahi nei, i
inu tahi nei me ia, i muri i tona aranga ake i te hunga mate.

<span id="an_10:42">10:42</span> I whai kupu hoki ia ki a matou kia
kauwhau ki te iwi, kia whakaatu, ko ia ta te Atua i whakarite ai hei
kaiwhakawa mo nga tangata ora, mo nga tangata mate.

<span id="an_10:43">10:43</span> He kaiwhakaatu nga poropiti katoa mona,
ara ma tona ingoa ka whiwhi ai ki te murunga hara nga tangata katoa e
whakarongo ana ki a ia.

<span id="an_10:44">10:44</span> ¶ I a Pita ano e korero ana i enei
kupu, ka tau iho te Wairua Tapu ki te hunga katoa e whakarongo ana ki te
kupu.

<span id="an_10:45">10:45</span> A, ko te hunga o te kotinga i whakapono
nei, ko nga mea i haere tahi mai me Pita, miharo ana no te mea kua
ringihia tahitia iho te Wairua Tapu ki nga Tauiwi.

<span id="an_10:46">10:46</span> I rongo hoki ratou ki nga reo i korero
ai ratou, i whakanui ai i te Atua. I reira ka whakahoki a Pita,

<span id="an_10:47">10:47</span> E ahei ranei te whakakahore e tetahi te
wai, kei iriiria enei kua whiwhi tahi nei me tatou ki te Wairua Tapu?

<span id="an_10:48">10:48</span> Na ka whakahau ia kia iriiria ratou i
runga i te ingoa o Ihu Karaiti. I reira ka tohe ratou ki a ia kia noho
mo etahi ra.

<span id="an_11:1">11:1</span> ¶ A ka rongo nga apotoro me nga tuakana i
Huria, kua tango hoki nga Tauiwi te kupu a te Atua.

<span id="an_11:2">11:2</span> A, no te taenga ake o Pita ki Hiruharama,
ka whakawakia ia e te hunga o te kotinga,

<span id="an_11:3">11:3</span> I mea ratou, I haere koe ki roto ki nga
tangata kihai i kotia, i kai tahi me ratou.

<span id="an_11:4">11:4</span> Na ka timata a Pita, ka korero whakatepe
atu ki a ratou, ka mea,

<span id="an_11:5">11:5</span> I te pa ahau, i Hopa, e inoi ana; a ka
kite moemoea ahau i tetahi whakakitenga, ko tetahi mea e heke iho ana,
ano he kakahu nui, he mea tuku iho i te rangi ma nga pito e wha; a tae
tonu mai ki ahau:

<span id="an_11:6">11:6</span> No te whakamaunga atu o oku kanohi ki
taua mea, ka whakaaro ahau, a ka kite i nga karerehe waewae wha o te
whenua, i nga kararehe mohoao me nga mea ngokingoki me nga manu o te
rangi.

<span id="an_11:7">11:7</span> A ka rongo hoki ahau he reo e mea mai ana
ki ahau, E ara, e Pita; patua, kainga.

<span id="an_11:8">11:8</span> Otira ka ki atu ahau, Kahore, e te Ariki;
kiano hoki tetahi mea noa, poke ranei, i tapoko noa ki toku mangai.

<span id="an_11:9">11:9</span> Na ka whakahoki tuarua mai he reo no te
rangi, Ko a te Atua i mea ai kia ma, kaua e meinga e koe kia noa.

<span id="an_11:10">11:10</span> E toru nga meatanga o tenei: ka hutia
katoatia atu ano ki te rangi.

<span id="an_11:11">11:11</span> Na i taua wa ano kua tu nga tangata
tokotoru ki mua i te whare i noho ai ahau, he mea tono mai no Hiharia ki
ahau.

<span id="an_11:12">11:12</span> Na ka mea te Wairua ki ahau kia haere
tahi matou, kia kaua ahau e ruarua. I haere tahi ano i ahau enei teina
tokoono, a tomo ana matou ki te whare o taua tangata:

<span id="an_11:13">11:13</span> Na ka korerotia mai e ia ki a matou
tona kitenga i te anahera i tona whare e tu ana, e mea ana ki a ia,
Tonoa etahi tangata ki Hopa, tikina a Haimona, te rua nei o ona ingoa ko
Pita:

<span id="an_11:14">11:14</span> Mana e korero ki a koe etahi kupu, e
ora ai koutou ko tou whare katoa.

<span id="an_11:15">11:15</span> A, noku ka timata ki te korero, ka tau
iho te Wairua Tapu ki a ratou, ka pera ano me ia ki a tatou i te
timatanga.

<span id="an_11:16">11:16</span> Katahi ahau ka mahara ki te kupu a te
Ariki, ki tana i mea ai, i iriiri ra a Hoani ki te wai; ko koutou ia ka
iriiria ki te Wairua Tapu.

<span id="an_11:17">11:17</span> Na, mehemea rite tonu ta te Atua mea i
hoatu ai ki a ratou ki tana i homai ai hoki ki a tatou, i a tatou i
whakapono ai ki te Ariki, ki a Ihu Karaiti; ko wai ahau, kia ahei te tu
atu ki te Atua?

<span id="an_11:18">11:18</span> A, no ka rongo ratou ki enei mea, mutu
pu ta ratou korero, heoi ka whakakororia i te Atua, ka mea, Koia ano,
kua homai hoki e te Atua ki nga Tauiwi te ripeneta e ora ai.

<span id="an_11:19">11:19</span> ¶ Na, ko te iwi i whakamararatia atu i
runga i te tukinotanga i puta ake i to Tepene, haereere ana ratou a tae
noa ki Pinikia, ki Kaiperu, ki Anatioka, me te kauwhau ano i te kupu ki
nga Hurai anake, kahore ki etahi atu.

<span id="an_11:20">11:20</span> Otira ko etahi o ratou, he tangata no
Kaiperu, no Hairini, i to ratou taenga ki Anatioka, ka korero ki nga
Kariki hoki, ka kauwhau i te Ariki, i a Ihu.

<span id="an_11:21">11:21</span> Ko te ringa hoki o te Ariki i a ratou:
a he tokomaha rawa i whakapono, i tahuri ki te Ariki.

<span id="an_11:22">11:22</span> Na ka tae to ratou rongo ki nga taringa
o te hahi i Hiruharama; a ka tonoa e ratou a Panapa kia haere ki
Anatioka:

<span id="an_11:23">11:23</span> No tona taenga atu, ka kite i te aroha
noa o te Atua, ka hari, ka whakahau i a ratou katoa kia u te ngakau, kia
piri ki te Ariki.

<span id="an_11:24">11:24</span> He tangata pai hoki ia, ki tonu i te
Wairua Tapu, i te whakapono: he nui ano te hunga i honoa ki te Ariki.

<span id="an_11:25">11:25</span> Me i reira ka haere atu a Panapa ki
Tarahu, ki te rapu i a Haora:

<span id="an_11:26">11:26</span> A, no ka kitea ia e ia, ka kawea mai ia
e ia ki Anatioka. A kotahi tino tau i huihui tahi ai raua ki te hahi, a
he nui te hunga i whakaakona. I matua huaina hoki nga akonga he
Karaitiana ki Anatioka.

<span id="an_11:27">11:27</span> ¶ Na i aua ra ka heke mai etahi
poropiti i Hiruharama ki Anatioka.

<span id="an_11:28">11:28</span> A ka tu ake tetahi o ratou, ko Akapu te
ingoa, ka whakakite, he mea na te Wairua, tera ka pa he mate nui i te
hiakai ki te whenua katoa: i puta ano tenei i nga ra o Karauria.

<span id="an_11:29">11:29</span> Na ka whakatakoto tikanga nga akonga i
runga i te mea e taea e tena, e tena, kia tukua atu he awhina mo nga
tuakana e noho ana i Huria:

<span id="an_11:30">11:30</span> Pera ana hoki ratou, tukua atu ana ki
nga kaumatua ma te ringa o Panapa raua ko Haora.

<span id="an_12:1">12:1</span> ¶ Na i taua wa ka totoro atu nga ringa o
Kingi Herora ki te tukino i etahi o te hahi.

<span id="an_12:2">12:2</span> A whakamatea ana e ia ki te hoari a Hemi,
te tuakana o Hoani.

<span id="an_12:3">12:3</span> A, no tona kitenga e pai ana ki nga
Hurai, ka anga ia ki te hopu hoki i a Pita. Na ko nga ra ena o te taro
rewenakore.

<span id="an_12:4">12:4</span> A, no ka mau ia, ka maka ki te whare
herehere, ka tukua ki nga hoia kotahi tekau ma ono kia tiakina; ko te
whakaaro mo muri iho i te kapenga ka whakaputa mai ai i a ia ki te iwi.

<span id="an_12:5">12:5</span> ¶ Na ka puritia a Pita ki roto ki te
whare herehere: otiia kihai i mutumutu te inoi a te hahi ki te Atua
mona.

<span id="an_12:6">12:6</span> A, no ka tata a Herora te whakaputa mai i
a ia, i taua po ano e moe ana a Pita i waenganui o nga hoia tokorua, he
mea here ki nga mekameka e rua: me nga kaitiaki i mua i te tatau e tiaki
ana i te whare herehere.

<span id="an_12:7">12:7</span> Na, tu ana tetahi anahera na te Ariki i
tona taha, a tiaho ana te marama i roto i te ruma: na ka papaki ia i te
kaokao o Pita, ka whakaara i a ia, ka mea, E ara, hohoro. A marere iho
ona mekameka i ona ringa.

<span id="an_12:8">12:8</span> Ka mea atu ano te anahera ki a ia,
Whitiki i a koe, ka here i ou parekereke. A meinga ana e ia. Ka mea ano
ki a ia, Kakahuria tou kakahu, haere mai i muri i ahau.

<span id="an_12:9">12:9</span> Na ka haere ia ki waho, ka aru i a ia; a
kihai ia i mahara he pono ta te anahera i mea ai; hua noa he rekanga
kanohi tana i kite ai.

<span id="an_12:10">12:10</span> A, no ka mahue i a raua te tuatahi, te
tuarua o nga kaitiaki, ka tae raua ki te tatau rino i te putanga atu ki
te pa; tuwhera noa ana tera ki a raua: puta ana raua ki waho, haere ana,
puta rawa i tetahi ara, mawehe tonu atu te anahera i a ia.

<span id="an_12:11">12:11</span> A, i te hokinga ake o nga whakaaro o
Pita, ka mea ia, Katahi ahau ka tino mohio, kua tono mai te Ariki i tana
anahera, hei tango i ahau i roto i te ringa o Herora, i nga mea katoa
hoki e taria nei e te iwi o nga Hurai.

<span id="an_12:12">12:12</span> A, no ka whakaaroaro ia ki taua mea, ka
haere ia ki te whare o Meri whaea o Hoani, ko te rua nei o ona ingoa ko
Maka; he tokomaha hoki kua huihui ki reira ki te inoi.

<span id="an_12:13">12:13</span> A, no te patototanga a Pita i te tatau
o te whatitoka, ka tae mai he kotiro ki te whakarongo, ko Rora te ingoa.

<span id="an_12:14">12:14</span> A, no ka mohio ia ki te reo o Pita,
kihai i uakina te tatau i te hari, heoi oma ana ki roto, ki te korero
kei te tatau a Pita e tu ana.

<span id="an_12:15">12:15</span> Na ka mea ratou ki a ia, E haurangi ana
koe. Heoi ka tohe tonu ia he pono. Na ka mea ratou, Ko tona anahera.

<span id="an_12:16">12:16</span> Me te patuki tonu ano tera a Pita: a, i
ta ratou uakanga, ka kite i a ia, ka miharo.

<span id="an_12:17">12:17</span> Na ka pepehi atu tona ringa i a ratou
kia kaua e kuihi, ka korerotia ki a ratou tona whakaputanga mai e te
Ariki i te whare herehere. Ka mea, Korerotia enei mea ki a Hemi ratou ko
nga teina. Na ka puta ia ki waho, haere ana he wahi ke.

<span id="an_12:18">12:18</span> Na i te aonga ake ano o te ra, kihai i
iti te pororaru o nga hoia, i ahatia ranei a Pita.

<span id="an_12:19">12:19</span> Na ka rapu a Herora i a ia, a, no te
korenga i kitea, ka whakawa i nga kaitiaki, ka whakahau kia whakamatea.
Na haere atu ana ia i Huria ki raro ki Hiharia noho ai.

<span id="an_12:20">12:20</span> ¶ Na tino nui te riri o Herora ki te
hunga o Taira, o Hairona: otira ka huihui mai ratou ki a ia, a, ka oti a
Parahitu, te kaitiaki o te whare moenga o te kingi, te whakakiki e
ratou, ka tono ratou kia houhia te rongo, no te mea ko nga kai i whang
aia ai to ratou whenua no te whenua o te kingi.

<span id="an_12:21">12:21</span> A i tetahi ra i whakaritea ka kakahu a
Herora i te kakahu kingi, ka noho ki runga ki te torona, a whakatu ana
ki a ratou.

<span id="an_12:22">12:22</span> Na ko te karangatanga a te huihui, He
reo atua, ehara i to te tangata.

<span id="an_12:23">12:23</span> I reira pu ano ka patua ia e tetahi
anahera a te Ariki, no te mea kihai i hoatu e ia te kororia ki te Atua:
a kainga ana ia e te kutukutu, hemo ake.

<span id="an_12:24">12:24</span> Ko te kupu ia a te Atua i tupu, i nui
haere.

<span id="an_12:25">12:25</span> A ka hoki a Panapa raua ko Haora i
Hiruharama, i te otinga o ta raua mahi, ka mauria a Hoani, ko te rua nei
o ona ingoa ko Maka.

<span id="an_13:1">13:1</span> ¶ Na tera etahi poropiti me etahi
kaiwhakaako i Anatioka, i te hahi i reira, ko Panapa, ko Himiona i
huaina nei ko Nikera, ko Rukia no Hairini, ko Manaena, he mea whakatupu
ngatahi nei raua ko Herora tetaraki, me Haora.

<span id="an_13:2">13:2</span> A, i a ratou e karakia ana ki te Ariki, e
nohopuku ana, ka mea te Wairua Tapu, Motuhia mai ki ahau a Panapa raua
ko Haora ki te mahi i karangatia ai raua e ahau.

<span id="an_13:3">13:3</span> Na, ka mutu ta ratou nohopuku me te inoi,
a ka popoki iho i o ratou ringa ki a raua, ka tonoa atu raua kia haere.

<span id="an_13:4">13:4</span> ¶ Na, ka tonoa nei raua e te Wairua Tapu,
ka haere ki Herukia; a rere atu ana i reira ki Kaiperu.

<span id="an_13:5">13:5</span> Na, i a raua i Harami, ka kauwhautia e
raua te kupu a te Atua i roto i nga whare karakia o nga Hurai: i a raua
ano a Hoani hei kaimahi.

<span id="an_13:6">13:6</span> A, no to ratou putanga i te motu katoa ki
Papaho, ka kitea tetahi tangata makutu, he poropiti teka, he Hurai, ko
Paraihu te ingoa:

<span id="an_13:7">13:7</span> I te tino kawana ia, i a Herekiu Paora;
he tangata mahara a Herekiu. A karangatia ana e ia a Panapa raua ko
Haora, a ka whai kia rongo i te kupu a te Atua.

<span id="an_13:8">13:8</span> Otira i tautohe ki a raua a Erima te
kaimakutu, ko te whakamaoritanga hoki tenei o tona ingoa, i mea kia
tahuri ke te tino kawana i te whakapono.

<span id="an_13:9">13:9</span> Otira ko Haora, e huaina nei ano ko
Paora, ki tonu i te Wairua Tapu, i whakamau i ona kanohi ki a ia,

<span id="an_13:10">13:10</span> A i mea, E te tangata ki tonu i te
tinihanga, i nga tini mahi pokanoa, e te tama a te rewera, hoariri o nga
mahi tika katoa, e kore ianei e mutu tau whakaputa ke i nga ara tika a
te Ariki?

<span id="an_13:11">13:11</span> Nana, ianei pa ai te ringa o te Ariki
ki a koe, ka matapotia koe, e kore e kite i te ra a taka noa tetahi wa.
Na taka tonu iho ki a ia he kohu, he pouri; a haereere noa ia ki te rapu
kaiarahi mona.

<span id="an_13:12">13:12</span> A, no te kitenga o te tino kawana i
taua meatanga, ka whakapono ia, i miharo hoki ki te ako a te Ariki.

<span id="an_13:13">13:13</span> Na ka rere atu a Paora ratou ko ona hoa
i Papaho, ka u ki Pereka i Pamapuria: a whakarere ana a Hoani i a raua,
hoki ana ki Hiruharama.

<span id="an_13:14">13:14</span> ¶ Ko raua ia haere atu ana i Pereka,
tae tonu atu ki Anatioka i Pihiria, a tomo ana ki te whare karakia i te
ra hapati, noho ana.

<span id="an_13:15">13:15</span> A ka mutu te korerotanga o te ture, o
nga poropiti, ka tono tangata nga rangatira o te whare karakia ki a
raua, ka mea, E hoa ma, ki te mea he kupu whakaako ta korua ki te hunga
nei, korerotia.

<span id="an_13:16">13:16</span> Na ka tu a Paora ki runga, ka tawhiri
tona ringa, ka mea, E nga tangata o Iharaira, e te hunga e wehi ana ki
te Atua, whakarongo mai.

<span id="an_13:17">13:17</span> Na te Atua o tenei iwi, o Iharaira i
whiriwhiri o tatou matua, a whakanuia ana e ia tenei iwi, i a ratou e
noho manene ana i te whenua o Ihipa, i runga tonu ano te ringa i arahina
mai ai ratou e ia i reira.

<span id="an_13:18">13:18</span> Na me te mea e wha tekau nga tau i
whakamanawanui ai ki to ratou ahua i te koraha.

<span id="an_13:19">13:19</span> A ka whitu nga iwi ka ngaro i a ia i te
whenua o Kanaana, ka hoatu e ia ki a ratou to ratou whenua hei whenua
pumau, mo nga tau me te mea e wha rau e rima tekau:

<span id="an_13:20">13:20</span> A, muri iho i enei mea, ka hoatu e ia
ki a ratou he kaiwhakawa, taea noatia a Hamuera poropiti.

<span id="an_13:21">13:21</span> A muri iho ka tono ratou ki tetahi
kingi: a hoatu ana e te Atua ki a ratou a Haora, tama a Kihi, he tangata
no te pu o Pineamine, a e wha tekau nga tau.

<span id="an_13:22">13:22</span> A ka oti ia te whakataka, ka
whakaarahia ake e ia a Rawiri hei kingi mo ratou; i whakaaturia hoki ia
e ia, i korerotia, Kua kitea e ahau a Rawiri tama a Hehe, he tangata e
whakaaetia ana e toku ngakau; ka meatia e ia nga mea katoa e pai ai
ahau.

<span id="an_13:23">13:23</span> He uri no tenei tangata ta te Atua i
homai ai ki a Iharaira, he Kaiwhakaora, ko Ihu, hei whakarite i te mea i
korerotia ai i mua;

<span id="an_13:24">13:24</span> No mua tata ano hoki i tona haerenga
mai te kauwhautanga a Hoani i te iriiri ripeneta, ki te iwi katoa o
Iharaira.

<span id="an_13:25">13:25</span> A ka tutuki a Hoani ki tona
tutukitanga, ka mea ia, Ko wai koia ahau ki to koutou whakaaro? ehara ra
ahau i a ia. Engari tera te haere mai ana tetahi i muri i ahau, ko ona
hu e kore ahau e tau hei wewete.

<span id="an_13:26">13:26</span> E oku tuakana, e nga tama o te kawei o
Aperahama, e te hunga i roto i a koutou e wehi ana ki te Atua, kua homai
te kupu o tenei ora kia whakapuakina ki a tatou.

<span id="an_13:27">13:27</span> Na ko te hunga e noho ana i Hiruharama,
me o ratou rangatira, i te mea kihai ratou i mohio ki a ia, ki nga reo
ranei o nga poropiti e korerotia ana i nga hapati katoa, na ratou i
whakarite aua reo, i a ratou i tuku i a ia ki te mate.

<span id="an_13:28">13:28</span> Ahakoa kihai i kitea e ratou he mea e
mate ai ia, ka tohe ratou ki a Pirato kia whakamatea ia.

<span id="an_13:29">13:29</span> A, no ka rite i a ratou nga mea katoa i
tuhituhia mona, tangohia iho ana ia i te rakau, whakatakotoria ana ki
roto ki te urupa.

<span id="an_13:30">13:30</span> Heoi na te Atua ia i whakaara ake i te
hunga mate:

<span id="an_13:31">13:31</span> A he maha nga ra i kitea ai ia e te
hunga i haere tahi i a ia i Kariri ki Hiruharama, ko ratou nei nga
kaiwhakaatu mona ki te iwi.

<span id="an_13:32">13:32</span> Na he kauwhau tenei na maua ki a koutou
i te rongopai, i korerotia i mua ki nga matua,

<span id="an_13:33">13:33</span> Ara kua mana tenei i te Atua, hei mea
ma a tatou tamariki, i a ia i whakaara nei i a Ihu: ko te mea hoki tena
i tuhituhia i te rua o nga waiata, Ko taku Tama koe, nonaianei koe i
whakatupuria ai e ahau.

<span id="an_13:34">13:34</span> Ko tana korero ano tenei mona i
whakaarahia nei e ia i te hunga mate, te hoki ano ki te pirau i muri
iho, ka hoatu e ahau ki a koutou nga mea tapu, nga manaakitanga pono o
Rawiri.

<span id="an_13:35">13:35</span> Koia hoki ia i mea ai i tetahi atu
waiata, E kore koe e tuku i tau Mea Tapu kia kite i te pirau.

<span id="an_13:36">13:36</span> Ko Rawiri hoki i mahi i ta te Atua i
pai ai i tona whakatupuranga ano, a moe iho, whakatakotoria ana ki ona
matua, kite ana i te pirau:

<span id="an_13:37">13:37</span> Ko tenei ia i whakaarahia ake nei e te
Atua, kihai ia i kite i te pirau.

<span id="an_13:38">13:38</span> Na kia mohio koutou, e oku tuakana, na
tenei tangata te murunga hara e kauwhautia nei ki a koutou;

<span id="an_13:39">13:39</span> Mana hoki nga tangata katoa, e
whakapono ana, ka whakatikaia ai i nga mea katoa, e kore nei koutou e
whakatikaia i runga i ta Mohi ture.

<span id="an_13:40">13:40</span> Na kia mahara, kei pa ki a koutou te
mea i korerotia ra e nga poropiti.

<span id="an_13:41">13:41</span> Titiro mai, e te hunga whakahawea, ka
miharo ai, a whakangaromia iho: ka mahia hoki e ahau he mahi i o koutou
ra, he mahi e kore e whakaponohia e koutou, ki te whakapuakina e te
tangata ki a koutou.

<span id="an_13:42">13:42</span> ¶ Na, i a ratou e puta ana ki waho, ka
tohe ratou kia kauwhautia ano aua kupu ki a ratou i to muri iho hapati.

<span id="an_13:43">13:43</span> Heoi ka pakarukaru te huihui, he
tokomaha nga Hurai me nga porohiraiti karakia i aru i a Paora raua ko
Panapa: a ka korero raua ki a ratou, ka ako kia mau tonu ratou ki te
aroha noa o te Atua.

<span id="an_13:44">13:44</span> Na i to muri iho hapati ka huihui mai
te pa, me te mea ko ratou katoa, ki te whakarongo ki te kupu a te Atua.

<span id="an_13:45">13:45</span> No te kitenga ia o nga Hurai i te
huihui, ka ki ratou i te hae, ka whakakahore ki nga mea i korerotia e
Paora, ka whakateka, ka kohukohu.

<span id="an_13:46">13:46</span> Katahi a Paora raua ko Panapa ka korero
maia atu, ka mea, I takoto te tikanga kia matua korerotia te kupu a te
Atua ki a koutou: na ka peia nei e koutou, ka whakaaro koutou e kore
koutou e tau mo te ora tonu, na ka tahuri atu nei maua ki nga Tau iwi.

<span id="an_13:47">13:47</span> I penei hoki te ako a te Ariki ki a
matou, Kua waiho koe e ahau hei marama ki nga Tauiwi, kia ai koe hei
oranga puta noa i nga pito o te whenua.

<span id="an_13:48">13:48</span> Na, i te rongonga o nga Tauiwi, ka
hari, ka whakakororia i te kupu a te Ariki: ka whakapono ano te hunga i
rite mo te ora tonu.

<span id="an_13:49">13:49</span> A paku ana te kupu a te Ariki puta noa
i taua whenua.

<span id="an_13:50">13:50</span> Otira i whakaohokia e nga Hurai nga
wahine karakia, rangatira, me nga tangata nunui o te pa, a ara ana i a
ratou he whakatoi mo Paora raua ko Panapa, peia ana raua i o ratou wahi.

<span id="an_13:51">13:51</span> Heoi ruia atu ana e raua te puehu o o
raua waewae ki a ratou, a haere ana ki Ikoniuma.

<span id="an_13:52">13:52</span> Na ki tonu nga akonga i te hari, i te
Wairua Tapu.

<span id="an_14:1">14:1</span> ¶ Na i Ikoniuma ka haere tahi raua ki
roto ki te whare karakia o nga Hurai, a ka korero, no ka whakapono tona
tini o nga Hurai, o nga Kariki.

<span id="an_14:2">14:2</span> Na nga Hurai whakateka ia i whakaoho, i
whakakino nga ngakau o nga Tauiwi ki nga teina.

<span id="an_14:3">14:3</span> Na he nui te wa i noho ai raua i reira, i
maia ai te korero i nga mea a te Ariki, nana i whakaae te kupu o tona
aroha noa, me te homai ano e ia nga tohu me nga mea whakamiharo kia
meatia e o raua ringa.

<span id="an_14:4">14:4</span> Otiia i wehewehea nga tangata o te pa: ko
etahi i u ki nga Hurai, ko etahi ki nga apotoro.

<span id="an_14:5">14:5</span> A, i nga Tauiwi ratou ko nga Hurai, ko o
ratou rangatira hoki e huaki ana ki te whakatupu kino, ki te aki i a
raua ki te kohatu,

<span id="an_14:6">14:6</span> Ka tupato raua, a rere ana ki Raihitara,
ki Rerepe, ki nga pa o Raikaonia, ki pahaki tata atu ano hoki:

<span id="an_14:7">14:7</span> A kauwhautia ana e raua te rongopai ki
reira.

<span id="an_14:8">14:8</span> ¶ I Raihitara hoki e noho ana tetahi
tangata waewae ngoikore, he kopa no te kopu mai o tona whaea, kahore i
haere i mua iho.

<span id="an_14:9">14:9</span> I rongo tenei i a Paora e korero ana: ko
te tirohanga putanga atu o tera ki a ia, ka kite he whakapono tona e ora
ai;

<span id="an_14:10">14:10</span> He nui noa atu tona reo ki te karanga
atu, E tu ou waewae ki runga. Na mokowhiti ake ana ia, haere ana.

<span id="an_14:11">14:11</span> No te kitenga o nga tangata i ta Paora
i mea ai, ka ara to ratou reo, ka mea i te reo o Raikaonia, Kua heke iho
nga atua ki a tatou, no nga tangata te ahua.

<span id="an_14:12">14:12</span> A huaina ana e ratou a Panapa ko
Hupita, a Paora ko Merekurai, no te mea ko ia te pu korero.

<span id="an_14:13">14:13</span> Na ka kawea mai e te tohunga o Hupita,
i te ngutu nei o te pa tona temepara, he puru, he tupare ki nga kuwaha,
ka mea kia patua he whakahere e ratou ko nga mano.

<span id="an_14:14">14:14</span> Otira, i te rongonga o nga apotoro, o
Panapa raua ko Paora, ka haehae i o raua kakahu, a rere ana ki roto ki
nga tangata, ka karanga atu,

<span id="an_14:15">14:15</span> Ka mea, E mara ma, he aha koutou ka mea
ai i enei mea? he tangata ano maua, he rite tahi ki a koutou te tu, e
kauwhau ana hoki i te rongopai, kia tahuri ke koutou i enei mea tekateka
noa ki te Atua ora, nana nei i hanga te rangi me te whenua, te moana me
o reira mea katoa:

<span id="an_14:16">14:16</span> I nga whakatupuranga hoki kua pahemo
atu, i tukua e ia nga iwi katoa kia haere i o ratou ake ara.

<span id="an_14:17">14:17</span> Otiia kihai i tukua e ia kia kahore he
kaiwhakaatu mona; i atawhai hoki ia, i homai ano e ia ki a koutou te ua
o te rangi, me nga po hua, i makona ai o koutou ngakau i te kai, i te
koa.

<span id="an_14:18">14:18</span> A ka korerotia enei kupu, na mutu
whakauaua i a raua te mea a nga tangata ki te patu whakahere ma raua.

<span id="an_14:19">14:19</span> ¶ Otira ka haere mai etahi Hurai i
Anatioka, i Ikoniuma: a ka whakakiki ratou i nga mano a akina ana a
Paora ki te kohatu, toia ana ki waho o te pa, hua noa kua mate.

<span id="an_14:20">14:20</span> Otiia i nga akonga e tu ana i tona
taha, ka whakatika ia, haere ana ki roto ki te pa: a i te aonga ake ka
haere raua ko Panapa ki Rerepe.

<span id="an_14:21">14:21</span> A, no ka kauwhau raua i te rongopai ki
taua pa, a he tokomaha ka meinga hei akonga, ka hoki raua ki Raihitara,
ki Ikoniuma, ki Anatioka;

<span id="an_14:22">14:22</span> Whakau ana i nga wairua o nga akonga,
whakahau ana i a ratou kia mau tonu ki te whakapono, kua takoto hoki te
tikanga, me na runga i nga matenga maha he ara atu mo tatou ki te
rangatiratanga o te Atua.

<span id="an_14:23">14:23</span> A, no ka whakaritea e raua he kaumatua
mo ratou i tenei hahi, i tenei hahi, me te inoi ano raua, me te
nohopuku, ka tukua atu ratou e raua ki te Ariki, i whakapono nei ratou.

<span id="an_14:24">14:24</span> Na ka ka haere raua na waenganui o
Pihiria, tae tonu atu ki Pamapuria.

<span id="an_14:25">14:25</span> A ka oti te kauwhau e raua te kupu ki
Pereka, na ka haere raua ki raro ki Ataria.

<span id="an_14:26">14:26</span> A rere atu ana i reira ki Anatioka, ki
te wahi i tukua ai raua ki te aroha noa o te Atua, mo te mahi ka oti nei
i a raua.

<span id="an_14:27">14:27</span> Na ka tae raua, ka huihuia te hahi, ka
korerotia nga mea i mahi tahi ai te Atua me raua, ko tana uakanga hoki i
te tatau o te whakapono ki nga Tauiwi.

<span id="an_14:28">14:28</span> A kihai i iti te wa i noho ai raua i
reira ki nga akonga.

<span id="an_15:1">15:1</span> ¶ Na ka tae iho etahi tangata i Huria ka
whakaako i nga teina, Ki te kore koutou e kotia, kia rite ki ta Mohi, e
kore koutou e taea te whakaora.

<span id="an_15:2">15:2</span> Na kihai i iti te whawhai, te uiui a
Paora raua ko Panapa ki a ratou, ka whakaritea ko Paora, ko Panapa, ko
etahi atu hoki o ratou, e haere ki nga apotoro ki nga kaumatua ki
Hiruharama, mo tenei putake.

<span id="an_15:3">15:3</span> Heoi arahina ana ratou e te hahi, haere
ana ra Piniki, ra Hamaria, korero ana i te tahuritanga o nga Tauiwi: a
hoatu ana e raua he hari nui ki nga teina katoa.

<span id="an_15:4">15:4</span> A, no to raua taenga ki Hiruharama, ka
whakamanuhiritia raua e te hahi, e nga apotoro hoki ratou ko nga
kaumatua, ka korerotia nga mea i mahi tahi ai te Atua me raua.

<span id="an_15:5">15:5</span> Na ko te whakatikanga o etahi tangata
whakapono no te titorehanga ki nga Parihi, ka mea, Me kokoti ratou, me
ako hoki kia whakaritea te ture a Mohi.

<span id="an_15:6">15:6</span> ¶ Na ka huihui nga apotoro ratou ko nga
kaumatua ki te whakaaro ki tenei mea.

<span id="an_15:7">15:7</span> A, ka nui te tautohetohe, ka whakatika a
Pita, ka mea ki a ratou, E nga tuakana, e matau ana koutou ki te
whiriwhiringa a te Atua i mua rawa i roto i a koutou, ko toku mangai e
rongo ai nga Tauiwi i te kupu o te rongopai, e whakapono ai hoki.

<span id="an_15:8">15:8</span> I whakaae hoki ki a ratou te Atua e matau
nei aki nga ngakau, i a ia i hoatu ai i te Wairua Tapu ki a ratou, rite
tahi ki tana ki a tatou;

<span id="an_15:9">15:9</span> Kahore hoki i puta ke tona whakaaro ki a
tatou, ki a ratou, i o ratou ngakau kua ma i a ia i runga i te
whakapono.

<span id="an_15:10">15:10</span> Ko tenei, he aha koutou ka
whakamatautau ai i te Atua, ka whakatakoto ioka ai ki te kaki o nga
akonga, he mea kihai nei i taea te mau e o tatou matua, e tatou ranei?

<span id="an_15:11">15:11</span> Heoi ka whakapono nei tatou, tera tatou
e ora i runga i te aroha noa o te Ariki, o Ihu Karaiti, ka pera tahi
hoki me ratou.

<span id="an_15:12">15:12</span> Na noho puku ana te mano katoa,
whakarongo ana ki a Panapa raua ko Paora e korero ana i nga tohu, i nga
mea whakamiharo, i mea ai te Atua kia mahia e raua i roto i nga Tauiwi.

<span id="an_15:13">15:13</span> A ka mutu ta raua, ka whakahoki a Hemi,
ka mea, E nga tuakana, whakarongo ki ahau:

<span id="an_15:14">15:14</span> Kua korerotia e Himiona ta te Atua
tirohanga mai i mua, tana tangohanga i tetahi iwi i roto i nga Tauiwi mo
tona ingoa.

<span id="an_15:15">15:15</span> E rite ana ano ki tenei nga korero a
nga poropiti; i tuhituhia ra,

<span id="an_15:16">15:16</span> I muri o enei mea ka hoki mai ahau, ka
hanga ano e ahau te tapenakara o Rawiri, kua hinga nei; ka hanga ano e
ahau ona wahi kua horoa, a ka whakaarahia e ahau:

<span id="an_15:17">15:17</span> Kia rapu ai nga toenga o nga tangata ki
te Ariki, me nga Tauiwi katoa hoki i karangatia nei toku ingoa ki runga
ki a ratou, e ai ta te Ariki, e mahi nei i enei mea katoa,

<span id="an_15:18">15:18</span> Nana nei i mea kia mohiotia enei mea
katoa no te timatanga ra ano o te ao.

<span id="an_15:19">15:19</span> Na ko toku whakaaro tenei, kia kaua e
whakararua te hunga e tahuri ana mai ki te Atua i roto i nga Tauiwi:

<span id="an_15:20">15:20</span> Engari kia tuhi atu tatou ki a ratou,
kia mawehe atu ratou i nga poke o nga whakapakoko, i te moe tahae, i te
mea kua notia te kaki, i te toro.

<span id="an_15:21">15:21</span> No nga whakatupuranga hoki o mua nga
kaikauwhau i a Mohi i tenei pa, i tenei pa, he mea korero i roto i nga
whare karakia i nga hapati katoa.

<span id="an_15:22">15:22</span> ¶ Katahi ka pai nga apotoro ratou ko
nga kaumatua me te hahi katoa, kia whiriwhiria etahi tangata i roto i a
ratou, kia tonoa hei hoa mo Paora raua ko Panapa ki Anatioka; a Hura, i
huaina nei ko Panapa, raua ko Hira, he hunga ingoa nui i roto i ng a
teina:

<span id="an_15:23">15:23</span> Ka tuhia hoki enei mea hei mauranga; Na
nga apotoro ratou ko nga kaumatua, ko nga tuakana, ki nga teina o roto i
nga Tauiwi, i Anatioka, i Hiria, i Kirikia; tena koutou:

<span id="an_15:24">15:24</span> Na, ka rongo nei matou, tera etahi i
haere atu nei i a matou, i whakararu i a koutou ki nga korero, i
whakapohehe i o koutou ngakau, kahore nei a matou kupu ki a ratou:

<span id="an_15:25">15:25</span> Kotahi tonu to matou whakaaro he pai
kia whiriwhiria etahi tangata, kia tonoa atu ki a koutou, hei hoa mo a
matou tangata e aroha nei, mo Panapa raua ko Paora;

<span id="an_15:26">15:26</span> He hunga i tuku nei i a raua ki te mate
hei mea mo te ingoa o to tatou Ariki, o Ihu Karaiti.

<span id="an_15:27">15:27</span> Na kua tonoa atu nei e matou a Hura
raua ko Hira, ma raua hoki e korero a kupu atu aua mea ano.

<span id="an_15:28">15:28</span> I pai hoki ki te Wairua Tapu, ki a
matou hoki, kia kaua e utaina ki a koutou tetahi atu whakataimaha, ko
enei mea tika anake;

<span id="an_15:29">15:29</span> Kia mawehe koutou i nga mea e patua ana
ma nga whakapakoko, i te toto, i te mea kua notia te kaki, i te moe
tahae: ka tiaki koutou i a koutou i enei mea, ka pai ta koutou mahi. Kia
ora koutou.

<span id="an_15:30">15:30</span> A, no to ratou tukunga atu, ka haere ki
Anatioka: na ka huihuia te mano, ka hoatu te pukapuka.

<span id="an_15:31">15:31</span> A ka oti te korero, ka koa ratou mo te
kupu whakahauora.

<span id="an_15:32">15:32</span> Na he maha nga kupu a Hura raua ko Hira
i whakahau ai, i whakau ai i nga teina; he poropiti hoki raua.

<span id="an_15:33">15:33</span> A, ka roa iho raua ki reira, ka tukua
raua e nga teina i runga i te rangimarie ki te hunga nana raua i tono
atu.

<span id="an_15:34">15:34</span> Heoi i pai a Hira kia noho ki reira.

<span id="an_15:35">15:35</span> Ko Paora ia raua ko Panapa i noho i
Anatioka, i whakaako, i kauwhau i te kupu a te Ariki, ratou tahi ko tera
hunga tokomaha.

<span id="an_15:36">15:36</span> ¶ Na muri iho i etahi ra ka ki atu a
Paora ki a Panapa, Taua ka hoki, ka tirotiro i nga teina i nga pa katoa
i kauwhautia ai e taua te kupu a te Ariki, i to ratou peheatanga.

<span id="an_15:37">15:37</span> A ka mea a Panapa kia mauria hei hoa a
Hoani, e huaina nei ko Maka.

<span id="an_15:38">15:38</span> Otiia kihai a Paora i pai kia haere i
to raua tira te tangata i whakarere ra i a raua i Pamapuria, kihai hoki
i haere tahi me raua ki te mahi.

<span id="an_15:39">15:39</span> Heoi nui atu to raua ngangare, i mawehe
ai raua i a raua: a mauria ana e Panapa a Maka, rere ana ki Kaiperu;

<span id="an_15:40">15:40</span> Na tango ana a Paora i a Hira, haere
ana, he mea tuku ki te aroha noa o te Atua e nga teina.

<span id="an_15:41">15:41</span> A haere ana ia ra Hiria, ra Kirikia,
whakau ana i nga hahi.

<span id="an_16:1">16:1</span> ¶ Na ka tae atu hoki ia ki Rerepe, ki
Raihitara: a, i reira tetahi akonga, ko Timoti te ingoa, he tama na
tetahi wahine whakapono, he Hurai, ko tona papa ia he Kariki.

<span id="an_16:2">16:2</span> He pai te korero mona a nga teina i
Raihitara, i Ikoniuma.

<span id="an_16:3">16:3</span> I mea a Paora kia haere ia hei hoa mona;
a tangohia ana ia, kotia ana, he mea hoki mo nga Hurai e noho ana i aua
wahi: i matau hoki ratou katoa he kariki tona papa.

<span id="an_16:4">16:4</span> A, i a ratou e haereere ana i nga pa, ka
tukua e ratou hei pupuri ma ratou nga tikanga i whakaritea e nga
apotoro, e nga kaumatua, i Hiruharama.

<span id="an_16:5">16:5</span> Na ka whakaukia nga hahi ki te whakapono,
ka nui haere hoki i tenei ra, i tenei ra.

<span id="an_16:6">16:6</span> ¶ Na haere ana ratou na waenganui o te
whenua o Pirikia, o Karatia, kua araia hoki e te Wairua Tapu kei korero
i te kupu ki Ahia;

<span id="an_16:7">16:7</span> A, i te taenga atu ki Maihia, ka
whakamatau ratou ki te haere ki Pitinia; heoi kihai i tukua e te Wairua
o Ihu;

<span id="an_16:8">16:8</span> Na kapea ana Maihia, ka haere ki Toroa.

<span id="an_16:9">16:9</span> A ka kitea e Paora he kitenga i te po: He
tangata no Makeronia e tu ana, e tohe ana ki a ia, e mea ana, Whiti mai
ki Makeronia, awhinatia matou.

<span id="an_16:10">16:10</span> A, no ka kitea te kitenga, ka mea tonu
matou kia haere ki Makeronia, i whakaaro hoki, na te Atua matou i
karanga ki te kauwhau i te rongopai ki a ratou.

<span id="an_16:11">16:11</span> Heoi, ko te rerenga atu i Toroa, ka
tika tonu matou ki Hamotarakia, a ao ake te ra ki Neapori;

<span id="an_16:12">16:12</span> I reira atu ki Piripai, ko te pa nui ia
o taua wahi o Makeronia, he koroni no Roma: a noho ana matou i taua pa a
taka noa etahi ra.

<span id="an_16:13">16:13</span> Na i te ra hapati ka haere matou ki
waho o te pa, ki te taha o tetahi awa, he whakaaro ko te wahi tera hei
karakiatanga; a ka noho, ka korero ki nga wahine i haere tahi ake.

<span id="an_16:14">16:14</span> Na ka whakarongo tetahi wahine, ko
Riria te ingoa, he kaihoko papura, no te pa o Taiataira, he wahine
karakia ki te Atua: he mea whakapuare tona ngakau e te Ariki, i rongo ai
ia ki nga mea i korerotia e Paora.

<span id="an_16:15">16:15</span> A, no ka oti ia te iriiri, ratou ko
tona whare, ka tohe ia, ka mea, Ki te mea kua whakaaro koutou he pono
taku mahi ki te Ariki, tomo mai koutou, e noho ki toku whare. Na ka
tohea matou e ia.

<span id="an_16:16">16:16</span> ¶ Na, i a matou e haere ana ki te wahi
inoi, ka tutaki ki a matou tetahi kotiro, he wairua matakite nei tona,
he nui te utu i riro i a ia ma ona rangatira, i a ia e poropiti ana:

<span id="an_16:17">16:17</span> Ka whai ia i a matou ko Paora, ka
karanga, ka mea, he pononga enei tangata na te Atua, na te Runga Rawa, e
whakapuakina ana e ratou te ara o te ora ki a koutou.

<span id="an_16:18">16:18</span> Na he maha nga ra i mea ai ia i tenei.
Otiia ka hoha a Paora, ka tahuri, ka mea ki te wairua, Ko taku kupu
tenei ki a koe i runga i te ingoa o Ihu Karaiti, puta mai i roto i a ia,
A puta mai ana i taua haora ano.

<span id="an_16:19">16:19</span> Otira, no te kitenga o ona rangatira
kua kore he mahinga moni ma ratou, ka mau ki a Paora raua ko Hira, ka
toia ki te kainga hoki ki nga rangatira;

<span id="an_16:20">16:20</span> A, ka oti raua te mau ki nga
kaiwhakawa, ka mea, Ko enei tangata, he Hurai nei, e tino whakararuraru
ana i to tatou pa,

<span id="an_16:21">16:21</span> E whakapuakina ana hoki e raua he
ritenga e kore nei e tika kia whakaaetia, kia mahia e tatou, e nga
tangata o Roma.

<span id="an_16:22">16:22</span> Na ko te whakatikanga o te mano ki a
raua; ka huhua o raua kakahu e nga kaiwhakawa, ka mea kia whiua ki te
rakau.

<span id="an_16:23">16:23</span> A, ka maha o raua whiunga e ratou, ka
maka raua ki te whare herehere, ka tohutohutia te kaitiaki herehere, kia
mau tana pupuri i a raua.

<span id="an_16:24">16:24</span> No te rironga i a ia o taua kupu, ka
maka raua e ia ki te whare herehere i roto rawa, ka whakauria o raua
waewae ki te rakau.

<span id="an_16:25">16:25</span> ¶ Na i waenganui po ka inoi a Paora
raua ko Hira, ka waiata atu ki te Atua, me te whakarongo ano nga
herehere ki a raua;

<span id="an_16:26">16:26</span> Na ka pa whakarere he ru nui, i ngarue
ai nga turanga o te whare herehere: a puare tonu atu nga tatau katoa,
whakakorokoroa ana nga herenga o nga tangata katoa.

<span id="an_16:27">16:27</span> A, ka oho te kaitiaki herehere i te
moe, ka kite i nga tatau o te whare herehere e puare ana, na ka unu i
tana hoari, ka mea ki te patu i a ia ano, hua noa kua oma nga herehere.

<span id="an_16:28">16:28</span> Na kanui te reo o Paora ki te karanga,
ka mea, Kauaka tetahi mea kino e meatia ki a koe: ina tonu hoki matou
katoa.

<span id="an_16:29">16:29</span> A karangatia ana e ia he rama, ka rere
ki roto, ka haere wiri, ka takoto ki te aroaro o Paora raua ko Hira,

<span id="an_16:30">16:30</span> Ka arahina hoki raua ki waho, ka mea, E
hoa ma, me aha ka ora ai ahau?

<span id="an_16:31">16:31</span> Ka mea raua, Me whakapono ki te Ariki,
ki a Ihu Karaiti, ka ora ai koe, koutou tahi ko tou whare.

<span id="an_16:32">16:32</span> Na ka korerotia te kupu a te Ariki ki a
ia, ki nga tangata katoa hoki i roto i tona whare.

<span id="an_16:33">16:33</span> A ka mauria raua e ia i taua haora o te
po, ka horoia o raua whiunga; na iriiria tonutia iho, a ia me ana
tangata katoa.

<span id="an_16:34">16:34</span> A ka arahina raua e ia ki tona whare,
ka whakaturia he tepu kai ki mua i a raua, a nui atu tona hari, me tona
whare katoa, i te mea kua whakapono nei ki te Atua.

<span id="an_16:35">16:35</span> ¶ I te aonga ake ia o te ra, ka tonoa
nga katipa e nga kaiwhakawa, i mea, Tukua aua tangata kia haere.

<span id="an_16:36">16:36</span> Na ka korerotia e te kaitiaki herehere
enei kupu ki a Paora, ka mea, Kua tono tangata mai nga kaiwhakawa, kia
tukua korua: tena ra puta mai, haere i runga i te rangimarie.

<span id="an_16:37">16:37</span> Na ko te kinga atu a Paora, Kua whiua
nuitia nei maua e ratou, ahakoa kahore i whakawakia, he tangata hoki no
Roma, a kua maka maua ki te whare herehere; a kei te maka pukutia atu
maua aianei e ratou? Kahore rapea: engari ma ratou tonu e haere m ai, e
whakaputa i a maua ki waho.

<span id="an_16:38">16:38</span> na ka korerotia enei kupu e nga katipa
ki nga kaiwhakawa: a ka wehi, i to ratou rongonga no Roma raua;

<span id="an_16:39">16:39</span> Na ka haere mai ratou, ka tohe ki a
raua; a, ka oti raua te arahi ki waho, ka mea ratou kia haere atu raua i
te pa.

<span id="an_16:40">16:40</span> A ka puta atu raua i te whare herehere,
ka tomo ki te whare o Riria: a, no ka kite raua i nga teina, ka
whakamarie i a ratou, ka haere.

<span id="an_17:1">17:1</span> ¶ Na, ka haereere raua i Amapipori, i
Aporonia, ka tae ki Teharonika; he whare karakia no nga Hurai i reira:

<span id="an_17:2">17:2</span> A ka tomo atu a Paora ki a ratou, he
tikanga hoki nana, a e toru nga hapati i korerorero ai ki a ratou i roto
i nga karaipiture,

<span id="an_17:3">17:3</span> I whakapuaki ai, i korero ai, kua takoto
hoki te tikanga kia mamae a te Karaiti, kia ara mai hoki i te hunga
mate; a ko tenei Ihu, e kauwhautia nei e ahau ki a koutou, ko ia te
Karaiti.

<span id="an_17:4">17:4</span> Na ka whakapono etahi o ratou, ka piri
hoki ki a Paora raua ko Hira; he tokomaha hoki o nga Kariki karakia,
kihai hoki i ruarua nga wahine rangatira.

<span id="an_17:5">17:5</span> Heoi ka hae nga Hurai, ka tango ki a
ratou i etahi tangata kikino o te hunga mangere, ka huihuia nga tangata,
ka whakaohotia te pa; na ko te huakanga ki te whare o Hahona, ka mea kia
whakaputaina raua ki te iwi.

<span id="an_17:6">17:6</span> A, no te korenga i kitea raua, ka toia e
ratou a Hahona ratou ko etahi teina ki nga rangatira o te pa, ka
karanga, Kua tae mai ki konei nga tangata i whakatutungia ai te ao;

<span id="an_17:7">17:7</span> Kua puritia hoki e Hahona; e tika ke ana
nga mahi a tenei hunga katoa i nga ture a Hiha, e mea ana, tera atu
tetahi kingi, ko Ihu.

<span id="an_17:8">17:8</span> Na, ka rongo te mano ratou ko nga
rangatira o te pa ki enei mea, ka pororaru.

<span id="an_17:9">17:9</span> Na ka tango ratou i etahi moni pupuri i a
Hahona ratou ko era atu, a tukua atu ana ratou.

<span id="an_17:10">17:10</span> ¶ Na tonoa tonutia atu e nga teina a
Paora raua ko Hira i te po ki Peria: i to raua taenga atu, ka haere ki
te whare karakia o nga Hurai.

<span id="an_17:11">17:11</span> Engari enei i nui atu te ahua rangatira
i to nga tangata o Teharonika, i hohoro tonu ratou te tango i te kupu, a
i tenei ra, i tenei ra i rapu i roto i nga karaipiture i te tikanga o
enei mea.

<span id="an_17:12">17:12</span> Na he tokomaha o ratou i whakapono;
kihai hoki i tokoiti nga wahine rangatira o nga Kariki, me nga tane
hoki.

<span id="an_17:13">17:13</span> Otira, i te mohiotanga o nga Hurai o
Teharonika, tera te kupu a te Atua te kauwhautia ana e Paora ki Peria,
ka haere hoki ratou ki reira ki te whakaoho, ki te whakararuraru i nga
mano.

<span id="an_17:14">17:14</span> Na tonoa tonutia atu e nga teina a
Paora kia haere tae noa ki te moana: ko Hira ia raua ko Timoti i noho ki
reira.

<span id="an_17:15">17:15</span> Na ka kawea a Paora e ona kaiarahi ki
Atena: a, ka riro he kupu ki a Hira raua ko Timoti kia hohoro te haere
ki a ia, ka hoki ratou.

<span id="an_17:16">17:16</span> ¶ Na, i a Paora e tatari ana ki a raua
i Atene, ka oho tona wairua i roto i a ia, i tana kitenga i te pa e ki
ana i te whakapakoko.

<span id="an_17:17">17:17</span> Na totohe ana ia i roto i te whare
karakia ki nga Hurai ratou ko nga tangata karakia, i te kainga hoko hoki
i nga ra katoa ki nga tangata i pono ki a ia.

<span id="an_17:18">17:18</span> A ka ngangare ki a ia etahi tohunga o
nga Epikureana, o nga Toika. Ko etahi i mea, he aha ta tenei tangata
korerorero e mea nei? i mea etahi, Me te mea he kaiwhakapuaki ia i etahi
atua tauhou: mo tana kauwhau i a Ihu, i te aranga, ki a ratou.

<span id="an_17:19">17:19</span> Na ka mau ratou ki a ia, ka kawea ki
Areopaka, ka mea, Kia mohio matou, he aha ranei tenei ako hou e
korerotia nei e koe?

<span id="an_17:20">17:20</span> Poka ke hoki nga mea e mauria mai nei e
koe ki o matou taringa: koia matou i mea ai kia mohio, he aha enei mea.

<span id="an_17:21">17:21</span> Ka mutu hoki ta nga tangata katoa o
Atene, ratou ko nga manuhiri e noho ana i reira, e watea ai, ko te
korero ranei, ko te whakarongo ranei ki tetahi mea hou.

<span id="an_17:22">17:22</span> ¶ Na ka tu a Paora i waenganui o
Areopaka, ka mea, E nga tangata o Atene, i nga mea katoa ka kite ahau he
ahua nui ke to koutou wehi ki nga atua maori.

<span id="an_17:23">17:23</span> I ahau hoki e haereere ana, e
matakitaki ana i nga mea e karakia nei koutou, ka kite ahau i tetahi
aata i tuhia nei i runga, KI TE ATUA NGARO. Heoi ko ta koutou e karakia
kuware nei, ko ia taku e whakaatu nei ki a koutou.

<span id="an_17:24">17:24</span> Ko te Atua, nana nei i hanga te ao me
nga mea katoa i roto, ko ia nei te Ariki o te rangi, o te whenua, e kore
ia e noho ki nga whare i hanga e te ringa;

<span id="an_17:25">17:25</span> E kore ano e mahia he mea mana e te
ringa tangata, me te mea he mate nona ki tetahi aha ranei, ko ia hoki
hei homai i te ora, i te manawa, i nga mea katoa, ki nga tangata katoa;

<span id="an_17:26">17:26</span> Kotahi ano te toto i hanga ai e ia nga
iwi katoa o nga tangata, hei noho ki te mata katoa o te whenua, nana
hoki i whakatakoto o ratou wa i whakaritea i mua, me nga kaha o to ratou
nohoanga;

<span id="an_17:27">17:27</span> Kia rapu ai ratou i te Atua, me kore e
whawha, e kite i a ia, ahakoa ra kahore ia i matara atu i a tatou katoa:

<span id="an_17:28">17:28</span> Nana hoki tatou i ora ai, i korikori
ai, i noho ai; i pera hoki te korero a etahi o o koutou kaitito, Ko
tatou hoki tona uri.

<span id="an_17:29">17:29</span> Na, he uri nei tatou no te Atua, e kore
e tika kia mea tatou, kei te rite te Atua ki te koura, ki te hiriwa, ki
te kohatu, ki te mea i whakairoa e te mohio, e te whakaaro o te tangata.

<span id="an_17:30">17:30</span> Na kahore i whakaaroa e te Atua nga wa
o te kuwaretanga; inaianei ia kua whakahau ia i nga tangata katoa o nga
wahi katoa kia ripeneta:

<span id="an_17:31">17:31</span> Kua rite hoki i a ia he ra e whakawa ai
ia i te ao i runga i te tika, ara ma te tangata kua whakaritea nei e ia;
kua tukua nei hoki he tohu ki nga tangata katoa, i tana whakaarahanga i
a ia i te hunga mate.

<span id="an_17:32">17:32</span> ¶ Na ka rangona e ratou te aranga o te
hunga mate, ka tawai etahi; ko etahi i mea, Taihoa matou e whakarongo
ano ki tenei mea i a koe.

<span id="an_17:33">17:33</span> Heoi puta atu ana a Paora i waenganui i
a ratou.

<span id="an_17:34">17:34</span> Ko etahi tangata ia i piri ki a ia, i
whakapono; i roto i a ratou a Rionaihia no Areopaka, ko tetahi wahine,
ko Ramari te ingoa, ratou ko etahi atu.

<span id="an_18:1">18:1</span> ¶ Muri iho i enei mea ka haere atu a
Paora i Atene, ka tae ki Koriniti;

<span id="an_18:2">18:2</span> Na ka kite ia i tetahi Hurai ko Akuira te
ingoa, i whanau ki Ponoto, he mea tae hou mai i Itari, raua ko tana
wahine, ko Pirihira; kua whakahaua hoki e Karauria kia haere atu nga
Hurai katoa i Roma: a ka haere ia ki a raua.

<span id="an_18:3">18:3</span> A, no te mea kotahi ta ratou mahi, ka
noho ia ki a raua, ka mahi ratou: he tui teneti hoki ta raua mahi.

<span id="an_18:4">18:4</span> Na ka korerorero ia i roto i te whare
karakia i nga hapati katoa, e tohe ana ki nga Hurai ratou ko nga Kariki.

<span id="an_18:5">18:5</span> No te taenga mai ia o Hira raua ko Timoti
i Makeronia, ka takare te ngakau o Paora, ka whakapuaki ki nga Hurai ko
Ihu te Karaiti.

<span id="an_18:6">18:6</span> Heoi, i a ratou ka whakatika, ka
kohukohu, ka ruia e ia ona kakahu, ka mea ki a ratou, hei runga i o
koutou matenga o koutou toto; ka ma ahau: ko tenei ka haere ahau ki nga
Tauiwi.

<span id="an_18:7">18:7</span> ¶ Na ka haere atu ia i reira, ka tomo ki
te whare o tetahi tangata, ko Taituha Hutuha te ingoa, he tangata
karakia ki te Atua, ko tona whare i tata tonu ki te whare karakia.

<span id="an_18:8">18:8</span> Na ka whakapono a Kirihipu, te rangatira
o te whare karakia, me tona whare katoa ki te Ariki; he tokomaha hoki
nga Koriniti, i a ratou ka rongo, i whakapono, i iriiria hoki.

<span id="an_18:9">18:9</span> A ka korero moemoea te Ariki ki a Paora i
te po, Kaua e wehi, engari me korero, kei noho puku:

<span id="an_18:10">18:10</span> Kei a koe hoki ahau, e kore hoki tetahi
tangata e pa ki a koe, e hoatu i te kino ki a koe: he nui hoki aku
tangata i tenei pa.

<span id="an_18:11">18:11</span> Na kotahi te tau e ono marama i noho ai
ia i reira, i whakaako ai i te kupu a te Atua i roto i a ratou.

<span id="an_18:12">18:12</span> ¶ Na, i a Kario e noho ana hei kawana
mo Akaia, kotahi tonu whakatikanga o nga Hurai ki a Paora, a kawea ana
ia ki te nohoanga whakawa,

<span id="an_18:13">18:13</span> Ka mea, E kukume ana tenei i nga
tangata ki tetahi karakia ki te Atua e poka ke ana i ta te ture.

<span id="an_18:14">18:14</span> A, e mea tonu ana te mangai o Paora ki
te puaki, ka mea a Kario ki nga Hurai, E nga Hurai, mehemea ko tetahi
hanga he, ko tetahi mahi kino ranei, he tika kia ata whakarongo ahau ki
a koutou:

<span id="an_18:15">18:15</span> Ko tenei he totohe korero, he mea ki
nga ingoa, ki ta koutou ture, kei a koutou te whakaaro; e kore hoki ahau
e pai kia waiho ahau hei kaiwhakawa mo ena mea.

<span id="an_18:16">18:16</span> Na peia atu ana ratou e ia i te
nohoanga whakawa.

<span id="an_18:17">18:17</span> Na ka mau nga Kariki katoa ki a Hotene,
rangatira o te whare karakia, a whiua ana ia i mua o te nohoanga
whakawa. Heoi kihai a Kario i whakaaro ki tetahi o enei mea.

<span id="an_18:18">18:18</span> ¶ A, ka maha nga ra i noho ai a Paora,
ka poroporoaki ia ki nga teina, a rere ana ki Hiria, ratou ko Pirihira
ko Akuira; he mea moremore tona i Kenekerea: he ki taurangi hoki nana.

<span id="an_18:19">18:19</span> A ka tae ratou ki Epeha, ka mahue raua
i a ia ki reira: ko ia i tomo ki te whare karakia, korerorero ai ki nga
Hurai.

<span id="an_18:20">18:20</span> A, i ta ratou meatanga kia roa atu te
wa e noho ai ia ki a ratou, kihai ia i whakaae;

<span id="an_18:21">18:21</span> Heoi poroporoaki ana ki a ratou, ka
mea, E hoki mai ano ahau ki a koutou, ki te pai te Atua; a rere atu ana
ia i Epeha.

<span id="an_18:22">18:22</span> A, no ka u ia ki Hiharia, ka haere atu
ka oha ki te hahi, a haere ana ki Anatioka.

<span id="an_18:23">18:23</span> A, roaroa iho ki reira, ka haere, a
haereerea marietia ana e ia te whenua o Karatia, o Pirikia, me te whakau
i nga akonga katoa.

<span id="an_18:24">18:24</span> ¶ Na ka haere mai tetahi Hurai ki
Epeha, ko Aporo te ingoa, i whanau ki Arehanaria, he pu korero, he
tangata kaha ki nga karaipiture.

<span id="an_18:25">18:25</span> I whakaakona tenei tangata ki te ara o
te Ariki; he tangata ia e toko tonu ake ana te ngakau, ka korero ia,
tika tonu hoki tana whakaako i nga mea mo Ihu; heoi ano tana i matau ai
ko te iriiri a Hoani;

<span id="an_18:26">18:26</span> Ka anga ia ka korero nui i roto i te
whare karakia. No te rongonga o Akuira raua ko Pirihia ki a ia, ka mau
raua ki a ia, ka ata whakaatu ki a ia i te ara o te Atua.

<span id="an_18:27">18:27</span> A, no ka mea ia kia haere ki Akaia, ka
tautokona ia e nga teina, a ka tuhituhi ratou ki nga akonga kia
whakamanuhiritia ia e ratou: a, no tona taenga atu, ka whakakahangia e
ia te hunga i meinga nei e te aroha noa kia whakapono:

<span id="an_18:28">18:28</span> Kaha rawa hoki tana whawhati i ta nga
Hurai i roto i te huihui; whakaaturia ana e ia ta nga karaipiture mo
Ihu, ko te Karaiti ia.

<span id="an_19:1">19:1</span> ¶ I a Aporo i Koriniti, ka puta atu a
Paora na nga wahi o runga, ka tae ki Epeha: a tupono atu ko etahi
akonga.

<span id="an_19:2">19:2</span> A ka mea ki a ratou, I riro ranei te
Wairua Tapu i a koutou i to koutou whakaponotanga? Ano ra ko ratou ki a
ia, Kahore, kiano matou i rongo noa mehemea te Wairua Tapu i homai.

<span id="an_19:3">19:3</span> Ka mea ia ki a ratou, I iriiria oti
koutou ki roto ki te aha? Ka mea ratou, Ki roto ki ta Hoani iriiri.

<span id="an_19:4">19:4</span> Na ka mea a Paora, Ko ta Hoani iriiri he
iriiri ripeneta. I mea ia ki te iwi, kia whakapono ratou ki tetahi e
haere mai ana i muri i a ia, ara ki a Ihu.

<span id="an_19:5">19:5</span> A, ka rongo ratou i tenei, ka iriiria i
runga i te ingoa o te Ariki, o Ihu.

<span id="an_19:6">19:6</span> Na ka oti te whakapa e Paora ona ringa ki
runga ki a ratou, ka tae mai te Wairua Tapu ki a ratou; na ka korerotia
e ratou nga reo, ka poropiti hoki.

<span id="an_19:7">19:7</span> A ko to ratou tokomaha kei te tekau ma
rua.

<span id="an_19:8">19:8</span> ¶ Na ka tomo ia ki te whare karakia, ka
korero maia atu, e toru nga marama i korerorero ai, i kukume ai ki nga
mea o te rangatiratanga o te Atua.

<span id="an_19:9">19:9</span> A, ka pakeke etahi, ka whakateka, ka
whakahawea ki taua ritenga i te aroaro o te mano, ka mawehe atu ia i
roto i a ratou, ka wehea ketia nga akonga, ka korerorero i tenei ra, i
tenei ra, i roto i te kura o Tairanu.

<span id="an_19:10">19:10</span> Na e rua ona tau i penei ai; a ka rongo
katoa te hunga e noho ana i Ahia, nga Hurai, nga Kariki, i te kupu a te
Ariki, a Ihu.

<span id="an_19:11">19:11</span> Na ehara i te merekara noa ake a te
Atua i mea ai kia meatia e nga ringa o Paora:

<span id="an_19:12">19:12</span> Ina hoki, i te mauranga atu i nga
aikiha me nga arai i tona tinana ki te hunga mate, mutu ake o ratou
mate, a puta atu ana nga wairua kino i roto i a ratou.

<span id="an_19:13">19:13</span> ¶ Katahi ka anga etahi o nga Hurai
haereere noa, he hunga pei wairua, ka whakahua i te ingoa o te Ariki, o
Ihu ki runga ki etahi i nga wairua kino, ka mea, He whakahua tenei na
matou ki a koutou i a Ihu, i ta Paora e kauwhau nei.

<span id="an_19:14">19:14</span> Na i pera ano nga tama tokowhitu a
tetahi Hurai, a Hewa, he tohunga nui ia.

<span id="an_19:15">19:15</span> Na ka whakahoki te wairua kino, ka mea
ki a ratou, E mohio ana ahau ki a Ihu, e matau ana ki a Paora; ko koutou
ia, ko wai ra?

<span id="an_19:16">19:16</span> Na ko te tupeketanga o te tangata i a
ia nei te wairua kino ki a ratou, kua kaha i a ratou, taea ana ratou e
ia, no ka oma tahanga ratou, ka oma mamae atu i taua whare.

<span id="an_19:17">19:17</span> A ka mohiotia tenei e nga tangata katoa
e noho ana i Epeha, e nga Hurai ratou tahi ko nga Kariki; a ka tau te
wehi ki a ratou katoa, a whakanuia ana te ingoa o te Ariki, o Ihu.

<span id="an_19:18">19:18</span> A he tokomaha o te hunga whakapono i
haere mai, i whaki, i whakakite i a ratou mahi.

<span id="an_19:19">19:19</span> He tokomaha ano o te hunga i mahi i nga
mahi tinihanga, i huihui i a ratou pukapuka, a tahuna ana i te aroaro o
te katoa: a ka taua nga utu o aua pukapuka, ka kitea e rima tekau mano
hiriwa.

<span id="an_19:20">19:20</span> Koia ano te nui o te tupu o te kupu a
te Atua, te kaha.

<span id="an_19:21">19:21</span> ¶ A, no ka rite enei mea, ka mea a
Paora i roto i tona wairua, kia tika na Makeronia, na Akaia, kia haere
ki Hiruharama; i mea ia, Ka tae ahau ki reira, ko Roma ano taku e tiki
ai e titiro.

<span id="an_19:22">19:22</span> A tokorua ana i tono ai ki Makeronia o
te hunga e mahi ana ki a ia, ko Timoti raua ko Eratu; ko ia i noho iho i
Ahia mo tetahi wa.

<span id="an_19:23">19:23</span> Na i taua wa kihai i nohinohi te
ngangau i puta ake mo taua Ara.

<span id="an_19:24">19:24</span> Tera hoki tetahi tangata, ko Rimitiriua
te ingoa, he kaimahi hiriwa, nana nei i hanga nga temepara hiriwa o
Riana, kihai hoki i nohinohi nga utu i tika mai i tana mahi ki nga
kaihanga;

<span id="an_19:25">19:25</span> Na ka whakaminea ratou e ia me era
kaimahi o nga pera, a ka mea, E mara ma, e matau ana koutou, no tenei
mahi a tatou rawa.

<span id="an_19:26">19:26</span> Na e kite ana, e rongo ana koutou,
ehara i te mea ko Epeha anake, engari he iti te wahi o Ahia katoa kua
mahue nei i tenei Paora te kukume, te whakapeau ke i te tini o te
tangata, e mea ana ia, Ehara enei i te atua, e hanga nei e te ringa:

<span id="an_19:27">19:27</span> Na ehara i te mea ko to tatou nei wahi
anake ka tata te kore noa iho; tera ano hoki e whakakahoretia te
temepara o te atua nui, o Riana, a meake memeha noa iho tona nui, e
karakiatia nei e Ahia katoa, e te ao.

<span id="an_19:28">19:28</span> A, no to ratou rongonga, a ka ki i te
riri, ka karanga ake, ka mea, He nui a Riana o nga Epehi.

<span id="an_19:29">19:29</span> Na ka tutu te puehu o te pa katoa: a,
ka oti te hopu e ratou a Kaiu raua ko Aritaku, he hunga no Makeronia, he
hoa haere no Paora, na kotahi tonu ta ratou kokiritanga ki te whare
matakitaki.

<span id="an_19:30">19:30</span> A, i a Paora e mea ana kia tomo ki roto
ki te iwi, kihai ia i tukua e nga akonga.

<span id="an_19:31">19:31</span> Na ka unga tangata mai etahi o nga
rangatira o Ahia, i pai nei ki a ia, ka mea kia kaua ia e tuku i a ia ki
roto ki te whare matakitaki.

<span id="an_19:32">19:32</span> Heoi puta ke te karanga a etahi, puta
ke a etahi: tino raruraru hoki taua whakaminenga; ko te nuinga kihai i
matau ki te mea i huihui ai ratou.

<span id="an_19:33">19:33</span> Na ka mauria e ratou a Arehanara i roto
i te hui, na nga Hurai ia i mea kia whakatika atu. A tawhiri ana te
ringa o Arehanara, i mea hoki kia korerotia e ia ta ratou ki te iwi.

<span id="an_19:34">19:34</span> Heoi ka matau ratou he Hurai ia, kotahi
tonu te reo o te katoa ki te karanga, a tata noa ki te rua nga haora, He
nui a Riana o nga Epehi.

<span id="an_19:35">19:35</span> A, ka mariri iho te huihui i te
kaiwhakawa, ka mea ia, E nga Epehi, ko wai te tangata kahore e mohio ko
te pa o nga Epehi te kaitiaki temepara o te atua nui, o Riana, o te
whakapakoko ano hoki i taka iho i a Hupita?

<span id="an_19:36">19:36</span> Na, ka kore nei enei mea e taea te
whakakorekore, heoi kia ata noho, kaua hoki e hikaka te mahi.

<span id="an_19:37">19:37</span> Kua arahina mai nei hoki e koutou enei
tangata ki konei, ehara nei i te hunga tahae mea tapu, ehara hoki i te
hunga kohukohu ki to tatou atua.

<span id="an_19:38">19:38</span> Na, ki te mea he kupu ta Rimitiriu
ratou ko ona hoa mahi mo tetahi tangata, e taea te whakawa, a tenei ano
nga kawana: ma ratou ratou e whakawa.

<span id="an_19:39">19:39</span> Na, ki te mea he mea ke ta koutou e
whai na, waiho ma te runanga tika te ritenga.

<span id="an_19:40">19:40</span> Ko wai hoki ka tohu? tera pea tatou e
whakawakia mo tenei ngangautanga onaianei, kahore nei ona take; kahore
hoki he take e tika ai ta tatou korero mo tenei huihui.

<span id="an_19:41">19:41</span> A, no ka puaki enei kupu ana, ka tonoa
atu e ia te whakaminenga.

<span id="an_20:1">20:1</span> ¶ A, no te mutunga o te ngangau, ka
karangatia e Paora nga akonga, ka tohutohu i a ratou, ka poroporoaki, a
turia atu ana e ia, haere ana ki Makeronia.

<span id="an_20:2">20:2</span> A ka haereerea e ia aua wahi, me te
whakahau i a ratou ki nga kupu maha, a haere ana ia ki Kariki;

<span id="an_20:3">20:3</span> A, ka toru ona marama ki reira, i nga
Hurai ano e whakatakoto whakaaro ana mona, i a ia meake rere ki Hiria,
ka whakaaro ia kia hoki ma Makeronia.

<span id="an_20:4">20:4</span> A i haere tahi i a ia tae noa ki Ahia, a
Hopate o Peria, te tama a Piru; a Kaiu o Rerepe; a Timoti hoki ratou ko
Tikiku, ko Toropimu o Ahia.

<span id="an_20:5">20:5</span> Otira kua haere atu enei i mua, a e
tatari mai ana ki a matou i Toroa.

<span id="an_20:6">20:6</span> Na i te mutunga o nga ra o te taro
rewenakore ka rere atu matou i Piripai, a po rima ka tae atu ki a ratou
ki Toroa; a e whitu nga ra i noho ai ki reira.

<span id="an_20:7">20:7</span> ¶ Na i te ra tuatahi o te wiki, i te mea
kua huihui matou ki te whawhati taro, ka kauwhau a Paora ki a ratou, e
mea ana hoki ki te haere i te aonga ake; a ka kumea roatia tana korero a
waenganui po ra ano.

<span id="an_20:8">20:8</span> A he maha nga rama i te ruma i runga, i
te wahi i huihui ai matou.

<span id="an_20:9">20:9</span> Na tera tetahi taitamariki, ko Utiku te
ingoa, i te matapihi e noho ana, kua tino parangia e te moe: a, ka roa
tonu te kauwhau a Paora, na ka pehia rawatia ia e te moe, na ka taka iho
i te toru o nga whakapaparanga o nga ruma, tangohia rawatia ak e kua
mate.

<span id="an_20:10">20:10</span> Na ka heke iho a Paora, a hinga ana ki
runga ki a ia, awhi ana i a ia, ka mea, kei ngangau koutou; kei roto
hoki i a ia tona wairua.

<span id="an_20:11">20:11</span> Na ka kake atu ano ia, ka whawhati
taro, ka kai, a ka roa rawa te korero a puao noa, ka haere.

<span id="an_20:12">20:12</span> Heoi arahina oratia atu ana e ratou
taua taitama, kihai hoki i nohinohi te koa.

<span id="an_20:13">20:13</span> ¶ Na ko matou kua riro i mua ki te
kaipuke, a rere ana ki Aho, i mea kia utaina a Paora i reira: nana hoki
i whakarite, i mea hoki ko ia me ra uta.

<span id="an_20:14">20:14</span> A ka tutaki ki a matou ki Aho, ka
utaina ia, a rere ana matou ki Mitirini.

<span id="an_20:15">20:15</span> Rere atu ana matou i reira, a i te
aonga ake ka taea te ritenga atu o Kio; ao ake ano ka u ki Hamo a noho
ana ki Torokiriuma; ao ake ano ka u ki Miretu.

<span id="an_20:16">20:16</span> I mea hoki a Paora kia rere i waho ake
o Epeha, kei roa ia ki Ahia: i porangi hoki me kore e rokohanga atu ia e
te ra o te Petekoha ki Hiruharama.

<span id="an_20:17">20:17</span> ¶ Na ka tono tangata atu ia i Miretu ki
Epeha, hei tiki i nga kaumatua o te hahi.

<span id="an_20:18">20:18</span> A, no to ratou taenga mai ki a ia, ka
mea ia ki a ratou, E matau ana koutou ki taku tikanga i roto i a koutou
i nga ra katoa, no te ra tuatahi iho ano o toku taenga mai ki Ahia,

<span id="an_20:19">20:19</span> Papaku noa iho te ngakau i mahi ai ahau
ki te Ariki, he maha ia nga roimata me nga whakamatautau i pa ki ahau, i
nga Hurai e whakatakoto whakaaro ana moku:

<span id="an_20:20">20:20</span> Kihai i puritia e ahau tetahi o nga mea
pai; i whakakitea atu ano ki a koutou, i akona nuitia ki a koutou, i
tenei whare, i tenei whare;

<span id="an_20:21">20:21</span> I kauwhautia hoki ki nga Hurai, ki nga
Kariki, te ripeneta whaka te Atua, me te whakapono ki to tatou Ariki, ki
a Ihu Karaiti.

<span id="an_20:22">20:22</span> Na, tenei ahau te haere nei ki
Hiruharama, he hereherenga na te wairua, kahore hoki e mohio ki nga mea
e pa ki ahau i reira:

<span id="an_20:23">20:23</span> Heoi ano ko ta te Wairua Tapu e
whakaatu nei ki ahau i tenei pa, i tenei pa, e mea ana, kei te taria mai
ahau e nga mekameka, e nga mate.

<span id="an_20:24">20:24</span> Otira kahore ahau e ihupuku ki te ora,
hei painga ki ahau ake, engari kia taea taku e whai nei, me te mahi i
homai ki ahau e te Ariki, e Ihu, ara kia whakaaturia te rongopai o te
aroha noa o te Atua.

<span id="an_20:25">20:25</span> Na e mohio ana tenei ahau, heoi ano
kitenga o toku mata e tetahi o koutou, e te hunga i kauwhau haere nei
ahau i te rangatiratanga o te Atua i roto i a koutou.

<span id="an_20:26">20:26</span> Koia ahau ka mea nei ki a koutou
aianei, Kahore oku poke i nga toto o tetahi tangata.

<span id="an_20:27">20:27</span> Kihai hoki ahau i manawapa ki te
kauwhau i te whakaaro katoa o te Atua ki a koutou.

<span id="an_20:28">20:28</span> Na kia tupato ki a koutou, ki te kahui
katoa ano i meinga ai koutou e te Wairua Tapu hei kaitirotiro, whangaia
te hahi a te Atua i hokona nei e ia ki ona ake toto.

<span id="an_20:29">20:29</span> E mohio ana hoki ahau ki tenei ka riro
ahau, tera e puta mai ki a koutou he wuruhi nanakia, e kore nei e tohu i
te kahui;

<span id="an_20:30">20:30</span> A ka whakatika ake etahi tangata i roto
i a koutou ano, korero ai i nga mea parori ke, hei kukume i nga akonga
kia whai i a ratou.

<span id="an_20:31">20:31</span> Na reira, kia mataara, kia mahara ano
ki nga tau e toru kihai nei ahau i mangere i te po, i te ao, ki te
whakatupato i tenei, i tenei o koutou, me te tangi ano ahau.

<span id="an_20:32">20:32</span> Na, tenei ahau, te tuku nei i a koutou
ki te Atua, ki te kupu hoki o tona aroha noa, e kaha nei ki te whakatupu
ake, ki te hoatu hoki i tetahi wahi ki a koutou i roto i te hunga katoa
kua oti te whakatapu.

<span id="an_20:33">20:33</span> Kihai i hiahiatia e ahau te hiriwa, te
koura, te kakahu ranei, o tetahi.

<span id="an_20:34">20:34</span> E mohio ana ano koutou, na enei ringa i
mahi nga mea i matea e ahau, e oku hoa hoki.

<span id="an_20:35">20:35</span> I nga mea katoa i hoatu e ahau he
tauira ki a koutou, kia penei ta koutou mahi kia atawhaitia ai e koutou
te hunga ngoikore, me te mahara ki nga kupu a te Ariki, a Ihu, i mea ra
ia, Ko te whakawhiwhi, nui atu te hari i to te whiwhi.

<span id="an_20:36">20:36</span> ¶ I te mutunga o tenei whai kupu ana ka
tukua ona turi ki raro, ka inoi tahi ia me ratou katoa.

<span id="an_20:37">20:37</span> He nui hoki te tangi o te katoa; hinga
iho ratou ki runga ki te kaki o Paora, ka kihi i a ia;

<span id="an_20:38">20:38</span> I tino mamae pu hoki ratou i te kupu i
mea ai ia, heoi ano to ratou kitenga i tona mata. Na ka arahi ratou i a
ia ki te kaipuke.

<span id="an_21:1">21:1</span> ¶ Heoi ka wehe matou i a ratou, ka rere,
a tika tonu atu, tae noa ki Koha, a ao ake te ra kei Roro, i reira atu
ki Patara.

<span id="an_21:2">21:2</span> Na ka rokohanga tetahi kaipuke e
whakawhiti atu ana ki Pinika, a eke ana matou ki runga, rere ana.

<span id="an_21:3">21:3</span> A ka kitea Kaiperu, ka mahue ake i te
taha ki maui, ka rere atu matou ki Hiria, a ka u ki Taira: hei reira
hoki te kaipuke ruke ai i tona utanga.

<span id="an_21:4">21:4</span> A ka kitea nga akonga, e whitu nga ra i
noho ai matou ki reira: ka korero hoki ratou ki a Paora, he mea na te
Wairua, kia kaua ia e haere ki Hiruharama.

<span id="an_21:5">21:5</span> A ka rite aua ra o matou, ka puta atu
matou, ka haere; me te kawe ano ratou katoa, me nga wahine, me nga
tamariki, i a matou a waho ra ano o te pa: na ka tukua o matou turi ki
te tahatai, ka inoi;

<span id="an_21:6">21:6</span> Katahi ka poroporoaki matou tetahi ki
tetahi; a eke ana matou ki te kaipuke; ko ratou ia i hoki ki o ratou
kainga.

<span id="an_21:7">21:7</span> A ka tutuki to matou rerenga atu i Taira,
ka tae ki Toromai, na ka oha atu ki nga teina, a kotahi te ra i noho ai
ki a ratou.

<span id="an_21:8">21:8</span> ¶ I te aonga ake ka turia atu e matou, ka
haere ki Hiharia: a tomo ana ki te whare o Piripi kaikauwhau, ko ia nei
tetahi o nga tokowhitu; noho ana i a ia.

<span id="an_21:9">21:9</span> Na tokowha nga tamahine a taua tangata,
he wahine, he poropiti.

<span id="an_21:10">21:10</span> A ka maha o matou ra i noho ai, ka
haere mai tetahi poropiti i Huria, ko Akapu te ingoa.

<span id="an_21:11">21:11</span> A, no to ratou taenga mai ki a matou,
ka mau ki te whitiki o Paora, herea iho e ia ona ake ringa me ona
waewae, ka mea, Ko ta te Wairua Tapu korero tenei, E peneitia te here o
te tangata nona tenei whitiki e nga Hurai i Hiruharama, e tukua atu a no
ia ki nga ringa o nga Tauiwi.

<span id="an_21:12">21:12</span> Heoi, i to matou rongonga i enei mea,
ka tohe matou ko nga tangata o taua kainga, kia kaua ia e haere ki
Hiruharama.

<span id="an_21:13">21:13</span> Na ko te whakahokinga a Paora, he aha
ta koutou e tangi, e whakangakaukore nei i ahau? ehara hoki i te mea ko
te here anake taku e pai ai, engari ko te mate ano hoki ki Hiruharama,
mo te ingoa o te Ariki, o Ihu.

<span id="an_21:14">21:14</span> A, no tona korenga i rongo, ka mutu ta
matou, ka mea, Kia meatia ta te Ariki e pai ai.

<span id="an_21:15">21:15</span> ¶ A ka pahemo enei ra, ka takai matou i
a matou mea, a haere ana ki Hiruharama.

<span id="an_21:16">21:16</span> I haere tahi ano i a matou etahi o nga
akonga o Hiharia, na ratou i mau ake a Nahona o Kaiperu, he akonga
tawhito hei tukunga atu mo matou.

<span id="an_21:17">21:17</span> A, i to matou taenga ki Hiruharama, ka
koa nga teina ki a matou.

<span id="an_21:18">21:18</span> I te aonga ake ka haere tahi matou ko
Paora ki a Hemi: i reira ano nga kaumatua katoa.

<span id="an_21:19">21:19</span> Na ka oha ia ki a ratou, ka korerotia
takitahitia nga mea i mea ai te Atua kia mahia e ia i roto i nga Tauiwi.

<span id="an_21:20">21:20</span> No to ratou rongonga, ka whakakororia i
te Atua, ka mea ki a ia, Kua kite koe, e to matou teina, i nga mano tini
o nga Hurai kua whakapono nei; e uaua katoa ana hoki ki te ture:

<span id="an_21:21">21:21</span> Kua rongo ano hoki ratou ki a koe, e
whakaako ana koe i nga Hurai katoa i roto i nga Tauiwi, kia whakarerea a
Mohi, e mea ana kia kaua ratou e kokoti i nga tamariki, kia kaua ano e
haere i runga i nga ritenga o mua.

<span id="an_21:22">21:22</span> Na, me pehea? e kore hoki e kore ka
rongo ratou ki tou taenga mai.

<span id="an_21:23">21:23</span> Na, me mea e koe tenei e korerotia nei
e matou ki a koe: Tokowha o matou tangata, he kupu taurangi ta ratou;

<span id="an_21:24">21:24</span> Tangohia enei, kia purea ngatahitia
koutou, mau ano e utu a ratou mea, kia waruhia ai o ratou matenga: a ka
kite ratou katoa he teka noa nga mea i korerotia mou: engari ko koe, he
tika tau haere, kei te whakarite ano koe i te ture.

<span id="an_21:25">21:25</span> Tena ko nga Tauiwi kua whakapono, kua
tuhituhi atu matou, kua whakatakoto tikanga atu, kia tupato ratou i nga
mea e patua ana ma nga whakapakoko, i te toto, i te mea kua notia te
kaki, i te moe tahae.

<span id="an_21:26">21:26</span> Na ka mau a Paora ki aua tangata, a i
te aonga ake ka pure tahi, ka haere tahi ratou ki roto ki te temepara,
hei whakaatu ka whakaritea nga ra mo te purenga, kia whakaherea ra ano
he whakahere mo tetahi, mo tetahi o ratou.

<span id="an_21:27">21:27</span> ¶ Heoi ka tata nga ra e whitu te taka,
ka kitea ia i roto i te temepara e etahi Hurai o Ahia: na ratou i
whakaoho te mano katoa, a ka pa o ratou ringa ki a ia,

<span id="an_21:28">21:28</span> Ka karanga, E nga tangata o Iharaira,
awhinatia mai: Ko te tangata tenei e whakaako nei i nga tangata katoa o
nga wahi katoa ki nga mea whakahe mo te iwi, mo te ture, mo tenei kainga
hoki: kua kawea mai ano e ia etahi Kariki ki roto ki te temepa ra, a ka
noa nei i a ia tenei wahi tapu.

<span id="an_21:29">21:29</span> I kite hoki ratou i mua he hoa nona i
roto i te pa, ko Toropimu o Epeha; tohu noa ratou, kua mauria mai ia e
Paora ki roto ki te temepara.

<span id="an_21:30">21:30</span> Na ka oho te pa katoa, ka oma nga
tangata: a ka mau ratou ki a Paora, toia ana ia ki waho o te temepara:
tutakina tonutia atu nga tatau.

<span id="an_21:31">21:31</span> Na i a ratou e whai ana kia patua ia,
ka tae te rongo ki te rangatira mano o te hapu hoia, kua tutu te puehu i
Hiruharama katoa.

<span id="an_21:32">21:32</span> Na hohoro tonu tana mau ki etahi hoia,
ki etahi keneturio, a oma iho ana ki a ratou: a, no to ratou kitenga i
te rangatira mano, i nga hoia hoki, ka mutu te patu i a Paora.

<span id="an_21:33">21:33</span> Na ka whakatata mai te rangatira mano,
ka tango i a ia, ka mea kia herea ia ki nga mekameka e rua; a ka ui ko
wai ia, i aha hoki ia.

<span id="an_21:34">21:34</span> Na he karanga ano ta etahi, he karanga
ke ta etahi, i roto i te mano: na kihai ia i mohio ki te tino tikanga, i
te ngangau hoki, a whakahaua ana kia arahina ia ki te pa.

<span id="an_21:35">21:35</span> A, no tona taenga ki te pikitanga, ka
hikitia ia e nga hoia i te taututetutenga hoki a te tangata;

<span id="an_21:36">21:36</span> I aru hoki te huihui o te iwi, me te
karanga, Whakamatea ia.

<span id="an_21:37">21:37</span> A, no ka whano a Paora te kawea ki roto
ki te pa, ka mea ia ki te rangatira mano, E pai ana ranei kia korero
ahau i tetahi kupu ki a koe? Ka mea ia, E matau ana ranei koe ki te reo
Kariki?

<span id="an_21:38">21:38</span> Ehara oi koe i te Ihipiana, nana nei i
whakatupu te tutu i mua ake ra, a mauria ana e ia nga tangata kohuru e
wha mano ki te koraha?

<span id="an_21:39">21:39</span> Ka mea a Paora, he Hurai ahau, no
Tarahu o Kirikia, he tangata tupu no taua pa, ehara hoki i te pa
ingoakore: na ko taku inoi tenei ki a koe, tukua ahau kia korero ki te
iwi.

<span id="an_21:40">21:40</span> Na tukua ana e ia, a tu ana a Paora ki
te pikitanga, ka tawhiri tona ringa ki te iwi. Na mutu pu te turituri,
ka korero ia, no nga Hiperu te reo, ka mea,

<span id="an_22:1">22:1</span> ¶ E oku tuakana, e oku matua, whakarongo
ki tenei korero aku ki a koutou.

<span id="an_22:2">22:2</span> A, ka rongo ratou ko te reo Hiperu tana i
korero ai ki a ratou, katahi ka mutu rawa te kiki; a ka mea ia,

<span id="an_22:3">22:3</span> ¶ He Hurai ahau, i whanau ki Tarahu o
Kirikia, i whakatupuria i roto i tenei pa ki nga waewae o Kamariere, i
ata whakaakona ki te tino tikanga o te ture o nga matua, i uaua ano ahau
mo te Atua, i pena me koutou katoa inaianei.

<span id="an_22:4">22:4</span> A whakatoia ana e ahau nga tangata o
tenei tikanga, tae ana ki te mate; herea ana e ahau nga tane me nga
wahine, a tukua ana ki nga whare herehere.

<span id="an_22:5">22:5</span> Ma te tohunga nui tenei korero aku e
whakatika, ma te huihui hoki o nga kaumatua katoa: i riro mai hoki i
ahau a ratou pukapuka ki nga teina, a haere ana ahau ki Ramahiku, kia
herea, kia arahina mai hoki te hunga o reira ki Hiruharama kia whakama
maetia.

<span id="an_22:6">22:6</span> Na, i ahau e haere ana, e whakatata ana
ki Ramahiku, i te poutumarotanga, ka whiti whakarere mai ki ahau he
marama nui no te rangi.

<span id="an_22:7">22:7</span> A hinga ana ahau ki te whenua, ka rangona
he reo e mea ana ki ahau, E Haora, e Haora, he aha tau e whakatoi nei i
ahau?

<span id="an_22:8">22:8</span> Na ka whakahokia e ahau, Ko wai koe, e te
Ariki? Ka mea ia ki ahau, Ko Ihu ahau o Nahareta, e whakatoia nei e koe.

<span id="an_22:9">22:9</span> I kite ano oku hoa i te marama, otira
kihai i rongo i te reo ona i korero ki ahau.

<span id="an_22:10">22:10</span> Ka mea ahau, Me aha ahau, e te Ariki?
Ka mea te Ariki ki ahau, Whakatika, haere ki Ramahiku; a ka korerotia ki
a koe i reira nga mea katoa kua whakaritea kia meinga e koe.

<span id="an_22:11">22:11</span> Heoi, i te mea kahore ahau i kite, na
te kororia hoki o taua marama, ka arahina a ringatia ahau e oku hoa
haere, ka tae ki Ramahiku.

<span id="an_22:12">22:12</span> Na ko tetahi tangata, ko Anania, he
tangata karakia, i rite tonu nei ki ta te ture ana mahi, a e korerotia
paitia ana e nga Hurai katoa e noho ana i reira,

<span id="an_22:13">22:13</span> Haere mai ana ia ki ahau, a tu ana i
toku taha, ka mea mai ki ahau, E toku teina, e Haora, titiro ake. A i
taua haora ano ka titiro ahau ki a ia.

<span id="an_22:14">22:14</span> I mea ano ia, Na te Atua o o tatou
matua koe i whiriwhiri, kia matau ki tana e pai ai, kia kite i a te
Tika, kia rongo hoki i te reo o tona mangai.

<span id="an_22:15">22:15</span> No te mea ko koe hei kaiwhakaatu mana
ki nga tangata katoa, mo nga mea i kite ai, i rongo ai koe.

<span id="an_22:16">22:16</span> Na, he aha tau e whakaroa nei?
whakatika, kia iriiria koe, kia horoia ou hara, me te karanga ano ki te
ingoa o te Ariki.

<span id="an_22:17">22:17</span> A, no toku hokinga mai ki Hiruharama, i
ahau e inoi ana i roto i te temepara, ka puta te ngakau matakite ki
ahau;

<span id="an_22:18">22:18</span> A ka kite ahau i a ia e mea ana mai ki
ahau, E ahua, kia hohoro te haere atu i Hiruharama: e kore hoki ratou e
tango i tau korero moku.

<span id="an_22:19">22:19</span> Na ko taku meatanga, E te Ariki, e
matau ana ratou, he kaiherehere ahau, he kaiwhiu i roto i nga whare
karakia, i te hunga i whakapono ki a koe:

<span id="an_22:20">22:20</span> A, i te whakahekenga o nga toto o tou
kaiwhakaatu, o Tepene, i reira ahau e tu ana, e whakaae ana, e tiaki ana
hoki i nga kakahu o ona kaiwhakamate.

<span id="an_22:21">22:21</span> Na ko tana meatanga ki ahau, Haere: ka
unga hoki koe e ahau ki tawhiti ki nga Tauiwi.

<span id="an_22:22">22:22</span> ¶ A whakarongo ana ratou ki a ia taea
noatia tenei kupu, na ka hamama ratou, ka mea, Whakamatea atu te koroke
nei i runga i te whenua: e kore hoki e pai kia ora ia.

<span id="an_22:23">22:23</span> Heoi, i a ratou e karanga ana, e
rukeruke ana i o ratou kakahu, e akiri ana i te puehu ki te rangi,

<span id="an_22:24">22:24</span> Ka whakahau te rangatira kia kawea ia
ki te pa, ka mea kia whiua, kia uia; kia matau ai ia ki te mea i penei
ai ratou te karanga ki a ia.

<span id="an_22:25">22:25</span> A, ka oti ia te here e ratou ki nga
here, ka mea a Paora ki te keneturio e tu ana i reira, he mea tika ranei
kia whiua e koutou te tangata, he tangata no Roma, i te mea kahore ano i
mau noa tona he?

<span id="an_22:26">22:26</span> A, no te rongonga o te keneturio, ka
haere, ka korero ki te rangatira mano, ka mea, He aha tau e mea ai? no
Roma hoki te tangata nei.

<span id="an_22:27">22:27</span> Na ka haere mai te rangatira mano, ka
mea ki a ia, Korero mai ki ahau, no Roma koe? Ka mea ia, Ae.

<span id="an_22:28">22:28</span> Na ka whakahoki te rangatira mano, Na
te moni nui i whiwhi ai ahau ki tenei taonga, hei tangata whenua no
Roma. Ka mea a Paora, Ko ahau i whanau tonu no Roma.

<span id="an_22:29">22:29</span> Na whakarerea tonutia iho ia e te hunga
e mea ana ki te ui ki a ia: i mataku hoki te rangatira mano, i tona
rongonga no Roma ia, mona hoki i here i a ia.

<span id="an_22:30">22:30</span> Na i te aonga ake ka mea ia kia matau
ki te tikanga, ki te mea i whakawakia ai ia e nga Hurai, ka wewete i ona
here, ka whakahau kia haere mai nga tohunga nui, me to ratou runanga
katoa, a arahina iho ana a Paora, whakaturia ana ki to ratou aroa ro.

<span id="an_23:1">23:1</span> ¶ Na ka titiro pu a Paora ki te runanga,
ka mea, E oku tuakana, tika tonu ki toku mahara taku whakahaere i te
aroaro o te Atua, a taea noatia tenei ra.

<span id="an_23:2">23:2</span> Na ka mea a Anania tohunga nui ki te
hunga e tu ana i tona taha, kia pakia tona mangai.

<span id="an_23:3">23:3</span> Ano ra ko Paora ki a ia, Tenei ake ka
papaki te Atua i a koe, e te pakitara kua oti te pani ki te paru ma: a
ka noho mai koe hei whakawa i ahau i ta te ture i whakatakoto ai, me te
whakahau ano kia pakia ahau, e he nei tena ki te ture?

<span id="an_23:4">23:4</span> Na ka mea te hunga e tu tata ana, E
whakamanumanu ana koe ki te tohunga nui a te Atua?

<span id="an_23:5">23:5</span> Ano ra ko Paora, Kihai ahau i matau, e
oku tuakana, ko ia te tohunga nui: kua oti hoki te tuhituhi, Aua e
korerotia kinotia te rangatira o tou iwi.

<span id="an_23:6">23:6</span> ¶ A, no ka kite a Paora no nga Haruki
etahi, ko etahi no nga Parihi, ka karanga ia i roto i te runanga, E oku
tuakana, he Parihi ahau, he tama na nga Parihi: ko te aranga o te hunga
mate e tumanakohia nei te mea e whakawakia nei ahau.

<span id="an_23:7">23:7</span> A, no tana korerotanga i tenei, ka
tohetohe nga Parihi ratou ko nga Haruki: ka wahirua hoki te huihui.

<span id="an_23:8">23:8</span> E mea ana hoki nga Haruki, kahore he
aranga, kahore he anahera, he wairua ranei: ko nga Parihi ia e whakaae
ana ki aua mea e rua.

<span id="an_23:9">23:9</span> A ka nui te ngangare; ka whakatika etahi
o nga karaipi o to nga Parihi taha, ka totohe, ka mea, Kahore ano i mau
i a matou te he o tenei tangata: tena, ka pehea, mehemea kua korero
tetahi wairua ki a ia, tetahi anahera ranei?

<span id="an_23:10">23:10</span> A, no ka nui te ngangau, ka mataku te
rangatira mano kei motumotuhia a Paora e ratou, na unga ana e ia nga
hoia kia heke atu, ki te tango mai i a ia i roto i a ratou, kia arahina
hoki ki te pa.

<span id="an_23:11">23:11</span> A i taua po ka tu te Ariki ki tona
taha, ka mea, Kia maia: kia pena i a koe i whakaatu na moku i
Hiruharama, tau whakaatu hoki ki Roma.

<span id="an_23:12">23:12</span> ¶ Ao ake te ra, ka huihui etahi o nga
Hurai, ka maka oati ki a ratou ano, ka mea, kia kaua ratou e kai, kia
kaua e inu, kia whakamatea ra ano e ratou a Paora.

<span id="an_23:13">23:13</span> A e wha tekau ngahoro nga tangata nana
tenei oatitanga.

<span id="an_23:14">23:14</span> Na ka haere ratou ki nga tohunga nui
ratou ko nga kaumatua, ka mea, Kua oati matou i tetahi oati nui, kia
kaua e pa kai, kia mate ra ano a Paora i a matou.

<span id="an_23:15">23:15</span> Na, ma koutou tahi ko te runanga e ki
atu ki te rangatira mano kia arahina iho ia ki a koutou apopo, me te mea
nei e mea ana koutou kia ata mohiotia te take ki a ia: ko matou ia, i te
mea kiano ia i tata noa, ka noho rite ki te whakamate i a ia.

<span id="an_23:16">23:16</span> Otira ka rongo te tama a te tuahine o
Paora ki to ratou whakaaro whakapapa, ka haere ia, ka tomo ki te pa, ka
korero ki a Paora.

<span id="an_23:17">23:17</span> Katahi ka karanga a Paora ki tetahi
keneturio, ka mea, Arahina atu te tamaiti nei ki te rangatira mano: he
korero hoki tana ki a ia.

<span id="an_23:18">23:18</span> Na ka mau ia ki a ia, ka arahi i a ia
ki te rangatira mano, ka mea, I karanga te herehere, a Paora, i ahau, i
mea kia arahina mai tenei tamaiti ki a koe, he korero hoki tana ki a
koe.

<span id="an_23:19">23:19</span> Na ka mau te rangatira mano ki tona
ringa, ka haere ki tahaki, ka ui atu, He aha tau mea hei korero

<span id="an_23:20">23:20</span> Ano ra ko tera, Kua whakatakoko
whakaaro nga Hurai kia mea ki a koe kia arahina iho a Paora apopo ki te
runanga, ano e ata uia ano e koe tetahi atu mea mona.

<span id="an_23:21">23:21</span> Na aua koe e rongo ki a ratou: e wha
hoki tekau ngahoro tangata o ratou e whanga ana ki a ia, kua puaki ta
ratou oati, kia kaua e kai, kia kaua e inu, kia mate ra ano ia i a
ratou: na kua rite tenei ratou, e tatari ana ki te kupu whakaae i a koe.

<span id="an_23:22">23:22</span> Katahi ka tukua atu taua tamaiti e te
rangatira mano, ka mea ia, Kaua e korerotia ki tetahi tau whakaaturanga
mai i enei mea ki ahau.

<span id="an_23:23">23:23</span> Na tokorua nga keneturio i karangatia e
ia; i mea ia, Kia rite mai etahi hoia kia rua rau hei haere ki Hiharia,
me etahi hoia eke hoiho kia whitu tekau, me tetahi hunga mau matia kia
rua rau, i te toru o nga haora o te po;

<span id="an_23:24">23:24</span> A ka whakahau ia ki a raua, kia
whakaritea mai he kararehe, hei whakanohoanga iho mo Paora ki runga, kia
kawea oratia ai ia ki a Pirika, ki te kawana.

<span id="an_23:25">23:25</span> A i tuhituhia e ia he pukapuka, ka
penei:

<span id="an_23:26">23:26</span> Na Karauria Raihia ki a Pirika, ki te
kawana pai rawa, Tena koe.

<span id="an_23:27">23:27</span> I hopukia tenei tangata e nga Hurai, a
i a ia ka tata te whakamatea e ratou, ka puta atu ahau me nga hoia, a
tangohia mai ana ia; i rongo hoki ahau no Roma ia.

<span id="an_23:28">23:28</span> I mea ano ahau kia rongo i te take i
whakawakia ai ia e ratou, a arahina ana ia e ahau ki to ratou runanga;

<span id="an_23:29">23:29</span> Na ka kite ahau he kupu tautohe no to
ratou ture i whakawakia ai ia, kahore hoki ona he i tika ai te mate, te
here ranei.

<span id="an_23:30">23:30</span> A, no te whakaaturanga mai ki ahau, kei
te whakapapatia he mate mo te tangata nei, tonoa tonutia ia e ahau ki a
koe, i mea hoki ahau ki ona kaiwhakapae, kia korerotia ki a koe nga mea
mona.

<span id="an_23:31">23:31</span> Na ka mau nga hoia ki a Paora, ka pera
me te mea i korerotia ki a ratou, a arahina ana ia i te po ki
Anatipatari.

<span id="an_23:32">23:32</span> Ao ake te ra ka tukua atu nga tangata
eke hoiho hei hoa haere mona, a hoki ana ratou ki te pa:

<span id="an_23:33">23:33</span> A, no te taenga o era ki Hiharia, ka
hoatu te pukapuka ki te kawana, a whakaturia ana a Paora ki tona aroaro.

<span id="an_23:34">23:34</span> A, no te tirohanga iho o te kawana, ka
ui, no tehea kawanatanga ia; a, i tona rongonga no Kirikia ia,

<span id="an_23:35">23:35</span> Ka mea ia, Ka whakarongo ahau ki a koe,
ina tae mai ano hoki ou kaiwhakapae: a i whakahau ia, kia tiakina ia i
roto i te whare whakawa o Herora.

<span id="an_24:1">24:1</span> ¶ Na ka pahure nga ra e rima, ka haere
atu a Anania, te tohunga nui ratou ko etahi kaumatua, ko tetahi
kaikorero hoki, ko Tereturu, whakakite ai i nga he o Paora ki te kawana.

<span id="an_24:2">24:2</span> A, ka oti ia te karanga, ka timata a
Tereturu te whakawa, ka mea, I te mea nau i hua ai te rangimarie ki a
matou, he ata ngarahu hoki nau i whakatikatikaina ai nga kino ki tenei
iwi,

<span id="an_24:3">24:3</span> Nui atu ta matou whakawhetai mo aua mea
ka riro mai nei i a matou, i nga wa katoa, i nga wahi katoa, e Pirika, e
te tangata pai rawa.

<span id="an_24:4">24:4</span> Otiia e kore e nui atu taku whakaware i a
koe, koia ka inoi atu ki a koe kia pai koe ki te whakarongo mai ki etahi
kupu torutoru a matou.

<span id="an_24:5">24:5</span> I mau hoki i a matou te koroke nei, he
tangata whakatutehu, e whakaoho ana i nga Hurai katoa o te ao, ko ia
hoki te tino take o te titorehanga ki ta nga Nahareti:

<span id="an_24:6">24:6</span> I mea hoki ia kia whakanoatia te
temepara: na ka hopu matou i a ia, ka mea kia whakawakia ia ki ta to
matou ture i whakatakoto ai.

<span id="an_24:7">24:7</span> Otira i puta mai a Raihia, te rangatira
mano, a tangohia kinotia atu ana ia i o matou ringa.

<span id="an_24:8">24:8</span> A unga ana ona kaiwhakapae kia haere mai
ki a koe: mau e ui ki a ia, kia rongo ai koe ki enei mea katoa e
whakawakia nei ia e matou.

<span id="an_24:9">24:9</span> A i whakaae hoki nga Hurai ki taua
whakapae, i mea, Koia tera ko aua mea.

<span id="an_24:10">24:10</span> ¶ A, ka tohu atu te kawana ki a ia kia
korero, ka whakahokia e Paora, E matau ana ahau, ka maha ou tau e
whakawa nei koe i tenei iwi, koia i pai ai toku ngakau ki te tohe i te
tika o aku mea:

<span id="an_24:11">24:11</span> E takoto kau ana hoki hei mohiotanga
mou, kahore i maha ake i te tekau ma rua nga ra oku i haere nei ki
Hiruharama, ki te karakia.

<span id="an_24:12">24:12</span> Kihai ano ahau i mau i a ratou i roto i
te temepara e totohe ana ki tetahi, e mea ana ranei i te mano kia tutu,
kahore i nga whare karakia, kahore ano hoki i te pa:

<span id="an_24:13">24:13</span> E kore ano e taea e ratou te whakatau
ki ahau i tou aroaro nga mea e whakawakia nei ahau e ratou.

<span id="an_24:14">24:14</span> Otira me whaki tenei e ahau ki a koe,
ko te ara e kiia nei e ratou he titorehanga, ko taku tena i ahau e
karakia nei ki te Atua o oku matua; e whakapono ana hoki ahau ki nga mea
katoa kua oti te whakarite i roto i te ture, kua oti hoki te tuhitu hi
ki ta nga poropiti:

<span id="an_24:15">24:15</span> E tumanako ana ki ta te Atua, ki ta
enei ano hoki e whakaae nei, ara tenei ake ka ara te hunga mate, nga
tangata tika, nga tangata he.

<span id="an_24:16">24:16</span> Tenei ano taku e whai nei, kia harakore
tonu toku hinengaro i te aroaro o te Atua, o nga tangata.

<span id="an_24:17">24:17</span> Na, muri iho i nga tau e maha, ka tae
mai ahau ki te kawe mai i nga mea atawhai rawakore ki toku iwi, me nga
whakahere:

<span id="an_24:18">24:18</span> I kitea ahau i reira e ratou, e purea
ana i roto i te temepara, kahore he huihui, kahore he ngangau:

<span id="an_24:19">24:19</span> Tera ano ra etahi Hurai no Ahia; ko te
tikanga kia haere mai ratou ki a koe ki te whakawa, ki te mea he mea ta
ratou moku.

<span id="an_24:20">24:20</span> Tenei ranei ma enei tangata tonu e
korero, me i kitea e ratou he he toku, i ahau e tu ana i mua i te
runanga,

<span id="an_24:21">24:21</span> Ko taua kupu kotahi pea i karanga ai
ahau, i ahau e tu ana i roto i a ratou, Ko te aranga o te hunga mate te
mea e whakawakia nei ahau e koutou inaianei.

<span id="an_24:22">24:22</span> ¶ Otira, i te mea he nui atu tona mohio
ki taua ritenga, ka unga ratou e Pirika, ka mea ia, Kia tae mai a
Raihia, te rangatira mano, ka tino rapu ahau ki te tikanga o a koutou
mea.

<span id="an_24:23">24:23</span> Na ka mea ia ki te keneturio kia
tiakina a Paora, kia waiho noa ano ia, kia kaua e riria ona hoa ina mahi
ki a ia.

<span id="an_24:24">24:24</span> Na muri iho i etahi ra ka tae mai a
Pirika raua ko tana wahine ko Ruruhira, he Hurai, ka mea ia kia tikina
atu a Paora, a ka whakarongo ki a ia ki te whakapono ki a te Karaiti.

<span id="an_24:25">24:25</span> A, i a ia e korero ana ki nga mea o te
tika, ki te hiahia kia pehia, ki te whakawakanga kei te haere mai, ka
wiri a Pirika, ka mea, Haere aianei; kia watea ahau, ka karanga atu ai
ano i a koe.

<span id="an_24:26">24:26</span> Tohu noa hoki ka hoatu ki a ia he moni
e Paora: koia i hono ai te tiki atu i a ia, te korero ki a ia.

<span id="an_24:27">24:27</span> Otira, ka pahure nga tau e rua, ka
whakakapia a Pirika e Porohia Petuha; a, i tona hiahia ki te
whakamanawareka i nga Hurai, ka waiho e Pirika a Paora kia here ana.

<span id="an_25:1">25:1</span> ¶ No te taenga mai o Petuha ki te
kawanatanga, ka toru nga ra, ka haere atu ia i Hiharia ki Hiruharama.

<span id="an_25:2">25:2</span> Na ka korero te tohunga nui me nga
rangatira o nga Hurai ki a ia mo Paora, ka tohe ki a ia,

<span id="an_25:3">25:3</span> Kia whakaaetia ta ratou mona, kia tikina
atu ia ki Hiruharama, he whanga hoki to ratou mona kia whakamatea ki te
ara.

<span id="an_25:4">25:4</span> Otira ka whakahokia e Petuha, kei Hiharia
a Paora e pupuri ana, a tera e hohoro tona haere ki reira.

<span id="an_25:5">25:5</span> I mea ano ia, Me haere tahi ano i ahau ki
raro nga mea o koutou e whai mana ana, ki te whakawa i taua tangata, ki
te mea he kino tona.

<span id="an_25:6">25:6</span> A ka noho ia i a ratou mo nga ra e waru,
ngahuru ranei, na ka haere ki Hiharia; ao ake te ra ka noho ki te
nohoanga whakawa, a ka mea kia arahina mai a Paora.

<span id="an_25:7">25:7</span> A, no tona taenga atu, e tu ana tera nga
Hurai i haere mai i Hiruharama, he maha, he nui nga he i whakapangia e
ratou ki a Paora; heoi kihai i u ta ratou.

<span id="an_25:8">25:8</span> A ka utua e Paora, Kahore rawa oku hara
ki te ture a nga Hurai, kahore hoki ki te temepara, kahore ano ki a
Hiha.

<span id="an_25:9">25:9</span> Heoi ka mea a Petuha ki a Paora, i tona
hiahia kia paingia e nga Hurai, E pai ana ranei koe kia haere ki
Hiruharama, ki reira whakawakia ai mo enei mea ki toku aroaro?

<span id="an_25:10">25:10</span> Ano ra ko Paora, E tu ana ahau ki te
nohoanga whakawa o Hiha, hei reira tonu ahau whakawakia ai: kahore oku
he ki nga Hurai, kua tino kitea na hoki e koe.

<span id="an_25:11">25:11</span> Me he he toku, kua meinga ranei e ahau
tetahi mea e tika ai te mate, e kore ahau e kino kia mate: tena ko tenei
he teka nga mea e whakapangia nei e ratou ki ahau, e kore e ahei kia
tukua ahau e tetahi ki a ratou. He karanga tenei naku ki a Hiha.

<span id="an_25:12">25:12</span> Na ka korerorero a Petuha ki te
runanga, a ka mea, Kua karanga koe ki a Hiha: na me haere koe ki a Hiha.

<span id="an_25:13">25:13</span> ¶ A muri iho i etahi ra, ka tae atu a
Kingi Akaripa, raua ko Pereniki ki Hiharia, a ka oha ki a Petuha.

<span id="an_25:14">25:14</span> A, ka po maha raua e noho ana i reira,
ka korerotia e Petuha ki te kingi te take mo Paora, ka mea, Tenei tetahi
tangata i waiho iho e Pirika e here ana:

<span id="an_25:15">25:15</span> A, i ahau i Hiruharama, ka korerotia
mai ia ki ahau e nga tohunga nui, e nga kaumatua o nga Hurai, ka tono
ratou kia whakawakia ia.

<span id="an_25:16">25:16</span> Na ko taku whakahokinga atu ki a ratou,
Ehara i te ritenga na nga tangata o Roma kia tukua he tangata kia mate i
te mea kiano i tutataki noa te tangata e whakawakia ana ki nga
kaiwhakapae, i whai wahi ranei ki te whakahoki kupu ki te kupu whakaw a
mona.

<span id="an_25:17">25:17</span> No reira, i to ratou minenga mai ki
konei, kihai ahau i whakaora; ao ake te ra ka noho ahau ki te nohoanga
whakawa, ka mea kia arahina mai taua tangata.

<span id="an_25:18">25:18</span> A, i te turanga o nga kaiwhakapae,
kihai tetahi he o aku i whakaaro ai i korerotia e ratou mona:

<span id="an_25:19">25:19</span> Heoi he kupu tautohetohe no ta ratou
karakia ta ratou i mea ai ki a ia, ko tetahi Ihu ano i mate, e kiia ana
hoki e Paora kei te ora.

<span id="an_25:20">25:20</span> Heoi pohewa noa iho ahau ki taua
tautohe, ka mea hoki me kore ia e pai kia haere ki Hiruharama, ki reira
whakawakia ai mo aua mea.

<span id="an_25:21">25:21</span> No te karangatanga a Paora kia waiho ia
kia whakarangona tana e te Emepara, ka whakahaua e ahau kia puritia ia,
kia tukua ra ano ia e ahau ki a Hiha.

<span id="an_25:22">25:22</span> Ka mea a Akaripa ki a Petuha, E hiahia
ana ano ahau kia rongo i taua tangata. Ka mea ia, Ko apopo koe rongo ai
ki a ia.

<span id="an_25:23">25:23</span> Heoi, i te aonga ake, ka tae atu a
Akaripa raua ko Pereniki, me nga whakapaipai maha, a tomo ana ki te
whare whakarongo, ratou ko nga rangatira mano, ko nga tangata nunui o te
pa, a ka whakahaua e Petuha, ka mauria mai a Paora.

<span id="an_25:24">25:24</span> Na ka mea a Petuha, E Kingi Akaripa, e
nga tangata katoa hoki e noho nei tatou, ka kite koutou i tenei tangata,
i tohe mai ai ki ahau te huihui katoa o nga Hurai i Hiruharama, i konei
ano hoki, i karanga ai, ehara rawa i te tika kia waiho ia kia ora ana.

<span id="an_25:25">25:25</span> Otira i kite ahau, kahore ana mahi e
tika ai te mate: a, i te mea nana ano i karanga ki te Emepara, ka mea
ahau kia unga atu aia.

<span id="an_25:26">25:26</span> Kahore ia aku tino mea e tuhituhi atu
ai ahau mona ki toku ariki. Koia ahau ka arahi mai nei i a ia ki a
koutou, ki a koe rawa ano, e Kingi Akaripa, kia whai mea ai ahau hei
tuhituhinga atu, ua mutu te uiui.

<span id="an_25:27">25:27</span> Ki taku hoki he mea he kia unga atu he
herehere, a kia kaua hoki e korerotia te mea i whakawakia ai ia.

<span id="an_26:1">26:1</span> ¶ Na ko te meatanga a Akaripa ki a Paora,
E ahei ana koe kia korero i au korero. Katahi ka totoro te ringa o
Paora, a ka korero ia:

<span id="an_26:2">26:2</span> He koanga ngakau tenei ki ahau, e Kingi
Akaripa, kia korerotia e ahau ki a koe aianei nga mea katoa e whakawakia
nei ahau e nga Hurai:

<span id="an_26:3">26:3</span> He mohio rawa hoki koe ki nga ritenga
katoa, ki nga tautohe hoki ano a nga Hurai: na reira kia pai koe ki te
whakarongo marie ki ahau.

<span id="an_26:4">26:4</span> Ko taku whakahaere mai o toku
tamarikitanga, no te timatanga mai ra ano i roto i toku iwi, i
Hiruharama hoki, e mohio ana nga Hurai katoa;

<span id="an_26:5">26:5</span> Mohio tonu ratou ki ahau o mua iho, me i
pai ratou ki te whakaatu; ko taku mahi, i whai i ta te titorehanga
pakeke rawa o to tatou karakia, i ta te Parihi.

<span id="an_26:6">26:6</span> Tenei ahau te tu nei i konei, te
whakawakia nei mo te tumanako ki te mea i korerotia e te Atua i mua ki o
tatou matua:

<span id="an_26:7">26:7</span> E tumanako nei o tatou iwi kotahi tekau
ma rua kia uru ki tenei, i a ratou e mahi tonu nei ki te Atua i te ao, i
te po. Ko tenei e tumanakohia atu nei e te kingi, te mea e whakawakia
nei ahau e nga Hurai.

<span id="an_26:8">26:8</span> He aha rawa kia kore e whakaponohia e
koutou, ki te mea ka whakaara ake te Atua i te hunga mate?

<span id="an_26:9">26:9</span> Ko ahau nei, i whakaaro ahau kia maha
tonu nga mea e mahia e ahau hei pehi mo te ingoa o Ihu o Nahareta.

<span id="an_26:10">26:10</span> Ae, i meinga ano tenei e ahau ki
Hiruharama: he tokomaha ano te hunga tapu i uakina e ahau ki nga whare
herehere, he mea tuku mai hoki nga tikanga na nga tohunga nui ki ahau;
a, i te whakamatenga i a ratou, i whakaae ahau kia peratia ratou.

<span id="an_26:11">26:11</span> He maha ano aku whiunga i a ratou i
roto i nga whare karakia katoa, i meinga ano ratou e ahau kia kohukohu;
heoi haurangi noa iho ahau ki a ratou, whaia ana e ahau, a taea noatia
nga pa o tawhiti.

<span id="an_26:12">26:12</span> ¶ Nawai a, i ahau e haere ana ki
Ramahiku, me nga tikanga, me te kupu whakaae a nga tohunga nui,

<span id="an_26:13">26:13</span> I te poutumarotanga, e te kingi, ka
kitea e ahau i te ara he marama i te rangi e tiaho ana ki ahau, ki oku
hoa haere ano, tera atu i te marama o te ra.

<span id="an_26:14">26:14</span> Heoi hinga ana matou katoa ki te
whenua, ka rongo ahau i te reo e korero ana ki ahau, no nga Hiperu ano
hoki te reo, e mea ana, E Haora, e Haora, he aha tau e whakatoi nei i
ahau? ehara tau te whana ki nga koikoi.

<span id="an_26:15">26:15</span> Ano ra ko ahau, Ko wai koe, e te Ariki?
Ka mea ia, Ko Ihu ahau e whakatoia nei e koe.

<span id="an_26:16">26:16</span> Otira whakatika, e tu ou waewae ki
runga: ko te mea tenei i puta ai ahau ki a koe, kia meinga koe hei
kaimahi, hei kaiwhakaatu mo nga mea i kite nei koe, mo nga mea ano e
kitea ai ahau e koe.

<span id="an_26:17">26:17</span> Ka whakaorangia koe i te iwi, i nga
Tauiwi, ka tonoa nei koe e ahau ki a ratou.

<span id="an_26:18">26:18</span> Hei whakatitiro i o ratou kanohi, hei
whakatahuri i a ratou i te pouri ki te marama, i te kaha o Hatana ki te
Atua, kia whiwhi ai ratou ki te murunga hara, ki tetahi wahi ano i roto
i te hunga ka oti te whakatapu i runga i te whakapono ki ahau.

<span id="an_26:19">26:19</span> No reira, kihai ahau i whakatuturi, e
Kingi Akaripa, ki to te rangi kitenga:

<span id="an_26:20">26:20</span> Heoi i korero ahau ki te hunga i
Ramahiku i te tuatahi, a i Hiruharama, ki te whenua katoa ano o Huria,
ki nga Tauiwi hoki, kia ripeneta, kia tahuri ki te Atua, me te mahi ano
i nga mahi tika o te ripeneta.

<span id="an_26:21">26:21</span> No reira nga Hurai i hopu ai i ahau i
te temepara, i whai ai ki te whakamate i ahau.

<span id="an_26:22">26:22</span> Heoi ka awhinatia mai ahau e te Atua,
ka tu tonu nei ahau, a mohoa noa nei, me te korero ki te iti, ki te
rahi, kahore aku kupu ke ake i ta nga poropiti ratou ko Mohi i mea ai
meake puta:

<span id="an_26:23">26:23</span> Ara ko te Karaiti kia mate, ko ia te
matamua o te aranga o te hunga mate, mana ano e whakapuaki te marama ki
te iwi, ki nga Tauiwi.

<span id="an_26:24">26:24</span> ¶ I a ia e korero ana i enei mea, nui
atu te reo o Petuha ki te karanga, E Paora, he haurangi koe; na te nui o
tau korero pukapuka i haurangi ai koe.

<span id="an_26:25">26:25</span> Ano ra ko ia, Kahore oku haurangi, e
Petuha, e te tangata pai rawa; engari he pono, he whai whakaaro, aku
kupu e whakapuaki nei.

<span id="an_26:26">26:26</span> E matau ana hoki te kingi ki enei mea,
i maia ai ahau ki te korero ki a ia: e mea ana hoki ahau, kahore tetahi
o enei mea i ngaro i a ia; kihai hoki tenei mea i mahia i te kokonga.

<span id="an_26:27">26:27</span> E whakapono ana ranei koe ki nga
poropiti, e Kingi Akaripa? e mea ana ahau, tenei koe te whakapono nei.

<span id="an_26:28">26:28</span> Ano ra ko Akaripa? ki a Paora, Wahi iti
kua riro atu ahau ki tau, ki ta te Karaiti tikanga.

<span id="an_26:29">26:29</span> Na ko te meatanga a Paora, Pai tonu kia
inoi ahau ki te Atua kia kaua e iti, engari kia tino nui, kia kaua ano e
waiho i tou kotahi, engari kia tino rite ki ahau te hunga katoa e
whakarongo nei ki ahau inaianei: ko enei mekameka ia kia kore.

<span id="an_26:30">26:30</span> Na ka whakatika te kingi, me te kawana,
me Pereniki, me te hunga i noho tahi ratou:

<span id="an_26:31">26:31</span> Na, i a ratou ka wehe ke, ka korerorero
ki a ratou ano, ka mea, Kahore he hanga a tenei tangata e tika ai te
mate, te here ranei.

<span id="an_26:32">26:32</span> Katahi ka mea a Akaripa ki a Petuha, Ka
tukua tenei tangata kia haere, me i kaua ia te karanga ki a Hiha.

<span id="an_27:1">27:1</span> ¶ A, no ka takoto te tikanga kia rere
matou ki Itari, ka tukua a Paora, me era atu herehere ki tetahi
keneturio, ko Huriu te ingoa, no te hapu o Akuhata.

<span id="an_27:2">27:2</span> Na eke ana matou ki tetahi kaipuke o
Ataramituma, e tika ana ra nga kainga o Ahia, rere ana matou; ko Aritaku
o Teharonika, he tangata no Makeronia, to matou hoa.

<span id="an_27:3">27:3</span> Po tahi ka u matou ki Hairona: na ka
ngawari te mahi a Huriu ki a Paora, tuku ana ia kia haere ki ona hoa kia
atawhaitia.

<span id="an_27:4">27:4</span> Rere atu ana i reira, ka miri haere matou
i te taha o Kaiperu, no te mea i he te hau.

<span id="an_27:5">27:5</span> Whiti ana matou i te moana o Kirikia, o
Pamapuria, ka u ki Maira, he pa no Raikia.

<span id="an_27:6">27:6</span> Na ka mau i te keneturio he kaipuke ki
reira no Arehanaria, e rere ana ki Itari; ka utaina matou e ia ki runga.

<span id="an_27:7">27:7</span> A, ka po maha i puhoi ai te rere, ka
whiti whakauaua ki te ritenga atu o Hiniru, a, te tukua matou e te hau,
ka miri haere matou i te taha o Kariti i te ritenga atu o Haramone;

<span id="an_27:8">27:8</span> A ka pahemo whakauaua a reira, ka u matou
ki tetahi kainga, ko Nga Kokoru Ataahua te ingoa; e tata ana a reira ki
te pa o Rahia.

<span id="an_27:9">27:9</span> A, ka maha nga ra ka pahemo, na kua kino
te rerenga, no te mea kua pahemo ke te po nohopuku, a ka whakatupato a
Paora,

<span id="an_27:10">27:10</span> Ka mea ki a ratou, E mara ma, e kite
ana ahau i te kino, i te nui o te mate e pa mai i tenei rerenga, ehara i
te mea ko te utanga anake me te kaipuke, engari ko tatou ano.

<span id="an_27:11">27:11</span> Otira nui ke atu te aro o te keneturio
ki te kapene raua ko te tangata nona te kaipuke i tana ki nga mea i
korero ai a Paora.

<span id="an_27:12">27:12</span> ¶ A, i te mea kihai i pai taua kokoru
hei tunga i te hotoke, ka mea te tokomaha kia rere atu ano i reira, me
kore e u ki Pinikia, ki reira tu ai i te hotoke; he kokoru ia no Kariti,
e anga ana ki te uru ma tonga, ki te uru ma raki.

<span id="an_27:13">27:13</span> A ka pa rekareka te tonga, ka mea ratou
kua taea ta ratou i whakaaro ai, ka hutia te punga; a miri haere ana i
Kariti.

<span id="an_27:14">27:14</span> Na kihai i roa ka puta he hau nui
whakaharahara, ko Urokarairona te ingoa.

<span id="an_27:15">27:15</span> A ka kahakina te kaipuke, te ngongo ki
te hau, na ka tukua e matou ki tana, a ka paea.

<span id="an_27:16">27:16</span> Na ka miri i te taha ruru o tetahi
motu, tona ingoa ko Karaura; ka riro whakauaua mai te poti i a matou:

<span id="an_27:17">27:17</span> A ka hutia ake, ka hanga ki te whakau,
meatia he awhi mo te tangere o te puke; a, no ka mataku kei eke ki te
tahuna, ki Hatihi, ka tukua te ra, a ka paea haeretia.

<span id="an_27:18">27:18</span> A, no ka tino akina matou e te tupuhi,
i te aonga ake ka akiritia nga utanga;

<span id="an_27:19">27:19</span> A i toru o nga ra ka maka atu e ratou
ki o ratou ringa nga mea ake o te kaipuke.

<span id="an_27:20">27:20</span> A he maha nga ra i kore ai e puta te ra
me nga whetu, kihai ano i iti te tupuhi i akina ai matou, na ka mahue
katoa to matou whakaaro ki te ora.

<span id="an_27:21">27:21</span> ¶ Heoi ka roa te nohopuku, na ka tu a
Paora i waenganui o ratou, ka mea, E mara ma, engari ra me i rongo
koutou ki ahau, kia kaua e rere mai i Kariti, kei pa mai tenei kino,
tenei mate.

<span id="an_27:22">27:22</span> Na ko taku kupu tenei ki a koutou, Kia
marama te ngakau: e kore hoki e mate tetahi o koutou, ko te kaipuke
anake.

<span id="an_27:23">27:23</span> I tu hoki ki toku taha i tenei po he
anahera na te Atua, nana nei ahau, ko ia taku e karakia atu nei,

<span id="an_27:24">27:24</span> I mea mai, Aua e mataku, e Paora; me tu
koe ki te aroaro o Hiha: nana, kua hoatu ki a koe e te Atua te hunga
katoa e rere tahi na koutou.

<span id="an_27:25">27:25</span> Na kia marama te ngakau, e mara ma: e
whakapono ana hoki ahau ki te Atua, e rite ano ki tana i korero mai ai
ki ahau.

<span id="an_27:26">27:26</span> Otira kua takoto te tikanga kia eke
tatou ki tetahi motu.

<span id="an_27:27">27:27</span> Na i te tekau ma wha o nga po, i a
matou e kahakihakina ana i te moana o Aria, i waenganui po, ka mea nga
heramana kei te whakatata ratou ki tetahi whenua;

<span id="an_27:28">27:28</span> Na ka whakatatutu ratou, ka kite e rua
tekau maro: a ka neke tata atu, ka whakatatutu ano, ka kite kotahi tekau
ma rima maro.

<span id="an_27:29">27:29</span> Na ka mataku kei paea matou ki nga
toka, ka tukua nga punga e wha i te kei, ka hiahia ki te awatea.

<span id="an_27:30">27:30</span> A, i nga heramana e mea ana kia oma atu
i te kaipuke, e tuku ana hoki i te poti ki te moana, he whakaware, kia
kiia ai e tukua ana etahi punga i te ihu.

<span id="an_27:31">27:31</span> Ka mea a Paora ki te keneturio ratou ko
nga hoia, Ki te kore enei e noho ki te kaipuke, e kore koutou e taea te
whakaora.

<span id="an_27:32">27:32</span> Katahi ka tapahia nga whakaheke o te
poti e nga hoia, a tukua ana kia taka atu.

<span id="an_27:33">27:33</span> A i te mea meake puao te ra, ka tohe a
Paora ki a ratou katoa kia kai, ka mea, Ko te tekau ma wha tenei o nga
ra e tatari nei koutou, e nohopuku nei, te o te kai.

<span id="an_27:34">27:34</span> Koia ahau ka tohe nei kia kai: ko
tetahi mea hoki tenei e ora ai koutou: e kore hoki e ngahoro tetahi
huruhuru o te o tetahi o koutou,

<span id="an_27:35">27:35</span> A, no tana korerotanga i enei kupu, ka
mau ki te taro, ka whakawhetai ki te Atua i te aroaro o te katoa: a ka
whawhati, ka timata te kai.

<span id="an_27:36">27:36</span> Na ka marama nga ngakau o ratou katoa,
ka kai ano ratou.

<span id="an_27:37">27:37</span> Na e rua rau e whitu tekau ma ono matou
katoa i te kaipuke.

<span id="an_27:38">27:38</span> A, no ka makona i te kai, ka whakamama
ratou i te kaipuke, ka akiritia te witi ki te moana.

<span id="an_27:39">27:39</span> A ka ao te ra kihai ratou i mohio ki
tera whenua; engari i kite ratou i tetahi kokoru he one to reira, a ka
mea ratou me kore e ahei te aki atu i te kaipuke ki roto.

<span id="an_27:40">27:40</span> Na tapahia ana e ratou nga punga, tukua
ana ki te moana, i whakakorokoroa ana nga here o te urungi, ka hutia ano
te ra nui ki te hau, ka tika atu ki te one.

<span id="an_27:41">27:41</span> A, ka puta atu ki tetahi wahi, he tai
papakirua, ka whakaekea te kaipuke; a titi tonu te ihu, mau tonu, ko te
kei i pakaru i te kaha o te ngaru.

<span id="an_27:42">27:42</span> A, ki ta nga hoia whakaaro, me
whakamate nga herehere, kei kau tetahi ki uta, kei oma.

<span id="an_27:43">27:43</span> Ko te keneturio ia i mea kia
whakaorangia a Paora, kihai hoki i tukua ki ta ratou i whakaaro ai; na
ka mea ia, kia matua peke atu te hunga e matau ana ki te kau, kia kau ki
uta:

<span id="an_27:44">27:44</span> Ko era atu, ko etahi i runga i nga
papa, ko etahi i runga i etahi o nga mea o te kaipuke. Heoi tae ora
katoa ana ratou ki uta.

<span id="an_28:1">28:1</span> ¶ A ka ora matou, katahi ka mohio ko
Merita te ingoa o te motu.

<span id="an_28:2">28:2</span> Na kihai i nohinohi te atawhai a nga
tangata maori ki a matou: ka tahuna he kapura, whakamanuhiritia ana
matou katoa, no te mea e ua ana te ua, no te matao hoki.

<span id="an_28:3">28:3</span> Na ka kohikohia e Paora he pupu wahie, a
maka ana e ia ki te kapura: heoi puta mai ana he neke i te wera, ka mau
ki tona ringa.

<span id="an_28:4">28:4</span> A, i te kitenga o nga tangata maori i te
ngarara e werewere ana ki tona ringa, ka mea ratou tetahi ki tetahi,
Koia, he tangata kohuru tenei, ka ora nei ia i te moana, na kihai i
tukua e te Tika kia ora.

<span id="an_28:5">28:5</span> Otiia i ruia atu e ia te ngarara ki te
kapura, a kihai ia i mate, kihai i aha.

<span id="an_28:6">28:6</span> Na whanga noa ratou kia tetere ia, kia
hinga whakarere ranei, kia mate: heoi ka roa noa to ratou whanganga, a,
i te kitenga kahore he aha i pa ki a ia, ka puta ke o ratou whakaaro, ka
mea, he atua ia.

<span id="an_28:7">28:7</span> I taua wahi te kainga o te tino rangatira
o te motu, ko Pupiriu te ingoa: he manuhiri matou nana; e toru nga ra i
atawhaitia ai matou e ia.

<span id="an_28:8">28:8</span> Na i te takoto te papa o Pupiriu, e mate
ana i te kirika, i te koripi: heoi ka tomo a Paora ki a ia, ka inoi, ka
whakapa i ona ringa ki a ia, a ora ake ia.

<span id="an_28:9">28:9</span> A, i te meatanga o tenei, na ka haere mai
ano era atu o te motu he mate o ratou, a whakaorangia ana:

<span id="an_28:10">28:10</span> Nui atu ano te honore i whakahonoretia
ai matou e ratou; a i to matou rerenga ka utaina nga mea e rite ana ma
matou.

<span id="an_28:11">28:11</span> ¶ A muri iho i nga marama e toru, ka
rere matou i runga i tetahi kaipuke o Arehanaria, i tu nei ki taua motu
i te hotoke, ko Katoro raua ko Poruku te tohu.

<span id="an_28:12">28:12</span> Na ka u ki Hairakuha, a e toru o matou
ra i noho ai ki reira.

<span id="an_28:13">28:13</span> Na ka awhio ake matou i reira, ka u ki
Rekiuma: ka po tahi ka pa te tonga, a i te rua o nga ra ka u ki Puteori:

<span id="an_28:14">28:14</span> A, no ka kitea nga tuakana i reira, ka
tohea matou kia noho i a ratou, kia whitu nga ra: heoi haere ana matou
ki Roma.

<span id="an_28:15">28:15</span> A ka rongo nga tuakana o reira ki a
matou, ka haere ake ki te whakatau i a matou ki Te Makete o Apiu, ki
Wharetoru: a, i te kitenga o Paora i a ratou, ka whakawhetai ki te Atua,
ka ora te ngakau.

<span id="an_28:16">28:16</span> Na ka tae matou ki Roma, ka hoatu nga
herehere e te keneturio ki te rangatira hoia: ko Paora ia i tukua kia
noho motu ke raua ko tetahi hoia hei tiaki i a ia.

<span id="an_28:17">28:17</span> ¶ A, i muri i nga ra e toru, ka huihuia
e Paora nga tino tangata o nga Hurai: a, no to ratou minenga mai, ka mea
ia ki a ratou, E oku tuakana, ko ahau kahore oku hara ki te iwi, ki nga
ritenga ranei a nga matua, i tukua ai ahau i Hiruharama hei he rehere ki
nga ringa o nga tangata o Roma:

<span id="an_28:18">28:18</span> A i mea ratou, i ta ratou whakawakanga
i ahau kia tukua ahau, no te mea kahore he take e mate ai ahau.

<span id="an_28:19">28:19</span> Heoi ka whakahe tonu nga Hurai; e taea
hoki te aha? karanga ana ahau ki a Hiha; kahore ia aku mea e whakawa ai
ahau i toku iwi.

<span id="an_28:20">28:20</span> Koia ahau i karanga ai i a koutou kia
kite, kia korero ki ahau: no te mea hoki ko ta Iharaira e tumanako nei
te mea i herea ai ahau ki tenei mekameka.

<span id="an_28:21">28:21</span> Na ko ta ratou meatanga ki a ia, kahore
he pukapuka mou i tae mai ki a matou i Huria, kahore ano tetahi o nga
tuakana i haere mai nei i kawe kupu mai, i korero mai ranei i tetahi
kino mou.

<span id="an_28:22">28:22</span> Otira e mea ana matou kia rongo ki a
koe ki ou whakaaro: e mohio ana hoki matou ki tenei wehenga, e korerotia
kinotia ana i nga wahi katoa.

<span id="an_28:23">28:23</span> ¶ A, ka oti te whakarite he ra ki a ia,
he tokomaha i haere mai ki a ia ki tona whare; a whakakitea ana e ia ki
a ratou, whakaaturia ana te rangatiratanga o te Atua, a ka kukume i a
ratou ki nga mea o Ihu, tiki atu ai i ta te ture a Mohi, i ta nga
poropiti, no te ata a ahiahi noa.

<span id="an_28:24">28:24</span> Ko etahi i whakapono ki nga mea i
korerotia, ko etahi kihai i whakapono.

<span id="an_28:25">28:25</span> A, te rite a ratou korero, ka puta atu
ratou, i muri i te korerotanga a Paora i tetahi kupu, Tika tonu te
korero a te Wairua Tapu i a Ihaia poropiti ki o koutou matua,

<span id="an_28:26">28:26</span> I mea nei, Haere ki tenei iwi, mea atu,
Rongo noa koutou, e kore e matau; titiro noa koutou, e kore e kite:

<span id="an_28:27">28:27</span> Kua matotoru hoki te ngakau o tenei
iwi, he puhoi nga taringa ki te whakarongo, o ratou kanohi kua whakamoea
e ratou; kei kite nga kanohi, kei rongo nga taringa, kei matau te
ngakau, a ka tahuri ratou, ka ora i ahau.

<span id="an_28:28">28:28</span> Na kia mohio koutou, ka tukua tenei
whakaoranga a te Atua ki nga Tauiwi, a ka rongo ratou.

<span id="an_28:29">28:29</span> A ka mutu enei korero ana, ka haere nga
Hurai, he nui hoki ta ratou tautohetohe ki a ratou ano.

<span id="an_28:30">28:30</span> ¶ A e rua tino tau i noho ai a Paora ki
tona whare i utua e ia, a manaakitia ana e ia te hunga katoa e tomo ana
ki a ia;

<span id="an_28:31">28:31</span> A maia tonu ia ki te kauwhau i te
rangatiratanga o te Atua, ki te whakaako i nga mea o te Ariki, o Ihu
karaiti, kihai ano i riria.

------------------------------------------------------------------------

[Next: Romans](rom.md)
