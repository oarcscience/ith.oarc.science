[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](luk)  [Next](act) 

------------------------------------------------------------------------

### Maori Bible: John

<span id="an_1:1">1:1</span> ¶ I te timatanga te Kupu, i te Atua te
Kupu, ko te Atua ano te Kupu.

<span id="an_1:2">1:2</span> I te Atua ano tenei Kupu i te timatanga.

<span id="an_1:3">1:3</span> Nana nga mea katoa i hanga; kahore hoki
tetahi mea i kore te hanga e ia o nga mea i hanga.

<span id="an_1:4">1:4</span> I a ia te ora; ko te ora te marama mo nga
tangata.

<span id="an_1:5">1:5</span> ¶ I roto i te pouri te marama e whiti ana;
heoi kihai i mau i te pouri.

<span id="an_1:6">1:6</span> I tonoa mai he tangata e te Atua, ko Hoani
tona ingoa.

<span id="an_1:7">1:7</span> I haere mai ia hei kaiwhakaatu, hei
whakaatu mo te marama, kia meinga ai e ia nga tangata katoa kia
whakapono.

<span id="an_1:8">1:8</span> Ehara ia i te marama, engari i haere mai
hei kaiwhakaatu mo te marama.

<span id="an_1:9">1:9</span> Ko te marama pono tera, ara ko te marama e
marama ai nga tangata katoa e haere mai ana ki te ao.

<span id="an_1:10">1:10</span> I te ao ia, i hanga ano e ia te ao, a
kihai te ao i mohio ki a ia.

<span id="an_1:11">1:11</span> I haere mai ia ki ona, a kihai ona i
manako ki a ia.

<span id="an_1:12">1:12</span> Tena ko te hunga i manako ki a ia i tukua
e ia ki a ratou nga tikanga e meinga ai ratou hei tamariki ma te Atua,
ara ki te hunga e whakapono ana ki tona ingoa:

<span id="an_1:13">1:13</span> Ki te hunga ehara nei i te toto, ehara i
ta te kikokiko i pai ai, ehara i ta te tangata i pai ai, engari na te
Atua i whanau ai.

<span id="an_1:14">1:14</span> I whakakikokikoa te Kupu, a noho ana i a
matou, i kite ano matou i tona kororia he kororia e rite ana ki to te
Tama kotahi a te Matua, ki tonu i te aroha noa, i te pono.

<span id="an_1:15">1:15</span> ¶ I korerotia ia e Hoani; i karanga tera,
i mea, Ko ia tenei i korerotia ra e ahau, Ko ia e haere mai ana i muri i
ahau e meinga ana ki mua i ahau: no mua hoki ia i ahau.

<span id="an_1:16">1:16</span> Kua riro hoki i a tatou katoa tetahi wahi
o tona raneatanga, te aroha noa hono iho ki te aroha noa.

<span id="an_1:17">1:17</span> Na Mohi hoki i homai te ture; ko te aroha
noa me te pono i ahu mai i a Ihu Karaiti.

<span id="an_1:18">1:18</span> Kahore ano he tangata i kite noa i te
Atua; ko te Tama kotahi, kei te uma nei o te Matua, nana ia i
whakapuaki.

<span id="an_1:19">1:19</span> ¶ Na ko te korero tenei a Hoani, i te
tononga mai a nga Hurai i Hiruharama i nga tohunga nui ratou ko nga
Riwaiti hei ui ki a ia, Ko wai koe?

<span id="an_1:20">1:20</span> Na ka whakina e ia, kihai i whakakahore,
i whaki hoki, Ehara ahau i a te Karaiti.

<span id="an_1:21">1:21</span> A ka ui ratou ki a ia, Tena, pehea? Ko
Iraia koe? Ka mea ia, Kahore. Ko te poropiti oti koe? Ka whakahokia e
ia, Kahore.

<span id="an_1:22">1:22</span> Na ka mea ratou ki a ia, Ko wai koia koe?
Hei kupu whakahoki ma matou ki te hunga i tonoa mai ai matou. E pehea
ano koe ki a koe?

<span id="an_1:23">1:23</span> Ka mea ia, he reo ahau no tetahi e
karanga ana i te koraha, Whakatikaia te huarahi o te Ariki; he pera me
ta Ihaia poropiti i mea ai.

<span id="an_1:24">1:24</span> No nga Parihi hoki te hunga i tonoa mai
ra.

<span id="an_1:25">1:25</span> Na ka ui ratou ki a ia, ka mea ki a ia,
He aha oti koe i iriiri ai, ki te mea ehara koe i a te Karaiti, ehara i
a Iraia, ehara i te poropiti?

<span id="an_1:26">1:26</span> Na ka whakahoki a Hoani ki a ratou, ka
mea, He iriiri taku ki te wai: otiia tena te tu na i waenganui i a
koutou tetahi kahore e mohiotia e koutou:

<span id="an_1:27">1:27</span> Ko ia tenei e haere mai ana i muri i ahau
kahore hoki ahau e tau hei wewete i te here o tona hu.

<span id="an_1:28">1:28</span> I meatia enei mea ki Petapara, kia tawahi
atu o Horano, ki te wahi e iriiri ana a Hoani.

<span id="an_1:29">1:29</span> ¶ I te aonga ake ka kite ia i a Ihu e
haere ana mai ki a ia, ka mea, na, te Reme a te Atua, hei waha atu i te
hara o te ao!

<span id="an_1:30">1:30</span> Ko ia tenei i korero ai ahau, Kei te
haere mai i muri i ahau tetahi tangata kua meinga ki mua i ahua; no mua
hoki ia i ahau.

<span id="an_1:31">1:31</span> A kahore ahau i matau ki a ia; heoi hei
whakakite i a ia ki a Iharaira, i haere mai ai ahau me taku iriiri ki te
wai.

<span id="an_1:32">1:32</span> Na ka whakaatu a Hoani, ka mea, I kite
ahau i te Wairua e heke iho ana i te rangi, ano he kukupa, a noho ana i
runga i a ia.

<span id="an_1:33">1:33</span> A kahore ahau i matau ki a ia: engari i
ki mai ki ahau te kaitono mai i ahau ki te iriiri ki te wai, Ko te
tangata e kite ai koe i te Wairua e heke iho ana, e noho ana ki runga ki
a ia, ko ia tena te kaiiriiri ki te Wairua Tapu.

<span id="an_1:34">1:34</span> A kua kite ahau, kua whakaatu nei hoki,
ko te Tama tenei a te Atua.

<span id="an_1:35">1:35</span> I te aonga ake i te tu ano a Hoani me ana
akonga tokorua;

<span id="an_1:36">1:36</span> Na ka titiro ia ki a Ihu e haere ana, ka
mea, na, te Reme a te Atua!

<span id="an_1:37">1:37</span> ¶ A ka rongo nga akonga tokorua ki a ia e
korero ana, a aru ana raua i a Ihu.

<span id="an_1:38">1:38</span> A ka tahuri a Ihu, ka kite i a raua e aru
ana, ka mea ia ki a raua, E rapu ana korua i te aha? Na ko ta raua
meatanga ki a ia, E Rapi, ko te tikanga tenei ina whakamaoritia, E te
Kaiwhaako, kei hea tou kainga?

<span id="an_1:39">1:39</span> Ka mea ia ki a raua, haere mai kia kite.
Haere ana raua, a ka kite i tona wahi i noho ai, a noho ana i a ia i
taua ra: ko te tekau hoki ia o nga haora.

<span id="an_1:40">1:40</span> Ko Anaru, teina o Haimona Pita tetahi o
taua tokorua i rongo nei ki a Hoani e korero ana, a aru ana i a ia.

<span id="an_1:41">1:41</span> Ko ia kua kite wawe i tona tuakana ake, i
a Haimona, ka mea ki a ia, Kua kitea e maua te Mihaia, ko te tikanga
tenei ina whakamaoritia, ko te Karaiti.

<span id="an_1:42">1:42</span> Na ka arahina mai ia e ia ki a Ihu. A ka
titiro a Ihu ki a ia, ka mea, Ko Haimona koe, ko te tama a Hona: me hua
koe ko Kipa: tona whakamaoritanga ko Pita, ara ko Kohatu.

<span id="an_1:43">1:43</span> ¶ I te aonga ake ka mea a Ihu kia haere
ki Kariri, a ka kite i a Piripi: a ka mea a Ihu ki a ia, E aru i ahau.

<span id="an_1:44">1:44</span> Na ko Piripi no Petahaira, no te pa o
Anaru raua ko Pita.

<span id="an_1:45">1:45</span> Ka kite a Piripi i a Natanahira, ka mea
ki a ia, Kua kitea e matou a ia, mona nei te tuhituhi a Mohi i roto i te
ture, ta nga poropiti hoki, a Ihu o Nahareta te tama a Hohepa.

<span id="an_1:46">1:46</span> Na ka mea a Natanahira ki a ia, E puta
koia tetahi mea pai i Nahareta? ka mea a Piripi ki a ia, haere mai kia
kite.

<span id="an_1:47">1:47</span> Ka kite a Ihu i a Natanahira e haere ana
mai ki a ia, ka puaki tana kupu mona, Na he tino tangata no Iharaira,
kahore ona tinihanga.

<span id="an_1:48">1:48</span> Ka mea a Natanahira ki a ia, No hea koe i
matau ai ki ahau? Ka whakahoki a Ihu ki a ia, ka mea, I te mea kiano koe
i karangatia e Piripi, i a koe ano i raro i te piki, i kite ahau i a
koe.

<span id="an_1:49">1:49</span> Na ka whakahoki a Natanahira, ka mea ki a
ia, E Rapi, ko te Tama koe a te Atua, ko te Kingi koe o Iharaira.

<span id="an_1:50">1:50</span> Na ka whakahoki a Ihu, ka mea ki a ia, No
taku meatanga ki a koe, I kite ahau i a koe i raro i te piki, i
whakapono ai koe? rahi atu i enei nga mea e kitea e koe.

<span id="an_1:51">1:51</span> I mea ano ia ki a ia, He pono, he pono
tenei kupu aku ki a koutou, Tera koutou e kite i te rangi e tuwhera ana,
i nga anahera a te Atua e piki ake ana, e heke iho ana ki te Tama a te
tangata.

<span id="an_2:1">2:1</span> ¶ Na i te toru o nga ra he marena i Kana o
Kariri; a reira te whaea o Ihu:

<span id="an_2:2">2:2</span> I karangatia ano a Ihu ratou ko ana akonga
ki te marena.

<span id="an_2:3">2:3</span> A, i te paunga o te waina, ka mea te whaea
o Ihu ki a ia, Kahore a ratou waina.

<span id="an_2:4">2:4</span> Ka mea a Ihu ki a ia, E tai, he aha taku ki
a koe? kahore ano kia taea noatia toku haora.

<span id="an_2:5">2:5</span> Ka mea tona whaea ki nga kaimahi, Ko tana e
mea ai ki a koutou, meatia.

<span id="an_2:6">2:6</span> Na i reira etahi ipu kohatu e ono e tu ana,
he tikanga na nga Hurai mo te horoi, e rua, e toru nga mehua o tetahi, o
tetahi, ina ki.

<span id="an_2:7">2:7</span> Ka mea a Ihu ki a ratou, Whakakiia nga ipu
ki te wai. A whakakiia ana e ratou, purena noa.

<span id="an_2:8">2:8</span> Na ka mea ia ki a ratou, Tena, utuhia,
kawea atu ki te rangatira o te hakari. A kawea ana e ratou.

<span id="an_2:9">2:9</span> A, no ka whakamatau te rangatira o te
hakari i te wai i whakawainatia, a kihai i mohio no hea ranei; ko nga
pononga ia i utuhia ai te wai i mohio; ka karanga te rangatira o te
hakari ki te tane marena hou,

<span id="an_2:10">2:10</span> Ka mea ki a ia, E whakatakotoria ana e
nga tangata katoa te waina pai i te timatanga; a ka roa te inumanga, mo
reira te waina he iti iho nei te pai: ko koe ia, kua tohu i te waina pai
mo naianei.

<span id="an_2:11">2:11</span> I meatia tenei timatanga merekara e Ihu
ki Kana o Kariri, i whakakitea e ia tona kororia; a whakapono ana ana
akonga ki a ia.

<span id="an_2:12">2:12</span> ¶ Muri iho i tenei ka haere iho ia ki
Kaperenauma, a ia, tona whaea, ona teina, me ana akonga: a kihai i maha
nga ra i noho ai ratou ki reira.

<span id="an_2:13">2:13</span> Na kua tata te kapenga o nga Hurai, a ka
haere a Ihu ki Hiruharama:

<span id="an_2:14">2:14</span> Na rokohanga atu e ia i roto i te
temepara e noho ana nga kaihoko kau, hipi, kukupa, me nga
kaiwhakawhitiwhiti moni.

<span id="an_2:15">2:15</span> A, ka hanga e ia he whiu ki nga aho
nonohi, ka whiua katoatia e ia ki waho i te temepara, nga hipi, me nga
kau; ringihia ana hoki te moni a nga kaiwhakawhitiwhiti moni, turakina
ake nga tepu;

<span id="an_2:16">2:16</span> I mea ano ia ki nga kaihoko kukupa,
Tangohia atu enei i konei; aua te whare o toku Matua e meinga hei whare
hokohoko.

<span id="an_2:17">2:17</span> A ka mahara ana akonga ki te mea i
tuhituhia, Ka pau ahau i te aroha ki tou whare.

<span id="an_2:18">2:18</span> Na ka whakahoki nga Hurai, ka mea ki a
ia, he aha te tohu e whakakitea ana e koe ki a matou, ina koe ka mea nei
i enei mea?

<span id="an_2:19">2:19</span> Na ka whakahoki a Ihu, ka mea ki a ratou,
Wawahia tenei whare tapu, a kia toru nga ra ka ara ano i ahau.

<span id="an_2:20">2:20</span> Ano ra ko nga Hurai, E wha tekau ma ono
nga tau i hanga ai tenei whare tapu, e oti ranei te hanga e koe i nga ra
e toru?

<span id="an_2:21">2:21</span> Otira ko te whare tapu o tona tinana tana
i korero ai.

<span id="an_2:22">2:22</span> Na reira, i tona aranga ake i te hunga
mate, ka mahara ana akonga ki tana korerotanga i tenei; a whakapono ana
ratou ki te karaipiture, ki te kupu hoki i korerotia e Ihu.

<span id="an_2:23">2:23</span> ¶ Na, i a ia i Hiruharama, i te kapenga,
i te hakari, he tokomaha i whakapono ki tona ingoa, i to ratou kitenga i
ana merekara i meatia e ia.

<span id="an_2:24">2:24</span> Otira kihai a Ihu i tuku atu i a ia ki a
ratou, i mohio hoki ia ki nga tangata katoa.

<span id="an_2:25">2:25</span> A kahore ana meatanga kia whakaaturia te
tangata e tetahi: i matau hoki ia ki te mea i roto i te tangata.

<span id="an_3:1">3:1</span> ¶ Na he tangata tera no nga Parihi, ko
Nikorima tona ingoa, he rangatira no nga Hurai:

<span id="an_3:2">3:2</span> Ka haere mai tenei ki a Ihu i te po, ka mea
ki a ia, E Rapi, e matau ana matou i haere mai koe i te Atua hei
kaiwhakaako, ina hoki e kore tetahi tangata e ahei te mea i enei
merekara e meatia nei e koe, ki te kahore te Atua i a ia.

<span id="an_3:3">3:3</span> Ka whakahoki a Ihu, ka mea ki a ia, he
pono, he pono, taku e mea nei ki a koe, Ki te kahore te tangata e whanau
hou, e kore ia e ahei te kite i te rangatiratanga o te Atua.

<span id="an_3:4">3:4</span> Ka mea a Nikorima ki a ia, Me pehea ka
whanau ai te tangata i tona koroheketanga? e taea ranei te tuarua o nga
haerenga ki roto ki te kopu o tona whaea, whanau mai ai?

<span id="an_3:5">3:5</span> Ka whakahokia e Ihu, He pono, he pono taku
e mea nei ki a koe, Ki te kahore te tangata e whanau i te wai, i te
Wairua hoki, e kore ia e ahei te tomo ki te rangatiratanga o te Atua.

<span id="an_3:6">3:6</span> Ko ta te kikokiko e whanau ai he kikokiko;
ko ta te Wairua e whanau ai he wairua.

<span id="an_3:7">3:7</span> Aua ra e miharo ki taku i mea nei ki a koe,
he mea tuturu tenei kia whanau hou koutou.

<span id="an_3:8">3:8</span> E pupuhi ana te hau ki tana wahi e pai ai,
ka rongo hoki koe ki tona haruru, otiia e kore e mohiotia e koe te wahi
i puta mai ai, e tae atu ai ranei: ko te ritenga tenei ki te hunga katoa
ka whanau i te Wairua.

<span id="an_3:9">3:9</span> Ka whakahoki a Nikorima, ka mea ki a ia, Me
pehea ka taea ai enei mea?

<span id="an_3:10">3:10</span> Ka whakahoki a Ihu, ka mea ki a ia, Ko
koe te Kaiwhakaako o Iharaira, a kahore i matau ki enei mea?

<span id="an_3:11">3:11</span> He pono, he pono taku e mea nei ki a koe,
E korerotia ana e matou ta matou i matau ai, e whakaaturia ana ta matou
i kite ai; heoi, e kore koutou e tango ki ta matou whakaaturanga.

<span id="an_3:12">3:12</span> Ki te mea kua korerotia e ahau ki a
koutou nga mea o te whenua, a kahore koutou e whakapono, me pehea ka
whakapono ai ki te korerotia e ahau ki a koutou nga mea o te rangi?

<span id="an_3:13">3:13</span> Kahore hoki he tangata i kake noa ki te
rangi, ko ia anake i heke iho i te rangi, ara ko te Tama a te tangata, e
noho mai nei i te rangi.

<span id="an_3:14">3:14</span> Ka rite hoki ki ta Mohi whakairinga i te
nakahi i te koraha, kua takoto te tikanga kia pera te whakairinga o te
Tama a te tangata.

<span id="an_3:15">3:15</span> Kia kahore ai e ngaro te tangata e
whakapono ana ki a ia, engari kia whiwhi ai ki te ora tonu.

<span id="an_3:16">3:16</span> Koia ano te aroha o te Atua ki te ao,
homai ana e ia tana Tama kotahi, kia kahore ai e ngaro te tangata e
whakapono ana ki a ia, engari kia whiwhi ai ki te ora tonu.

<span id="an_3:17">3:17</span> Kihai hoki te Atua i tono mai i tana Tama
ki te ao ki te whakahe i te ao; engari kia ora ai te ao i a ia.

<span id="an_3:18">3:18</span> Ko ia e whakapono ana ki a ia, e kore e
tau te he ki a ia: tena ko ia e kore e whakapono, kua whakahengia noatia
ake, mona kihai i whakapono ki te ingoa o te Tama kotahi a te Atua.

<span id="an_3:19">3:19</span> Ko te whakahenga hoki tenei, no te mea
kua tae mai nei te marama ki te ao, a nui atu to nga tangata aroha ki te
pouri i to ratou ki te marama, he kino hoki no a ratou mahi.

<span id="an_3:20">3:20</span> E kino ana hoki ki te marama nga kaimahi
katoa i te kino, e kore ano hoki e haere mai ki te marama, kei
whakakitea a ratou mahi.

<span id="an_3:21">3:21</span> Tena ko te kaimahi i te pono, e haere mai
ana ki te marama, kia kitea ai ana mahi, he mea mahi i roto i te Atua.

<span id="an_3:22">3:22</span> ¶ A no muri i enei mea ka haere a Ihu,
ratou ko ana akonga, ki te whenua o Huria; a noho tahi ana ratou ki
reira, me tana iriiri ano.

<span id="an_3:23">3:23</span> Na i te iriiri ano hoki a Hoani ki Enona,
ki tetahi wahi e tata ana ki Harema, no te mea he nui te wai o reira: a
ka haere mai ratou, ka iriiria.

<span id="an_3:24">3:24</span> Kahore ano hoki a Hoani i panga ki te
whare herehere.

<span id="an_3:25">3:25</span> Na ka ara he totohe a nga akonga a Hoani
ki tetahi Hurai mo te purenga.

<span id="an_3:26">3:26</span> A ka haere ratou ki a Hoani, ka mea ki a
ia, E Rapi, ko te tangata i tawahi na korua o Horano, ko tau i whakaatu
mai na, nana, kei te iriiri ia, e haere ana hoki te katoa ki a ia.

<span id="an_3:27">3:27</span> Ka whakahoki a Hoani, ka mea, E kore
tetahi mea e riro i te tangata, ki te kore e homai ki a ia i te rangi.

<span id="an_3:28">3:28</span> Ko koutou hei kaiwhakaae ki ahau, ki taku
meatanga, Ehara ahau i a te Karaiti, engari i tonoa mai ahau i mua i a
ia.

<span id="an_3:29">3:29</span> Ko te tangata i te wahine marena hou, ko
ia te tane marena hou: na ko te hoa o te tane marena hou, e tu ana, e
rongo ana ki a ia, ka hari pu ki te reo o te tane marena hou: na reira i
tutuki ai tenei hari oku.

<span id="an_3:30">3:30</span> Ko te tikanga tenei, ko ia kia nui haere,
ko ahau kia iti haere.

<span id="an_3:31">3:31</span> Ko ia e haere mai ana i runga, kei runga
ake ia i te katoa: ko to te whenua no te whenua ia, no te whenua ano ana
korero: ko ia e haere mai ana i te rangi, kei runga ake ia i te katoa.

<span id="an_3:32">3:32</span> A ko tana i kite ai, i rongo ai, ko ia
tana e whakaatu ai: kahore hoki tetahi tangata e tango atu ki tana
whakaaturanga.

<span id="an_3:33">3:33</span> Ki te manako tetahi ki tana
whakaaturanga, kua piri tana tohu ki te pono o ta te Atua.

<span id="an_3:34">3:34</span> Ko ta te Atua i tono mai ai, e korero ana
ia i nga kupu a te Atua: kahore hoki te Wairua e homai e te Atua i runga
i te mehua.

<span id="an_3:35">3:35</span> E aroha ana te Matua ki te Tama, kua
hoatu ano nga mea katoa ki tona ringa.

<span id="an_3:36">3:36</span> Ko ia e whakapono ana ki te Tama, he ora
tonu tona: ko ia e kore e whakapono ki te Tama, e kore e kite i te ora;
engari ka mau tonu te riri a te Atua ki a ia.

<span id="an_4:1">4:1</span> ¶ A, no ka mohio te Ariki, kua rongo nga
Parihi, ko nga akonga a Ihu i mea ai, i iriiri ai, he tokomaha atu i a
Hoani,

<span id="an_4:2">4:2</span> He ahakoa ra ehara i a Ihu nana i iriiri,
na ana akonga ia,

<span id="an_4:3">4:3</span> Ka mahue a Huria i a ia, a hoki ana ano ki
Kariri.

<span id="an_4:4">4:4</span> ¶ Na, ko te ara mona i tika na Hamaria.

<span id="an_4:5">4:5</span> A ka haere ia ki tetahi pa o Hamaria, ko
Haika te ingoa, e patata ana ki te wahi i hoatu e Hakopa ki tana tama,
ki a Hohepa.

<span id="an_4:6">4:6</span> Kei reira hoki te puna a Hakopa. Na kua
ngenge a Ihu i te haerenga, heoi noho ana ia ki te taha o te puna: a
meake ko te ono o nga haora.

<span id="an_4:7">4:7</span> Ka haere mai tetahi wahine o Hamaria ki te
utu wai: ka mea a Ihu ki a ia, Homai he wai moku.

<span id="an_4:8">4:8</span> Kua riro hoki ana akonga ki te pa, ki te
hoko kai.

<span id="an_4:9">4:9</span> Na ko te meatanga a te wahine o Hamaria ki
a ia, he aha koe, he Hurai na koe, ka tono mai ai i te wai i ahau, he
wahine nei ahau no Hamaria? kahore hoki e tata ana nga Hurai ki nga
Hamarai.

<span id="an_4:10">4:10</span> Ka whakahoki a Ihu, ka mea ki a ia, Me i
matau koe ki ta te Atua e homai ai, ki tenei hoki e mea nei ki a koe,
Homai he wai moku; penei kua tono koe ki a ia, a kua hoatu e ia te wai
ora ki a koe.

<span id="an_4:11">4:11</span> Ka mea te wahine ki a ia, E kara, kahore
au mea hei utu wai, he hohonu ano te puna: no hea tena wai ora au?

<span id="an_4:12">4:12</span> He nui oti koe i to matou matua, i a
Hakopa, i homai ai te puna ki a matou, inu ana ia i konei, ratou ko ana
tamariki, me ana kararehe?

<span id="an_4:13">4:13</span> Ka whakahoki a Ihu, ka mea ki a ia, E
mate ano i te wai te tangata e inu ana i tenei wai:

<span id="an_4:14">4:14</span> Tena ko te tangata e inu ana i te wai e
hoatu e ahau ki a ia, e kore ia e mate i te wai a ake ake; engari te wai
e hoatu e ahau ki a ia, hei puna wai tena i roto i a ia e pupu ake ana,
a te ora tonu ra ano.

<span id="an_4:15">4:15</span> Ka mea te wahine ki a ia, E kara, homai
ki ahau tenei wai, kei mate ahau i te wai, kei haere mai hoki ki konei
rawa utu ai

<span id="an_4:16">4:16</span> Ka mea a Ihu ki a ia, Tikina, karangatia
to tahu, ka hoki mai ai.

<span id="an_4:17">4:17</span> Ka whakahoki te wahine, ka mea, Kahore
aku tahu. Ka mea a Ihu ki a ia, He korero tika tau, Kahore aku tahu:

<span id="an_4:18">4:18</span> Ina hoki kua tokorima au tahu; ko ia i a
koe nei ehara i te tahu nau: he pono tenei korero au.

<span id="an_4:19">4:19</span> Ka mea te wahine ki a ia, E kara, e kite
ana ahau he poropiti koe.

<span id="an_4:20">4:20</span> I karakia o matou matua i runga i tenei
maunga; a e mea ana koutou, Ko Hiruharama te wahi e tika ai te karakia.

<span id="an_4:21">4:21</span> Ka mea a Ihu ki a ia, E tai, whakapono ki
ahau, meake puta te wa, e kore ai koutou e karakia ki te Matua i runga i
tenei maunga, e kore ano i Hiruharama.

<span id="an_4:22">4:22</span> Kahore koutou e mohio ki ta koutou e
karakia nei: e matau ana matou ki ta matou e karakia nei; no nga Hurai
nei hoki te ora.

<span id="an_4:23">4:23</span> Otira meake puta te wa, a tenei ano, e
karakia ai nga kaikarakia pono ki te Matua i runga i te wairua, i te
pono: e rapu ana hoki te Matua ki te pera hei karakia ki a ia.

<span id="an_4:24">4:24</span> He Wairua te Atua: me karakia hoki nga
kaikarakia ki a ia i runga i te wairua, i te pono.

<span id="an_4:25">4:25</span> Ka mea te wahine ki a ia, E matau ana
ahau kei te haere mai te Mihaia, e kiia nei ko te Karaiti, ka tae mai
ia, mana nga mea katoa e korero ki a tatou.

<span id="an_4:26">4:26</span> Ka mea a Ihu ki a ia, Ko ahau ano ia e
korero nei ki a koe.

<span id="an_4:27">4:27</span> ¶ Na ka puta i reira ana akonga, ka
miharo ki tana korerotanga ki te wahine: heoi kihai tetahi i mea, He aha
tau e rapu? he aha koe ka korero ai ki a ia?

<span id="an_4:28">4:28</span> Na ka whakarerea e te wahine tana ipu, a
haere ana ki te pa, ka mea ki nga tangata,

<span id="an_4:29">4:29</span> Haere mai, kia kite i te tangata i
korerotia mai ai ki ahau nga mea katoa i mea ai ahau: ehara ranei tenei
i a te Karaiti?

<span id="an_4:30">4:30</span> Ka puta ratou ki waho o te pa, a ka ahu
mai ki a ia.

<span id="an_4:31">4:31</span> I taua takiwa ano ka tohe nga akonga ki a
ia, ka mea, E te Kaiwhakaako, e kai ra.

<span id="an_4:32">4:32</span> Otira ka mea ia ki a ratou, he kai ano
taku hei kai maku, kahore koutou e matau.

<span id="an_4:33">4:33</span> Na ka mea nga akonga tetahi ki tetahi, I
kawea mai ranei e tetahi he kai mana?

<span id="an_4:34">4:34</span> Ka mea a Ihu ki a ratou, Ko taku kai
tenei, ko te mea i ta toku kaitono e pai ai, kia whakaotia hoki tana
mahi.

<span id="an_4:35">4:35</span> E kore ianei koutou e mea, Kia wha atu
nga marama, a ka taea te kotinga? Nana, ko taku kupu tenei ki a koutou,
Kia ara ake o koutou kanohi, titiro ki nga mara; kua ma noa ake: ko te
kotinga tenei.

<span id="an_4:36">4:36</span> Ka whiwhi te kaikokoti ki te utu, ka
kohia ano hoki e ia nga hua mo te ora tonu: kia hari tahi ai te kairui
raua ko te kaikokoti.

<span id="an_4:37">4:37</span> Na konei hoki i pono ai taua ki, E rui
ana tetahi, e kokoti ana tetahi.

<span id="an_4:38">4:38</span> I tonoa koutou e ahau ki te kokoti i te
mea kihai i mahia e koutou: he tangata ke nana i mahi, a kua uru koutou
ki a ratou mahi.

<span id="an_4:39">4:39</span> A he tokomaha nga Hamari o taua pa i
whakapono ki a ia, mo te ki a te wahine i mea ra, I korerotia mai e ia
ki ahau nga mea katoa i mea ai ahau.

<span id="an_4:40">4:40</span> A, no ka tae nga Hamari ki a ia, ka mea
kia noho ia ki a ratou: a e rua nga ra i noho ai ia ki reira.

<span id="an_4:41">4:41</span> Na hira noa ake nga tangata i whakapono,
he mea hoki na tana kupu;

<span id="an_4:42">4:42</span> I mea ano ki te wahine, Ehara i te mea na
tau kupu i whakapono ai matou inaianei: kua rongo nei hoki matou ake, a
ka matau, ko te Karaiti pu tenei, ko te Kaiwhakaora o te ao.

<span id="an_4:43">4:43</span> ¶ Ka pahure aua ra e rua, ka turia atu e
ia i reira, a haere ana ki Kariri.

<span id="an_4:44">4:44</span> Ko Ihu tonu hoki nana te ki, Kahore he
honore o te poropiti i tona kainga ake.

<span id="an_4:45">4:45</span> Heoi, i tona taenga ki Kariri, ka
whakamanuhiritia ia e nga tangata o Kariri, i kite hoki ratou i nga mea
katoa i meatia e ia ki Hiruharama i te hakari: i haere hoki ratou ki te
hakari.

<span id="an_4:46">4:46</span> A ka tae ano a Ihu ki Kana o Kariri, ki
te wahi i meatia ai e ia te wai hei waina. Na ko tetahi tangata a te
kingi, kei Kaperenauma tana tama e mate ana.

<span id="an_4:47">4:47</span> A, no ka rongo ia kua tae mai a Ihu i
Huria ki Kariri, ka haere ki a ia, ka inoi ki a ia kia haere ia ki te
whakaora i tana tama; meake hoki marere.

<span id="an_4:48">4:48</span> Na ko te meatanga a Ihu ki a ia, Ki te
kahore koutou e kite i nga tohu, i nga merekara, e kore rawa koutou e
whakapono.

<span id="an_4:49">4:49</span> Ka mea te tangata a te kingi ki a ia, E
te Ariki, haere iho i te mea kahore ano kia mate noa taku tamaiti.

<span id="an_4:50">4:50</span> Ka mea a Ihu ki a ia, Haere; kua ora tau
tama. Na whakapono ana te tangata ki te kupu i korerotia e Ihu ki a ia,
a haere ana.

<span id="an_4:51">4:51</span> A, i a ia e haere ana, ka tutaki ana
pononga ki a ia, ka korero, Kua ora tau tamaiti.

<span id="an_4:52">4:52</span> Na ka ui ia ki a ratou ki te haora i
matutu ake ai ia. Ka mea ratou ki a ia, Nonanahi, no te whitu o nga
haora, i mutu ai tona ka.

<span id="an_4:53">4:53</span> Na ka mohio te papa, ko te tino haora ia
i mea ai a Ihu ki a ia, Kua ora tau tama: a whakapono ana ia, ratou ko
tona whare katoa.

<span id="an_4:54">4:54</span> Ko te rua ano tenei o nga merekara i
meatia e Ihu, i muri i tona haerenga i Huria ki Kariri.

<span id="an_5:1">5:1</span> ¶ Muri iho i enei mea he hakari ta nga
Hurai; a haere ana a Ihu ki Hiruharama.

<span id="an_5:2">5:2</span> Na kei Hiruharama tetahi wai kaukauranga
kei te tatau hipi, tona ingoa Hiperu ko Petehera; e rima ona whakamahau.

<span id="an_5:3">5:3</span> Na kei roto i enei e takoto ana tona tini o
nga turoro, o nga matapo, o nga kopa, o nga memenge, e tatari ana ki te
pokarekarenga o te wai.

<span id="an_5:4">5:4</span> Heke iho ai hoki tetahi anahera i te wa i
rite ai ki te kaukauranga, whakapokarekare ai i te wai: a ko ia kua tae
wawe i muri iho o te pokarekarenga o te wai i ora i tona mate, ahakoa he
aha, he aha.

<span id="an_5:5">5:5</span> Na kei reira tetahi tangata, e toru tekau
ma waru nga tau e mate ana.

<span id="an_5:6">5:6</span> No te kitenga o Ihu i a ia e takoto ana, ka
matau kua roa ke te wa ona e mate ana, ka mea ki a ia, E pai ana ranei
koe ki whakaorangia?

<span id="an_5:7">5:7</span> Ka whakahokia e taua turoro ki a ia, E te
Ariki, kahore aku tangata hei tuku i ahau ki te kaukauranga, ina
whakapokarekarea te wai: heoi i ahau e haere ana, ka heke iho tetahi i
mua i ahau.

<span id="an_5:8">5:8</span> Ka mea a Ihu ki a ia, Whakatika, tangohia
ake tou moenga, haere.

<span id="an_5:9">5:9</span> A ora tonu ake taua tangata, a tangohia ake
ana e ia tona moenga, haere ana. Ko te hapati ano taua ra.

<span id="an_5:10">5:10</span> Na ka mea nga Hurai ki taua tangata i
whakaorangia ra, Ko te hapati tenei: e kore e tika kia mauria e koe tou
moenga.

<span id="an_5:11">5:11</span> Ka whakahokia e ia ki a ratou, Ko te
tangata i whakaorangia ai ahau, nana i mea ki ahau, Tangohia ake tou
moenga, haere.

<span id="an_5:12">5:12</span> Na ka ui ratou ki a ia, Ko wai tena
tangata i mea na ki a koe, Tangohia ake toua moenga, haere?

<span id="an_5:13">5:13</span> Otira kihai taua tangata i whakaorangia
ra i mohio ko wai ia: i pahemo atu hoki a Ihu, he tokomaha hoki nga
tangata i taua wahi.

<span id="an_5:14">5:14</span> Muri iho i enei mea ka kite a Ihu i a ia
i roto i te temepara, ka mea ki a ia, Na, ka oti nei koe te whakaora:
kati te hara kei kino rawa iho te mea e pa ki a koe.

<span id="an_5:15">5:15</span> Haere ana taua tangata, korero ana ki nga
Hurai, na Ihu ia i whakaora.

<span id="an_5:16">5:16</span> Koia nga Hurai i whai ai ki te tukino i a
Ihu, mona i mea i enei mea i te hapati.

<span id="an_5:17">5:17</span> ¶ Na ka whakahokia e Ihu ki a ratou, E
mahi ana toku Matua a taea noatia tenei ra; e mahi ana ano ahau.

<span id="an_5:18">5:18</span> Koia nga Hurai i tino whai rawa ai kia
patua ia, ehara hoki i te mea ko tana takahi anake i te hapati, engari
mona i mea ko te Atua tona Matua ake, i mea he rite ia ki te Atua te
nui.

<span id="an_5:19">5:19</span> Na ka whakahoki a Ihu, ka mea ki a ratou,
he pono, he pono taku e mea nei ki a koutou, E kore e taea e te Tama te
mea tetahi mea e ia anake, engari nga mea e kite ai ia e meatia ana e te
Matua: ko tana hoki e mea ai, e meatia ana hoki e a hoki e mea ai, e
tama!

<span id="an_5:20">5:20</span> E aroha ano hoki te Matua ki te Tama, e
whakakitea ana hoki ki a ia e nga mea katoa e mea ai ia: he nui atu i
enei nga mahi e whakakitea e ia ki a ia, kia miharo ai koutou.

<span id="an_5:21">5:21</span> Ko ta te Matua hoki, he whakaara, he
whakaora i nga tupapaku; ka pera ano te Tama, ka whakaora i ana e pai
ai.

<span id="an_5:22">5:22</span> E kore hoki te Matua e whakawa i tetahi,
engari kua tukua e ia nga whakawa katoa ki te Tama:

<span id="an_5:23">5:23</span> Kia rite ai te whakahonore a nga tangata
katoa i te Tama ki ta ratou whakahonore i te Matua. Ki te kahore tetahi
e whakahonore i te Tama, e whakakahore ana ia i te honore mo te Matua
nana nei ia i tono mai.

<span id="an_5:24">5:24</span> He pono, he pono taku e mea atu nei ki a
koutou, Ko te tangata e rongo ana ki taku korero, e whakapono ana hoki
ki toku kaitono mai, he ora tonu tona; e kore ano ia e riro ki te
whakawa, engari kua whiti i te mate ki te ora.

<span id="an_5:25">5:25</span> He pono, he pono taku e mea nei ki a
koutou, Meake puta te wa, a tenei ano inaianei, e rongo ai nga tupapaku
i te reo o ta te Atua Tama; a ko te hunga e rongo ana ka ora.

<span id="an_5:26">5:26</span> Ta te mea he ora to te Matua kei roto i a
ia; waihoki kua homai e ia ki te Tama, kia whai ora i roto i a ia;

<span id="an_5:27">5:27</span> A kua homai ano ki a ia he tikanga mo te
whakawa, no te mea ko ia te Tama a te tangata.

<span id="an_5:28">5:28</span> Kaua e miharo ki tenei: no te mea meake
puta te wa, e rongo ai i tona reo nga tangata katoa i roto i nga urupa,

<span id="an_5:29">5:29</span> A ka puta; ko nga kaimahi i te pai ki te
aranga o te ora; ko nga kaimahi i te kino ki te aranga o te whakawa.

<span id="an_5:30">5:30</span> E kore e ahei i ahau te mea tetahi mea e
ahau anake: rite tonu taku whakawa ki taku e rongo ai: he tika hoki taku
whakawa; kahore hoki ahau e rapu i taku i pai ai, engari i ta toku
kaitono i pai ai.

<span id="an_5:31">5:31</span> ¶ Mehemea ko ahau hei whakaatu i aku aha,
i aku aha, ehara taku i te whakaatu pono.

<span id="an_5:32">5:32</span> Tera atu ano tetahi kaiwhakaatu moku; e
mohio ana ano ahau he whakaatu pono tana e whakaatu nei moku.

<span id="an_5:33">5:33</span> I tono tangata koutou ki a Hoani, a i
whakaaturia e ia te pono.

<span id="an_5:34">5:34</span> Kahore ahau e manako ki ta te tangata
whakaatu: engari e korerotia ana e ahau enei mea kia ora ai koutou.

<span id="an_5:35">5:35</span> He rama ka tera, he rama marama tonu: he
wa ano i pai ai koutou kia hari ki tona marama.

<span id="an_5:36">5:36</span> Otiia he kaiwhakaatu ano toku, nui atu i
a Hoani: ko nga mahi hoki i homai e te Matua kia whakaotia e ahau, ko
aua mahi e mahia nei e ahau, hei whakaatu moku, i tonoa mai ahau e te
Matua.

<span id="an_5:37">5:37</span> Na, ko te Matua nana nei ahau i tono mai,
kua oti ahau te whakaatu e ia. Kahore ano koutou i rongo noa i tona reo,
kahore ano i kite i tona ahua.

<span id="an_5:38">5:38</span> Kahore ano hoki i mau tana kupu i roto i
a koutou; ina kahore ano koutou i whakapono ki tenei i tonoa mai nei e
ia.

<span id="an_5:39">5:39</span> Whakatakina ai e koutou nga tikanga o nga
karaipiture; e mea ana hoki koutou kei reira te ora tonu mo koutou: ko
enei hei kaiwhakaatu moku.

<span id="an_5:40">5:40</span> Heoi kahore koutou e pai kia haere mai ki
ahau, kia whiwhi ai ki te ora.

<span id="an_5:41">5:41</span> He kororia tangata, kahore ahau e manako
atu.

<span id="an_5:42">5:42</span> Na kua matau ahau ki a koutou, kahore te
aroha o te Atua i roto i a koutou.

<span id="an_5:43">5:43</span> Kua tae mai nei ahau i runga i te ingoa o
toku Matua, a kahore koutou e manako mai ki ahau; ki te haere mai tetahi
i runga i tona ake ingoa, ka manako koutou ki a ia.

<span id="an_5:44">5:44</span> Me pehea koutou ka whakapono ai, ka riro
nei i a koutou te kororia e puta ana i a koutou ano, a kahore e rapu i
te kororia e puta ana i te Atua kotahi?

<span id="an_5:45">5:45</span> Kei mea koutou e korerotia to koutou he e
ahau ki te Matua: tera te kaikorero mo to koutou he, ko Mohi, ko ta
koutou e tumanako nei.

<span id="an_5:46">5:46</span> Me i whakapono hoki koutou ki a Mohi, kua
whakapono ano ki ahau: ko tana hoki i tuhituhi ai he mea moku.

<span id="an_5:47">5:47</span> Otira ki te kahore koutou e whakapono ki
ana i tuhituhi ai, me pehea ka whakapono ai ki aku korero?

<span id="an_6:1">6:1</span> ¶ Muri iho i enei mea ka whiti atu a Ihu i
te moana o Kariri, ara i te moana o Taipiria.

<span id="an_6:2">6:2</span> A he rahi te hui i aru i a ia, i kite hoki
ratou i ana merekara i mea ai ia ki nga turoro.

<span id="an_6:3">6:3</span> Na ka haere a Ihu ki runga i te maunga, a
noho ana i reira ratou ko ana akonga.

<span id="an_6:4">6:4</span> Kua tata hoki te kapenga, te hakari a nga
Hurai.

<span id="an_6:5">6:5</span> A, no te marangatanga ake o nga kanohi o
Ihu, ka kite i te rahi o te hui e haere mai ana ki a ia; ka mea ia ki a
Piripi, Ko hea tatou hoko ai i etahi taro, kia kai ai enei?

<span id="an_6:6">6:6</span> I penei ai tana ki hei whakamatau mona; i
mohio hoki ia ki tana e mea ai.

<span id="an_6:7">6:7</span> Ka mea a Piripi ki a ia, E kore e ranei ma
ratou nga taro o nga pene e rua rau, kia whiwhi ai tenei, tenei o ratou
i tetahi wahi iti.

<span id="an_6:8">6:8</span> Ka mea tetahi o ana akonga ki a ia, a
Anaru, teina o Haimona Pita,

<span id="an_6:9">6:9</span> He tamaiti tenei, e rima ana taro pare, e
rua ika nonohi; heoi hei aha enei ma tenei ope nui?

<span id="an_6:10">6:10</span> Na ka mea a Ihu, Meinga nga tangata kia
noho. He nui hoki te tarutaru i taua wahi. Na noho ana nga tane ki raro,
te tokomaha me te mea e rima mano.

<span id="an_6:11">6:11</span> Na ka mau a Ihu ki nga taro; a ka mutu te
whakawhetai, ka tuwha atu ki te hunga e moho ra; me nga ika ano, ta
ratou i pai ai.

<span id="an_6:12">6:12</span> A, no ka makona ratou, ka mea ia ki ana
akonga, Kohikohia nga toenga o nga whatiwhatinga, kei maumauria tetahi
wahi.

<span id="an_6:13">6:13</span> Na kohikohia ana e ratou, a whakakiia ana
nga kete tekau ma rua ki nga whatiwhatinga o nga taro pare e rima, ki
nga toenga a nga tangata i kai ra.

<span id="an_6:14">6:14</span> A, i te kitenga o aua tangata i te
merekara i meatia e Ihu, ka ki ratou, Ko ia ano tenei, ko te poropiti e
haere mai ana ki te ao.

<span id="an_6:15">6:15</span> ¶ Na ka mahara a Ihu, meake ratou haere
mai ki te tango i a ia, ki te whakakingi i a ia, na maunu ana ano ia ki
te maunga, ko ia anake.

<span id="an_6:16">6:16</span> A, no ka ahiahi, ka haere ana akonga ki
te moana.

<span id="an_6:17">6:17</span> Na ka eke ratou ki te kaipuke, ka
whakawhiti ki tawahi o te moana, ki Kaperenauma. A kua pouri noa ake,
kahore ano a Ihu kia tae noa mai ki a ratou.

<span id="an_6:18">6:18</span> Na ko te turanga o te moana, he nui hoki
no te puhanga o te hau.

<span id="an_6:19">6:19</span> Na, i to ratou hoenga atu, e rua tekau ma
rima, e toru tekau ranei paronga, ka kite i a Ihu e haere maori ana i
runga i te moana, e whakatata ana ki te kaipuke; na ka mataku ratou.

<span id="an_6:20">6:20</span> Na ka mea ia ki a ratou, Ko ahau tenei,
aua e wehi.

<span id="an_6:21">6:21</span> Na ka mea ratou kia eke ia ki te kaipuke:
a kihai i aha kua u te kaipuke ki te wahi i hoe ai ratou.

<span id="an_6:22">6:22</span> ¶ I te aonga ake, ka mahara te mano e tu
ana ki tera taha o te moana, kahore he poti ke atu o reira, ko tera
anake i eke ai ana akonga, kihai hoki a Ihu i eke tahi ratou ko ana
akonga ki te poti, engari ko ana akonga anake i haere;

<span id="an_6:23">6:23</span> He poti ke ra ia i u mai i Taipiria ki
pahaki atu o te wahi i kai ai ratou i te taro i ta te Ariki
whakawhetainga:

<span id="an_6:24">6:24</span> A, i te kitenga o te mano kahore a Ihu i
reira, kahore ano hoki ana akonga, ka eke hoki ratou ki nga kaipuke, ka
rere ki Kaperenauma ki te rapu i a Ihu.

<span id="an_6:25">6:25</span> A, no to ratou kitenga i a ia i tawahi o
te moana, ka mea ki a ia, E Rapi, nonahea koe i tae mai ai ki konei?

<span id="an_6:26">6:26</span> Ka whakahoki a Ihu ki a ratou ka mea, He
pono, he pono taku e mea nei ki a koutou, Ehara i te mea he kitenga no
koutou i nga merekara i rapu ai koutou i ahau, engari no te mea i kai
koutou i nga taro, a ka makona.

<span id="an_6:27">6:27</span> Aua e mahia te kai memeha, engari te kai
e mau tonu ana a te ora tonu ra ano, ko ta te Tama hoki a te tangata e
hoatu ai ki a koutou: kua oti hoki ia te whai tohu e te Atua, e te
Matua.

<span id="an_6:28">6:28</span> ¶ Na ka mea ratou ki a ia, Me aha matou e
mahi ai i nga mahi a te Atua?

<span id="an_6:29">6:29</span> Ka whakahoki a Ihu, ka mea ki a ratou, Ko
ta te Atua mahi tenei, kia whakapono koutou ki tana i tono mai ai.

<span id="an_6:30">6:30</span> Na ka mea ratou ki a ia, Ko tehea tohu te
meatia ana e koe kia kite ai matou, kia whakapono ai ki a koe? tena koa
tau mahi?

<span id="an_6:31">6:31</span> I kai o tatou matua i te mana i te
koraha; ko te mea hoki tena i tuhituhia, i homai e ia he taro i te rangi
hei kai ma ratou.

<span id="an_6:32">6:32</span> Na ko te meatanga a Ihu ki a ratou, he
pono, he pono taku e mea nei ki a koutou, Ehara i a Mohi nana i hoatu
tena taro ki a koutou i te rangi; engari tenei te hoatu nei e toku Matua
ki a koutou te taro pono o te rangi.

<span id="an_6:33">6:33</span> Ko te taro hoki a te Atua ko ia e heke
iho ana i te rangi, e homai ana i te ora ki te ao.

<span id="an_6:34">6:34</span> Na ka mea ratou ki a ia, E te Ariki,
homai tenei taro ki a matou i nga wa katoa.

<span id="an_6:35">6:35</span> Ka mea a Ihu ki a ratou, Ko ahau te taro
o te ora: ki te haere mai tetahi ki ahau, e kore rawa ia e hiakai; ki te
whakapono hoki tetahi ki ahau, e kore rawa ia e matewai.

<span id="an_6:36">6:36</span> Otira i mea ano ahau ki a koutou, Kua
kite koutou i ahau, a kahore i whakapono.

<span id="an_6:37">6:37</span> Ko a te Matua e homai ai ki ahau ka haere
katoa mai ki ahau; a ki te haere mai tetahi ki ahau, e kore rawa e panga
e ahau ki waho.

<span id="an_6:38">6:38</span> I heke iho hoki ahau i te rangi, ehara i
te mea hei mahi i taku i pai ai, engari i ta toku kaitono mai i pai ai.

<span id="an_6:39">6:39</span> Ko ta te Matua i pai ai, nana nei ahau i
tono mai, koia tenei, kia kaua e ngaro i ahau tetahi wahi o nga mea
katoa i homai e ia ki ahau; engari kia whakaarahia ake e ahau a te ra
whakamutunga.

<span id="an_6:40">6:40</span> Ko ta toku Matua hoki tenei i pai ai, ko
te tangata e kite ana i te Tama, e whakapono ana ano ki a ia, kia whiwhi
ia ki te ora tonu; maku ano ia e whakaara ake a te ra whakamutunga.

<span id="an_6:41">6:41</span> Na ka korero komuhumuhu nga Hurai ki a
ia, mona i mea, Ko ahau te taro i heke iho i te rangi.

<span id="an_6:42">6:42</span> Ka mea ratou, Ehara oti tenei i a Ihu,
tama a Hohepa, e mohio nei tatou ki tona papa raua ko tona whaea? ha! he
pehea tana e ki nei, I heke iho ahau i te rangi?

<span id="an_6:43">6:43</span> Na ka whakahoki a Ihu, ka mea ki a ratou,
Kati te komuhumuhu i roto i a koutou.

<span id="an_6:44">6:44</span> Kahore he tangata e ahei te haere mai ki
ahau, ki te kahore ia e kumea mai e te Matua, nana nei ahau i tono mai:
e maku ano ia e whakaara ake a te ra whakamutunga.

<span id="an_6:45">6:45</span> Kua oti te tuhituhi i roto i nga
poropiti, A ka whakaakona ratou katoa e te Atua. Na, ko te tangata kua
rongo ki te Matua, kua akona hoki, ka haere mai ki ahau.

<span id="an_6:46">6:46</span> Ehara i te mea kua kite tetahi i te
Matua; ko ia anake i puta mai i te Atua, ko ia kua kite i te Matua.

<span id="an_6:47">6:47</span> He pono, he pono taku e mea nei ki a
koutou, Ki te whakapono tetahi, he ora tonu tona.

<span id="an_6:48">6:48</span> Ko ahau te taro o te ora.

<span id="an_6:49">6:49</span> I kai ra o koutou matua i te mana i te
koraha, a i mate ratou.

<span id="an_6:50">6:50</span> Ko te taro tenei e heke iho ana i te
rangi, kia kai ai te tangata i a ia, a kia kaua e mate.

<span id="an_6:51">6:51</span> Ko ahau te taro ora i heke iho i te
rangi; ki te kai tetahi i tenei taro, e ora tonu ia: ae ra, ko te taro e
hoatu e ahau ko oku kikokiko, e hoatu e ahau hei oranga mo te ao

<span id="an_6:52">6:52</span> Na ka totohe nga Hurai tetahi ki tetahi,
ka mea, Me pehea e homai ai e tenei tangata ona kikokiko kia kainga e
tatou?

<span id="an_6:53">6:53</span> Na, ko te meatanga a Ihu ki a ratou, he
pono, he pono taku e mea nei ki a koutou, Ki te kahore koutou e kai i
nga kikokiko o te Tama a te tangata, e inu i ona toto, kahore he ora i
roto i a koutou ake.

<span id="an_6:54">6:54</span> Ko ia e kai ana i oku kikokiko, e inu ana
i oku toto, he ora tonu tona; a maku ia e whakaara ake a te ra
whakamutunga.

<span id="an_6:55">6:55</span> He kai pono hoki oku kikokiko, he mea
pono oku toto hei inumanga.

<span id="an_6:56">6:56</span> Ko ia e kai ana i oku kikokiko, e inu ana
i oku toto, e noho ana i roto i ahau, me ahau hoki i roto i a ia.

<span id="an_6:57">6:57</span> Na te Matua ora hoki ahau i tono mai, no
te Matua ano toku ora: waihoki ki te kai tetahi i ahau, kei ahau he ora
mona.

<span id="an_6:58">6:58</span> Ko te taro tenei i heke iho i te rangi: e
kore e pera i ta o koutou matua i kai ra, a mate ana; ki te kai tetahi i
tenei taro, e ora tonu ia.

<span id="an_6:59">6:59</span> I korerotia enei mea e ia i roto i te
whare karakia, i a ia e whakaako ana i Kaperenauma.

<span id="an_6:60">6:60</span> ¶ Na he tokomaha ana akonga i te
rongonga, i mea, he kupu pakeke tenei; ko wai e ahei te whakarongo atu?

<span id="an_6:61">6:61</span> Ka mohio ia a Ihu i roto i a ia, e
komuhumuhu ana ana akonga ki tenei, ka mea ia ki a ratou, E he ana
koutou ki tenei?

<span id="an_6:62">6:62</span> Ka pehea ra ki te kite koutou i te Tama a
te tangata e kake atu ana ki te wahi i noho ai ia i mua?

<span id="an_6:63">6:63</span> Ko te wairua te whakaora ana; kahore a te
kikokiko wahi: ko nga kupu e korero nei ahau ki a koutou he wairua, he
ora.

<span id="an_6:64">6:64</span> Tenei ano ia etahi o koutou kahore o
ratou whakapono. I matau hoki a Ihu no te timatanga ki nga mea kahore o
ratou whakapono, ki te tangata ano e tukua ai ia.

<span id="an_6:65">6:65</span> A ka mea ia, Na konei ahau i mea ai ki a
koutou, Kahore he tangata e ahei te haere mai ki ahau, ki te kahore e
hoatu ki a ia e toku Matua.

<span id="an_6:66">6:66</span> I taua wa he tokomaha ana akonga i hoki
ki muri, a mutu ake ta ratou haere tahi me ia.

<span id="an_6:67">6:67</span> Na ka mea a Ihu ki te tekau ma rua, E mea
ana ano ranei koutou kia haere?

<span id="an_6:68">6:68</span> Na ka whakahokia e Haimona Pita ki a ia,
E te Ariki, me haere matou ki a wai? kei a koe nga kupu o te ora tonu.

<span id="an_6:69">6:69</span> Kua whakapono matou, kua matau, ko te
Karaiti koe, ko te Tama a te Atua ora.

<span id="an_6:70">6:70</span> Ka whakahokia e Ihu ki a ratou, he teka
ianei kotahi tekau ma rua koutou i whiriwhiria e ahau, he rewera ano
tetahi o koutou?

<span id="an_6:71">6:71</span> Ko Hura Ikariote tama a Haimona tana i
korero ai: ko te tanga hoki ia meake nei tuku i a ia; ko tetahi hoki ia
o te tekau ma rua.

<span id="an_7:1">7:1</span> ¶ I muri i enei mea ka haereere a Ihu i
Kariri: kahore hoki ia i pai ki te haereere i Huria, e rapu ana hoki nga
Hurai kia whakamatea ia.

<span id="an_7:2">7:2</span> Na kua tata te hakari a nga Hurai, te
hakari whare wharau.

<span id="an_7:3">7:3</span> Na ka mea ona teina ki a ia, Haere atu i
konei, anga atu ki Huria, kia kite ai hoki au akonga i au mahi e mahi
nei koe.

<span id="an_7:4">7:4</span> E kore hoki tetahi tangata e mea huna i
tetahi mea, ki te whai ia kia ara tona ingoa. Ki te mea koe i enei mea,
kia kite te ao i a koe.

<span id="an_7:5">7:5</span> Ko ona teina tonu hoki kihai i whakapono ki
a ia.

<span id="an_7:6">7:6</span> Na ka mea a Ihu ki a ratou, Kahore ano kia
taea noatia toku taima: ko to koutou taima ia kei nga wa katoa.

<span id="an_7:7">7:7</span> E kore e ahei kia kino te ao ki a koutou;
engari ka kino ki ahau, no te mea e whakaaturia ana e ahau te kino o ana
mahi.

<span id="an_7:8">7:8</span> Haere koutou ki tenei hakari: e kore ahau e
haere wawe ki tenei hakari; kahore hoki toku taima kia ata rite noa.

<span id="an_7:9">7:9</span> A ka mutu tenei korero ana ki a ratou, ka
noho tonu ia ki Kariri.

<span id="an_7:10">7:10</span> A, no ka riro ona teina ki te hakari, ka
haere ano hoki ia, ehara i te mea whakakite nui, engari i tu a huna.

<span id="an_7:11">7:11</span> Heoi i rapu nga Hurai i a ia i te hakari,
i mea, Kei hea ia?

<span id="an_7:12">7:12</span> He nui hoki te korero komuhumuhu mona i
roto i te mano: ko etahi i mea, He tangata pai ia: ko etahi i mea,
Kahore, engari e whakapohehe ana ia i te iwi.

<span id="an_7:13">7:13</span> Heoi kihai i rahi te korero a tetahi
tangata mona, he wehi ki nga Hurai.

<span id="an_7:14">7:14</span> ¶ Na, i waenganui o te hakari, ka haere a
Ihu ki roto ki te temepara whakaako ai.

<span id="an_7:15">7:15</span> A ka miharo nga Hurai, ka mea, na te aha
i hua ai te mohio o tenei tangata, ehara nei hoki ia i te mea whakaako?

<span id="an_7:16">7:16</span> Ka whakahoki a Ihu ki a ratou, ka mea,
Ehara i te mea naku ake taku e whakaako nei, engari na toku kaitono mai.

<span id="an_7:17">7:17</span> Ki te pai tetahi tangata ki te mea i tana
e pai ai, e matau ia ki te whakaakoranga, na te Atua ranei, he korero
naku ake ranei.

<span id="an_7:18">7:18</span> Ko te tangata nana ake tana korero, e
whai ana ia i tona ake kororia: tena ki te whai tetahi i te kororia o
tona kaitono, e pono ana ia, a kahore ona he.

<span id="an_7:19">7:19</span> He teka ianei na Mohi te ture i hoatu ki
a koutou, a kahore e whakaritea te ture e tetahi o koutou? He aha koutou
ka whai nei kia whakamatea ahau?

<span id="an_7:20">7:20</span> Na ka whakahoki te mano ka mea, He rewera
tou: ko wai te whai ana kia whakamatea koe?

<span id="an_7:21">7:21</span> Ka whakahoki a Ihu, ka mea ki a ratou,
Kotahi aku mahi i mahi ai, a e miharotia ana e koutou katoa.

<span id="an_7:22">7:22</span> I homai e Mohi te kotinga ki a koutou;
ehara ano ia i te mea na Mohi ake, engari na nga tupuna; e kokoti ana
hoki koutou i te tangata i te hapati.

<span id="an_7:23">7:23</span> Ki te kotia te tangata i te hapati, kei
takahia te ture a Mohi; e riri ana oti koutou ki ahau, moku i whakaora
rawa i te tangata i te hapati?

<span id="an_7:24">7:24</span> Kaua e waiho te whakawa i runga i ta te
kanohi, engari kia tika ta koutou whakawa.

<span id="an_7:25">7:25</span> Me i reira ka mea etahi o nga tangata o
Hiruharama, Ehara oti tenei i a ia e whaia nei e ratou kia whakamatea?

<span id="an_7:26">7:26</span> Na, maia tonu tana korero, a kahore a
ratou kupu ki a ia. E tino matau ana ranei nga rangatira, ko te Karaiti
pu tenei?

<span id="an_7:27">7:27</span> Otiia e matau ana tatou ki te wahi i puta
mai ai tenei: tena ka tae mai a te Karaiti, kahore he tangata e matau ki
te wahi e puta mai ai ia.

<span id="an_7:28">7:28</span> Na ka karanga a Ihu i te temepara i a ia
e whakaako ana, ka mea, E matau ana koutou ki ahau, e matau ana ano ki
te wahi i haere mai ai ahau: ehara i ahau ake taku haere mai; engari e
pono ana te kaitono mai i ahau; kahore nei koutou i matau ki a ia.

<span id="an_7:29">7:29</span> E matau ana ahau ki a ia; i puta mai hoki
ahau i a ia, nana ano ahau i tono mai.

<span id="an_7:30">7:30</span> A i whai ratou kia hopukia ia: otiia
kihai i pa te ringa o tetahi ki a ia, kahore hoki tona haora i taka noa.

<span id="an_7:31">7:31</span> A he tokomaha o te mano i whakapono ki a
ia, i mea, ka tae mai a te Karaiti, tera ranei e maha atu ana merekara e
mea ai i a tenei e mea nei?

<span id="an_7:32">7:32</span> I rongo nga Parihi i te mano e korerorero
ana i enei mea mona; na ka tonoa mai e nga Parihi ratou ko nga tohunga
nui he katipa ki te hopu i a ia.

<span id="an_7:33">7:33</span> Na ka mea a Ihu ki a ratou, He iti noa
ake te wahi e noho ai ahau ki a koutou, katahi ahau ka haere ki toku
kaitono mai.

<span id="an_7:34">7:34</span> Tera koutou e rapu i ahau, heoi e kore
koutou e kite: e kore hoki koutou e ahei te haere ake ki te wahi e noho
ai ahau.

<span id="an_7:35">7:35</span> Na ka mea nga Hurai ki a ratou ano, E
haere oti te tangata nei ki hea, e kore ai e kitea e tatou? e haere oti
ia ki nga manene i roto i nga Kariki, ako ai i nga Kariki?

<span id="an_7:36">7:36</span> He ki aha tenei e ki nei ia, Tera koutou
e rapu i ahau, a e kore e kite: e kore hoki koutou e ahei te haere ake
ki te wahi e noho ai ahau?

<span id="an_7:37">7:37</span> ¶ I te ra whakamutunga, i te ra nui o te
hakari, ka tu a Ihu, ka karanga, ka mea, Ki te matewai tetahi, haere mai
ia ki ahau, kia inu.

<span id="an_7:38">7:38</span> Ki te whakapono tetahi ki ahau, ka rite
ki ta te karaipiture, ka rere mai nga wai ora i roto i tona kopu.

<span id="an_7:39">7:39</span> I korerotia tenei e ia mo te Wairua,
meake nei riro i te hunga e whakapono ana ki a ia; kahore ano hoki te
Wairua Tapu kia homai noa; no te mea kiano a Ihu i whakakororiatia
noatia.

<span id="an_7:40">7:40</span> Ko etahi o te mano i to ratou rongonga i
tenei kupu, i mea, he pono ko te Poropiti tenei.

<span id="an_7:41">7:41</span> Ka mea etahi, Ko te Karaiti tenei. Ko
etahi i mea, E puta mai ranei a te Karaiti i Kariri?

<span id="an_7:42">7:42</span> Kahore koia te karaipiture i mea, E puta
mai a te Karaiti i te uri o Rawiri, i Peterehema, i te kainga i noho ai
a Rawiri?

<span id="an_7:43">7:43</span> Na ka waiho ia hei take wehewehenga ma te
mano.

<span id="an_7:44">7:44</span> Ko etahi o ratou i mea kia hopukia ia:
otira kihai i pa nga ringa o tetahi ki a ia.

<span id="an_7:45">7:45</span> ¶ Na ko te taenga atu o nga katipa ki nga
tohunga nui ratou ko nga Parihi; ka mea atu enei ki a ratou, he aha ia
te kawea mai ai e koutou.

<span id="an_7:46">7:46</span> Ka whakahokia e nga katipa, Kahore rawa
he tangata i rite ana korero ki a tenei.

<span id="an_7:47">7:47</span> Na ka whakahokia ta ratou e nga Parihi,
Kua tinihangatia ano hoki koutou?

<span id="an_7:48">7:48</span> Kua whakapono koia tetahi o nga
rangatira, o nga Parihi ranei ki a ia?

<span id="an_7:49">7:49</span> Ko tenei hunga ia e kore nei e matau ki
te ture, ka oti ratou te kanga.

<span id="an_7:50">7:50</span> Ka mea a Nikorima ki a ratou, tera i
haere mai ra ki a ia i mua, ko ia hoki tetahi o ratou,

<span id="an_7:51">7:51</span> Ka whakahengia ranei te tangata e to
tatou ture, i te mea kahore ano i whakarongo noa ki a ia, i matau hoki
ki tana mahi?

<span id="an_7:52">7:52</span> Na ka whakahoki ratou, ka mea ki a ia, Ko
koe hoki tetahi no Kariri? Tena rapua, ka kite koe, kahore kia ara noa
tetahi poropiti i Kariri.

<span id="an_7:53">7:53</span> Na hoki ana ratou ki tona whare, ki tona
whare.

<span id="an_8:1">8:1</span> ¶ Ko Ihu i haere ki Maunga Oriwa.

<span id="an_8:2">8:2</span> A i te atatu ka hoki ano ia ki te temepara,
a tae katoa ana te iwi ki a ia; na ka noho ia, ka whakaako i a ratou.

<span id="an_8:3">8:3</span> Katahi ka arahina mai ki a ia e nga karaipi
ratou ko nga Parihi tetahi wahine i hopukia e puremu ana; a whakaturia
ana ki waenganui.

<span id="an_8:4">8:4</span> Ka mea ratou ki a ia, E te Kaiwhakaako, i
hopukia putia te wahine nei e puremu ana.

<span id="an_8:5">8:5</span> I whakahau a Mohi ki a matou i roto i te
ture, kia akina nga penei ki te kohatu: tena koa tau ki?

<span id="an_8:6">8:6</span> I penei ai ratou he whakamatautau mona, kia
whai take ai ratou e whakapangia ai he he ki a ia. Ka piko a Ihu, a
tuhituhi ana tona ringa ki te whenua.

<span id="an_8:7">8:7</span> A ka tohe tonu ratou ki te ui ki a ia, ka
whakatika ake ia, ka mea ki a ratou, Ko te tangata o koutou kahore ona
hara, mana te kohatu matamua e aki ki a ia.

<span id="an_8:8">8:8</span> Na ka piko ano ia, ka tuhituhi ki te
whenua.

<span id="an_8:9">8:9</span> A, i to ratou rongonga, ka haere takitahi
atu ki waho, na nga kaumatua i timata, a poto noa o muri rawa: a ko Ihu
anake i mahue, me te wahine e tu ana i waenganui.

<span id="an_8:10">8:10</span> A, ko te marangatanga ake o Ihu, ka mea
ki a ia, E tai, kei hea ratou? kahore he tangata i whakatatau he ki a
koe?

<span id="an_8:11">8:11</span> Ano ra ko tera, Kahore, e te Ariki. Ka
mea a Ihu ki a ia, Kahore ano hoki ahau e whakatau i te he ki a koe:
haere, kati te hara.

<span id="an_8:12">8:12</span> ¶ I ki atu ano a Ihu ki a ratou, i mea,
Ko ahau te whakamarama o te ao: ki te aru tetahi i ahau, e kore ia e
haere i te pouri, engari ka whiwhi ki te marama o te ora.

<span id="an_8:13">8:13</span> Na ka mea nga Parihi ki a ia, Ko koe ano
tou kaiwhakaatu; ehara tau i te whakaatu pono.

<span id="an_8:14">8:14</span> Ka whakahoki a Ihu, ka mea ki a ratou,
Ahakoa ko ahau ano toku kaiwhakaatu, he pono taku whakaatu: no te mea e
matau ana ahau ki te wahi i haere mai ai ahau, ki te wahi hoki e haere
atu nei ahau; ko koutou ia kahore e matau ki te wahi i haere ma i ai
ahau, ki te wahi ano e haere atu nei ahau.

<span id="an_8:15">8:15</span> Na te kikokiko ta koutou tikanga whakawa;
e kore ahau e whakawa i tetahi.

<span id="an_8:16">8:16</span> A ki te whakawa ahau, he tika taku
whakawa; ehara hoki i te mea ko ahau anake, engari ko maua ko te Matua
nana nei ahau i tono mai.

<span id="an_8:17">8:17</span> Ae, kua oti ano te tuhituhi i roto i to
koutou ture, He pono te whakaatu a nga tangata tokorua.

<span id="an_8:18">8:18</span> Ko ahau tenei hei kaiwhakaatu moku ano,
hei kaiwhakaatu ano moku te Matua, nana nei ahau i tono mai.

<span id="an_8:19">8:19</span> Na ka mea ratou ki a ia, Kei hea tou
Matua? Ka whakahokia e Ihu, Kahore koutou e matau ki ahau, kahore ano ki
toku Matua: me i matau koutou ki ahau, kua matau ano ki toku Matua.

<span id="an_8:20">8:20</span> I korerotia enei kupu e Ihu i te whare
takotoranga taonga, i a ia e whakaako ana i roto i te temepara: a kahore
tetahi i hopu i a ia; kiano hoki tona haora i taka noa.

<span id="an_8:21">8:21</span> ¶ Me i reira ka ki atu ano a Ihu ki a
ratou, E haere atu ana ahau, a tera koutou e rapu i ahau, e mate ano
hoki i roto i to koutou hara: e kore koutou e ahei te haere ake ki te
wahi e haere ai ahau.

<span id="an_8:22">8:22</span> Na ka mea nga Hurai, E whakamate oti ia i
a ia ano? ina ia ka mea, E kore koutou e ahei te haere ake ki te wahi e
haere ai ahau.

<span id="an_8:23">8:23</span> Ano ra ko ia ki a ratou, Na raro nei
koutou; no runga ahau: no tenei ao koutou; ehara ahau i tenei ao.

<span id="an_8:24">8:24</span> Koia ahau i mea ai ki a koutou, E mate
koutou i roto i o koutou hara: ki te kore hoki koutou e whakapono ko
ahau ia, e mate koutou i roto i o koutou hara.

<span id="an_8:25">8:25</span> Katahi ratou ka mea ki a ia, Ko wai koe?
Na ka mea a Ihu ki a ratou, Ko taku ano i korero ai ki a koutou i te
timatanga.

<span id="an_8:26">8:26</span> He maha aku mea e korero ai, e whakawa ai
mo koutou: otira e pono ana toku kaitono mai; e korerotia ana hoki e
ahau ki te ao nga mea i rongo ai ahau ki a ia.

<span id="an_8:27">8:27</span> Kihai ratou i matau ko te Matua tana i
korero ai ki a ratou.

<span id="an_8:28">8:28</span> Katahi a Ihu ka mea ki a ratou, Kia oti
te Tama a te tangata te whakairi e koutou, ko reira koutou matau ai ko
ahau ia, a e kore e meatia tetahi mea e ahau ake; engari ko a toku Matua
i whakaako mai ai ki ahau, ko enei aku e korero nei.

<span id="an_8:29">8:29</span> Kei ahau nei ano toku kaitono mai: kihai
ahau i waiho e te Matua ko ahau anake; no te mea e mahi tonu ana ahau i
nga mea e paingia ana e ia.

<span id="an_8:30">8:30</span> Na i a ia e korero ana i enei mea, he
tokomaha i whakapono ki a ia.

<span id="an_8:31">8:31</span> ¶ Me i reira ka mea a Ihu ki nga Hurai i
whakapono ki a ia, Ki te mau tonu koutou ki taku kupu, he tino akonga
koutou naku;

<span id="an_8:32">8:32</span> A e matau koutou ki te pono, ma te pono
ano koutou ka rangatira ai.

<span id="an_8:33">8:33</span> Ka whakahokia e ratou ki a ia, He whanau
matou na Aperahama, kahore matou i waiho noa hei pononga ma tetahi
tangata: he aha tau e mea, ka rangatira koutou?

<span id="an_8:34">8:34</span> Ka whakahokia e Ihu ki a ratou, He pono,
he pono taku e mea nei ki a koutou, He pononga na te hara nga kaimahi
katoa i te hara.

<span id="an_8:35">8:35</span> E kore te pononga e noho tonu i te whare:
ko te Tama ia e noho tonu ana.

<span id="an_8:36">8:36</span> Na i te mea ka whakarangatiratia koutou e
te Tama, he tino rangatira koutou.

<span id="an_8:37">8:37</span> E matau ana ano ahau, he whanau koutou na
Aperahama; heoi e whai ana koutou kia whakamatea ahau, he kore hoki no
taku kupu e mau i roto i a koutou.

<span id="an_8:38">8:38</span> ¶ E korerotia ana e ahau taku i kite ai
ki toku Matua: e mahia ana e koutou ta koutou i kite ai ki to koutou
matua.

<span id="an_8:39">8:39</span> Ka whakahoki ratou, ka mea ki a ia, Ko
Aperahama to matou matua, Ka mea a Ihu ki a ratou, Me he tamariki koutou
na Aperahama, kua mahia e koutou nga mahi a Aperahama.

<span id="an_8:40">8:40</span> Tena ko tenei e whai ana koutou kia
whakamatea ahau, te tangata nana i korero te pono ki a koutou, taku hoki
i rongo ai ki te Atua: kihai a Aperahama i pena.

<span id="an_8:41">8:41</span> E mahi ana koutou i nga mahi a to koutou
matua. Katahi ratou ka mea ki a ia, Kihai matou i whanau poriro; kotahi
to matou Matua, ko te Atua.

<span id="an_8:42">8:42</span> Ka mea ano a Ihu ki a ratou, Mehemea ko
te Atua to koutou Matua, kua aroha koutou ki ahau: i haere mai hoki ahau
i te Atua, a kua tae mai nei; kihai hoki ahau i haere noa mai, engari
nana ahau i tono mai.

<span id="an_8:43">8:43</span> He aha ra koutou te matau ai ki taku
korero? no te mea e kore koutou e ahei te whakarongo ki taku kupu.

<span id="an_8:44">8:44</span> Na to koutou matua koutou, na te rewera,
e pai ana hoki kia mea i ta to koutou matua i hiahia ai. He kaikohuru ia
no te timatanga, kihai hoki tu i roto i te pono, no te mea kahore he
pono i roto i a ia. Ki te korero teka ia, e korero ana i ana: he korero
teka hoki ia, ko te matua o te teka.

<span id="an_8:45">8:45</span> I taku korerotanga i te pono, kahore
koutou e whakapono ki ahau.

<span id="an_8:46">8:46</span> ¶ Ko wai o koutou hei whakaatu he hara
toku? Ki te pono taku korero, he aha koutou te whakapono ai ki ahau?

<span id="an_8:47">8:47</span> E whakarongo ana te tangata a te Atua ki
nga korero a te Atua: koia koutou te whakarongo ai, no te mea ehara
koutou i te Atua.

<span id="an_8:48">8:48</span> Na ka whakahoki nga Hurai, ka mea ki a
ia, Kahore koia i tika ta matou i mea ra, No hamaria koe, a he rewera
tou?

<span id="an_8:49">8:49</span> Ka whakahokia e Ihu, Kahore oku rewera;
engari e whakahonore ana ahau i toku Matua, ko koutou ia te whakakahore
ana i te honore moku.

<span id="an_8:50">8:50</span> Kahore aku whai i te kororia moku: tera
ano te kaiwhai, te kaiwhakatikatika.

<span id="an_8:51">8:51</span> ¶ He pono, he pono taku e mea nei ki a
koutou, Ki te pupuri tetahi i taku kupu, e kore rawa ia e kite i te
mate.

<span id="an_8:52">8:52</span> Ka mea nga Hurai ki a ia, Katahi matou ka
mohio he rewera tou. Kua mate a Aperahama ratou ko nga poropiti, a e mea
ana koe, Ki te pupuri tetahi i taku kupu, e kore rawa ia e pangia e te
mate.

<span id="an_8:53">8:53</span> He nui oti koe i to matou matua, i a
Aperahama kua mate nei? kua mate ano nga poropiti: ki tau ko wai koe?

<span id="an_8:54">8:54</span> Ka whakahokia e Ihu, Ki te whakahonore
ahau i ahau ano, he honore noa toku: ko toku Matua hei whakahonore i
ahau; ko ta koutou e mea nei ko ia to koutou Atua:

<span id="an_8:55">8:55</span> Heoi kahore koutou i matau ki a ia; ko
ahau ia e matau ana ki a ia: a ki te mea ahua, Kahore ahau e matau ki a
ia, he tangata teka ahau, he pena me koutou: otira e matau ana ahau ki a
ia, e pupuri ana i tana kupu.

<span id="an_8:56">8:56</span> I hari to koutou matua, a Aperahama, mona
ka kite i toku ra: i kite ia, a koa ake.

<span id="an_8:57">8:57</span> Katahi ka mea nga Hurai ki a ia, Kahore
noa i rima tekau noa ou tau, a kua kite koe i a Aperahama?

<span id="an_8:58">8:58</span> Ka mea a Ihu ki a ratou, He pono, he pono
taku e mea nei ki a koutou, Kahore noa ano a Aperahama, ko ahau tenei.

<span id="an_8:59">8:59</span> Na ka mau ratou ki etahi kohatu hei epa
ki a ia: heoi huna ana a Ihu i a ia, puta ana i roto i te temepara.

<span id="an_9:1">9:1</span> ¶ Na, i a Ihu e haere ana, ka kite ia i
tetahi tangata i matapo, no tona whanautanga mai ano.

<span id="an_9:2">9:2</span> Na ka ui ana akonga ki a ia, ka mea, E te
Kaiwhakaako, ko wai i hara, ko tenei, ko ona matua ranei, i whanau
matapo ai ia?

<span id="an_9:3">9:3</span> Ka whakahokia e Ihu, Ehara i te mea ko
tenei kua hara, ko ona matua ranei: engari kia ai ai ia hei whakakitenga
mo nga mahi a te Atua.

<span id="an_9:4">9:4</span> Me mahi e tatou nga mahi a toku kaitono mai
i te mea e ao ana: meake ko te po e kore ai e taea he mahi e tetahi
tangata.

<span id="an_9:5">9:5</span> I ahau i te ao nei, ko ahau te marama o te
ao.

<span id="an_9:6">9:6</span> Ka mutu enei korero ana, ka tuwha ia ki te
whenua, a pokepokea ana tetahi paru ki te huware, pania atu ana te paru
ki nga kanohi o te matapo,

<span id="an_9:7">9:7</span> Na ka mea ki a ia, haere ki te horoi ki te
kaukauranga i Hiroama, ko Tono te whakamaoritanga. Na haere ana ia,
horoi ana, a hoki titiro ana mai.

<span id="an_9:8">9:8</span> ¶ Na ka mea nga tangata e noho tata ana,
ratou ko nga tangata i kite i tona matapotanga i mua, Ehara ianei tenei
i taua tangata i noho ra, i tono mea ra mana?

<span id="an_9:9">9:9</span> Ka mea etahi, Ko ia tenei: ko etahi i mea,
Kahore, engari rite tonu ki a ia te ahua. Ka mea ia, Ko ahau ra ia.

<span id="an_9:10">9:10</span> Katahi ratou ka mea ki a ia, Na te aha ra
i kite ai ou kanohi?

<span id="an_9:11">9:11</span> Ka whakahoki ia ka mea, Na te tangata, e
huaina nei ko Ihu, i pokepoke he paru, pania ana e ia ki oku kanohi, ka
mea mai ki ahau, Haere ki Hiroama horoi ai: na, ko toku haerenga atu, ko
taku horoinga, kite ana ahau.

<span id="an_9:12">9:12</span> Na ka mea ratou ki a ia, Kei hea ia? Ka
mea ia, E kore ahau e mohio.

<span id="an_9:13">9:13</span> ¶ Ka kawea atu ki nga parihi taua tangata
i matapo i mua ra.

<span id="an_9:14">9:14</span> Na no te hapati i pokepokea ai e Ihu te
paru, i meinga ai ona kanohi kia kite.

<span id="an_9:15">9:15</span> Na ka ui ano nga Parihi ki a ia, ki te
pehea i kite ai ia. Ka mea ia ki a ratou, I pania e ia he paru ki oku
kanohi, na horoi ana ahau, kite ana.

<span id="an_9:16">9:16</span> Na ka mea etahi o nga Parihi, Ehara tenei
i te tangata na te Atua, ina mea etahi, Ma te aha e taea ai enei
merekara e te tangata hara? Na ka wehewehea ratou.

<span id="an_9:17">9:17</span> Ka mea ano ratou ki te matapo, E pehea
ana koe ki a ia, ki tana meatanga i ou kanohi kia kite? Ka mea ia, He
poropiti ia.

<span id="an_9:18">9:18</span> Heoi kahore nga Hurai i whakapono i
matapo taua tangata, kua meinga ano kia kite, karangatia noatia e ratou
nga matua ona i meinga nei kia kite,

<span id="an_9:19">9:19</span> A ka ui ratou ki a raua, ka mea, Ko ta
korua tama tenei, e mea nei korua i whanau matapo mai? na te aha ra ia i
titiro ai inaianei?

<span id="an_9:20">9:20</span> Ka whakahoki ona matua ki a ratou, ka
mea, E mohio ana maua, ko ta maua tama tenei, i whanau matapo mai ano:

<span id="an_9:21">9:21</span> Ko te mea ia i kite ai ia inaianei,
kahore i mohiotia e maua; kahore hoki maua e mohio na wai i mea ona
kanohi kia kite: he kaumatua ia; ui atu ki a ia: mana ia e korero.

<span id="an_9:22">9:22</span> I penei ona matua, no te mea i mataku
raua i nga Hurai: kua takoto noa ake hoki ta nga Hurai tikanga, na ki te
whakaae tetahi, ko te Karaiti ia, me pei ki waho o te whare karakia.

<span id="an_9:23">9:23</span> Koia ona matua i mea ai, he kaumatua ia;
ui atu ki a ia.

<span id="an_9:24">9:24</span> Na ka karanga tuarua ratou ki te tangata
i matapo i mua ra, ka mea ki a ia, Hoatu he kororia ki te Atua; e matau
ana matou he tangata hara tenei.

<span id="an_9:25">9:25</span> Na ka whakahoki ia, ka mea, Kahore ahau e
matau he tangata hara ranei ia: kotahi ano taku e matau nei, he matapo
ahau i mua, a ina kua kite.

<span id="an_9:26">9:26</span> Ka mea ano ratou ki a ia, I aha ia ki a
koe? I peheatia ou kanohi i meinga ai e ia kia kite?

<span id="an_9:27">9:27</span> Ka whakahokia e ia ki a ratou, Kua
korerotia ano e ahau ki a koutou ina tonu nei, a kihai koutou i
whakarongo: he aha koutou i hiahia ai kia rongo ano? E mea ana oti
koutou kia meinga hei akonga mana?

<span id="an_9:28">9:28</span> Na whakahi ana ratou ki a ia, ka mea, Ko
tana akonga koe; ko matou ia he akonga na Mohi.

<span id="an_9:29">9:29</span> E matau ana matou i korero te Atua ki a
Mohi: ko tenei tangata ia kahore matou e matau ki tona wahi i haere mai
ai.

<span id="an_9:30">9:30</span> Na ka whakahoki taua tangata, ka mea ki a
ratou, Ha! he mea whakamiharo ra tenei, kahore koutou i matau ki tona
wahi i haere mai ai, otira kua meinga e ia oku kanohi kia kite.

<span id="an_9:31">9:31</span> E matau ana ra tatou, e kore te Atua e
whakarongo ki nga tangata hara: tena ki te mea he tangata karakia tetahi
ki te Atua, he mea i tana e pai ai, ka whakarongo ia ki a ia.

<span id="an_9:32">9:32</span> Kahore rawa i rangona no te timatanga ra
ano o te ao, i whakatirohia e tetahi nga kanohi o te tangata i whanau
matapo.

<span id="an_9:33">9:33</span> Ki te mea kihai i puta mai tenei tangata
i te Atua, e kore e taea e ia tetahi mea.

<span id="an_9:34">9:34</span> Na ka whakahoki ratou, ka mea ki a ia, I
whanau pu koe i roto i nga hara, ko koe ranei hei whakaako i a matou? Na
peia ana ia e ratou ki waho.

<span id="an_9:35">9:35</span> ¶ I rongo a Ihu kua oti ia te pei e ratou
ki waho; a, i tona kitenga i a ia, ka mea ki a ia, E whakapono ana ranei
koe ki te Tama a te Atua?

<span id="an_9:36">9:36</span> Ka whakahoki ia, ka mea, Ko wai ia, e te
Ariki, kia whakapono ai ahau ki a ia?

<span id="an_9:37">9:37</span> Ka mea a Ihu ki a ia, Kua kite koe i a
ia, ko ia hoki tenei e korero nei ki a koe.

<span id="an_9:38">9:38</span> Na ko tana meatanga, E te Ariki, e
whakapono ana ahau. Na koropiko ana ia ki a ia.

<span id="an_9:39">9:39</span> ¶ Katahi a Ihu ka mea, I haere mai ahau
ki tenei ao ki te whakarite whakawa, he mea e kite ai te hunga kahore
nei i kite; e whakamatapotia ai hoki te hunga e kite ana.

<span id="an_9:40">9:40</span> A, ka rangona enei mea e etahi o nga
Parihi e tu tahi ana me ia, ka mea ratou ki a ia, E matapo ana ano ranei
matou?

<span id="an_9:41">9:41</span> Ka mea a Ihu ki a ratou, Me i matapo
koutou, kahore o koutou hara: tena ka mea na koutou, E kite ana matou;
na e mau na to koutou hara.

<span id="an_10:1">10:1</span> ¶ He pono, he pono taku e mea nei ki a
koutou, Ki te kahore tetahi e tomo ra te kuwaha ki te kainga hipi, ki te
piki ke, he tahae ia, he tangata pahua.

<span id="an_10:2">10:2</span> Tena ko te tangata e tomo ana ra te
kuwaha, ko te hepara ia o nga hipi.

<span id="an_10:3">10:3</span> Ka uaki te kaitiaki tatau ki a ia; ka
rongo ano nga hipi ki tona reo: na ka karangatia e ia ana hipi ake, to
tenei ingoa, to tenei ingoa, ka arahina ki waho.

<span id="an_10:4">10:4</span> A ka oti ana ake hipi te tuku ki waho, ka
haere ia i mua i a ratou, ka aru nga hipi i a ia: e matau ana hoki ratou
ki tona reo.

<span id="an_10:5">10:5</span> E kore ia ratou e aru i te tauhou, engari
ka oma i a ia: e kore hoki e matau ki te reo o nga tauhou.

<span id="an_10:6">10:6</span> I korerotia tenei kupu whakarite e Ihu ki
a ratou: heoi kihai ratou i mohio ki nga mea i korerotia e ia ki a
ratou.

<span id="an_10:7">10:7</span> Na ka mea ano a Ihu ki a ratou, He pono,
he pono taku e mea nei ki a koutou, Ko ahau te tatau o nga hipi.

<span id="an_10:8">10:8</span> He tahae, he kaipahua te hunga katoa i
haere mai i mua i ahau: heoi kihai nga hipi i whakarongo ki a ratou.

<span id="an_10:9">10:9</span> Ko ahau te tatau: ki te waiho ahau hei
huarahi tomokanga mo tetahi, e ora ia, a ka haere ki roto, ka haere ki
waho, ka kite hoki i te kai.

<span id="an_10:10">10:10</span> Heoi ano ta te tahae e haere mai ai, he
tahae, he patu, he whakamoti hoki: i haere mai ahau kia whiwhi ai ratou
ki te ora, ina, tona nui noa atu.

<span id="an_10:11">10:11</span> Ko ahau te hepara pai, he hepara pai,
ka tuku i a ia ano kia mate mo nga hipi.

<span id="an_10:12">10:12</span> Tena ko te tangata e utua ana, ehara
nei i te hepara, ehara nei i a ia nga hipi, i tona kitenga i te wuruhi e
haere mai ana, whakarerea ake e ia nga hipi, oma ana: na ka hopukia
ratou e te wuruhi, a whakamararatia ana nga hipi.

<span id="an_10:13">10:13</span> Ka oma te tangata e utua ana, no te mea
e utua ana ia, kahore hoki ona whakaaro ki nga hipi.

<span id="an_10:14">10:14</span> Ko ahau te hepara pai, e matau ana hoki
ki aku, a e matau ana aku ki ahau.

<span id="an_10:15">10:15</span> Pera tonu me to te Matua matau ki ahau,
me toku matau hoki ki te Matua: e tuku ana hoki ahau i ahau ki te mate
mo nga hipi.

<span id="an_10:16">10:16</span> He hipi atu ano aku, ehara nei i tenei
kainga: me arahi mai ratou e ahau, a ka rongo ratou ki toku reo; a e
whakakotahitia te kahui, kotahi ano hoki hepara.

<span id="an_10:17">10:17</span> Koia te Matua ka aroha mai ai ki ahau,
no te mea e tuku ana ahau i ahau kia mate, kia whakaora ake ai ano ahau
i ahau.

<span id="an_10:18">10:18</span> Ehara i te mea ma tetahi tangata ahau e
whakamate, engari maku ano ahau e tuku ki te mate. Kei ahau te tikanga
mo te tuku atu, kei ahau ano te tikanga mo te whakaora. Na toku matua
tenei ture kua riro mai nei i ahau.

<span id="an_10:19">10:19</span> ¶ Katahi ka wehewehea nga Hurai, na
enei kupu.

<span id="an_10:20">10:20</span> He tokomaha o ratou i mea, He rewera
tona, e haurangi ana; he aha koutou ka whakarongo ai ki a ia?

<span id="an_10:21">10:21</span> Ko etahi i mea, Ehara enei i nga kupu a
te tangata e nohoia ana e te rewera. E ahei koia i te rewera te mea i
nga kanohi o nga matapo kia kite?

<span id="an_10:22">10:22</span> ¶ Na i Hiruharama tenei, i te hakari
horohoronga: he hotoke;

<span id="an_10:23">10:23</span> A e haereere ana a Ihu i te temepara, i
te whakamahau o Horomona.

<span id="an_10:24">10:24</span> Na ka karapotia ia e nga Hurai, ka mea
ratou ki a ia, Kia pehea te roa o tau waiho i o matou ngakau kia
hikirangi ana? Ki te mea ko te Karaiti koe, korerotia matanuitia mai ki
a matou.

<span id="an_10:25">10:25</span> Ka whakahoki a Ihu ki a ratou, Kua
korerotia e ahau ki a koutou, a kahore koutou e whakapono: ko nga mahi e
mahi nei ahau i runga i te ingoa o toku Matua, ko enei hei kaiwhakaatu
moku.

<span id="an_10:26">10:26</span> Otira e kore koutou e whakapono, no te
mea ehara koutou i te hipi naku.

<span id="an_10:27">10:27</span> E rongo ana aku hipi ki toku reo, e
matau ana ahau ki a ratou, e aru ana hoki ratou i ahau:

<span id="an_10:28">10:28</span> E hoatu ana e ahau ki a ratou he ora
tonu; e kore ratou e ngaro ake ake, e kore ano hoki tetahi e kapo atu i
a ratou i roto i toku ringa.

<span id="an_10:29">10:29</span> Ko toku Matua, nana nei ratou i homai
ki ahau, nui ake i te katoa; e kore ano ratou e taea e tetahi te kapo
atu i roto i te ringa o toku Matua.

<span id="an_10:30">10:30</span> Ko ahau, ko te Matua, kotahi maua.

<span id="an_10:31">10:31</span> Katahi ka mau ano nga Hurai ki te
kohatu hei aki ki a ia.

<span id="an_10:32">10:32</span> Ka whakahokia e Ihu ki a ratou, He maha
nga mahi pai kua whakakitea nei e ahau ki a koutou, he mea na toku
Matua; mo tehea o aua mahi ka akina ai ahau e koutou?

<span id="an_10:33">10:33</span> Ka whakahoki nga Hurai ki a ia, ka mea,
Ehara te mahi pai i te mea e akina ai koe; engari mo te kohukohu; mo te
mea hoki ko koe, tangata nei ano, e whakaatua ana i a koe.

<span id="an_10:34">10:34</span> Ka whakahokia e Ihu ki a ratou, Kahore
ranei i tuhituhia i roto i to koutou ture, I mea ahau, he atua koutou?

<span id="an_10:35">10:35</span> Ki te huaina e ia he atua te hunga i
tae mai nei te kupu a te Atua ki a ratou, a e kore hoki e taea te
whakakahore te karaipiture,

<span id="an_10:36">10:36</span> E mea ana oti koutou ki ta te Matua i
whakatapu ai, i tono mai ai hoki ki te ao, E kohukohu ana koe; noku i
mea, Ko te Tama ahau a te Atua?

<span id="an_10:37">10:37</span> Ki te kore ahau e mahi i nga mahi a
toku Matua, aua ahau e whakaponohia.

<span id="an_10:38">10:38</span> Tena ki te mahi ahau, ahakoa kahore
koutou e whakapono ki ahau, whakaponohia nga mahi: kia matau ai koutou,
kia whakapono ai, ko te Matua kei roto i ahau, me ahau hoki kei roto i a
ia.

<span id="an_10:39">10:39</span> ¶ Na ka whai ano ratou kia hopukia ia:
heoi puta ana ia i o ratou ringa;

<span id="an_10:40">10:40</span> Na ka haere ano ia ki tawahi o Horano,
ki te wahi i matua iriiri ai a Hoani; a noho ana i reira.

<span id="an_10:41">10:41</span> He tokomaha hoki i haere ki a ia; i mea
ratou, Kihai a Hoani i mahi i tetahi merekara; he pono ia nga mea katoa
i korerotia e Hoani mo tenei.

<span id="an_10:42">10:42</span> A he tokomaha o reira i whakapono ki a
ia.

<span id="an_11:1">11:1</span> ¶ Na kei te mate tetahi tangata, a
Raharuhi o Petani, te kainga o Meri raua ko tona tuakana, ko Mata.

<span id="an_11:2">11:2</span> Ko taua Meri tenei nana nei i whakawahi
te Ariki ki te hinu, i muru hoki i ona waewae ki ona makawe; a he
tungane nona a Raharuhi i mate nei.

<span id="an_11:3">11:3</span> Na ka tono tangata nga tuahine ki a ia,
ka mea, E te Ariki, tenei kei te mate tau tangata e aroha nei.

<span id="an_11:4">11:4</span> I te rongonga ia o Ihu, ka mea ia, Ehara
tenei i te mate e mate rawa ai ia, engari hei mea mo te kororia o te
Atua; ma tenei hoki ka whai kororia ai te Tama a te Atua.

<span id="an_11:5">11:5</span> Na i aroha a Ihu ki a Mata raua ko tona
teina, ki a Raharuhi hoki.

<span id="an_11:6">11:6</span> A, no ka rongo ia ki tona matenga, e rua
ona ra i noho ai ki taua wahi ra ano.

<span id="an_11:7">11:7</span> Muri iho i tenei ka mea ia ki ana akonga,
Tatou ka haere ano ki Huria.

<span id="an_11:8">11:8</span> Ka mea nga akonga ki a ia, E te
Kaiwhakaako, i whai nga Hurai i mua tata ake nei kia akina koe ki te
kohatu; a e haere atu ana koe ki reira?

<span id="an_11:9">11:9</span> Ka whakahokia e Ihu, He teka ianei tekau
ma rua nga haora o te ra? Ki te haere tetahi i te awatea, e kore ia e
tutuki, no te mea e kite ana ia i te marama o tenei ao.

<span id="an_11:10">11:10</span> Tena ka haere tetahi i te po, ka tutuki
ia, no te mea kahore he marama i roto i a ia.

<span id="an_11:11">11:11</span> Ka korerotia enei mea e ia: na, muri
iho ka mea ia ki a ratou, Kei te moe to tatou hoa a Raharuhi; otiia ka
haere ahau ki te whakaara i a ia i te moe.

<span id="an_11:12">11:12</span> Na ko te meatanga a ana akonga, E te
Ariki, ki te mea kei te moe ia, tera ia e ora.

<span id="an_11:13">11:13</span> Kahore, ko tona matenga ta Ihu i korero
ai: ko ratou ia i mahara, i korero ia mo te takotoranga ina moe.

<span id="an_11:14">11:14</span> Katahi ka mea nui a Ihu ki a ratou, Kua
mate a Raharuhi.

<span id="an_11:15">11:15</span> A e hari ana ahau, he whakaaro hoki ki
a koutou, noku kahore i reira, kia whakapono ai koutou; ahakoa ra kia
haere tatou ki a ia.

<span id="an_11:16">11:16</span> Na ka mea a Tamati, e huaina nei ko
Ririmu, ki ona hoa akonga, Kia haere ano tatou, kia mate tahi me ia.

<span id="an_11:17">11:17</span> ¶ Heoi, i te taenga atu o Ihu,
rokohanga atu kua wha ke ona ra i roto i te urupa.

<span id="an_11:18">11:18</span> Na e tata ana Petani ki Hiruharama,
kotahi pea tekau ma rima paronga:

<span id="an_11:19">11:19</span> He tokomaha ano nga Hurai i tae ki a
Mata raua ko Meri, ki te whakamarie i a raua mo to raua tungane.

<span id="an_11:20">11:20</span> A, no te rongonga o Mata, tena a Ihu te
haere mai na, ka whakatau i a ia: ko Meri ia i noho i roto i te whare.

<span id="an_11:21">11:21</span> Na ka mea a Mata ki a Ihu, E te Ariki,
me i konei koe, kihai i mate toku tungane.

<span id="an_11:22">11:22</span> Heoi e matau nei ano ahau, ko tau e
inoi ai ki te Atua, e homai e te Atua ki a koe.

<span id="an_11:23">11:23</span> Ka mea a Ihu ki a ia, E ara ano tou tu
ngane.

<span id="an_11:24">11:24</span> Ka mea a Mata ki a ia, E matau ana ahau
e ara ano ia i te aranga a te ra whakamutunga.

<span id="an_11:25">11:25</span> Ka mea a Ihu ki a ia, Ko ahau te
aranga, te ora; ko ia e whakapono ana ki ahau, ahakoa kua mate, e ora
ano:

<span id="an_11:26">11:26</span> E kore ano e mate ake ake nga tangata
katoa e ora ana, e whakapono ana ki ahau. E whakapono ana ranei koe ki
tenei?

<span id="an_11:27">11:27</span> Ka mea ia ki a ia, Ae, e te Ariki: e
whakapono ana ahau, ko te Karaiti koe, ko te Tama a te Atua, e haere mai
ana ki te ao.

<span id="an_11:28">11:28</span> A ka mutu enei korero ana, ka haere ka
karanga puku ki tona teina, ki a Meri, ka mea, Kua tae mai te
Kaiwhakaako, e karanga ana hoki ki a koe.

<span id="an_11:29">11:29</span> A, no ka rongo ia, hohoro tonu te
whakatika, a haere ana ki a ia.

<span id="an_11:30">11:30</span> Na kahore a Ihu i tomo noa ki te
kainga; heoi kei taua wahi ano ia i tutaki ai a Mata ki a ia.

<span id="an_11:31">11:31</span> I te kitenga o nga Hurai e noho ana ki
a ia i roto i te whare, e whakamarie ana i a ia, ka hohoro a Meri te
whakatika, te puta ki waho, ka aru ratou i a ia, ka mea, E haere ana ia
ki te urupa, ki reira tangi ai.

<span id="an_11:32">11:32</span> A, no ka tae a Meri ki te wahi kei
reira nei a Ihu, ka kite i a ia, ka takoto ki ona waewae, ka mea ki a
ia, E te Ariki, me i konei koe, kihai i mate toku tungane.

<span id="an_11:33">11:33</span> ¶ A, no ka kite a Ihu i a ia e tangi
ana, i nga Hurai hoki i haere tahi me ia e tangi ana, ka ngunguru ia,
ara tona wairua, ka koingo.

<span id="an_11:34">11:34</span> Ka mea, I whakatakotoria ia e koutou ki
hea? Ka mea ratou ki a ia, E te Ariki, haere mai kia kite.

<span id="an_11:35">11:35</span> Tangi ana a Ihu.

<span id="an_11:36">11:36</span> Na ka mea nga Hurai, Nana, tona aroha
ki a ia!

<span id="an_11:37">11:37</span> Na ka mea etahi o ratou, Kahore ranei i
taea e tenei tangata, nana nei i whakatitiro nga kanohi o te matapo, te
mea i tenei tangata hoki kia kaua e mate?

<span id="an_11:38">11:38</span> Na ka ngunguru ano a Ihu i roto i a ia,
ka haere ki te urupa. He ana ia, kua oti te pa ki te kohatu.

<span id="an_11:39">11:39</span> Ka mea a Ihu, Tangohia atu e koutou te
kohatu. Ka mea ki a ia a Mata tuahine o te tupapaku, E te Ariki, kua
piro noa ake ia: ko tona po wha hoki tenei.

<span id="an_11:40">11:40</span> Ano ra ko Ihu ki a ia, Kihai koia ahau
i mea ki a koe, Ki te whakapono koe, e kite koe i te kororia o te Atua?

<span id="an_11:41">11:41</span> Na ka tangohia e ratou te kohatu i te
wahi i takoto ai te tupapaku. Na ka ara ake nga kanohi o Ihu, ka mea ia,
E Pa, ko taku whakawhetai tenei ki a koe, mou i whakarongo ki ahau.

<span id="an_11:42">11:42</span> I mahara ano ahau e rongo tonu ana koe
ki ahau: heoi he whakaaro ki te hunga e tu mai nei i korero ai ahau, kia
whakapono ai ratou, nau ahau i tono mai.

<span id="an_11:43">11:43</span> A, no ka penei tana ki, he nui tona reo
ki te karanga, E Raharuhi, puta mai.

<span id="an_11:44">11:44</span> Na ko te putanga mai o te tupapaku, he
mea here nga ringa me nga waewae ki nga takai: he mea takai tona mata ki
te tauera. Ka mea a Ihu ki a ratou, Wetekia, tukua kia haere.

<span id="an_11:45">11:45</span> ¶ Na he tokomaha nga Hurai i haere nei
ki a Meri, a, i to ratou kitenga i nga mea i mea ai a Ihu, ka whakapono
ki a ia.

<span id="an_11:46">11:46</span> Ko etahi o ratou i haere ki nga Parihi,
i korero ki a ratou i nga mea i mahia e Ihu.

<span id="an_11:47">11:47</span> Na ka whakaminea he runanga e nga
tohunga nui ratou ko nga Parihi, ka mea, Kei te aha tatou nei? he maha
hoki nga merekara e meatia nei e tenei tangata.

<span id="an_11:48">11:48</span> Ki te penei ta tatou tuku i a ia, ka
whakapono katoa ki a ia: a ka haere mai nga Roma, ka tango i to tatou
kainga, i to tatou iwi.

<span id="an_11:49">11:49</span> Na ko tetahi o ratou ko Kaiapa, ko te
tohunga nui o taua tau, ka mea ki a ratou, Kahore koutou e matau ki
tetahi mea.

<span id="an_11:50">11:50</span> Te whakaaro, he pai mo tatou ki te mate
te tangata kotahi mo te iwi, a kahore e ngaro te iwi katoa.

<span id="an_11:51">11:51</span> Na ehara tenei korero i te mea nana
ake: engari ko te tohunga nui ia mo tera tau, heoi ka poropiti kia mate
a Ihu mo taua iwi.

<span id="an_11:52">11:52</span> Haunga ano taua iwi anake, engari kia
whakaminea kia kotahi nga tamariki a te Atua kua marara noa atu.

<span id="an_11:53">11:53</span> No taua ra ake ano ka runanga ratou kia
whakamatea ia.

<span id="an_11:54">11:54</span> Koia i mutu ai te haere matanui o Ihu i
roto i nga Hurai. Heoi haere atu ana ia i reira ki te wahi e tata ana ki
te koraha, ki tetahi pa, ko Eparaima te ingoa, a noho ana i reira ratou
ko ana akonga.

<span id="an_11:55">11:55</span> Na kua tata te kapenga a nga Hurai: he
tokomaha hoki i haere atu i taua whenua i mua o te kapenga ki Hiruharama
ki te pure i a ratou.

<span id="an_11:56">11:56</span> Na ka rapu ratou i a Ihu, ka korerorero
ki a ratou ano, i a ratou e tu ana i te temepara, E pehea ana o koutou
whakaaro? e kore ranei ia e haere mai ki te hakari?

<span id="an_11:57">11:57</span> Na kua takoto te tikanga a nga tohunga
nui ratou ko nga Parihi, ki te matau tetahi tangata ki te wahi e noho ai
ia, me whakaatu, kia hopukia ai ia e ratou.

<span id="an_12:1">12:1</span> ¶ Na e ono nga ra i mua ake o te kapenga
ka haere a Ihu ki Petani, kei reira nei a Raharuhi, i whakaarahia ake
nei e ia i te hunga mate.

<span id="an_12:2">12:2</span> A taka ana e ratou he hapa mana i reira;
ko Mata te kaitaka; ko Raharuhi tetahi o te hunga i noho tahi me ia.

<span id="an_12:3">12:3</span> Na ka mau a Meri ki tetahi pauna hinu
kakara, he tino nara, he mea utu nui, whakawahia ana e ia nga waewae o
Ihu, me te muru ano i ona waewae ki ona makawe; ki noa te whare i te
kakara o te hinu.

<span id="an_12:4">12:4</span> Na ka mea tetahi o ana akonga, a Hura
Ikariote, tenei meake nei tuku i a ia,

<span id="an_12:5">12:5</span> He aha tenei hinu te hokona ai ki nga
pene e toru rau, ka hoatu ai ki te hunga rawakore?

<span id="an_12:6">12:6</span> I korerotia ai tenei e ia, ehara i te mea
he whakaaro nona ki te hunga rawakore; erangi no te mea he tahae ia, i a
ia hoki te putea, ko ia hoki hei mau i nga mea i whaongia ki roto.

<span id="an_12:7">12:7</span> Na ko te meatanga a Ihu, Waiho ra u ana;
i tohungia tenei e ia mo te ra o toku tanumanga.

<span id="an_12:8">12:8</span> Kei a koutou hoki nga rawakore i nga wa
katoa; ko ahau ia e kore e noho tonu i a koutou.

<span id="an_12:9">12:9</span> He tokomaha o nga Hurai i matau kei reira
a Ihu: a haere mai ana, ehara i te mea mo Ihu anake, erangi kia kite
hoki i a Raharuhi, i whakaarahia nei e ia i te hunga mate.

<span id="an_12:10">12:10</span> Otira kua takoto te whakaaro o nga
tohunga nui kia whakamatea ano a Raharuhi;

<span id="an_12:11">12:11</span> Nana hoki i tokomaha ai nga Hurai i
haere, i whakapono ki a Ihu.

<span id="an_12:12">12:12</span> ¶ I te aonga ake ka rongo te mano tini
i haere nei ki te hakari, e haere ana a Ihu ki Hiruharama,

<span id="an_12:13">12:13</span> Ka mau ratou ki nga manga nikau, haere
ana ki te whakatau i a ia, me te karanga, Ohana: Ka whakapaingia ia, e
haere mai nei i runga i te ingoa o te Ariki, te Kingi o Iharaira.

<span id="an_12:14">12:14</span> A, no ka kite a Ihu i tetahi kuao
kaihe, ka noho ia i runga; ka pera ano me te mea i tuhituhia,

<span id="an_12:15">12:15</span> Kaua e mataku, e te tamahine a Hiona:
na, kei te haere mai tou Kingi, e noho ana i runga i te kuao kaihe.

<span id="an_12:16">12:16</span> Otiia kihai ana akonga i matau wawe ki
enei mea: engari ka oti a Ihu te whakakororia, katahi ratou ka mahara
kua tuhituhia enei mea mona, kua meinga ano enei mea ki a ia.

<span id="an_12:17">12:17</span> I whakaae ano te hunga i tona taha i
tana karangatanga i a Raharuhi i roto i te urupa, i tana whakaarahanga
hoki i a ia i te hunga mate.

<span id="an_12:18">12:18</span> Na konei hoki te mano i whakatau ai i a
ia, i rongo hoki ratou, kua meinga tenei merekara e ia.

<span id="an_12:19">12:19</span> Na ka mea nga Parihi ki a ratou ano, Ka
kite ranei koutou kahore a koutou wahi? na kua riro te ao ki te whai i a
ia.

<span id="an_12:20">12:20</span> ¶ Na he Kariki etahi o te hunga i haere
ki te hakari ki te karakia:

<span id="an_12:21">12:21</span> A haere ana enei ki a Piripi o
Petahaira o Kariri, korero ana ki a ia, mea atu ana, E kara, e hiahia
ana matou kia kite i a Ihu.

<span id="an_12:22">12:22</span> Haere ana a Piripi, ka korero ki a
Anaru: ka haere a Anaru, a Piripi, ka korero ki a Ihu.

<span id="an_12:23">12:23</span> Ka ki a Ihu ki a raua, ka mea, Kua tae
mai te haora e whakakororiatia ai te Tama a te tangata.

<span id="an_12:24">12:24</span> He pono, he pono taku e mea nei ki a
koutou, Ki te kore tetahi pata witi e marere ki te oneone, e pirau, ka
takoto ko ia anake: tena ki te pirau, he nui ona hua.

<span id="an_12:25">12:25</span> Ki te aroha tetahi ki tona ora, ka mate
ano ia; ki te kino tetahi ki te ora i tenei ao, ka tuturu ki a ia te ora
ake ake.

<span id="an_12:26">12:26</span> Ki te mea tetahi ko ia hei kaimahi
maku, me aru ia i ahau: ko te wahi e noho ai ahau, ko reira ano taku
kaimahi: ki te mahi tetahi i aku mahi, ma toku Matua ia e whakahonore.

<span id="an_12:27">12:27</span> ¶ Kua pouri tenei toku wairua; a kia
pehea atu ahau? E Pa, whakaorangia ahau i tenei wa: otira ko te mea
tenei i haere mai ai ahau ki tenei wa.

<span id="an_12:28">12:28</span> E Pa, whakakororiatia tou ingoa. Na ka
puta he reo i te rangi, Kua whakakororiatia e ahau, e whakakororiatia
ano.

<span id="an_12:29">12:29</span> I te rongonga o nga tangata e tu ana i
reira, ka mea, he whatitiri: ko etahi i mea, Kua korero tetahi anahera
ki a ia.

<span id="an_12:30">12:30</span> Ka whakahoki a Ihu, ka mea, Ehara tenei
reo i puta mai nei i te mea moku, engari mo koutou.

<span id="an_12:31">12:31</span> Ko aianei te whakawa mo tenei ao: ko
aianei maka ai te rangatira o tenei ao ki waho.

<span id="an_12:32">12:32</span> A, ki te whakairihia ake ahau ki runga
ake i te whenua, maku nga tangata katoa e kukume ki ahau.

<span id="an_12:33">12:33</span> I penei ai ia hei whakaatu i te mate e
mate ai ia.

<span id="an_12:34">12:34</span> Ka whakahokia e te mano ki a ia, Kua
rongo matou ki ta te ture, e ora tonu ana a te Karaiti: he aha tau e
mea, Me whakairi te Tama a te tangata? Ko wai koia tenei Tama a te
tangata?

<span id="an_12:35">12:35</span> Ano ra ko Ihu ki a ratou, he wahi iti
nei te maunga o te marama i roto i a koutou. Haere ra i te mea e whai
marama ana koutou, kei rokohina koutou e te pouri: ko ia hoki e haere
ana i te pouri e kore e kite i te wahi e haere ai ia.

<span id="an_12:36">12:36</span> I te mea kei a koutou te marama, me
whakapono ki te marama, kia meinga ai koutou he tamariki na te marama. I
korerotia e Ihu enei mea, a haere ana, huna ana i a ia, kei kitea e
ratou.

<span id="an_12:37">12:37</span> ¶ Heoi ahakoa i meatia e ia aua
merekara maha ki to ratou aroaro, kihai ratou i whakapono ki a ia:

<span id="an_12:38">12:38</span> I rite ai te korero a Ihaia poropiti,
tana i mea ai, E te Ariki, ko wai i whakapono ki ta matou korero? I
whakakitea hoki ki a wai te ringa o te Ariki?

<span id="an_12:39">12:39</span> Koia hoki ratou te ahei ai te
whakapono, kua mea nei hoki a Ihaia,

<span id="an_12:40">12:40</span> I whakamatapotia e ia o ratou kanohi, i
whakapakeketia o ratou ngakau; kei kite o ratou kanohi, kei matau hoki o
ratou ngakau, kei tahuri ratou, a ka whakaorangia e ahau.

<span id="an_12:41">12:41</span> I korerotia enei mea e Ihaia, i te wa i
kite ai ia i tona kororia, i puaki ai hoki tana kupu mona.

<span id="an_12:42">12:42</span> ¶ He ahakoa ra he tokomaha ano nga
rangatira i whakapono ki a ia; otira kihai i whakaae ki a ia, he
whakaaro hoki ki nga parihi, kei peia ratou ki waho o te whare karakia:

<span id="an_12:43">12:43</span> Rawe ake hoki ki a ratou ta te tangata
kororia i ta te Atua.

<span id="an_12:44">12:44</span> ¶ Na ka karanga a Ihu, ka mea, Ki te
whakapono tetahi ki ahau, ehara ahau i tana i whakapono mai ai, engari
ko toku kaitono mai.

<span id="an_12:45">12:45</span> Ko ia e kite ana i ahau, e kite ana
hoki i toku kaitono mai.

<span id="an_12:46">12:46</span> Kua tae mai nei ahau hei whakamarama mo
te ao, kei noho i te pouri tetahi e whakapono ana ki ahau.

<span id="an_12:47">12:47</span> Na, ki te rongo tetahi ki aku kupu, ki
te kore hoki e puritia e ia, e kore ahau e whakahe i a ia: kihai hoki
ahau i haere mai ki te whakahe i te ao, engari ki te whakaora i te ao.

<span id="an_12:48">12:48</span> Ko ia e whakakahore ana ki ahau, e kore
hoki e tango ki aku kupu, tena ano te kaiwhakahe mona; ko te kupu i
korerotia e ahau, ko tena hei whakahe mona a te ra whakamutunga.

<span id="an_12:49">12:49</span> No te mea ehara i ahau ake aku korero;
engari na te Matua i tonoa mai ai ahau, nana i tuku mai te ture ki ahau,
mo taku e korero ai, mo taku e ki ai.

<span id="an_12:50">12:50</span> A e matau ana ahau he ora tonu tana
ture: na ko aku e korero nei rite tonu ki ta te Matua i mea mai ai ki
ahau taku korero.

<span id="an_13:1">13:1</span> ¶ Na, i mua ake o te hakari o te kapenga,
ka mahara a Ihu kua taka tona wa e haere atu ai ia i tenei ao ki te
Matua; aroha ana ia ki ona o te ao nei, arohaina ana ratou taea noatia
te mutunga.

<span id="an_13:2">13:2</span> A, i te mutunga o te hapa, kua
whakamaharatia noatia ake ano hoki e te rewera te ngakau o Hura
Ikariote, tama a Haimona, kia tukua ia;

<span id="an_13:3">13:3</span> A ka mahara a Ihu kua oti nga mea katoa
te homai e te Matua ki ona ringa, i haere mai ia i te Atua, e hoki atu
ana ki te Atua;

<span id="an_13:4">13:4</span> Ka whakatika ia i te hapa, ka whakarere i
ona kakahu; ka mau ki te tauera, ka whitiki i a ia.

<span id="an_13:5">13:5</span> Me i reira ka ringihia e ia he wai ki te
peihana, a ka anga ka horoi i nga waewae o nga akonga, ka muru hoki ki
te tauera i whitikiria ai ia.

<span id="an_13:6">13:6</span> A, ka tae ia ki a Haimona Pita, ka mea
tera ki a ia, E te Ariki, e horoi ana koe i oku waewae?

<span id="an_13:7">13:7</span> Ka whakahoki a Ihu, ka mea ki a ia, E
kore koe e matau aianei ki taku e mea nei: otira e matau koe a mua ake
nei.

<span id="an_13:8">13:8</span> Ka mea a Pita ki a ia, E kore rawa koe e
horoi i oku waewae. Ka whakahokia e Ihu ki a ia, Ki te kore ahau e horoi
i a koe, kahore au wahi i roto i ahau.

<span id="an_13:9">13:9</span> Ka mea a Haimona Pita ki a ia, E te
Ariki, aua ra ko oku waewae anake, engari ko oku ringa me toku matenga.

<span id="an_13:10">13:10</span> Ka mea a Ihu ki a ia, Ki te mea i te
kaukau tetahi, kahore atu he aha mana, ko te horoi anake i ona waewae, e
ma katoa ana hoki ia: e ma ana koutou, otira kahore katoa.

<span id="an_13:11">13:11</span> I mohio hoki ia ki te tangata e tukua
ai ia; koia ia i mea ai, kahore koutou katoa i ma.

<span id="an_13:12">13:12</span> A ka oti o ratou waewae te horoi, ka
mau ia ki ona kakahu, ka noho ano, na, ka mea ki a ratou, E matau ana
ranei koutou ki taku i mea nei ki a koutou?

<span id="an_13:13">13:13</span> E karangatia ana ahau e koutou, E te
Kaiwhakaako, E te Ariki: a he tika ta koutou korero; ko ahau hoki ia.

<span id="an_13:14">13:14</span> Na kua horoia nei o koutou waewae e
ahau, e to koutou Ariki, e to koutou Kaiwhakaako; me horoi ano hoki e
koutou nga waewae o tetahi, o tetahi o koutou.

<span id="an_13:15">13:15</span> Kua hoatu nei hoki e ahau he tauira mo
koutou, kia rite ai ta koutou mahi ki taku i mea nei ki a koutou.

<span id="an_13:16">13:16</span> He pono, he pono taku e mea nei ki a
koutou, Kahore te pononga e nui ake i tona rangatira; e kore ano te
tangata i tonoa e nui atu i tona kaitono.

<span id="an_13:17">13:17</span> Ki te matau koutou ki enei mea, ka koa
ki te meatia e koutou.

<span id="an_13:18">13:18</span> ¶ Ehara taku i te korero mo koutou
katoa: e matau ana ahau ki aku i whiriwhiri ai: otira kia rite ai te
karaipiture, Ko ia e kai taro tahi nei maua kua hiki ake tona rekereke
ki ahau.

<span id="an_13:19">13:19</span> Na ka korerotia nei e ahau ki a koutou
i te mea kahore ano i puta noa, mo te puta rawa mai, kia whakapono ai
koutou, ko ahau ia.

<span id="an_13:20">13:20</span> He pono, he pono taku e mea atu nei ki
a koutou, Ki te tango tetahi ki taku e tono ai, e tango ana ia i ahau; a
ki te tango tetahi i ahau, e tango ana ki toku kaitono mai.

<span id="an_13:21">13:21</span> A, no ka korerotia e Ihu enei mea, ka
pouri tona wairua, ka korero ia, ka mea, He pono, he pono taku e mea nei
ki a koutou, ma tetahi o koutou ahau e tuku.

<span id="an_13:22">13:22</span> Na ka tiriro nga akonga tetahi ki
tetahi, ka pohehe ko wai ranei tana i korero ai.

<span id="an_13:23">13:23</span> Na i te whakawhirinaki ki te uma o Ihu
tetahi o ana akonga, ko ta Ihu hoki i aroha ai.

<span id="an_13:24">13:24</span> Na ka tawhiri atu a Haimona Pita ki a
ia, ka mea atu, Korerotia mai ki a matou, ko wai tana e korero nei.

<span id="an_13:25">13:25</span> Na ka takoto atu ia ki te uma o Ihu, ka
mea ki a ia, E te Ariki, ko wai koia?

<span id="an_13:26">13:26</span> Ka whakahokia e Ihu, Ko te tangata e
hoatu ai e ahau te maramara taro ki a ia, ina toua iho e haua. A, no ka
toua iho e ia te maramara taro, ka hoatu ki a Hura, tama a Haimona
Ikariote.

<span id="an_13:27">13:27</span> A muri iho te maramara taro, ka tomo a
Hatana ki roto ki a ia. Na ka mea a Ihu ki a ia, Hohoro te mea i tau e
mea ai.

<span id="an_13:28">13:28</span> Kahore ia tetahi o te hunga i taua hapa
i matau mo te aha tenei i korerotia nei e ia ki a ia.

<span id="an_13:29">13:29</span> I mahara etahi, no te mea i a Hura te
putea, tera a Ihu te mea ra ki a ia, Hokona nga mea ma tatou mo te
hakari; kia hoatu ranei tetahi mea ma nga rawakore.

<span id="an_13:30">13:30</span> Na ka tangohia e ia te maramara taro,
haere tonu atu ki waho: he po ano hoki.

<span id="an_13:31">13:31</span> ¶ No tona rironga atu ki waho, ka mea a
Ihu, Katahi te Tama a te tangata ka whakakororiatia, ka whai kororia ano
te Atua i a ia.

<span id="an_13:32">13:32</span> A ka whakakororia te Atua i a ia i roto
i a ia ake, ina, ka hohoro tana whakakororia i a ia.

<span id="an_13:33">13:33</span> E nga tamariki, poto kau nei taku noho
i a koutou, Tera koutou e rapu i ahau: ko taku hoki i mea ai ki nga
Hurai, E kore koutou e ahei te haere ake ki te wahi e haere ai ahau; ko
taku kupu ano tena ki a koutou.

<span id="an_13:34">13:34</span> He ture hou taku ka hoatu nei ki a
koutou, kia aroha koutou tetahi ki tetahi; kia rite ki toku aroha ki a
koutou, waihoki kia aroha koutou tetahi ki tetahi.

<span id="an_13:35">13:35</span> Ma konei ka matau ai te katoa, he
akonga koutou naku, me ka aroha koutou tetahi ki tetahi.

<span id="an_13:36">13:36</span> ¶ Ka mea a Haimona Pita ki a ia, E te
Ariki, e haere ana koe ki hea? Ka whakahokia e Ihu ki a ia, E kore koe e
ahei te aru i ahau aianei ki te wahi e haere atu nei ahau; a mua ia ka
aru koe i ahau.

<span id="an_13:37">13:37</span> Ka mea a Pita ki a ia, E te Ariki, he
aha ahau te aru ai i a koe aianei nei ano? Ka tuku ahau i ahau kia mate,
he whakaaro naku ki a koe.

<span id="an_13:38">13:38</span> Ka whakahokia e Ihu ki a ia, E tuku oti
koe i a koe ki te mate, he whakaaro nau ki ahau? He pono, he pono taku e
mea nei ki a koe, E kore e tangi te tikaokao, kia toru ra ano au
whakakahoretanga ki ahau.

<span id="an_14:1">14:1</span> ¶ Kei pouri o koutou ngakau: e whakapono
ana koutou ki te Atua, whakapono hoki ki ahau.

<span id="an_14:2">14:2</span> He maha nga nohonga i roto i te whare o
toku Matua: me he kahore, kua korerotia e ahau ki a koutou. Ka haere
hoki ahau ki te mea i tetahi wahi hei tukunga ake mo koutou.

<span id="an_14:3">14:3</span> A ki te haere ahau ki te mea wahi hei
tukunga ake mo koutou, ka haere mai ano ahau, a ka tango i a koutou ki
ahau; kia noho ai hoki koutou ki te wahi e noho ai ahau.

<span id="an_14:4">14:4</span> ¶ Na e matau ana koutou ki te huarahi ki
te wahi e haere atu nei ahau.

<span id="an_14:5">14:5</span> Na ka mea a Tamati ki a ia, E te Ariki,
kahore matou e matau ki te wahi e haere na koe; me pehea ka matau ai
matou ki te huarahi?

<span id="an_14:6">14:6</span> Ka mea a Ihu ki a ia, Ko ahau te huarahi,
te pono, te ora: e kore rawa tetahi tangata e haere ake ki te Matua, ki
te kahore ahau.

<span id="an_14:7">14:7</span> Me i matau koutou ki ahau, kua matau ano
ki toku matua; na i enei ake wa ka mohio koutou ki a ia, kua kite ano
hoki i a ia.

<span id="an_14:8">14:8</span> Ka mea a Piripi ki a ia, E te Ariki,
whakakitea te Matua ki a matou, a ka tatu o matou ngakau.

<span id="an_14:9">14:9</span> Ka mea a Ihu ki a ia, Roa noa atu toku
noho ki a koutou, a kahore ano koe i matau noa ki ahau, e Piripi? Ko ia
kua kite i ahau kua kite hoki i te Matua; he aha koe ka mea ai,
Whakakitea mai te Matua ki a matou?

<span id="an_14:10">14:10</span> E kore ianei koe e whakapono, ko ahau
kei roto i te Matua, ko te Matua kei roto i ahau? ko nga kupu e korero
nei ahau ki a koutou, ehara i te korero naku ake; engari na te Matua e
noho ana i roto i ahau, ko ia te mea ana i nga mahi.

<span id="an_14:11">14:11</span> Whakapono mai ki ahau, kei roto ahau i
te Matua, ko te Matua hoki kei roto i ahau: ki te kahore, whakaaro ki
nga mahi, ka whakapono ai ki ahau.

<span id="an_14:12">14:12</span> ¶ He pono, he pono taku e mea atu nei
ki a koutou, Ki te whakapono tetahi ki ahau, ko nga mahi e mea nei ahau,
e meinga ano e ia; a nui atu i enei ana e mea ai; no te mea e haere ana
ahau ki toku Matua.

<span id="an_14:13">14:13</span> A ko ta koutou e inoi ai i runga i toku
ingoa, e meatia tenei e ahau, kia whai kororia ai te Matua i te Tama.

<span id="an_14:14">14:14</span> Ki te inoia e koutou tetahi mea i ahau
i runga i toku ingoa, maku e whakamana.

<span id="an_14:15">14:15</span> ¶ Ki te aroha koutou ki ahau, kia mau
ki aku ture.

<span id="an_14:16">14:16</span> Ka inoi ahau ki te Matua, a mana e
hoatu ki a koutou tetahi atu Kaiwhakamarie, hei noho tonu ki a koutou.

<span id="an_14:17">14:17</span> Ko te Wairua o te pono; e kore nei e
riro i te ao, no te mea e kore e kite i a ia, e kore ano e matau ki a
ia; kei a koutou hoki ia e noho ana, a ka noho ano i roto i a koutou.

<span id="an_14:18">14:18</span> ¶ E kore koutou e waiho pani e ahau: e
haere mai ano ahau ki a koutou.

<span id="an_14:19">14:19</span> Taro ake a heoi ano kitenga o te ao i
ahau; ko koutou ia e kite i ahau: e ora ana ahau, ka ora ano koutou.

<span id="an_14:20">14:20</span> A taua ra koutou matau ai kei roto ahau
i toku Matua, ko koutou ano kei roto i ahau, me ahau hoki kei roto i a
koutou.

<span id="an_14:21">14:21</span> Ko te tangata kei a ia nei aku ture, e
puritia ana hoki e ia, ko ia te aroha ana ki ahau: ki te aroha tetahi ki
ahau, ka arohaina ia e toku Matua, a ka aroha ahau ki a ia, ka whakaatu
i ahau ki a ia.

<span id="an_14:22">14:22</span> Ka mea a Hura ki a ia, haunga a
Ikariote, E te Ariki, he pehea i whakaatu ai koe i a koe ki a matou, a
kahore ki te ao?

<span id="an_14:23">14:23</span> Ka whakahoki a Ihu, ka mea ki a ia, Ki
te aroha tetahi ki ahau, e puritia e ia taku kupu: a ka arohaina ia e
toku Matua, ka haere atu maua ki a ia, ka noho tonu ki a ia.

<span id="an_14:24">14:24</span> Ki te kahore tetahi e aroha ki ahau, e
kore e puritia e ia aku kupu: na ehara i ahau ake te kupu e rongo nei
koutou, engari na te Matua i tonoa mai ai ahau.

<span id="an_14:25">14:25</span> ¶ Kua korerotia nei e ahau enei mea ki
a koutou, i ahau e noho nei i a koutou.

<span id="an_14:26">14:26</span> Na, ko te kaiwhakamarie, ara ko te
Wairua Tapu, e tonoa mai e te Matua i runga i toku ingoa, mana koutou e
whakaako ki nga mea katoa, mana koutou e whakamahara ki nga mea katoa
kua korerotia nei e ahau ki a koutou.

<span id="an_14:27">14:27</span> He rangimarie taku e waiho nei ki a
koutou, tenei taku rangimarie te hoatu nei e ahau ki a koutou: e kore e
rite ki ta te ao hoatu taku hoatu ki a koutou. Kei pouri o koutou
ngakau, kei mataku.

<span id="an_14:28">14:28</span> ¶ Kua rongo na koutou ki taku i mea ai
ki a koutou, E haere ana ahau, a ka hoki mai ano ki a koutou. Me i aroha
koutou ki ahau, kua hari koutou, noku i mea, E haere ana ahau ki te
Matua: he nui ake hoki toku Matua i ahau.

<span id="an_14:29">14:29</span> Na kua korero nei ahau ki a koutou: i
te mea kahore ano i puta, mo te puta rawa mai, ka whakapono koutou.

<span id="an_14:30">14:30</span> E kore e maha ake aku korero ki a
koutou: e haere mai ana hoki te ariki o tenei ao, kahore hoki ana wahi i
roto i ahau;

<span id="an_14:31">14:31</span> Otira kia matau ai te ao, e aroha ana
ahau ki te Matua; ko ta te Matua ano i whakahau mai ai ki ahau, ko taku
tena e mea nei. Whakatika, ka haere atu tatou i konei.

<span id="an_15:1">15:1</span> ¶ Ko ahau te waina pono, ko toku Matua te
kaimahi.

<span id="an_15:2">15:2</span> Ko nga manga katoa i roto i ahau e kore e
whai hua, e tangohia e ia: ko nga mea katoa hoki e whai hua ana, ka
whakapaia e ia, kia maha atu ai ona hua.

<span id="an_15:3">15:3</span> Na kua ma tenei koutou i te kupu i
korerotia e ahau ki a koutou.

<span id="an_15:4">15:4</span> Kia u koutou ki roto ki ahau, me ahau
hoki ki roto ki a koutou. Ka rite hoki ki te manga e kore e whai hua ko
ia anake, ki te kahore e u ki te waina; e kore ano hoki koutou, ki te
kore e u ki roto ki ahau.

<span id="an_15:5">15:5</span> Ko ahau te waina, ko koutou nga manga: ki
te u tetahi ki roto ki ahau, me ahau hoki ki roto ki a ia, ka maha o
tera hua: ki te motu ke hoki i ahau, e kore tetahi mea e taea e koutou.

<span id="an_15:6">15:6</span> Ki te kore e u tetahi ki roto ki ahau, ka
maka atu ia, ano he manga, a ka maroke; na ka kohikohia, ka maka ki te
kapura, ka tahuna.

<span id="an_15:7">15:7</span> Ki te u koutou ki roto ki ahau, ki te u
ano aku kupu ki roto ki a koutou, inoia e koutou ta koutou e pai ai, a
ka meatia ma koutou.

<span id="an_15:8">15:8</span> Ka whakakororiatia toku Matua ki te
penei, ki te whai hua maha koutou: a ka meinga koutou he akonga naku.

<span id="an_15:9">15:9</span> ¶ Rite tonu ki to te Matua aroha ki ahau
toku aroha ki a koutou: kia u ki toku aroha.

<span id="an_15:10">15:10</span> Ki te pupuri koutou i aku ture, ka u
koutou ki toku aroha: me ahau hoki kua pupuri nei i nga ture a toku
Matua, ka u nei ki tona aroha.

<span id="an_15:11">15:11</span> Kua korerotia enei mea e ahau ki a
koutou, kia pumau ai toku koa i roto i a koutou, kia tino ki ai to
koutou koa.

<span id="an_15:12">15:12</span> Ko taku ture tenei, Kia aroha koutou
tetahi ki tetahi, me ahau hoki kua aroha nei ki a koutou.

<span id="an_15:13">15:13</span> Kahore he aroha o tetahi i rahi ake i
tenei, ara kia tuku te tangata i a ia ano kia mate mo ona hoa.

<span id="an_15:14">15:14</span> Ko koutou oku hoa, ki te meatia e
koutou aku e whakahau nei ki a koutou.

<span id="an_15:15">15:15</span> Heoi ano taku meatanga he pononga
koutou; e kore hoki te pononga e mohio ki ta tona ariki e mea ai: engari
kua oti koutou te hua e ahau he hoa; ko aku mea katoa hoki i rongo ai
ahau ki toku Matua, kua oti te whakakite e ahau ki a koutou.

<span id="an_15:16">15:16</span> Kahore koutou i whiriwhiri i ahau,
engari naku koutou i whiriwhiri, naku ano koutou i mea kia haere, kia
whai hua, kia mau tonu hoki o koutou hua: a ko ta koutou e inoi ai ki te
Matua i runga i toku ingoa, ka hoatu e ia ki a koutou.

<span id="an_15:17">15:17</span> Ko aku whakahau enei ki a koutou, kia
aroha koutou tetahi ki tetahi.

<span id="an_15:18">15:18</span> ¶ Ki te mea e kinongia ana koutou e te
ao, e mohio ana koutou i kinongia ahau i mua i a koutou.

<span id="an_15:19">15:19</span> Mehemea no te ao koutou, e arohaina e
te ao ona: tena ko tenei ehara nei koutou i te ao, naku koutou i
whiriwhiri i roto i te ao, koia te ao ka kino ai ki a koutou.

<span id="an_15:20">15:20</span> Kia mahara ki te kupu i korero ai ahau
ki a koutou, kahore te pononga e rahi ake i tona ariki. Ki te mea i
whakatoia ahau e ratou, ka whakatoia ano koutou; ki te mea i pupuri
ratou i taku kupu, ka pupuri ano ratou i ta koutou.

<span id="an_15:21">15:21</span> Otira e meatia katoatia enei mea e
ratou ki a koutou he whakaaro ki toku ingoa, no te mea kahore ratou i
mohio ki toku kaitono mai.

<span id="an_15:22">15:22</span> Me i kaua ahau te haere mai, te korero
ki a ratou, penei kahore o ratou hara: tena ko tenei kahore o ratou
whakaoraora mo to ratou hara.

<span id="an_15:23">15:23</span> Ko te tangata e whakakino ana ki ahau,
e whakakino ana hoki ki toku Matua.

<span id="an_15:24">15:24</span> Me i kaua te mahia e ahau i roto i a
ratou nga mahi kahore i mahia e tetahi atu, penei kahore o ratou hara:
tena ko tenei kua kite ratou, kua whakakino ano hoki ki a maua tahi ko
toku Matua.

<span id="an_15:25">15:25</span> Ma tenei ia ka rite ai te kupu i
tuhituhia ki ta ratou ture, Kua kino noa ratou ki ahau.

<span id="an_15:26">15:26</span> ¶ Otiia ka tae mai te Kaiwhakamarie e
tonoa mai e ahau ki a koutou i te Matua, te Wairua o te pono, e puta mai
ana i te Matua, ko ia hei kaiwhakaatu moku:

<span id="an_15:27">15:27</span> Ko koutou ano hoki hei kaiwhakaatu, no
te mea i ahau koutou no te timatanga iho ra ano.

<span id="an_16:1">16:1</span> ¶ Kua korerotia e ahau enei mea ki a
koutou, kei he koutou.

<span id="an_16:2">16:2</span> Ka peia atu koutou i roto i nga whare
karakia; a meake puta te wa e mea ai te kaiwhakamate i a koutou, he mahi
pai tana ki te Atua.

<span id="an_16:3">16:3</span> Na e meatia enei mea, no te mea kahore
ratou i mohio ki te Matua, kahore hoki ki ahau.

<span id="an_16:4">16:4</span> Otiia kua korerotia enei mea e ahau ki a
koutou, mo te puta rawa mai o taua wa, ka mahara koutou ki aua mea, he
mea korero naku ki a koutou. Na kihai enei mea i korerotia e ahau ki a
koutou i te timatanga, no te mea e noho ana ahau i a koutou.

<span id="an_16:5">16:5</span> Na e haere ana tenei ahau ki toku kaitono
mai; a kahore tetahi o koutou i ui mai ki ahau, Ko hea koe?

<span id="an_16:6">16:6</span> Otira i taku korerotanga i enei mea ki a
koutou, ka ki o koutou ngakau i te pouri.

<span id="an_16:7">16:7</span> ¶ He pono ia taku korero ki a koutou; Nui
atu te pai mo koutou ki te haere ahau: ki te kahore hoki ahau e haere, e
kore te Kaiwhakamarie e tae mai ki a koutou; a ki te haere ahau, maku ia
e tono mai ki a koutou.

<span id="an_16:8">16:8</span> Na ka tae mai ia, mana e whakaatu ki te
ao te hara, te tika, me te whakawa:

<span id="an_16:9">16:9</span> Te hara, mo ratou kahore e whakapono ki
ahau;

<span id="an_16:10">16:10</span> Te tika, no te mea e haere ana ahau ki
toku Matua, a heoi ano to koutou kitenga i ahau;

<span id="an_16:11">16:11</span> Te whakawa, no te mea kua whakatikaia
te whakawa mo te rangatira o tenei ao.

<span id="an_16:12">16:12</span> He maha atu ano nga mea hei korero maku
ki a koutou, otira e kore e taea e koutou te mau aianei.

<span id="an_16:13">16:13</span> Otira kia tae mai ia, te Wairua o te
pono, mana koutou e arahi ki te pono katoa: ehara hoki tana i te korero
nana ake; engari ka korerotia e ia nga mea e rongo ai ia: mana hoki e
whakakite ki a koutou nga mea e puta mai ana.

<span id="an_16:14">16:14</span> Ka whakakororiatia ahau e ia: ka tango
hoki ia i aku mea, a ka whakaaturia ki a koutou.

<span id="an_16:15">16:15</span> Ko nga mea katoa a te Matua, naku: koia
ahau i mea ai, ka tangohia e ia aku mea, a ka whakaaturia ki a koutou.

<span id="an_16:16">16:16</span> ¶ Taro ake, a e kore koutou e kite ano
i ahau: a taro ake ano, ka kite koutou i ahau, no te mea ka haere ahau
ki te Matua.

<span id="an_16:17">16:17</span> Na ka mea etahi o ana akonga tetahi ki
tetahi, He aha tenei e mea nei ia ki a tatou, Taro ake, a e kore koutou
e kite i ahau: a taro ake ano, ka kite koutou i ahau: me tenei, No te
mea e haere ana ahau ki te Matua?

<span id="an_16:18">16:18</span> Na ka mea ratou, he aha tenei e mea nei
ia, Taro ake? e kore tatou e matau ki tana e mea nei.

<span id="an_16:19">16:19</span> A i mohio a Ihu e hiahia ana ratou ki
te ui ki a ia, ka mea ki a ratou, E rapu ana koutou ki a koutou ano ki
taku i mea ra, Taro ake a e kore koutou e kite i ahau: a, taro ake ano
ka kite koutou i ahau?

<span id="an_16:20">16:20</span> He pono, he pono taku e mea nei ki a
koutou, Ka tangi koutou, ka aue, ko te ao ia ka hari: e pouri ano
koutou, otira ka meinga to koutou pouri hei hari.

<span id="an_16:21">16:21</span> I te mea ka whakamamae te wahine, ka
pouri, no te mea ka tae tona wa: ka whanau tana tamaiti, heoi ano mahara
ki te mamae, i te hari hoki, no te mea ka whanau he tangata ki te ao.

<span id="an_16:22">16:22</span> Na, tenei koutou te pouri nei: e kite
ano ia ahau i a koutou, a ka hari o koutou ngakau, e kore hoki e
tangohia i a koutou to koutou hari e tetahi.

<span id="an_16:23">16:23</span> ¶ Na a taua ra e kore koutou e ui ki
tetahi mea i ahau. He pono, he pono taku e mea nei ki a koutou, Ko a
koutou e inoi ai ki te Matua i runga i toku ingoa, e hoatu e ia ki a
koutou.

<span id="an_16:24">16:24</span> Kahore ano i inoia noatia e koutou
tetahi mea i runga i toku ingoa: inoia, a ka whiwhi koutou, kia tino nui
ai to koutou koa.

<span id="an_16:25">16:25</span> He mea whakarite taku korero i enei mea
ki a koutou: otiia meake puta te wa e kore ai ahau e korero kupu
whakarite ki a koutou, engari ka marama tonu taku korero ki a koutou mo
te Matua.

<span id="an_16:26">16:26</span> A taua ra ka inoi koutou i runga i toku
ingoa; a e kore ahau e mea ki a koutou, e inoi ahau ki te Matua mo
koutou:

<span id="an_16:27">16:27</span> E aroha ana hoki te Matua ake ano ki a
koutou, mo koutou i aroha ki ahau, i whakapono hoki i haere mai ahau i
te Matua.

<span id="an_16:28">16:28</span> ¶ I haere mai ahau i te Matua, a kua
tae mai nei ki te ao: ka mahue ano i ahau te ao, a ka haere ki te Matua.

<span id="an_16:29">16:29</span> Ka mea ana akonga ki a ia, Na kua
marama tau korero, ehara tau korero i te kupu whakarite.

<span id="an_16:30">16:30</span> Katahi matou ka mohio, tenei koe te
mohio nei ki nga mea katoa, e kaore ano e mea ma tetahi e ui ki a koe:
na konei matou i whakapono ai i haere mai koe i te Atua.

<span id="an_16:31">16:31</span> Ka whakahokia e Ihu ki a ratou, Katahi
koutou ka whakapono?

<span id="an_16:32">16:32</span> Na meake puta te wa, a kua puta nei
ano, e whakamararatia ai koutou ki tona wahi, ki tona wahi, a ka waiho
ko ahau anake; otiia he teka ko ahau anake, no te mea kei ahau nei te
Matua.

<span id="an_16:33">16:33</span> Kua korerotia e ahau enei mea ki a
koutou, kia whai marietanga ai koutou i roto i ahau. Ko ta koutou i te
ao nei, he mamate: otira kia maia; kua taea e ahau te ao.

<span id="an_17:1">17:1</span> ¶ Ka korerotia enei mea e Ihu, na ka anga
ake ona kanohi ki te rangi, ka mea, E Pa, kua taea te haora:
whakakororiatia tau Tama, kia whakakororiatia ai ano hoki koe e tau
Tama:

<span id="an_17:2">17:2</span> Kua tukua mai nei hoki e koe ki a ia nga
tikanga mo nga kikokiko katoa, kia hoatu e ia te ora tonu ki te hunga
katoa kua homai nei e koe ki a ia.

<span id="an_17:3">17:3</span> Ko te ora tonu hoki tenei, kia matau
ratou ki a koe, ko koe anake te Atua pono, ki a Ihu Karaiti ano hoki i
tonoa mai nei e koe.

<span id="an_17:4">17:4</span> Kua whakakororiatia koe e ahau i runga i
te whenua: ka oti i ahau te mahi i homai e koe kia mahia e ahau.

<span id="an_17:5">17:5</span> Na kia whai kororia ahau aianei i a koe
ake, e Pa; hei te kororia i whiwhi ai ahau i a koe i mua atu o te ao.

<span id="an_17:6">17:6</span> ¶ Kua whakapuakina e ahau tou ingoa ki
nga tangata i homai nei e koe ki ahau i roto i te ao; nou ratou, nau ano
hoki ratou i homai ki ahau: a kua puritia e ratou tau kupu.

<span id="an_17:7">17:7</span> Katahi ratou ka matau nau nga mea katoa i
homai nei e koe ki ahau;

<span id="an_17:8">17:8</span> No te mea kua hoatu e ahau ki a ratou nga
kupu i homai nei e koe ki ahau; a kua tango ratou, kua tino matau ano, i
haere mai ahau i a koe, kua whakapono ratou, nau ahau i tono mai.

<span id="an_17:9">17:9</span> Mo ratou taku inoi: kahore aku inoi mo te
ao, engari mo au i homai ai ki ahau; nau hoki ratou.

<span id="an_17:10">17:10</span> Ko aku mea katoa nau, naku hoki au; a
ka whai kororia ahau i a ratou.

<span id="an_17:11">17:11</span> ¶ Na heoi ano toku noho ki te ao; kei
te ao nei ano enei, ko ahau ia ka haere atu ki a koe. E te Matua tapu,
puritia i runga i tou ingoa te hunga kua homai nei e koe ki ahau, kia
kotahi ai ratou, me taua nei.

<span id="an_17:12">17:12</span> I ahau ano e noho ana i a ratou i te
ao, i puritia ratou e ahau i runga i tou ingoa; kua tiakina e ahau au i
homai ai ki ahau, a kahore tetahi o ratou i ngaro, ko te tama anake o te
ngaromanga; kia rite ai te karaipiture.

<span id="an_17:13">17:13</span> Na ka haere atu nei ahau ki a koe; a e
korerotia ana e ahau enei mea i te ao nei, kia tino nui ai toku koa i
roto i a ratou.

<span id="an_17:14">17:14</span> Kua hoatu e ahau tau kupu ki a ratou; e
kino ana hoki te ao ki a ratou, notemea ehara ratou i te ao, me ahau
hoki ehara i te ao.

<span id="an_17:15">17:15</span> Kahore aku inoi kia tangohia atu ratou
e koe i te ao, engari kia tiakina ratou e koe kei kino.

<span id="an_17:16">17:16</span> Ehara ratou i te ao, me ahau hoki ehara
i te ao.

<span id="an_17:17">17:17</span> ¶ Whakatapua ratou e koe i runga i tou
pono: ko tau kupu te pono.

<span id="an_17:18">17:18</span> Nau ahau i tono mai ki te ao, he pena
ano taku tono i a ratou ki te ao.

<span id="an_17:19">17:19</span> He whakaaro hoki ki a ratou i whakatapu
ai ahau i ahau, kia tapu ai hoki ratou i te pono.

<span id="an_17:20">17:20</span> ¶ Ehara taku i te inoi mo enei anake,
engari mo te hunga e meinga e ta ratou kupu kia whakapono ki ahau:

<span id="an_17:21">17:21</span> Kia kotahi ai ratou katoa; me koe hoki,
e pa, i roto i ahau, me ahau ano i roto i a koe, kia kotahi ai hoki
ratou i roto i a taua: kia whakapono ai te ao, nau ahau i tono mai.

<span id="an_17:22">17:22</span> Kua hoatu ano e ahau ki a ratou te
kororia i homai e koe ki ahau; kia kotahi ai ratou, me taua nei hoki he
kotahi.

<span id="an_17:23">17:23</span> Ko ahau i roto i a ratou, ko koe hoki i
roto i ahau, kia tino tutuki ai ratou ki te kotahitanga: kia mohio ai
ano te ao, nau ahau i tono mai, he rite hoki tou aroha ki a ratou ki tou
aroha ki ahau.

<span id="an_17:24">17:24</span> ¶ E Pa, e mea ana ahau kia noho tahi ki
ahau, ki te wahi e noho ai ahau, au i homai ai ki ahau; kia kite ai
ratou i toku kororia kua homai nei e koe ki ahau: no mua atu hoki i te
hanganga o te ao tou aroha ki ahau.

<span id="an_17:25">17:25</span> E te Matua tika, ahakoa te ao te mohio
ki a koe, e mohio ana ahau ki a koe, a kua mohio ano enei, nau ahau i
tono mai.

<span id="an_17:26">17:26</span> Kua whakapuakina ano tou ingoa e ahau
ki a ratou, a ka whakapuakina ano: kia mau ai i roto i a ratou te aroha
i arohaina ai ahau e koe, me ahau ano i roto i a ratou.

<span id="an_18:1">18:1</span> ¶ Ka mutu enei korero a Ihu ka haere ia,
ratou ko ana akonga, ki tawahi o te manga wai, ara o Kerono. Na, he kari
kei reira, a tapoko atu ana ia, ratou ko ana akonga.

<span id="an_18:2">18:2</span> I matauria ano taua wahi e Huria, e te
tangata e tukua ai ia: he maha hoki nga hokinga o Ihu, ratou ko ana
akonga ki reira.

<span id="an_18:3">18:3</span> Na ka hoatu ki a Hura tetahi matua me
etahi katipa e nga tohunga nui ratou ko nga Parihi, a haere ana ki
reira, me nga roherohe, me nga rama, me nga patu.

<span id="an_18:4">18:4</span> Heoi i matau a Ihu ki nga mea katoa meake
pa ki a ia, ka puta atu, ka mea ki a ratou, Ko wai ta koutou e rapu?

<span id="an_18:5">18:5</span> Ka whakahokia e ratou ki a ia, Ko Ihu o
Nahareta. Ka mea a Ihu ki a ratou, Ko ahau ia. A, i te tu ano i roto i a
ratou a Hura, tona kaituku.

<span id="an_18:6">18:6</span> Na, i tana korerotanga ki a ratou, Ko
ahau ia, hoki ana ratou ki muri, hinga ana ki te whenua.

<span id="an_18:7">18:7</span> Na ka ui ano ia ki a ratou, Ko wai ta
koutou e rapu? Ka mea ratou, Ko Ihu o Nahareta.

<span id="an_18:8">18:8</span> Ka whakahokia e Ihu, Kua mea ahau ki a
koutou, Ko ahau ia: ki te mea e rapu ana koutou i ahau, tukua enei kia
haere:

<span id="an_18:9">18:9</span> Kia rite ai te kupu i korerotia e ia,
kahore i ngaro tetahi o te hunga i homai e koe ki ahau.

<span id="an_18:10">18:10</span> Na he hoari ta Haimona Pita, unuhia ana
e ia a haua iho te pononga a te tohunga nui, tapahia ana tona taringa
matau. Ko te ingoa o taua pononga ko Maraku.

<span id="an_18:11">18:11</span> Ka mea a Ihu ki a Pita, Kuhua tau hoari
ki te takotoranga: ko te kapu i homai nei e toku Matua ki ahau auaka
ranei e inumia e ahau?

<span id="an_18:12">18:12</span> Heoi ka hopukina a Ihu e taua ope, e te
rangatira ratou ko nga katipa o nga Hurai, a hereherea ana ia,

<span id="an_18:13">18:13</span> ¶ A ka arahina ki a Anaha i te tuatahi;
ko ia hoki te hungawai o Kaiapa, o te tohunga nui mo taua tau.

<span id="an_18:14">18:14</span> Na ko Kaiapa tenei nana ra i
whakatakoto te whakaaro ki nga Hurai, he pai ke ki te mate te tangata
kotahi mo te iwi.

<span id="an_18:15">18:15</span> Na ka aru a Haimona Pita i a Ihu, a ka
aru ano hoki tetahi atu o nga akonga: na i mohiotia taua akonga e te
tohunga nui, a tomo tahi ana me Ihu ki te whare o te tohunga nui;

<span id="an_18:16">18:16</span> Ko Pita ia i tu i te kuwaha i waho. Na
ka puta atu taua akonga i mohiotia nei e te tohunga nui, ka korero ki te
kaitiaki o te tatau, a arahina ana a Pita ki roto.

<span id="an_18:17">18:17</span> Na ko te meatanga a te kotiro tiaki o
te tatau ki a Pita, Ehara ianei koe i tetahi o nga akonga a tenei
tangata? Ka mea ia, Ehara.

<span id="an_18:18">18:18</span> Na i reira nga pononga me nga katipa e
tu ana, kua whakaungia hoki e ratou te kapura waro; he makariri hoki; a
e inaina ana ratou: ko Pita hoki tetahi o ratou, e tu tahi ana e inaina
ana.

<span id="an_18:19">18:19</span> Na ka ui te tohunga nui ki a Ihu, ki
ana akonga, ki tana ako.

<span id="an_18:20">18:20</span> Ka whakahokia e Ihu ki a ia, I marama
tonu taku korero ki te ao; i ako tonu ahau i roto i te whare karakia, i
te temepara hoki, i te wahi huihui o nga Hurai katoa; kahore hoki tetahi
mea i korerotia pukutia e ahau.

<span id="an_18:21">18:21</span> He aha koe ka ui ai ki ahau? ui atu ki
te hunga i rongo ki taku i mea ai ki a ratou: nana, e mohio ana ratou ki
aku i korero ai.

<span id="an_18:22">18:22</span> Na, i tana korerotanga i enei kupu, ka
papaki tetahi o nga katipa i tu ra i a Ihu, ka mea, E pena ana koe ki te
tohunga nui?

<span id="an_18:23">18:23</span> Ka whakahokia e Ihu ki a ia, Ki te kino
aku korero, whakaaturia te kino: ki te pai ia, he aha koe i papaki ai i
ahau?

<span id="an_18:24">18:24</span> Na ka tukua hereheretia atu ia e Anaha
ki a Kaiapa tohunga nui.

<span id="an_18:25">18:25</span> Na, tera a Haimona Pita te tu ra me te
inaina. Na ka mea ratou ki a ia, Ehara ianei koe i tetahi o ana akonga?
Ka whakakahore ia, ka mea, Ehara.

<span id="an_18:26">18:26</span> Ka mea tetahi o nga pononga a te
tohunga nui, he whanaunga nona i tapahia nei te taringa e Pita, Kihai
ianei ahau i kite i a koe, korua tahi i te kari?

<span id="an_18:27">18:27</span> Na ka whakakahore ano a Pita: a tangi
tonu iho te tikaokao.

<span id="an_18:28">18:28</span> ¶ Katahi ka arahina atu e ratou a Ihu i
a Kaiapa ki te whare whakawa: he atatu: ko ratou ia kihai i tomo ki te
whare whakawa, kei poke ratou, engari kia kai ai ratou i te kapenga.

<span id="an_18:29">18:29</span> Na ka puta atu a Pirato ki a ratou, ka
mea, He aha ta koutou whakapae ki tenei tangata?

<span id="an_18:30">18:30</span> Ka whakahoki ratou, ka mea ki a ia, Me
i kaua ia te mahi i te kino, kihai i kawea mai e matou ki a koe.

<span id="an_18:31">18:31</span> Na ko te meatanga a Pirato ki a ratou,
Mauria atu ia, whakawakia ki to koutou na ture. Ka mea nga Hurai ki a
ia, E kore e tika kia whakamatea tetahi tangata e matou:

<span id="an_18:32">18:32</span> Kia rite ai ta Ihu kupu i korero ai,
hei whakaatu i te mate e mate ai ia.

<span id="an_18:33">18:33</span> Me i reira ka tomo ano a Pirato ki te
whare whakawa, ka karanga i a Ihu, ka mea ki a ia, Ko te Kingi ranei koe
o nga Hura?

<span id="an_18:34">18:34</span> Ka whakahokia e Ihu ki a ia, Nau ake
ano tenei kupu, he korero ranei moku na te tangata ke ki a koe?

<span id="an_18:35">18:35</span> Ka mea a Pirato, He Hurai koia ahau? Na
tou iwi, na nga tohunga nui ano hoki, koe i kawe mai ki ahau: i aha koia
koe?

<span id="an_18:36">18:36</span> Ka whakahokia e Ihu, Ehara toku
rangatiratanga i tenei ao; mehemea no tenei ao toku rangatiratanga, kua
tatau aku pononga, kei tukua ahau ki nga Hurai: tena ko tenei ehara toku
rangatiratanga i konei.

<span id="an_18:37">18:37</span> Na ka mea a Pirato ki a ia, He kingi
oti koe? ka whakahokia e Ihu, Kua korerotia mai na e koe he kingi ahau.
Ko te mea tenei i whanau ai ahau: na tenei hoki ahau i haere mai ai ki
te ao, hei kaiwhakaatu mo te pono. E whakarongo ana ki toku reo n ga
tangata katoa o te pono.

<span id="an_18:38">18:38</span> Ka mea a Pirato ki a ia, He aha te
pono? A, no te puakanga o tenei ki hoki ana ia ki waho, ki nga Hurai, ka
mea ki a ratou, Kahore tetahi he o tenei tangata i mau i ahau.

<span id="an_18:39">18:39</span> Otiia he ritenga tenei na koutou, kia
tukua e ahau ki a koutou tetahi tangata i te kapenga: e pai ana ranei
koutou kia tukua e ahau ki a koutou te Kingi o nga Hurai.

<span id="an_18:40">18:40</span> Heoi karanga katoa ana ano ratou, ka
mea, Auaka tenei, engari a Parapa. Na, he tahae a Parapa.

<span id="an_19:1">19:1</span> ¶ Katahi ka mau a Pirato ki a Ihu, ka
whiu i a ia.

<span id="an_19:2">19:2</span> A ka whiria e nga hoia he karauna
tataramoa, potaea ana ki tona matenga, whakakakahuria ana hoki ia ki te
kahu papaura.

<span id="an_19:3">19:3</span> Na ka mea ratou, Tena koe, e te Kingi o
nga Hurai! a pakia ana ia ki o ratou ringa.

<span id="an_19:4">19:4</span> Ka haere ano a Pirato, ka mea ki a ratou,
Na, tenei te arahina atu nei ia e ahau ki a koutou, kia mohio ai koutou,
kahore rawa i mau i ahau tetahi he ona.

<span id="an_19:5">19:5</span> Na ka puta a Ihu ki waho, me te karauna
tataramoa i runga i a ia, me te kakahu papaura. Ka mea a Pirato ki a
ratou, Na, te tangata nei!

<span id="an_19:6">19:6</span> A, no te kitenga o nga tohunga nui ratou
ko nga katipa i a ia, ka karanga ratou, ka mea, Ripekatia, ripekatia. Ka
ki a Pirato ki a ratou, Tangohia atu ia e koutou, ripekatia: kahore hoki
i mau i ahau tetahi he ona.

<span id="an_19:7">19:7</span> Ka whakahokia e nga Hurai ki a ia, He
ture to matou, a ki to matou ture he mea tika kia mate ia, mona i mea ko
te Tama ia a te Atua.

<span id="an_19:8">19:8</span> No te rongonga o Pirato i tenei ki, nui
rawa tona wehi;

<span id="an_19:9">19:9</span> Ka tomo ano ia ki te whare whakawa, ka
mea ki a Ihu, No hea koe? Heoi kahore a Ihu kupu whakahoki ki a ia.

<span id="an_19:10">19:10</span> Na ka mea a Pirato ki a ia, E kore koe
e korero ki ahau? kahore koe e mohio kei ahau te tikanga mo te ripeka i
a koe, kei ahau ano te tikanga mo te tuku i a koe kia haere?

<span id="an_19:11">19:11</span> Ka whakahokia e Ihu, Kahore au tikanga
ki ahau, me kahore i homai ki a koe i runga: koia i nui rawa ai te hara
o te kaituku i ahau ki a koe.

<span id="an_19:12">19:12</span> Na i reira ano ka whai a Pirato kia
tukua ia kia haere: otiia ka karanga nga Hurai, ka mea, Ki te tukua
tenei e koe, ehara koe i te hoa no Hiha: ki te whakakingi tetahi tangata
i a ia, he whakakahore tana i a Hiha.

<span id="an_19:13">19:13</span> A, no ka rongo a Pirato i tenei korero,
ka arahina e ia a Ihu ki waho, a noho ana ki runga ki te nohonga
whakawa, ki te wahi e kiia nei ko te Whariki kohatu, ki te reo Hiperu,
ko Kapata.

<span id="an_19:14">19:14</span> Ko te takanga ia o te kapenga, tata pu
ki te ono o nga haora; ka mea ia ki nga Hurai, Na, to koutou kingi!

<span id="an_19:15">19:15</span> Na ko ta ratou karangatanga,
Whakamatea, whakamatea, ripekatia. Ka mea a Pirato ki a ratou, Kia
ripeka koia ahau i to koutou Kingi? ka whakahokia e nga tohunga nui,
Kahore o matou kingi, ko Hiha anake.

<span id="an_19:16">19:16</span> ¶ No reira ka hoatu ia e ia ki a ratou
kia ripekatia. A ka mau ratou ki a Ihu:

<span id="an_19:17">19:17</span> A amo ana ia i tona ripeka, haere ana
ki te wahi e kiia nei ko te wahi o te angaanga, tona ingoa ki te reo
Hiperu, ko Korokota:

<span id="an_19:18">19:18</span> Na ripekatia ana ia e ratou ki reira, a
ia me etahi atu tokorua, kotahi ki tetahi taha, kotahi ki tetahi taha,
ko Ihu ki waenganui.

<span id="an_19:19">19:19</span> ¶ Na tuhituhia ana e Pirato tetahi
ingoa, whakapiritia ana ki te ripeka. Ko te tuhituhi tenei, KO IHU O
NAHARETA, KO TE KINGI O NGA HURAI.

<span id="an_19:20">19:20</span> A he tokomaha nga Hurai i kite i tenei
ingoa: i tata hoki ki te pa te wahi i ripekatia ai a Ihu: a i tuhituhia
taua mea ki te reo Hiperu, ki te reo Kariki, ki te reo Roma.

<span id="an_19:21">19:21</span> Na ka mea nga tohunga nui o nga Hurai
ki a Pirato, Aua e tuhituhia, Ko te Kingi o nga Hurai; engari, nana i
mea, Ko te Kingi ahau o nga Hurai.

<span id="an_19:22">19:22</span> Ka whakahokia e Pirato, Ko taku i
tuhituhi ai kua tuhituhia.

<span id="an_19:23">19:23</span> A ka oti a Ihu te ripeka e nga hoia, ka
mau ratou ki ona kakahu, wehea ake kia wha nga wahi, ki ia hoia he wahi;
me te koti ano: na kahore he tui o te koti, he mea whatu iho i runga a
puta noa.

<span id="an_19:24">19:24</span> Na ka mea ratou tetahi ki tetahi, Kaua
e haea e tatou, engari me maka ki te rota kia kitea ai, mo wai ranei: na
ka rite te karaipiture e mea nei, I wehewehea oku kakahu mo ratou, i
maka rota hoki mo toku weruweru. Ko ta nga hoia tenei i mea ai.

<span id="an_19:25">19:25</span> Na i te taha o te ripeka o Ihu tona
whaea e tu ana, ratou ko te teina o tona whaea, ko Meri wahine a
Kereopa, ko Meri Makarini.

<span id="an_19:26">19:26</span> A, no te kitenga o Ihu i tona whaea, i
te akonga hoki i aroha ai ia e tu tahi ana, ka mea ia ki tona whaea, E
tai, nana, tau tama!

<span id="an_19:27">19:27</span> Katahi ia ka mea ki taua akonga, Na,
tou whaea! A no taua haora ka mau taua akonga i a ia ki tona whare.

<span id="an_19:28">19:28</span> Muri iho i tenei ka mohio a Ihu ka oti
nga mea katoa, na ka mea ia, hei whakaritenga mo te karaipiture, he mate
wai toku.

<span id="an_19:29">19:29</span> Na tera e tu ra tetahi oko, ki tonu i
te winika; a ka whakakiia e ratou tetahi hautai ki te winika,
whakanohoia ana ki runga ki te hihopa, hoatu ana ki tona mangai.

<span id="an_19:30">19:30</span> A, no te inumanga o Ihu i te winika, ka
me ia, Kua oti: na ka tuohu tona matenga, tukua ana tona wairua.

<span id="an_19:31">19:31</span> ¶ Na i mea nga Hurai kia kaua e mau nga
tinana ki te ripeka i te hapati, ko te Takanga hoki tera, he ra nui hoki
taua hapati, ka mea ratou ki a Pirato kia whatiia o ratou waewae, kia
tangohia atu hoki.

<span id="an_19:32">19:32</span> Na ka haere nga hoia, ka whawhati i nga
waewae o to mua, me o tera i ripekatia ngatahitia me ia.

<span id="an_19:33">19:33</span> I to ratou taenga ia ki a Ihu, ka kite
kua mate noa ake ia, kihai i whatiia e ratou ona waewae:

<span id="an_19:34">19:34</span> Engari i werohia tona kaokao e tetahi o
nga hoia ki te matia, a puta tonu he toto, he wai.

<span id="an_19:35">19:35</span> A ko te tangata i kite, ko ia ano te
kaiwhakaatu, a he pono tana whakaatu: e mohio ana ia he korero pono
tana, he mea ra kia whakapono ai koutou.

<span id="an_19:36">19:36</span> I meatia hoki enei mea, kia rite ai te
karaipiture, E kore tetahi iwi ona e whatiia.

<span id="an_19:37">19:37</span> E mea ana ano tetahi atu karaipiture,
ka titiro ratou ki ta ratou i wero ai.

<span id="an_19:38">19:38</span> ¶ Muri iho i enei mea, ka inoi a Hohepa
o Arimatia ki a Pirato kia tangohia e ia te tinana o Ihu: he akonga ia
na Ihu, otiia he mea huna i te wehi ki nga Hurai: a whakaae ana a
Pirato. No ka haere ia, ka tango i te tinana o Ihu.

<span id="an_19:39">19:39</span> I haere mai ano a Nikorima, tera i
haere ra i mua ki a Ihu i te po, me te mau mai ano i te maira, i te
aroe, he mea whakananu, kia kotahi pea rau pauna.

<span id="an_19:40">19:40</span> Na ka tango raua i te tinana o Ihu,
takaia ana ki nga kakahu rinena me nga mea kakara, ko ta nga Hurai
ritenga hoki tera mo te tanu.

<span id="an_19:41">19:41</span> Na he kari kei te wahi i ripekatia ai
ia; i roto ano i taua kari tetahi urupa hou, he mea kahore ano i
takotoria noatia e tetahi.

<span id="an_19:42">19:42</span> Na ka whakatakotoria a Ihu e raua ki
reira, no te mea he ra Takanga uera no nga Hurai; he tata hoki te urupa.

<span id="an_20:1">20:1</span> ¶ I te ra tuatahi o te wiki ka haere a
Meri Makarini ki te urupa i te atatu, i te mea e pouri tonu ana, a ka
kite i te kohatu kua tangohia atu i te urupa.

<span id="an_20:2">20:2</span> Na ka oma ia, ka haere ki a Haimona Pita
raua ko tera akonga i arohia ai a Ihu, ka mea ki a raua, Kua tangohia e
ratou te Ariki i te urupa, a kahore matou e mohio ki te wahi i waiho ai
ia e ratou.

<span id="an_20:3">20:3</span> Na ka puta atu a Pita, me taua akonga, ka
haere ki te urupa.

<span id="an_20:4">20:4</span> A oma ngatahi ana raua: otiia i hohoro
tera akonga i a Pita, ko ia ano kua tae wawe ki te urupa.

<span id="an_20:5">20:5</span> Na piko iho ana ia, ka kite i nga takai
rinena e takoto ana; heoi kaihai i tomo ki roto.

<span id="an_20:6">20:6</span> Na ka haere ano a Haimona Pita i muri i a
ia, a, ko tona tomokanga ki te urupa, ka kite i nga takai rinena e
takoto ana.

<span id="an_20:7">20:7</span> Me te tauera i takaia ai tona matenga,
kihai i takoto tahi me nga takai rinena, he mea whakakopa ia ki tetahi
wahi i tahaki.

<span id="an_20:8">20:8</span> Katahi ka tomo tera akonga, i tae wawe
nei ki te urupa, kite ana, whakapono ana.

<span id="an_20:9">20:9</span> Kiano hoki ratou i mohio noa ki te
karaipiture, kua takoto te tikanga kia ara ake ia i te hunga mate.

<span id="an_20:10">20:10</span> Na hoki ana ano nga akonga ki to raua
kainga.

<span id="an_20:11">20:11</span> ¶ Ko Meri ia tu tonu i waho o te urupa
tangi ai: a i a ia e tangi ana, ka piko iho ki te urupa.

<span id="an_20:12">20:12</span> Ka kite i nga anahera tokorua, he ma
nga kakahu, e noho ana, ko tetahi kite matenga, ko tetahi ki nga waewae,
i te wahi i takoto ai te tinana o Ihu.

<span id="an_20:13">20:13</span> Ka mea raua ki a ia, E tai, he aha tau
e tangi? Ka mea ia ki a raua, Kua tangohia e ratou toku Ariki, e kore
hoki ahau e matau ki te wahi i whakatakotoria ai ia.

<span id="an_20:14">20:14</span> Ka penei ana korero, ka tahuri
whakamuri, ka kite i a Ihu e tu ana, otiia kihai i mohio ko Ihu ia.

<span id="an_20:15">20:15</span> Ka mea a Ihu ki a ia, E tai, he aha tau
e tangi? ko wai tau e rapu? Hua noa ia ko te kaingaki kari, na ko tana
meatanga ki a ia, E mara, ki te mea kua mauria atu ia e koe, korerotia
ki ahau te wahi i whakatakotoria ai ia, a maku ia e tango atu.

<span id="an_20:16">20:16</span> Ka mea a Ihu ki a ia, E Meri. Ka tahuri
atu tera, ka mea ki a ia, E Raponi; ko te tikanga tenei, E te
Kaiwhakaako.

<span id="an_20:17">20:17</span> Ka mea a Ihu ki a ia, Kei pa ki ahau;
kiano hoki ahau i kake noa ki toku Matua: engari haere ki oku teina, ka
mea atu ki a ratou, ka kake ahau ki toku Matua, ki to koutou Matua: ki
toku Atua, ki to koutou Atua.

<span id="an_20:18">20:18</span> Haere ana a Meri Makarini, korero ana
ki nga akonga, kua kite ia i te Ariki, kua korerotia hoki e ia enei mea
ki a ia.

<span id="an_20:19">20:19</span> ¶ I taua ra tuatahi ano o te wiki, i te
ahiahi, i nga tatau e kati ana o te wahi i huihui ai nga akonga i te
wehi i nga Hurai, ka haere mai a Ihu, ka tu i waenganui, ka mea ki a
ratou, Kia tau te rangimarie ki a koutou.

<span id="an_20:20">20:20</span> A ka puaki tenei kupu ana, ka
whakakitea e ia ona ringa me tona kaokao ki a ratou. Na hari tonu nga
akonga, i to ratou kitenga i te Ariki.

<span id="an_20:21">20:21</span> Ka mea ano a Ihu ki a ratou, Kia tau te
rangimarie ki a koutou: i tonoa mai ahau e te Matua, ka pera ano taku
tono i a koutou.

<span id="an_20:22">20:22</span> Ka korerotia tenei e ia, ka whakaha ia,
ka mea ki a ratou, Kia riro te Wairua Tapu i a koutou:

<span id="an_20:23">20:23</span> Ki te whakarerea noatia e koutou nga
hara o etahi, ka whakarerea o ratou; ki te whakamaua ano o etahi e
koutou, ka mau ano.

<span id="an_20:24">20:24</span> Ko Tamati ia, ko tetahi o te tekau ma
rua, tetahi o ona ingoa ko Ririmu, kahore i a ratou i te taenga mai o
Ihu.

<span id="an_20:25">20:25</span> A, ko te meatanga a era akonga ki a ia,
Kua kite matou i te Ariki; ka mea ia ki a ratou, Ki te kahore ahau e
kite i te ngaunga o nga waho i ona ringa, e kuhu i toku matihao ki te
ngaunga a nga whao, e kuhi hoki i toku ringa ki tona kaokao, e kor e
ahau e whakapono.

<span id="an_20:26">20:26</span> ¶ A ka pahemo nga ra e waru, a kei roto
ano ana akonga, ratou ko Tamati: ka haere mai a Ihu i te mea e kati ana
nga tatau, ka tu ki waenganui, ka mea, Kia tau te rangimarie ki a
koutou.

<span id="an_20:27">20:27</span> Katahi ia ka mea ki a Tamati, Totoro
mai tou matihao, kia kite hoki koe i oku ringa; totoro mai hoki tou
ringa, ka kuhu ki toku kaokao: aua e whakateka, engari me whakapono.

<span id="an_20:28">20:28</span> Na ka whakahoki a Tamati, ka mea ki a
ia, E toku Ariki, e toku Atua.

<span id="an_20:29">20:29</span> Ka mea a Ihu ki a ia, No tou kitenga i
ahau, i whakapono ai koe, e Tamati: ka koa te hunga kahore i kite, a kua
whakapono.

<span id="an_20:30">20:30</span> He maha ano era atu tohu i toi i a Ihu,
i te aroaro o ana akonga, kahore nei i tuhituhia ki tenei pukapuka:

<span id="an_20:31">20:31</span> Otiia kua tuhituhia enei, kia whakapono
ai koutou ko te Karaiti a Ihu, ko te Tama a te Atua; kia whiwhi ai hoki
ki te ora i runga i tona ingoa, ina whakapono.

<span id="an_21:1">21:1</span> ¶ Muri iho i enei mea ka whakakite a Ihu
i a ia ki nga akonga i te moana o Taipiria; ko tana whakakitenga tenei:

<span id="an_21:2">21:2</span> E noho tahi ana a Haimona Pita, a Tamati,
ko Ririmu nei tona ingoa, a Natanahira o Kana o Kariri, nga tama a
Heperi, me tetahi tokorua atu ano o ana akonga.

<span id="an_21:3">21:3</span> Ka mea a Haimona Pita ki a ratou, Ka
haere ahau ki te hao. Ka mea ratou ki a ia, Ko tatou tahi e haere. Haere
ana ratou, eke ana ki runga ki te kaipuke; a i taua po kihai i mau
tetahi mea.

<span id="an_21:4">21:4</span> Na ka puao te ata, ko Ihu e tu ana i
tatahi: otiia kihai nga akonga i mohio ko Ihu ia.

<span id="an_21:5">21:5</span> Na ko te meatanga a Ihu ki a ratou, E
tama ma, kahore a koutou kai? Ka whakahokia e ratou ki a ia, Kahore.

<span id="an_21:6">21:6</span> Ka mea ia ki a ratou, Maka te kupenga ki
te taha matau o te kaipuke a ka mau etahi. Na, i ta ratou makanga atu,
kihai i taea te kukume i te tini o nga ika.

<span id="an_21:7">21:7</span> Katahi ka mea te akonga i arohaina e Ihu
ki a Pita, Ko te Ariki. A, no te rongonga o Haimona Pita, ko te Ariki,
ka whitikiria tona kakahu, e tu kau ana hoki ia, a rere ana ki te moana.

<span id="an_21:8">21:8</span> Ko era akonga ia i hoe i runga i te poti,
kihai hoki i mamao atu i te whenua, me te mea e rua rau whatianga, e
kukume ana i te kupenga, i nga ika.

<span id="an_21:9">21:9</span> Heoi, no to ratou unga ki uta, ka kite i
te kapura waro me nga ika e takoto ana i runga, me tetahi taro.

<span id="an_21:10">21:10</span> Ka mea a Ihu ki a ratou, Homai etahi o
nga ika kua mau na i a koutou.

<span id="an_21:11">21:11</span> Na haere ana a Haimona Pita, a kumea
ana e ia te kupenga ki uta, ki tonu i nga ika nunui, kotahi rau e rima
tekau ma toru: a, ahakoa tini, kihai i pakaru te kupenga.

<span id="an_21:12">21:12</span> Ka mea a Ihu ki a ratou, haere mai kai
te kai. heoi kihai tetahi o nga akonga i maia ki te ui ki a ia, Ko wai
koe? i mohio hoki ko te Ariki.

<span id="an_21:13">21:13</span> Na ka haere a Ihu, ka mau ki te taro, a
hoatu ana e ia ki a ratou, me nga ika.

<span id="an_21:14">21:14</span> Ko te toru tenei o nga putanga o Ihu ki
ana akonga, i muri i tona aranga ake i te hunga mate.

<span id="an_21:15">21:15</span> ¶ A ka mutu ta ratou kai, ka mea a Ihu
ki a Haimona Pita, E Haimona, tama a Hona, rahi atu ranei tou aroha ki
ahau i to enei? Ka mea tera ki a ia, Ae, e te Ariki; e mohio ana koe e
aroha ana ahau ki a koe. Ka mea ia ki a ia, Whangainga aku reme.

<span id="an_21:16">21:16</span> Ka mea ano ia ki a ia, ko te rua o nga
meatanga, E Haimona, tama a Hona, e aroha ana koe ki ahau? Ka mea tera
ki a ia, Ae, e te Ariki; e mohio ana koe e aroha ana ahau ki a koe. Ka
mea ia ki a ia, Heparatia aku hipi.

<span id="an_21:17">21:17</span> Ka mea ia ki a ia, ko te toru o nga
meatanga, E Haimona, tama a Hona, e aroha ana koe ki ahau? Ka pouri a
Pita no te mea ka toru rawa ana meatanga ki a ia, E aroha ana koe ki
ahau? Ka mea ano ki a ia, E te Ariki, e mohio ana koe ki nga mea katoa;
e mohio ana koe e aroha ana ahau ki a koe. Ka mea a Ihu ki a ia,
Whangainga aku hipi.

<span id="an_21:18">21:18</span> He pono, he pono taku e mea nei ki a
koe, I tou tamarikitanga, i whitiki koe i a koe, i haere ki tau wahi i
pai ai: ka koroheketia koe, ka whakamarokia e koe ou ringa, he tangata
ke hoki mana koe e whitiki, e kawe ki te wahi e kore ai koe e pai.

<span id="an_21:19">21:19</span> I korerotia tenei e ia, hei tohu mo te
mate e whakakororia ai ia i te Atua. A ka puaki tenei kupu ana, ka mea
ia ki a ia, Haere mai i muri i ahau.

<span id="an_21:20">21:20</span> ¶ No te tahuritanga o Pita, ka kite i
te akonga i aroha ai a Ihu e aru ana; ko tera hoki i whakawhirinaki ra
ki tonu uma i te hapa, i mea ra, E te Ariki, ko wai te kaituku mou?

<span id="an_21:21">21:21</span> A, i te kitenga o Pita i a ia, ka mea
ki a Ihu, E te Ariki, e aha ra tenei?

<span id="an_21:22">21:22</span> Ka mea a Ihu ki a ia, Ki te pai ahau
kia noho tonu ia kia tae mai ra ano ahau, hei aha mau? haere mai koe i
muri i ahau.

<span id="an_21:23">21:23</span> Heoi ka puta atu tenei kupu ki nga hoa,
e kore taua akonga e mate: otiia kihai a Ihu i mea ki a ia, E kore ia e
mate; engari, Ki te pai ahau kia noho tonu ia kia tae mai ra ano ahau,
hei aha mau?

<span id="an_21:24">21:24</span> Ko taua akonga tenei e whakaatu nei i
enei mea, ko te kaituhituhi hoki ia i enei mea: e mohio ana ano matou e
tika ana tana whakaatu.

<span id="an_21:25">21:25</span> Na tera atu ano tona tini o nga mea i
mea ai a Ihu me i tuhia katoatia, e mea ana ahau, e kore pea te ao nei e
whai takotoranga mo nga pukapuka e tuhia. Amine.

------------------------------------------------------------------------

[Next: Acts](act)
