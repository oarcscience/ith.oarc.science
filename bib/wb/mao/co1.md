[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Maori Bible: 1 Corinthians

<span id="an_1:1">1:1</span> ¶ Na Paora, i pai nei te Atua kia
karangatia hei apotoro ma Ihu Karaiti, na te teina hoki, na Hotene,

<span id="an_1:2">1:2</span> Ki te hahi a te Atua i Koriniti, ki te
hunga kua oti te whakatapu i roto i a Karaiti Ihu, kua karangatia hei
hunga tapu, ratou ko te hunga katoa i nga wahi katoa e karanga ana ki te
ingoa o to tatou Ariki, o Ihu Karaiti, o to ratou Ariki, o to ta tou:

<span id="an_1:3">1:3</span> Kia tau ki a koutou te aroha noa me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:4">1:4</span> He whakawhetai tonu taku mahi ki toku Atua
mo koutou, mo te aroha noa o te Atua kua homai nei ki a koutou i roto i
a Karaiti Ihu;

<span id="an_1:5">1:5</span> Kua meinga hoki kia hua nga mea katoa ma
koutou i roto i a ia, te whakapuaki korero, te matauranga;

<span id="an_1:6">1:6</span> Pena hoki me te whakaaturanga i a te
Karaiti kua u na i roto i a koutou:

<span id="an_1:7">1:7</span> I kore ai koutou e hapa i tetahi mea homai;
i a koutou e tatari na ki te whakakitenga mai o to tatou Ariki, o Ihu
Karaiti:

<span id="an_1:8">1:8</span> Mana hoki koutou e whakau a taea noatia te
mutunga, kia kore ai koutou e ekengia e te kupu i te ra o to tatou
Ariki, o Ihu Karaiti.

<span id="an_1:9">1:9</span> He pono te Atua, nana nei koutou i karanga
kia uru tahi ki tana Tama, ko Ihu Karaiti, ki to tatou Ariki.

<span id="an_1:10">1:10</span> ¶ Na, he tohe tenei naku ki a koutou, e
oku teina, i runga i te ingoa o to tatou Ariki, o Ihu Karaiti, kia
kotahi ta koutou korero katoa, a kia kaua he wehewehenga i roto i a
koutou; engari kia tuituia koutou i runga i te ngakau kotahi, i te whaka
aro kotahi.

<span id="an_1:11">1:11</span> Kua oti hoki koutou te tohutohu mai, e
oku teina, e te hunga o te whare o Koroi, tena nga tautohetohe kei roto
i a koutou.

<span id="an_1:12">1:12</span> Anei te tikanga o taku korero, kei te ki
tena o koutou na, No Paora ahau; a, No Aporo ahau; a, Ko ahau no Kipa;
Ko ahau no te Karaiti.

<span id="an_1:13">1:13</span> Kua oti koia a te Karaiti te wahi? i
ripekatia ranei a Paora mo koutou? i iriiria ranei koutou i runga i te
ingoa o Paora?

<span id="an_1:14">1:14</span> ¶ E whakawhetai ana ahau ki te Atua, moku
kihai i iriiri i tetahi o koutou, ko Kirihipu anake raua ko Kaiu;

<span id="an_1:15">1:15</span> Kei waiho e te tangata hei korero, naku
koutou i iriiri i runga i toku ingoa.

<span id="an_1:16">1:16</span> Naku ano i iriiri nga tangata o te whare
o Tepana: i ko ake, kahore ahau i te mahara ki taku iriiringa i tetahi
atu.

<span id="an_1:17">1:17</span> ¶ Kihai hoki ahau i tonoa e te Karaiti ki
te iriiri, engari ki te kauwhau i te rongopai: ehara i te mea i runga i
te mohio ki nga kupu, kei whakakahoretia te ripeka o te Karaiti.

<span id="an_1:18">1:18</span> Ko te korero hoki o te ripeka ki te hunga
e whakangaromia ana he mea wawau; ki a tatou ia, ki te hunga e
whakaorangia ana, ko te kaha tera o te Atua.

<span id="an_1:19">1:19</span> Ka oti hoki te tuhituhi, Ka ngaro i ahau
te whakaaro nui o te hunga whakaaro, ka kore hoki i ahau te mahara o te
hunga mahara.

<span id="an_1:20">1:20</span> Kei hea te tangata whakaaro? kei hea te
karaipi? kei hea te tangata tohe o tenei ao? kahore ano koia i
whakakuwaretia e te Atua te whakaaro nui o tenei ao?

<span id="an_1:21">1:21</span> I te mea hoki i runga i to te Atua
whakaaro nui, kihai nga whakaaro nui o te ao i mohio ki te Atua, na ka
pai te Atua kia meinga te kuware o te kupu kauwhau hei whakaora i te
hunga e whakapono ana.

<span id="an_1:22">1:22</span> Ina hoki ko ta nga Hurai he tono tohu, ko
ta nga Kariki he rapu whakaaro nui:

<span id="an_1:23">1:23</span> Ko ta matou ia he kauwhau i a te Karaiti
i ripekatia he tutukitanga waewae ki nga Hurai, he mea kuware ki nga
Kariki;

<span id="an_1:24">1:24</span> Ki te hunga ia e karangatia ana, ahakoa
Hurai, ahakoa Kariki, ko te Karaiti, ko te kaha o te Atua, ko te
whakaaro mohio o te Atua.

<span id="an_1:25">1:25</span> No te mea he kuware no te Atua nui atu te
mohio i nga tangata; he ngoikore no te Atua kaha atu i nga tangata.

<span id="an_1:26">1:26</span> Titiro oti ki to koutou karangatanga, e
oku teina, kihai i tokomaha te hunga whakaaro o te wahi ki te kikokiko,
kihai i tokomaha te hunga nunui, kihai i tokomaha nga rangatira, e
karangatia ana:

<span id="an_1:27">1:27</span> Engari i whiriwhiria e te Atua ko nga mea
kuware o te ao, hei mea e whakama ai te hunga whakaaro; i whiriwhiria
ano e te Atua ko nga mea ngoikore o te ao, hei mea e whakama ai nga mea
kaha.

<span id="an_1:28">1:28</span> Ko nga mea ware o te ao, ko nga mea e
whakahaweatia ana, ko ena i whiriwhiria e te Atua, ae, ko nga mea kahore
noa iho, kia whakakahoretia ai e ia nga tino mea ake;

<span id="an_1:29">1:29</span> Kia kore ai tetahi kikokiko e
whakamanamana i te aroaro o te Atua.

<span id="an_1:30">1:30</span> Nana hoki koutou i roto i a Karaiti Ihu,
kua meinga nei ia hei take whakaaro nui mo tatou, he mea na te Atua, hei
tika, hei whakatapu, hei hoko:

<span id="an_1:31">1:31</span> Kia rite ai ki te mea kua oti te
tuhituhi, Ki te whakamanamana tetahi, me whakamanamana ia ki te Ariki.

<span id="an_2:1">2:1</span> ¶ Ko ahau, e oku teina, i ahau i haere atu
ai ki a koutou, kihai ahau i haere atu me te pai kupu, me te hua ranei o
te whakaaro, i ahau i kauwhau ai ki a koutou i te mea ngaro a te Atua.

<span id="an_2:2">2:2</span> I takoto hoki toku whakaaro, kia kaua ahau
e matau ki tetahi mea i roto i a koutou, ko Ihu Karaiti anake, ko ia
hoki i ripekatia.

<span id="an_2:3">2:3</span> A i a koutou ahau me te ngoikore, me te
wehi, me te tuiri nui.

<span id="an_2:4">2:4</span> Ko taku korero me taku kauwhau ehara i te
kupu whakapati na to te tangata whakaaro nui, engari he whakakitenga na
te Wairua, na te kaha:

<span id="an_2:5">2:5</span> Kia kore ai to koutou whakapono e tu i
runga i o te tangata whakaaro nui, engari i to te Atua kaha.

<span id="an_2:6">2:6</span> ¶ He ahakoa ra e korero ana matou i te
whakaaro nui ki waenganui i te hunga tino tika: ehara ano ia i te
whakaaro mohio no tenei ao, no nga rangatira ranei o tenei ao, e memeha
haere nei:

<span id="an_2:7">2:7</span> Engari e korero ana matou i te whakaaro nui
o te Atua i roto i te mea ngaro, i te whakaaro mohio i huna ra, ko ta te
Atua i whakatakoto ai i mua o nga ao, hei whakakororia mo tatou:

<span id="an_2:8">2:8</span> Kihai nei tetahi o nga rangatira o tenei ao
i matau; me i matau hoki ratou, kua kahore e ripekatia e ratou te Ariki
o te kororia:

<span id="an_2:9">2:9</span> Engari ka rite ki te mea i tuhituhia ra, Ko
nga mea kahore te kanohi i kite, kahore te taringa i rongo, kahore ano i
tapoko noa ki te ngakau o te tangata, ko nga mea kua rite i te Atua mo
te hunga e aroha ana ki a ia.

<span id="an_2:10">2:10</span> Otiia kua whakakitea mai aua mea ki a
tatou e te Atua ma tona Wairua: e rapu ana hoki te Wairua i nga mea
katoa, ae, i nga mea hohonu a te Atua.

<span id="an_2:11">2:11</span> Ko wai oti o nga tangata e matau ana ki
nga mea a te tangata? ko te wairua anake o te tangata i roto i a ia:
waihoki ko nga mea a te Atua e kore e matauria e tetahi, engari e te
Wairua o te Atua.

<span id="an_2:12">2:12</span> Otiia ko te wairua i riro mai nei i a
tatou, ehara i te wairua o te ao, engari ko te Wairua e ahu mai nei i te
Atua; kia matau ai tatou ki nga mea kua oti nei te homai e te Atua ki a
tatou.

<span id="an_2:13">2:13</span> Na ka korero matou i aua mea, ehara nga
kupu i te whakaaro mohio o te tangata i whakaako mai, engari he mea
whakaako na te Wairua Tapu; e whakariterite ana i nga mea wairua ki nga
mea wairua.

<span id="an_2:14">2:14</span> Na e kore te tangata i te ngakau maori e
tango i nga mea o te Wairua o te Atua: ki a ia he mea kuware era; a e
kore ia e ahei te matau, he mea ma te Wairua ka kitea ai.

<span id="an_2:15">2:15</span> Otiia ki te mea kei tetahi te Wairua, ka
kitea e ia nga mea katoa, e kore ano ia e kitea e tetahi.

<span id="an_2:16">2:16</span> Ko wai hoki te matau ana ki te hinengaro
o te Ariki, e whakaako ai ia i a ia? Kei a tatou ia te hinengaro o te
Karaiti.

<span id="an_3:1">3:1</span> ¶ Na ko ahau, e oku teina, kihai i ahei te
korero ki a koutou me taku ki te hunga i te Wairua, engari i te
kikokiko, ano ki nga kohungahunga i roto i a te Karaiti.

<span id="an_3:2">3:2</span> He waiu taku i whangai atu na ma koutou,
ehara i te kai maro: kiano hoki i taea e koutou te kai maro, a kahore
nei ano i taea e koutou inaianei:

<span id="an_3:3">3:3</span> Kei te kikokiko tonu hoki koutou: i te mea
kei a koutou tonu te hae, te totohe, te wehewehe, ehara oti koutou i te
hunga i te kikokiko, e haere ana i runga i ta te tangata ritenga?

<span id="an_3:4">3:4</span> I tetahi hoki ka ki nei, Ko ahau no Paora;
me tetahi atu, Ko ahau no Aporo, ehara oti koutou i te hunga i te
kikokiko?

<span id="an_3:5">3:5</span> ¶ Tena ko wai a Aporo? a ko wai a Paora? He
minita i whakapono ai koutou; ki ia tangata i ta te Ariki i homai ai.

<span id="an_3:6">3:6</span> Naku i whakato, na Aporo i whakamakuku; na
te Atua ia i mea kia tupu.

<span id="an_3:7">3:7</span> Heoi he kore noa iho te kaiwhakato, he kore
noa iho te kaiwhakamakuku, engari te Atua nana nei i mea kia tupu.

<span id="an_3:8">3:8</span> Na ko te kaiwhakato, ko te kaiwhakamakuku,
kotahi tonu raua: otira ka rite ki tana ake mahi te utu e riro mai i
tena, i tena o raua.

<span id="an_3:9">3:9</span> He hoa mahi hoki matou no te Atua: he mara
koutou na te Atua, he whare hanga na te Atua.

<span id="an_3:10">3:10</span> Kei te ritenga o te aroha noa o te Atua i
homai nei ki ahau, kua whakatakotoria e ahau te tunga, he pera me ta te
tohunga; a ko tetahi atu kei te hanga whare ki runga. Otira kia tupato
ia tangata ki tana whare e hanga ai ki runga.

<span id="an_3:11">3:11</span> ¶ E kore hoki tetahi tangata e ahei te
whakatakoto i tetahi tunga ke atu i tera kua oti nei te whakatakoto, ara
i a Ihu Karaiti.

<span id="an_3:12">3:12</span> Engari ki te hanga tetahi ki runga ki te
tunga he koura, he hiriwa, he kohatu utu nui, he rakau, he tarutaru, he
otaota;

<span id="an_3:13">3:13</span> Ka whakakitea te mahi a tetahi, a tetahi:
ma te ra hoki e whakaatu, no te mea ka whakakitea e te kapura; a ma te
kapura tonu e whakamatautau te mahi a tena, a tena, he pehea tona ahua.

<span id="an_3:14">3:14</span> Ki te mau tonu te mahi a tetahi e hanga
ai ki runga, ka riro i a ia he utu.

<span id="an_3:15">3:15</span> Ki te wera te mahi a tetahi, ka maumauria
tana: ko ia ia ka ora; otira me te mea ma roto i te ahi.

<span id="an_3:16">3:16</span> ¶ Kahore oti koutou i matau, he whare
tapu koutou no te Atua, a kei roto i a koutou te Wairua o te Atua e noho
ana?

<span id="an_3:17">3:17</span> Ki te whakangaromia e tetahi te whare
tapu o te Atua, ka whakangaromia hoki ia e te Atua; he tapu hoki te
whare o te Atua, a ko koutou taua whare.

<span id="an_3:18">3:18</span> ¶ Kei hangarau tetahi ki a ia ano. Ki te
mea tetahi he tangata mohio ia i roto i a koutou i tenei ao, tukua ia
hei kuware kia tupu ai hei tangata whakaaro.

<span id="an_3:19">3:19</span> Ki te Atua hoki he kuware noa nga
whakaaro mohio o tenei ao: kua oti hoki te tuhituhi, Ka mau i a ia te
hunga whakaaro i runga i to ratou tinihanga:

<span id="an_3:20">3:20</span> Me tenei hoki, E matau ana te Ariki ki
nga whakaaro o te hunga whakaaro, he tekateka noa.

<span id="an_3:21">3:21</span> ¶ No reira kei whakamanamana tetahi ki te
tangata: no koutou hoki nga mea katoa:

<span id="an_3:22">3:22</span> Ahakoa a Paora, a Aporo, a Kipa, te ao,
te ora, te mate ranei, nga mea onaianei, nga mea ranei e takoto mai nei,
no koutou katoa;

<span id="an_3:23">3:23</span> A ko koutou no te Karaiti, ko te Karaiti
no te Atua.

<span id="an_4:1">4:1</span> ¶ Me penei i te whakaaro o te tangata ki a
matou na, he kaimahi na te Karaiti, he tuari hoki no nga mea ngaro a te
Atua.

<span id="an_4:2">4:2</span> Na hei konei ko te mea o te tuari e
matenuitia ana, kia kitea he tangata pono ia.

<span id="an_4:3">4:3</span> Ki ahau ia he mea nohinohi rawa kia whai
kupu koutou moku, te tangata ranei; kahore nei hoki aku kupu moku ano.

<span id="an_4:4">4:4</span> Kahore hoki ahau i matau ki tetahi aha oku;
heoi e kore tena e ai hei whakatika moku: otira ko te Ariki hei whai
kupu moku.

<span id="an_4:5">4:5</span> Na reira kaua e whakawakia wawetia tetahi
mea, kia tae mai ra ano te Ariki, mana e whakamarama nga mea huna o te
pouri, e whakakite hoki nga whakaaro o nga ngakau; hei reira ia tangata
whakamoemititia ai e te Atua.

<span id="an_4:6">4:6</span> Na ko enei mea, e oku teina, naku i huri
mai te ahua ki a maua ko Aporo, he whakaaro ki a koutou: kia ai maua hei
whakaako i a koutou, kia kaua te whakaaro e hipa atu i te mea i
tuhituhia; kia kaua tetahi o koutou e whakapehapeha mo tetahi ki run ga
atu i tetahi.

<span id="an_4:7">4:7</span> ¶ Ko wai kei te mea kia rere ke koe? ko
tehea mea hoki au ehara i te mea hoatu ki a koe? Na he mea i hoatu ki a
koe, he aha koe ka whakamanamana ai, me te mea nei ehara i te mea hoatu?

<span id="an_4:8">4:8</span> Kua makona ke na hoki koutou, kua hua ke o
koutou taonga, kua kingi koutou ahakoa motu mai matou: ae ra, e pai ana
ki ahau kia kingi tonu koutou, kia kingi tahi ai tatou.

<span id="an_4:9">4:9</span> Ki toku whakaaro hoki kua waiho matou, nga
apotoro, e te Atua mo muri rawa, ano he hunga mo te mate: kua meinga
hoki matou hei matakitakinga ma te ao, ma nga anahera, a ma nga tangata.

<span id="an_4:10">4:10</span> Ko matou he kuware mo ta te Karaiti, ko
koutou ia he hunga whai whakaaro i roto i a te Karaiti; ko matou he
ngoikore, ko koutou ia he hunga kaha; to koutou he kororia, to matou ia
he honorekore.

<span id="an_4:11">4:11</span> Tae tonu mai ki tenei haora nei e matekai
ana matou, e matewai ana, e haere tahanga ana, e kurua ana, kahore hoki
o matou kainga tumau:

<span id="an_4:12">4:12</span> E mauiui ana matou, ko o matou ringa ake
hei mahi: e taunutia ana, manaaki tonu matou; e whakatoia ana,
whakaririka kau matou:

<span id="an_4:13">4:13</span> Ka korerotia kinotia, ka whakangawari atu
matou: kua meinga matou kia rite ki te paru rukenga o te ao, ki te para
o nga mea katoa, taea noatia tenei ra.

<span id="an_4:14">4:14</span> ¶ Kahore ahau i te tuhituhi atu i enei
mea kia whakama ai koutou, engari hei whakatupato i a koutou, i aku
tamariki aroha.

<span id="an_4:15">4:15</span> No te mea ahakoa whiwhi koutou i nga
kaiwhakaako tekau mano i roto i a te Karaiti, kahore i tokomaha o koutou
matua; he whanau hoki koutou naku i roto i a Karaiti Ihu i runga i te
rongopai.

<span id="an_4:16">4:16</span> Koia ahau ka tohe nei ki a koutou, kia
rite ta koutou ki taku.

<span id="an_4:17">4:17</span> ¶ Na reira i tonoa atu ai e ahau ki a
koutou a Timoti, taku tama aroha, tama pono i roto i te Ariki, mana
koutou e whakamahara ki oku ara i roto i a te Karaiti, ki taku e
whakaako nei i nga wahi katoa i roto i nga hahi katoa.

<span id="an_4:18">4:18</span> Na ko etahi e whakapehapeha ana, e mea
ana e kore ahau e haere atu ki a koutou.

<span id="an_4:19">4:19</span> Otira e kore e roa ka haere atu ahau ki a
koutou, ki te pai te Ariki; a hei reira, ehara i te kupu, engari ko te
kaha o te hunga e whakapehapeha ana, taku e titiro ai.

<span id="an_4:20">4:20</span> No te mea ehara te rangatiratanga o te
Atua i te kupu, engari he kaha.

<span id="an_4:21">4:21</span> Ko tehea ta koutou e pai ai? kia haere
atu ahau ki a koutou me te whiu, i runga ranei i te aroha me te wairua
mahaki?

<span id="an_5:1">5:1</span> ¶ Kua paku noa atu te rongo he puremu kei
roto i a koutou, he tu puremu kahore nei i roto i nga tauiwi, ara kua
riro i tetahi o koutou te wahine a tona papa.

<span id="an_5:2">5:2</span> A e whakapehapeha ana koutou, te pouri
koutou, te mea kia tangohia atu i roto i a koutou te tangata nana tenei
mahi.

<span id="an_5:3">5:3</span> Na ko ahau, ahakoa tawhiti i te tinana kei
kona te wairua, kua whakahe noa ake i te tangata nana tenei mahi, i
runga i te ingoa o to tatou Ariki, o Ihu, me te mea kei kona ano ahau;

<span id="an_5:4">5:4</span> E noho huihui ana koutou me toku wairua, i
runga i te kaha o to tatou Ariki, o Ihu.

<span id="an_5:5">5:5</span> Ka tuku atu ai i tena tu tangata ki a
Hatana, hei whakangaro mo te kikokiko, kia ora ai te wairua i te ra o te
Ariki, o Ihu,

<span id="an_5:6">5:6</span> Kahore e pai ta koutou whakapehapeha.
Kahore koutou e matau he iti nei te rewena, rewenatia ake te puranga
katoa?

<span id="an_5:7">5:7</span> ¶ Kokoa ki waho te rewena tawhito, kia ai
koutou he puranga hou, me koutou e rewenakore na. Kua patua hoki mo
tatou a te Karaiti, to tatou kapenga:

<span id="an_5:8">5:8</span> Na kia kai tatou i te hakari, auaka te
rewena tawhito, auaka hoki te rewena o te mauahara, o te kino, engari
hei te taro rewenakore o te tinihangakore, o te pono.

<span id="an_5:9">5:9</span> ¶ I tuhituhi atu ahau ki a koutou i roto i
te pukapuka, kia kaua e whakahoa ki nga tangata puremu:

<span id="an_5:10">5:10</span> Ehara ia i te mea rawa mo te hunga puremu
o tenei ao, mo te hunga apo, hao taonga, karakia whakapakoko; penei me
haere atu koutou ki waho o te ao:

<span id="an_5:11">5:11</span> Engari inaianei ka tuhituhi atu ahau ki a
koutou, kia kaua e whakahoa, ki te mea tetahi e kiia nei he teina he
tangata moepuku, he apo ranei, e karakia ana ranei ki te whakapakoko, he
tangata taunu ranei, he haurangi, he hao taonga ranei; kaua r awa koutou
ko taua tu tangata e kai tahi.

<span id="an_5:12">5:12</span> Hei aha ra maku te whakawa i te hunga o
waho? e kore koia koutou e whakawa i te hunga o roto,

<span id="an_5:13">5:13</span> A ko te hunga o waho ma te Atua ratou e
whakawa? Na motuhia atu taua tangata kino i roto i a koutou.

<span id="an_6:1">6:1</span> ¶ Ka kaha ranei tetahi o koutou, mehemea he
tautohe tana ki tona hoa, ki te haere ki te whakawa i te aroaro o te
hunga he, a kauaka ki te aroaro o te hunga tapu?

<span id="an_6:2">6:2</span> Kahore oti koutou i matau ma te hunga tapu
e whakawa te ao? ki te riro ma koutou e whakawa te ao, e kore ranei
koutou e tau hei whakarite i nga mea iti rawa?

<span id="an_6:3">6:3</span> Kahore koutou i matau ko tatou hei whakawa
mo nga anahera? kauaka oti nga mea o tenei ao?

<span id="an_6:4">6:4</span> Na, ki te mea he whakawa a koutou ki nga
mea o tenei ao, whakanohoia ai ranei e koutou ko te hunga iti o te hahi
hei whakarite?

<span id="an_6:5">6:5</span> I korero atu ai ahau i tenei kia whakama ai
koutou. Koia ranei, kahore rawa e kitea kia kotahi he tangata whakaaro i
roto i a koutou, hei whakarite ina whakawa ona teina i a raua?

<span id="an_6:6">6:6</span> kei te whakawa ia te tuakana i te teina, a
i te aroaro rawa o te hunga whakaponokore?

<span id="an_6:7">6:7</span> Ehara, kua waiho ke tena hei he i roto i a
koutou, ta koutou whakawa tetahi i tetahi. he aha te whakaririka kau ai
ina ahatia koutou? he aha te tangohia noatia atu ai a koutou mea?

<span id="an_6:8">6:8</span> Ehara, ko koutou tonu kei te mahi i te he,
a kei te tango pokanoa, ko o koutou teina ano te meatanga.

<span id="an_6:9">6:9</span> ¶ Tena ranei kahore koutou i te matau, e
kore te hunga whakahere he e whiwhi ki te rangatiratanga o te Atua? Kei
tinihangatia koutou; e kore te hunga moepuku, te hunga karakia
whakapakoko ranei, te hunga puremu, te hunga whakawahine, te hunga ranei
e mea ana i te tane hei wahine,

<span id="an_6:10">6:10</span> Nga tangata tahae, nga tangata apo, nga
haurangi, te hunga taunu, te hunga hao taonga ranei, e whiwhi ki te
rangatiratanga o te Atua.

<span id="an_6:11">6:11</span> He pera hoki etahi o koutou i mua; otira
kua horoia koutou, kua whakatapua, kua whakatikaia i runga i te ingoa o
te Ariki, o Ihu Karaiti, he meatanga na te Wairua o to tatou Atua.

<span id="an_6:12">6:12</span> ¶ He tika nga mea katoa maku, otira e
kore e pai katoa. he tika nga mea katoa maku, otira e kore ahau e pai ki
tetahi mea hei rangatira moku.

<span id="an_6:13">6:13</span> Ko nga kai mo te kopu, ko te kopu mo nga
kai: heoi ka ngaro tenei i te Atua me era hoki. Ehara hoki te tinana i
te mea mo te moepuku, engari ma te Ariki, ko te Ariki hoki hei Ariki mo
te tinana:

<span id="an_6:14">6:14</span> A na te Atua i ara ai te Ariki, waihoki
mana tatou ka ara ai, ma tona kaha.

<span id="an_6:15">6:15</span> Kahore oti koutou i matau, he wahi o
koutou tinana no te Karaiti? me tango koia e ahau nga wahi o te Karaiti,
a ka mea i a ratou hei wahi mo te wahine kairau? Kahore rapea!

<span id="an_6:16">6:16</span> A kahore ranei koutou i matau, ko te
tangata e honoa ki te wahine kairau he tinana kotahi? e ki ana hoki ia,
Hei kikokiko kotahi raua tokorua.

<span id="an_6:17">6:17</span> Otiia ko te tangata e honoa ki te Ariki,
kotahi tonu te wairua.

<span id="an_6:18">6:18</span> Rere atu ra i te moepuku. No waho o te
tinana nga hara katoa e hara ai te tangata; ko te tangata ia e moepuku
ana, e hara ana ia ki tona ake tinana.

<span id="an_6:19">6:19</span> A kahore ranei koutou i matau, he whare
tapu to koutou tinana no te Wairua Tapu i roto na i a koutou, i homai
nei e te Atua? e ehara i te mea no koutou ake koutou;

<span id="an_6:20">6:20</span> Kua oti hoki koutou te hoko ki te utu:
whakakororiatia te Atua ki o koutou tinana.

<span id="an_7:1">7:1</span> ¶ Na mo nga mea i tuhituhi mai na koutou:
he mea pai ano mo te tangata kia kaua e pa ki te wahine.

<span id="an_7:2">7:2</span> Otiia, he whakaaro kei moepuku, kia rite ma
te tane he wahine mana ake, a ma te wahine he tane mana ake.

<span id="an_7:3">7:3</span> Kia puta te whakaaro pai o te tane ki te
wahine, hei te mea e tika ana: me to te wahine hoki ki te tane.

<span id="an_7:4">7:4</span> Ehara te wahine i te rangatira o tona
tinana ake, engari te tane: me te tane ano, ehara ia i te rangatira o
tona ake tinana, engari te wahine.

<span id="an_7:5">7:5</span> Kaua e kaiponu tetahi i tetahi; haunga ia
ki te ata whakaritea mo tetahi wa, kia atea ai korua ki te nohopuku, ki
te inoi, ka hoki ai ano ki a korua, kei ai to korua hiahia taikaha hei
whakawai ma Hatana i a korua.

<span id="an_7:6">7:6</span> Otira ko tenei korero aku he mea whakaae
noa, ehara i te tikanga whakatakoto.

<span id="an_7:7">7:7</span> Ko taku ia i pai ai, kia penei nga tangata
katoa i ahau nei. Otira e homai ana e te Atua te ahua mona ki ia
tangata, ki ia tangata, ki tetahi ko tenei, ki tetahi ko tera.

<span id="an_7:8">7:8</span> Ko taku kupu ia tenei ki nga takakau, ki
nga wahine pouaru, He mea pai mo ratou kia kati tonu me ahau nei.

<span id="an_7:9">7:9</span> Otira ki te kore e taea e raua te
whakamanawanui, me marena: he pai ake hoki te marena i te kaka o te
ngakau.

<span id="an_7:10">7:10</span> ¶ Ko taku whakahau ia tenei ki te hunga
whai hoa, ehara i ahau, engari ko te Ariki, Aua te wahine e mawehe ke i
tana tane:

<span id="an_7:11">7:11</span> Engari, ki te mawehe ia, me noho hoakore,
me hohou ranei te rongo ki tana tane: kaua hoki te tane e whakarere i
tana wahine.

<span id="an_7:12">7:12</span> Ki era atu ia ko taku kupu tenei, ehara i
te Ariki: Ki te mea he wahine kore whakapono ta tetahi o nga teina, a ka
whakaae taua wahine kia noho tahi raua, kaua ia e whakarerea e ia.

<span id="an_7:13">7:13</span> A ko te wahine, he tane kore whakapono
tana, a ka whakaae kia noho tahi raua, kaua ia e whakarere i tana tane.

<span id="an_7:14">7:14</span> No te mea e whakatapua ana te tane
whakaponokore e te wahine, e whakatapua ana hoki te wahine whakaponokore
e te tane: me he kahore, kua poke a korua tamariki, tena ko tenei he
tapu ratou.

<span id="an_7:15">7:15</span> Ki te mawehe ke ia te whakaponokore, mana
e mawehe ke. E kore tetahi teina, tuahine ranei, e mau te here e nga mea
pena: otira kua karangatia tatou e te Atua ki te rangimarie.

<span id="an_7:16">7:16</span> Ma te aha koe e mohio ai, e tai, ka ora
ranei i a koe tau tane? a koe ranei, e te tane, ma te aha ka mohio ai,
ka ora i a koe tau wahine?

<span id="an_7:17">7:17</span> ¶ Heoi anake, kia rite ki ta te Atua
tuwahanga ki tena, ki tena, ki tana karangatanga hoki ki tena, ki tena,
kia pera tana haere. Na ko taku whakatakoto tena i roto i nga hahi
katoa.

<span id="an_7:18">7:18</span> He mea kokoti tetahi i tona karangatanga?
kaua e whakakahoretia tona kotinga. He mea kokotikore tetahi i tona
karangatanga? kaua a e kotia.

<span id="an_7:19">7:19</span> He mea kore noa iho te kotinga, he mea
kore noa iho ano te kotingakore, engari ia te pupuri i a te Atua ture.

<span id="an_7:20">7:20</span> Kia mau ia tangata ki tona karangatanga,
i karangatia ai ia.

<span id="an_7:21">7:21</span> He pononga koe i tou karangatanga? kaua e
manukanuka: otira ki te watea he haerenga noatanga atu mou, e pena.

<span id="an_7:22">7:22</span> Ko te tangata hoki he pononga i tona
karangatanga i roto i te Ariki, he tangata tuku noa ia na te Ariki:
waihoki ko te tangata ehara nei i te pononga i tona karangatanga, he
pononga ia na te Karaiti.

<span id="an_7:23">7:23</span> Kua oti koutou te hoko ki te utu; aua e
meinga hei pononga koutou ma te tangata.

<span id="an_7:24">7:24</span> E oku teina, ko te mahi a tenei, a tenei,
i tona karangatanga kia mau ia ki tena me te whakaaro ano ki te Atua.

<span id="an_7:25">7:25</span> ¶ Na mo nga wahine, kahore a te Ariki
tikanga ki ahau; tenei ia toku whakaaro, ara to te tangata i a ia nei to
te Ariki atawhai, i pono ai.

<span id="an_7:26">7:26</span> Na reira ki toku whakaaro he pai tenei mo
te whakararu o tenei wa, ara he pai kia kati tonu te tangata i a ia nei.

<span id="an_7:27">7:27</span> Kua herea koe ki te wahine? kaua e whai
kia wetekia. Ka oti koe te wewete i te wahine? kaua e whaia he wahine.

<span id="an_7:28">7:28</span> Otiia ki te marena koe, kahore ou hara; a
ki te marena te wahine, kahore ona hara. Otiia tera e pa mai he
whakararu i te kikokiko ki taua hunga pena: heoi me ata hanga ahau ki a
koutou.

<span id="an_7:29">7:29</span> Ko taku kupu ia tenei, e oku teina, e
tutata ana te wa: heoi inaianei tera e rite te hunga whai wahine ki te
hunga kahore nei a ratou;

<span id="an_7:30">7:30</span> Me te hunga e tangi ana, ano kahore ratou
i te tangi; me te hunga e hari ana, ano kahore ratou i te hari; me te
hunga e hoko ana, ano kahore a ratou taonga;

<span id="an_7:31">7:31</span> Me te hunga i a ratou tenei ao, ano
kahore a ratou he ki te ao; e memeha haere ana hoki te ahua o tenei ao.

<span id="an_7:32">7:32</span> Otiia ko taku mea tenei kia kaua koutou e
manukanuka. Ko ta te takakau e manukanuka ai ko nga mea a te Ariki, me
pehea tana whakamanawareka ki te Ariki:

<span id="an_7:33">7:33</span> Ko te tangata whai hoa ia, e manukanuka
ana ki nga mea o te ao, me pehea tana whakamanawareka ki tana wahine.

<span id="an_7:34">7:34</span> Na tera ano te mea i rereke ai te wahine
whai hoa i te wahine. Ko te wahine takakau, tana e manukanuka ai ko nga
mea a te Ariki, kia tapu tahi ai te tinana me te wairua: ko te wahine
whai hoa ia ka manukanuka ki nga mea o te ao, me pehea tana wh
akamanawareka ki tana tane.

<span id="an_7:35">7:35</span> Ko tenei korero aku he mea kia hua ai he
pai mo koutou ano; ehara i te mea kia mahangatia ai koutou, engari mo te
mea e haratau ana, kia u ai koutou ki te Ariki, kahore he mea hei rorona
ke.

<span id="an_7:36">7:36</span> ¶ Na, ki te whakaaro tetahi tangata e he
ana tana tikanga ki tana wahine, mehemea kua pahure tona taiohinga, a
heoi ano tikanga, mana e mea tana e pai ai, kahore ona hara: me marena
raua.

<span id="an_7:37">7:37</span> Ko te tangata ia e u ana i tona ngakau, a
kahore he mea hei akiaki i a ia, kei a ia ake ano te tikanga mo tana e
pai ai, a kua oti tenei te whakatakoto e tona ngakau, kia waiho tana
wahine, kei te pai tana mahi.

<span id="an_7:38">7:38</span> Na he pai te mahi a te tangata e tuku ana
kia marenatia tana wahine; pai ake ia te mahi a te tangata kahore e tuku
kia marenatia.

<span id="an_7:39">7:39</span> ¶ E herea ana te wahine e te ture i te
mea e ora ana tana tane; ki te mate ia te tane, kua watea ia ki te
marena ki tana e pai ai; otira i roto i te Ariki.

<span id="an_7:40">7:40</span> Ki toku whakaaro ia, nui ke atu tona hari
ki te kati tonu ia: a ki taku mahara kei ahau ano hoki te Wairua o te
Atua.

<span id="an_8:1">8:1</span> ¶ Na, mo nga mea e patua ana ma nga
whakapakoko: E mohio ana tatou kei a tatou katoa te matauranga. Ko ta te
matauranga he whakapupuhi; ko ta te aroha ia he waihanga.

<span id="an_8:2">8:2</span> Ki te mea tetahi e matau ana ia ki tetahi
mea, kahore tona matauranga kia rite noa ki to te matauranga tikanga;

<span id="an_8:3">8:3</span> Ki te aroha ia tetahi ki te Atua, kua
matauria tenei e ia.

<span id="an_8:4">8:4</span> ¶ Na reira mo te kai i nga mea e patua ana
ma nga whakapakoko, e mohio ana tatou he kore noa iho te whakapakoko i
te ao, kahore hoki he atua ke, kotahi anake.

<span id="an_8:5">8:5</span> Ahakoa hoki tera nga mea e kiia nei he
atua, i te rangi ranei, i te whenua ranei; he tini nei hoki nga atua, he
tini nga ariki;

<span id="an_8:6">8:6</span> Ki a tatou ia kotahi ano Atua, ko te Matua,
i ahu mai i a ia nga mea katoa, ko tatou ki a ia; kotahi hoki Ariki, ko
Ihu Karaiti, nana nei nga mea katoa, nana hoki tatou.

<span id="an_8:7">8:7</span> ¶ Otira kahore tera matauranga i nga
tangata katoa: engari tera ano etahi, i te mea kua taunga ki te
whakapakoko tae mai ki naianei, e kai ana i te mea i patua ma te
whakapakoko; a ka poke to ratou hinengaro ngoikore.

<span id="an_8:8">8:8</span> Ehara ra ia te kai i te mea e paingia ai
tatou e te Atua: no te mea ahakoa kahore tatou e kai, e kore e heke iho
to tatou pai; a ahakoa kai tatou, e kore e kake to tatou pai.

<span id="an_8:9">8:9</span> Engari kia tupato ki tenei wahi i tukua nei
ki a koutou, kei waiho hei whakahinga mo te hunga ngoikore.

<span id="an_8:10">8:10</span> Ki te mea hoki ka kite tetahi i a koe, i
te mea mohio, e noho ana ki te aki i roto i te temepara o te
whakapakoko, e kore koia e kakama ake tona hinengaro, mehemea ia he
ngoikore, e kakama ake ki te kai i nga mea e patua ana ma te
whakapakoko?

<span id="an_8:11">8:11</span> Ma tou matauranga hoki ka ngaro ai te mea
ngoikore, te teina he whakaaro nei ki a ia i mate ai a te Karaiti.

<span id="an_8:12">8:12</span> Na, i a koutou ka hara nei ki nga teina,
ka patu nei i to ratou hinengaro ngoikore, e hara ana koutou ki a te
Karaiti.

<span id="an_8:13">8:13</span> Mo konei, ki te he toku teina i te kai, e
kore rawa ahau e kai kikokiko ake tonu atu, kei he i ahau toku teina.

<span id="an_9:1">9:1</span> ¶ He teka ianei kei ahau ano nga tikanga
moku? he teka ianei he apotoro ahau? kihai ianei ahau i kite i a Ihu
Karaiti, i to tatou Ariki? Ehara oti koutou i taku mahi i roto i te
Ariki?

<span id="an_9:2">9:2</span> Ahakoa ehara ahau i te apotoro ki era atu,
engari rawa ia he apotoro ki a koutou, ko koutou hoki te hiri o toku
apotorotanga i roto i te Ariki.

<span id="an_9:3">9:3</span> ¶ Ko taku utu tenei ki oku kaiui;

<span id="an_9:4">9:4</span> Kahore ranei i a matou ano te tikanga mo te
kai, mo te inu?

<span id="an_9:5">9:5</span> Kahore ranei i a matou ano te tikanga ki te
whakahaereere i te hoa wahine, he wahine whakapono, pera i era atu
apotoro me nga teina o te Ariki, ratou ko Kipa?

<span id="an_9:6">9:6</span> Ko maua anake ranei ko Panapa, kahore ranei
i a maua te tikanga kia kaua e mahi?

<span id="an_9:7">9:7</span> Ko wai ka haere hei hoia, a nana ake ano
nga utu mona? Ko wai e whakato ana i te mara waina, a kahore o reira hua
e kainga e ia? ko wai hoki e whangai ana i te kahui, a kahore e kai i te
waiu o te kahui?

<span id="an_9:8">9:8</span> E korero ana ranei ahau i enei mea i te
tikanga tangata? he pera ano ranei ta te ture korero?

<span id="an_9:9">9:9</span> Kua oti hoki te tuhituhi i roto i te ture a
Mohi, Kaua e whakamokatia te mangai o te kau i te mea e patu witi ana.
Ko nga kau koia ta te Atua i whakaaro ai?

<span id="an_9:10">9:10</span> Mo tatou ranei te tino tikanga o ana
korero? Ae, he whakaaro ki a tatou i tuhituhi ai: he tika hoki kia parau
te kaiparau i runga i te tumanako, kia patu witi ano te kaipatu i runga
i te tumanako ki tetahi wahi mana.

<span id="an_9:11">9:11</span> I te mea kua ruia e matou nga mea wairua
ma koutou, he mea nui ianei ki te kotia e matou a koutou mea o te
kikokiko?

<span id="an_9:12">9:12</span> Kua uru nei etahi atu ki tenei tikanga a
koutou, ko matou ano etahi kia hira ake? Otira kihai matou i mea ki
tenei tikanga, engari e whakamanawanui ana ki nga mea katoa, kei ai ta
matou hei arai mo te rongopai o te Karaiti.

<span id="an_9:13">9:13</span> Kahore oti koutou i matau, ko te hunga e
mahi ana i nga mea tapu, e kai ana i nga mea o te temepara? a ko nga
kaitiaki o te aata ma ratou ano tetahi wahi o to te aata?

<span id="an_9:14">9:14</span> Pera tonu ano ta te Ariki i whakatakoto
ai mo nga kaikauwhau o te rongopai, hei runga i te rongopai he oranga mo
ratou.

<span id="an_9:15">9:15</span> ¶ Otiia kihai ahau i mea ki tetahi o enei
mea: kahore hoki ahau i tuhituhi i enei mea kia penatia mai ai ahau: ki
ahau hoki he pai ke te mate, i te riro ma te tangata taku whakamanamana
e whakakahore.

<span id="an_9:16">9:16</span> No te mea ki te kauwhau ahau i te
rongopai, kahore maku whakamanamana: kua takoto hoki tenei hei mahi
maku; he aue ia maku ki te kore ahau e kauwhau i te rongopai.

<span id="an_9:17">9:17</span> Ki te mea hoki noku te ngakau ki tenei
mahi, he utu toku: ki te kore ia he ngakau, he mahi tuari tenei kua
tukua ki ahau.

<span id="an_9:18">9:18</span> Na, he aha koia te utu moku? ara, ki te
kauwhau ahau i te rongopai, ka meinga e ahau kia kore e utua te
rongopai: kia kore ai ahau e mea i te wahi e tika ana maku i roto i te
rongopai.

<span id="an_9:19">9:19</span> ¶ Ahakoa hoki ehara ahau i te pononga na
te tangata, heoi kua waiho ahau e ahau ano hei pononga ma te katoa, kia
tokomaha atu ai e riro mai i ahau.

<span id="an_9:20">9:20</span> Na ki nga Hurai whakahurai ana ahau, kia
riro ai i ahau nga Hurai; ki te hunga i raro i te ture me te mea i raro
ahau i te ture, ahakoa ra kahore ahau i raro i te ture, kia riro ai i
ahau te hunga i raro i te ture;

<span id="an_9:21">9:21</span> Ki te hunga turekore me he tangata
turekore ahau, ehara i te mea he turekore ki te Atua, engari i raro i te
ture ki a te Karaiti, kia riro ai i ahau te hunga turekore.

<span id="an_9:22">9:22</span> Ki te hunga ngoikore me he ngoikore ahau,
kia riro ai i ahau te hunga ngoikore; waiho ana ahau hei mea katoa ki te
katoa, kia taea ai e ahau nga mea katoa hei whakaora i etahi.

<span id="an_9:23">9:23</span> I meinga ai tenei e ahau he whakaaro ki
te rongopai, kia whiwhi tahi ai ahau ki tona pai.

<span id="an_9:24">9:24</span> ¶ Kahore oti koutou i matau ki te hunga e
oma whakataetae ana, e oma katoa ana, kotahi ano ia mona te utu
whakahonore? Kia pena ta koutou oma, kia whiwhi ai koutou.

<span id="an_9:25">9:25</span> Na ko nga tangata katoa e whakataetae ana
i nga takaro e whakakoromaki ana i nga hiahia katoa. Na e pera ana ratou
kia whiwhi ai ki te karauna pirau; ko tatou ia ki te mea e kore e pirau.

<span id="an_9:26">9:26</span> Ko ahau nei hoki, kahore i ngaro taku
oma; e kuru ana ahau, kahore ia e rite ki te kaipatu o te hau:

<span id="an_9:27">9:27</span> Engari e pehia ana e ahau toku tinana,
meinga ana hoki hei pononga maku; kei kauwhau pea ahau ki etahi atu, ko
ahau ia ka akiritia atu.

<span id="an_10:1">10:1</span> ¶ E kore ahau e pai, e oku teina, kia
kuware koutou, i raro katoa o matou matua i te kapua, i haere katoa ano
hoki ra roto i te moana;

<span id="an_10:2">10:2</span> I iriiria ano ratou katoa ki a Mohi i
roto i te kapua, i roto hoki i te moana;

<span id="an_10:3">10:3</span> A i kai ratou i te kai kotahi, he mea
wairua;

<span id="an_10:4">10:4</span> I inu hoki ratou katoa i te wai kotahi,
he mea wairua; no te mea i inu ratou i ta te mea wairua, ara i ta te
toka i whai nei i a ratou: a ko taua toka ra ko te Karaiti.

<span id="an_10:5">10:5</span> Otiia kihai te Atua i ahuareka ki te
nuinga o ratou; i turakina iho hoki ratou i te koraha.

<span id="an_10:6">10:6</span> ¶ Na, hei tohu enei mea ki a tatou, kia
kaua tatou e hiahia ki nga mea kino, kei pera me ratou i hiahia ra.

<span id="an_10:7">10:7</span> Kaua ano koutou e karakia ki nga
whakapakoko, kei pera me etahi o ratou; kua oti ra hoki te tuhituhi, I
noho te iwi ki te kai, ki te inu, a whakatika ana ki te takaro.

<span id="an_10:8">10:8</span> Kaua hoki tatou e moepuku, kei pera me
etahi o ratou i moepuku, a hinga ana e rua tekau ma toru nga mano i te
ra kotahi.

<span id="an_10:9">10:9</span> Kaua hoki tatou e whakamatautau i a te
Karaiti, kei pera me etahi o ratou i whakamatautau ra, a ngaro ana i te
nakahi.

<span id="an_10:10">10:10</span> Kaua hoki koutou e amuamu, kei pera me
etahi o ratou i amuamu, a ngaro ana ratou i te kaiwhakangaro.

<span id="an_10:11">10:11</span> Na, i pa enei mea ki a ratou hei tohu:
kua tuhituhia nei hoki hei whakatupato i a tatou, i te hunga ka tae nei
ki nga whakamutunga o te ao.

<span id="an_10:12">10:12</span> Na reira ko te tangata e mea ana e tu
ana ia, kia tupato ia kei hinga.

<span id="an_10:13">10:13</span> Kahore ano kia pono ki a koutou tetahi
whakamatautau e rere ke ana i to te tangata: he pono hoki te Atua, e
kore nei e tuku kia nui ake i to koutou kaha te whakamatautau mo koutou;
engari tahi me te whakamatautau ka meatia e ia he putanga, kia u ake ai
koutou.

<span id="an_10:14">10:14</span> Na reira, e oku hoa aroha, rere atu i
te karakia whakapakoko.

<span id="an_10:15">10:15</span> ¶ Ko taku korero nei he mea ki te hunga
mahara; whakaaroa taku e mea nei.

<span id="an_10:16">10:16</span> Ko te kapu whakapainga e whakapai nei
tatou, ehara koia i te inu tahi i nga toto o te Karaiti? Ko te taro e
whatiwhatia nei e tatou, ehara ianei i te kai tahi i te tinana o te
Karaiti?

<span id="an_10:17">10:17</span> Ina hoki ko tatou tokomaha nei, kotahi
ano taro, kotahi ano tinana; kotahi tonu nei hoki taua taro e kainga nei
e tatou katoa.

<span id="an_10:18">10:18</span> Whakaaroa a Iharaira o te kikokiko; he
teka ianei ko te hunga e kai ana i nga patunga tapu, e uru tahi ana ki
to te aata?

<span id="an_10:19">10:19</span> Na, he pehea ra taku korero? he tikanga
mea ranei te mea e patua na ma te whakapakoko? he tikanga mea ranei te
whakapakoko?

<span id="an_10:20">10:20</span> Otira e ki ana ahau, ko nga mea e patua
ana e nga tauiwi, e patua ana ma nga rewera, he teka ma te Atua: e kore
hoki ahau e pai kia uru tahi koutou ko nga rewera.

<span id="an_10:21">10:21</span> E kore koutou e ahei te inu i te kapu a
te Ariki, i te kapu ano a nga rewera: e kore koutou e ahei te kai i te
tepu a te Ariki, i te tepu hoki a nga rewera.

<span id="an_10:22">10:22</span> E mea ana ranei tatou kia hae mai te
Ariki? he kaha koia tatou i a ia?

<span id="an_10:23">10:23</span> ¶ He tika nga mea katoa, otira e kore e
pai katoa: he tika nga mea katoa, otira e kore e oti te waihanga e nga
mea katoa.

<span id="an_10:24">10:24</span> Kaua tetahi e rapu ki tana ake, engari
me rapu katoa i te pai mo tera, mo tera.

<span id="an_10:25">10:25</span> Ko nga mea katoa e hokona ana i te
makete, kainga, kaua e uiui, kei he te hinengaro:

<span id="an_10:26">10:26</span> No te Ariki hoki te whenua me ona tini
mea.

<span id="an_10:27">10:27</span> Ki te karangatia koutou e tetahi o te
hunga whakaponokore, a ka pai koutou kia haere; ko nga mea katoa e
whakatakotoria mai ki to koutou aroaro, kainga, kaua e uiui, kei he te
hinengaro.

<span id="an_10:28">10:28</span> Ki te mea ia tetahi ki a koutou, I
patua tenei ma te whakapakoko, kaua e kai, me whakaaro ki te
kaiwhakaatu, ki te hinengaro hoki:

<span id="an_10:29">10:29</span> Ko te hinengaro, e ki ana ahau, ehara i
tou, engari ko to tetahi; he aha toku herekoretanga kia whakakorea e
tera atu hinengaro?

<span id="an_10:30">10:30</span> Ki te mea hoki na te aroha noa ahau i
kai ai, he aha ahau i korerotia kinotia ai mo te mea i whakawhetai ai
ahau?

<span id="an_10:31">10:31</span> Na reira, ahakoa kai, ahakoa inu, aha
ranei, meinga katoatia hei whakakororia mo te Atua.

<span id="an_10:32">10:32</span> Kei waiho koutou hei tutukitanga waewae
ki nga Hurai, ki nga Kariki ranei, ki te hahi ranei a te Atua;

<span id="an_10:33">10:33</span> Kia penei me ahau e whakamanawareka nei
i te katoa i nga mea katoa, i ahau kahore nei e rapu i te pai moku ake,
engari i to te tokomaha, kia ora ai ratou.

<span id="an_11:1">11:1</span> ¶ Kia rite ta koutou ki taku, me taku ka
rite nei ki ta te Karaiti.

<span id="an_11:2">11:2</span> Na, e whakamoemiti ana ahau ki a koutou,
mo koutou ka mahara ki ahau i nga mea katoa, ka pupuri hoki i nga
whakarerenga iho, i aku i tuku atu na ki a koutou.

<span id="an_11:3">11:3</span> Na e mea ana ahau kia matau koutou, ko te
Karaiti te o nga tane katoa; ko te tane te o te wahine; ko te Atua ano
te o te Karaiti.

<span id="an_11:4">11:4</span> Ko te tangata e inoi ana, e poropiti ana,
me te hipoki ano te upoko, e whakaiti ana ia i tona upoko.

<span id="an_11:5">11:5</span> Ko te wahine ia e inoi ana, e poropiti
ana ranei, kahore nei he hipoki o te upoko, e whakaiti ana ia i tona
upoko: e rite tonu ana tena ano kua oti tona te heu.

<span id="an_11:6">11:6</span> Ki te kahore hoki te wahine e hipokina,
kia waruhia hoki ia: ki te mea he mea whakama ki te wahine kia waruhia,
kia heua ranei, me hipoki ia.

<span id="an_11:7">11:7</span> E kore hoki e tika mo te tane kia
hipokina tona upoko, ko te ahua hoki ia, ko te kororia o te Atua: ko te
wahine ia te kororia o te tane.

<span id="an_11:8">11:8</span> Ehara hoki i te mea no te wahine te tane,
engari no te tane te wahine;

<span id="an_11:9">11:9</span> Kihai ano te tane i hanga ma te wahine,
engari ko te wahine ma te tane.

<span id="an_11:10">11:10</span> Koia i tika ai hei runga i te o te
wahine te tohu o te mana, he mea mo nga anahera.

<span id="an_11:11">11:11</span> Ahakoa ra, e kore te tane e motuhia
ketia i te wahine, e kore ano te wahine e motuhia ketia i te tane, i
roto i te Ariki.

<span id="an_11:12">11:12</span> No roto hoki i te tane te wahine,
waihoki i na te wahine mai te tane: na te Atua ano ia nga mea katoa.

<span id="an_11:13">11:13</span> Ma koutou tonu e whakaaro: he mea pai
ranei kia inoi hipokikore te wahine ki te Atua?

<span id="an_11:14">11:14</span> E kore ranei te whakaaro maori nei ano
e ako i a koutou, ki te mea he makawe roroa o te tane, he mea whakatutua
tera mona?

<span id="an_11:15">11:15</span> Tena ki te mea he makawe roroa o te
wahine, he mea whakakororia tera mona: kua hoatu hoki ona makawe ki a ia
hei hipoki.

<span id="an_11:16">11:16</span> Otira ki te mea he ahua totohe tetahi,
kahore o matou ritenga pera, kahore hoki o nga hahi a te Atua.

<span id="an_11:17">11:17</span> ¶ I ahau ia e korero nei i tenei ki a
koutou, kahore aku whakamoemiti ki a koutou, kahore hoki koutou e
whakamine mo te pai, engari mo te kino.

<span id="an_11:18">11:18</span> Na ko te tuatahi, i a koutou ka
whakamine ki roto ki te hahi, ka rongo ahau he wehewehenga kei roto i a
koutou; a e whakapono ana ahau ki tetahi wahi.

<span id="an_11:19">11:19</span> Kua takoto hoki kia whai titorehanga
koutou, kia kitea ai te hunga e paingia ana i roto i a koutou.

<span id="an_11:20">11:20</span> Na, ka huihui koutou ki te wahi kotahi,
e kore e taea kia kai i te hapa a te Ariki:

<span id="an_11:21">11:21</span> I te mea hoki e kai ana koutou, ka kai
tena, tena, i tana hapa i mua atu i tetahi: a ka hiakai tetahi, ka
haurangi tetahi.

<span id="an_11:22">11:22</span> He aha? Kahore koia o koutou whare e
kai ai, e inu ai koutou? e whakahawea ana ranei koutou ki te hahi a te
Atua, e mea ana hoki kia whakama te hunga kahore nei a ratou mea? Kia
pehea atu taku kupu ki a koutou? kia whakamoemiti oti ahau ki a kou tou
mo tenei mea? e kore ra ahau e whakamoemiti.

<span id="an_11:23">11:23</span> ¶ Kua riro mai hoki i ahau i te Ariki
taku i tuku atu ra ki a koutou, ara, i taua po i tukua ai ia, i tangohia
e te Ariki, e Ihu, te taro:

<span id="an_11:24">11:24</span> A ka mutu te whakawhetai, ka whatia e
ia, na ka mea ia, Tangohia, kainga; ko toku tinana tenei ka whatiwhatia
nei mo koutou: meinga tenei hei whakamahara ki ahau.

<span id="an_11:25">11:25</span> Me te kapu ano i te mutunga o te hapa,
me tana mea ano, Ko te kawenata hou tenei kapu i runga i oku toto:
meinga tenei i nga inumanga katoa hei whakamahara ki ahau.

<span id="an_11:26">11:26</span> I nga wa katoa hoki e kai ai koutou i
tenei taro, e inu ai i tenei kapu, e whakakitea ana e koutou te matenga
o te Ariki, kia tae mai ra ano ia.

<span id="an_11:27">11:27</span> Mo reira ki te kai he tetahi, ki te inu
he i te kapu a te Ariki, ka whai hara ia i te tinana, i nga toto, o te
Ariki.

<span id="an_11:28">11:28</span> Engari kia uiui te tangata ki a ia ano,
ka kai ai i taua taro, ka inu ai i taua kapu.

<span id="an_11:29">11:29</span> No te mea ki te kai he, ki te inu he
tetahi, e kai ana, e inu ana i te whakawa mona, te whakaaro ko te tinana
o te Ariki.

<span id="an_11:30">11:30</span> No konei hoki he tokomaha i roto i a
koutou e ngoikore ana, e mate ana, he tokomaha ano kua moe.

<span id="an_11:31">11:31</span> Me i whakawa hoki tatou i a tatou ano,
kihai i whakataua te he ki a tatou.

<span id="an_11:32">11:32</span> Ki te whakawakia ia tatou, he mea
whakaako tatou na te Ariki, kei tukua ngatahitia tatou me te ao ki te
he.

<span id="an_11:33">11:33</span> Heoi, e oku teina, ka huihui koutou ki
te kai, me tatari tetahi ki tetahi.

<span id="an_11:34">11:34</span> Ki te hiakai tetahi, hei roto i tona
whare kai ai; kei ai to koutou huihuinga hei take whakawa. Ko era atu
mea hoki, maku e whakatika ina tae atu ahau.

<span id="an_12:1">12:1</span> ¶ Na mo nga mea wairua, e oku teina,
kahore ahau e pai kia kuware koutou.

<span id="an_12:2">12:2</span> E matau ana koutou, i a koutou e Tauiwi
ana, he mea kahaki koutou ki nga whakapakoko reokore, me koutou i
kahakina ra.

<span id="an_12:3">12:3</span> Koia ahau ka whakakite nei ki a koutou, e
kore tetahi tangata, na te Wairua nei o te Atua ana korero, e ki, He mea
kanga a Ihu: e kore ano e taea e tetahi te mea, Ko Ihu te Ariki, ki te
kahore te Wairua Tapu.

<span id="an_12:4">12:4</span> Na, he maha nga wehewehenga o nga mea e
homai ana, kotahi ano ia Wairua.

<span id="an_12:5">12:5</span> A he maha nga wehewehenga o nga
minitatanga, kotahi ano ia Ariki.

<span id="an_12:6">12:6</span> He maha ano hoki nga tu ahua o nga mahi;
kotahi ano ia Atua hei mahi i nga mea katoa i roto i te katoa.

<span id="an_12:7">12:7</span> Otira e homai ana ki tena, ki tena, te
whakakitenga a te Wairua hei pai.

<span id="an_12:8">12:8</span> E homai ana hoki ki tetahi e te Wairua te
kupu whakaaro; ki tetahi atu ko te kupu matau, he mea na taua Wairua
ano;

<span id="an_12:9">12:9</span> Ki tetahi atu ko te whakapono, na taua
Wairua ra ano; ki tetahi atu ko nga mana whakaora, na taua Wairua ano:

<span id="an_12:10">12:10</span> Ki tetahi atu ko nga mahi merekara; ki
tetahi atu ko te mahi poropiti; ki tetahi atu ko te matauranga ki nga
wairua; ki tetahi atu ko nga reo huhua; ki tetahi atu ko te
whakamaoritanga i nga reo:

<span id="an_12:11">12:11</span> Na, ko enei mea katoa, he mea mahi na
taua Wairua kotahi ra ano, ko ia hei tuwha i tana e pai ai ki tetahi, ki
tetahi.

<span id="an_12:12">12:12</span> ¶ Pera hoki i te tinana e kotahi ana,
he tini ano ona wahi, a ko nga wahi katoa o taua tinana kotahi, ahakoa
tini, kotahi ano tinana; he pera hoki a te Karaiti.

<span id="an_12:13">12:13</span> Kotahi nei hoki te Wairua i iriiria ai
tatou katoa ki roto ki te tinana kotahi, ahakoa nga Hurai, ahakoa nga
Kariki, ahakoa herehere, ahakoa rangatira; kotahi tonu te Wairua i
whakainumia mai ai tatou katoa.

<span id="an_12:14">12:14</span> Ehara hoki te tinana i te wahi kotahi,
engari he tini.

<span id="an_12:15">12:15</span> Ki te mea te waewae, He teka no te
tinana ahau, ehara hoki ahau i te ringa; ehara ma tena e kahore ai ia
hei wahi mo te tinana.

<span id="an_12:16">12:16</span> Ki te mea te taringa, He teka no te
tinana ahau, ehara hoki ahau i te kanohi; ehara ma tena e kahore ai ia
hei wahi mo te tinana.

<span id="an_12:17">12:17</span> Mehemea hoki he kanohi te tinana katoa,
kei hea te wahi hei whakarongo? Mehemea he whakarongo ta te katoa, kei
hea te wahi hei hongi?

<span id="an_12:18">12:18</span> Ko tenei, kua oti i te Atua te
whakanoho tenei wahi, tenei wahi, ki roto ki te tinana, ana hoki i pai
ai.

<span id="an_12:19">12:19</span> Mehemea hoki kotahi ano wahi ratou
katoa, kei hea te tinana?

<span id="an_12:20">12:20</span> Ko tenei, he tini nga wahi, kotahi ano
te tinana.

<span id="an_12:21">12:21</span> E kore hoki te kanohi e ahei te mea ki
te ringa, Kahore aku mahi mau: te mahunga ranei ki nga waewae, Kahore
aku mahi ma korua.

<span id="an_12:22">12:22</span> Engari, ko nga wahi o te tinana e kiia
ana he ngoikore, nui rawa te mahi ma era;

<span id="an_12:23">12:23</span> Ko nga wahi hoki o te tinana e kiia ana
e tatou he iti te honore, nui atu te honore e whakataua iho ana e tatou
ki era; nui atu hoki te ataahua ki o tatou wahi marutuna;

<span id="an_12:24">12:24</span> Ko o tatou wahi ataahua ia kahore he
aha e meatia ai; heoi he mea huihui marire na te Atua nga wahi o te
tinana, he mea whakarite marie, nui atu hoki te honore i hoatu e ia ki
te wahi i hapa:

<span id="an_12:25">12:25</span> Kia kore ai he wehewehenga o te tinana;
engari kia kotahi tonu te whakaaro o nga wahi mo tetahi, mo tetahi.

<span id="an_12:26">12:26</span> A ki te mamae tetahi wahi, mamae tahi
ana nga wahi katoa; ki te whakahonoretia tetahi wahi, hari tahi ana nga
wahi katoa.

<span id="an_12:27">12:27</span> ¶ Na, ko koutou te tinana o te Karaiti,
he wahi ano nona tenei, tenei.

<span id="an_12:28">12:28</span> A kua whakanohoia e te Atua etahi i
roto i te hahi, ko nga apotoro ki mua, tuarua ko nga poropiti, tuatoru
ko nga kaiwhakaako, muri iho ko nga merekara, me i reira ko nga mana
whakaora, ki nga hoa mahi, ko nga kaiwhakahaere tikanga, ko nga reo h
uhua.

<span id="an_12:29">12:29</span> He apotoro oti katoa? he poropiti oti
katoa? he kaiwhakaako katoa? he kaimahi katoa i te merekara?

<span id="an_12:30">12:30</span> Kei te katoa oti nga mana whakaora? e
korero katoa ana oti i nga reo? he kaiwhakamaori anake ranei?

<span id="an_12:31">12:31</span> Na, whaia nga mea homai papai rawa:
tenei ia te ara tino pai rawa, maku e whakaatu ki a koutou.

<span id="an_13:1">13:1</span> ¶ Ahakoa korero noa ahau i nga reo o nga
tangata, o nga anahera, ki te kahore oku aroha, ka rite ahau ki te
parahi tangi, ki te himipora tatangi.

<span id="an_13:2">13:2</span> Ahakoa kei ahau te mahi poropiti, a kitea
ana e ahau nga mea ngaro katoa, me te matauranga katoa; ahakoa kei ahau
katoa te whakapono, e taea ai te whakaneke i nga maunga, ki te kahore
oku aroha, ehara rawa ahau.

<span id="an_13:3">13:3</span> Ahakoa ka hoatu e ahau aku taonga katoa
hei whangai i te hunga rawakore, ahakoa ka tukua e ahau toku tinana kia
tahuna, ki te kahore oku aroha, kahore rawa he pai ki ahau.

<span id="an_13:4">13:4</span> ¶ He manawanui te aroha, a he atawhai; e
kore te aroha e hae; e kore te aroha e whakahihi, e kore e
whakapehapeha,

<span id="an_13:5">13:5</span> kahore ona tikanga whanoke, e kore e whai
ki ana ake, e kore e riri wawe, e kore e whakairi kino;

<span id="an_13:6">13:6</span> E kore e hari ki te he, engari ka hari
tahi me te pono;

<span id="an_13:7">13:7</span> E whakamanawanui ana ki nga mea katoa, e
whakapono ana ki nga mea katoa, e tumanako ana ki nga mea katoa, e
whakaririka kau ana ki nga mea katoa.

<span id="an_13:8">13:8</span> ¶ E kore rawa te aroha e taka: na, ahakoa
mahi poropiti, e memeha; ahakoa reo ke, e mutu; ahakoa matauranga, e
memeha.

<span id="an_13:9">13:9</span> E matau ana hoki tatou ko tetahi wahi
anake, e poropiti ana tatou ko tetahi wahi anake;

<span id="an_13:10">13:10</span> Otira ka tae mai te tino mea, ko reira
memeha ai taua wahi.

<span id="an_13:11">13:11</span> I toku tamarikitanga i rite aku korero
ki a te tamariki, i rite toku ngakau ki to te tamariki, i rite oku
whakaaro ki o te tamariki, no toku kaumatuatanga nei, whakarerea ake e
ahau nga mea tamariki.

<span id="an_13:12">13:12</span> Inaianei hoki he titiro pouriuri ta
tatou i roto i te whakaata, ko reira ia he kanohi, he kanohi: inaianei e
matau ana ahau ko tetahi wahi anake; ko reira ia ahau mohio ai me ahau i
mohiotia ra.

<span id="an_13:13">13:13</span> Na, tenei te mau nei te whakapono, te
tumanako, te aroha, enei e toru; ko te mea nui rawa ia o enei ko te
aroha.

<span id="an_14:1">14:1</span> ¶ Whaia te aroha; kia matenui ki nga mea
wairua, ko te mea nui rawa ia kia poropiti koutou.

<span id="an_14:2">14:2</span> Ki te mea he reo ke te korero a tetahi,
ehara tana i te korero ki nga tangata, engari ki te Atua: e kore hoki te
tangata e matau; heoi e korero ana ia, ara te wairua, i nga mea ngaro.

<span id="an_14:3">14:3</span> Ko te tangata ia e poropiti ana, e korero
ana ia ki nga tangata hei hanga i te pai, hei whakahirihiri, hei
whakamarie.

<span id="an_14:4">14:4</span> Ko te tangata e korero ana he reo ke, e
hanga ana i te pai mona ake; ko te tangata ia e poropiti ana e hanga ana
i te hahi.

<span id="an_14:5">14:5</span> He pai tonu ki ahau me i korero koutou i
nga reo ke, erangi ia kia poropiti koutou: nui atu hoki te poropiti i te
tangata korero i nga reo, ki te kore ia e whakamaori, hei hanga mo te
whare, ara mo te hahi.

<span id="an_14:6">14:6</span> ¶ Na, e oku teina, ki te haere atu ahau
ki a koutou me te korero i nga reo ke, ma te aha ka whiwhi ai koutou i
te pai i ahau, ki te mea ehara taku korero ki a koutou i te whakakite, i
te matauranga, i te mahi poropiti, i te whakaako ranei?

<span id="an_14:7">14:7</span> Na ahakoa nga mea kahore he ora, he reo
tona, he putorino ranei, he hapa ranei, ki te kore e puta ke te tangi,
me pehea e mohiotia ai te rangi o te putorino, o te hapa ranei?

<span id="an_14:8">14:8</span> Ki te kahore hoki e marama te tangi o te
tetere, ko wai e takatu ki te whawhai?

<span id="an_14:9">14:9</span> Waihoki ko koutou, ki te kahore o koutou
arero e korero i te kupu marama, me pehea ka mohiotia ai te mea i
korerotia? e korero hoki koutou ki te hau.

<span id="an_14:10">14:10</span> Tena pea kei te ao aua reo maha, heoi
kahore he reo tikangakore.

<span id="an_14:11">14:11</span> Na, ki te kore e kitea e ahau te
tikanga o te reo, ka meinga ahau e te tangata e korero ana he
tautangata; hei tautangata ano ki ahau taua tangata e korero ana.

<span id="an_14:12">14:12</span> Me koutou ano, ka matenui na koutou ki
nga mea wairua, me whai kia hira to koutou pai hei hanga i te whare, ara
i te hahi.

<span id="an_14:13">14:13</span> Na, ko te tangata e korero ana i te reo
ke, me inoi kia taea e ia te whakamaori.

<span id="an_14:14">14:14</span> Ki te mea hoki he reo he toku ina inoi,
ko toku wairua te inoi ana; ko toku mahara ia kahore he hua.

<span id="an_14:15">14:15</span> ¶ Me pehea ra? Ka inoi ahau i runga i
te wairua, a ka inoi ano i runga i te mahara; ka waiata ahau i runga i
te wairua, ka waiata ano i runga i te mahara.

<span id="an_14:16">14:16</span> Penei, mehemea ki te whakapai koe i
runga i te wairua, me pehea te tangata e noho ana i te wahi o te kuware
ka mea ai, Amine, ki tau whakawhetai? e kore hoki ia e mohio ki tau e
korero ai.

<span id="an_14:17">14:17</span> He pono ka pai tau whakawhetai, otiia e
kore e hanga te pai o tera.

<span id="an_14:18">14:18</span> E whakawhetai ana ahau ki te Atua, moku
i korero i nga reo maha atu i o koutou katoa:

<span id="an_14:19">14:19</span> Otiia i roto i te hahi, pai ke atu ki
ahau te korero i nga kupu e rima i runga i te mahara, hei ako mo era
atu, i te korero i nga kupu tekau mano i te reo ke.

<span id="an_14:20">14:20</span> E oku teina, aua o koutou mahara e
whakatupu tamariki; ko te mauahara ia, tena hei kohungahunga koutou,
engari ko nga mahara kia kaumatua.

<span id="an_14:21">14:21</span> ¶ Ka oti te tuhituhi i roto i te ture,
He tangata reo ke, he ngutu ke hei kaikorero maku ki tenei iwi; heoi e
kore tonu ratou e rongo ki ahau, e ai ta te Ariki.

<span id="an_14:22">14:22</span> No reira hei tohu nga reo ke, ehara ki
te hunga whakapono, engari ki te hunga kahore e whakapono: ko te mahi
poropiti ia he tohu, ehara ki te hunga kahore e whakapono, engari ki te
hunga e whakapono ana.

<span id="an_14:23">14:23</span> Na, kite huihui te hahi katoa ki te
wahi kotahi, a ka korero te katoa i nga reo, a ka tomo mai te hunga
kuware, te hunga whakaponokore, e kore ranei ratou e mea he porangi
koutou?

<span id="an_14:24">14:24</span> Tena ka poropiti katoa, a ka tapoko mai
tetahi tangata whakaponokore, kuware ranei, ka mau tona he i te katoa,
ka whakawakia e te katoa;

<span id="an_14:25">14:25</span> Ka whakakitea nga mea ngaro o tona
ngakau; na ka takoto tapapa ia, ka koropiko ki te Atua, me tana ki ake
ano, he pono kei roto i a koutou te Atua.

<span id="an_14:26">14:26</span> ¶ Na, e pehea ana tena, e oku teina? Ka
huihui koutou, he waiata ta tetahi o koutou, he whakaako ta tetahi, he
reo ta tetahi, he whakakitenga ta tetahi, he whakamaoritanga ta tetahi.
Meinga nga mea katoa hei hanga mo te whare.

<span id="an_14:27">14:27</span> Ki te korero tetahi i te reo ke, kia
tokorua, kei neke ake i te tokotoru ki te korero, me takikotahi; kia
kotahi hoki hei whakamaori:

<span id="an_14:28">14:28</span> Ki te kahore ia he kaiwhakamaori, kaua
ia e korero i roto i te hahi; engari me korero ki a ia ano, ki te Atua
hoki.

<span id="an_14:29">14:29</span> Kia tokorua, kia tokotoru nga poropiti
hei korero, ma etahi e hurihuri atu.

<span id="an_14:30">14:30</span> Ki te whakakitea mai ia he mea ki
tetahi e noho noa ana, me noho puku to mua.

<span id="an_14:31">14:31</span> E ahei hoki koutou katoa te poropiti
takitahi, kia ako ai te katoa, kia whakamarietia ai te katoa;

<span id="an_14:32">14:32</span> E ngohengohe ana hoki ki nga poropiti
nga wairua o nga poropiti.

<span id="an_14:33">14:33</span> Ehara hoki te Atua i te Atua o te
whakararuraru, engari no te rangimarie; e pera ana hoki i roto i nga
hahi katoa o te hunga tapu.

<span id="an_14:34">14:34</span> ¶ Kaua nga wahine e korero i roto i nga
hahi: e kore hoki ratou e tukua kia korero; engari me whakarongo marie,
ko ta te ture hoki tena e mea nei.

<span id="an_14:35">14:35</span> Ki te hiahia hoki ratou ki te ako i
tetahi mea, me ui ki a ratou tahu i roto i te whare: he mea whakama hoki
kia korero te wahine i roto i te hahi.

<span id="an_14:36">14:36</span> ¶ He aha? i puta mai koia te kupu a te
Atua i a koutou? i tae atu ranei ki a koutou anake?

<span id="an_14:37">14:37</span> Ki te mea tetahi he poropiti ia, he
tangata ranei i te Wairua, mana e whakaae ki aku e tuhituhi atu nei ki a
koutou, he ture ena na te Ariki.

<span id="an_14:38">14:38</span> Otira ki te kuware tetahi, waiho atu
kia kuware ana.

<span id="an_14:39">14:39</span> Na, e oku teina, matenuitia te mahi
poropiti, kaua hoki e riria te korero i nga reo ke.

<span id="an_14:40">14:40</span> Otira kia atanga te mahi i nga mea
katoa, kia totika.

<span id="an_15:1">15:1</span> ¶ Na, me whakaatu e ahau ki a koutou, e
oku teina, te rongopai i kauwhautia e ahau ki a koutou, ta koutou hoki i
whakaae na, ta koutou hoki e tu na,

<span id="an_15:2">15:2</span> Te mea hoki e ora na koutou; ka whakaatu
ahau ki a koutou i nga kupu i kauwhau ai ahau ki a koutou, ki te mau
tera i a koutou, ki te mea ehara to koutou i te whakapono noa.

<span id="an_15:3">15:3</span> I hoatu na hoki e ahau ki a koutou i te
tuatahi te mea i riro mai i ahau, ara i mate a te Karaiti mo o tatou
hara, i pera me ta nga karaipiture;

<span id="an_15:4">15:4</span> A i tanumia; a i ara ake ano i te toru o
nga ra, i pera me ta nga karaipiture;

<span id="an_15:5">15:5</span> A ka whakakite ki a Kipa; muri iho ki te
tekau ma rua;

<span id="an_15:6">15:6</span> Muri iho ka whakakite ki nga hoa tokomaha
ake i te rima rau i te kitenga kotahi, e ora nei ano te nuinga o ratou,
ko etahi ia kua moe;

<span id="an_15:7">15:7</span> Muri iho ka whakakite ki a Hemi; muri iho
ki nga apotoro katoa;

<span id="an_15:8">15:8</span> A muri rawa iho ka whakakite hoki ia ki
ahau, me te mea i whanau tomuri nei ahau.

<span id="an_15:9">15:9</span> Ko te iti rawa hoki ahau o nga apotoro,
kahore e tau kia kiia he apotoro, moku i whakatoi i te hahi a te Atua.

<span id="an_15:10">15:10</span> Heoi na te aroha noa o te Atua tenei
ahua oku: kihai ano tona aroha noa ki ahau i maumauria; heoi nui atu
taku mahi i ta ratou katoa: ehara ia i te mea naku, engari na te aroha
noa o te Atua i mahi tahi me ahau.

<span id="an_15:11">15:11</span> Na, ahakoa naku, ahakoa na ratou, ko ta
matou kauwhau tenei, ko ta koutou ano tenei i whakapono ai.

<span id="an_15:12">15:12</span> ¶ Na, e kauwhautia nei a te Karaiti,
tona aranga ake i te hunga mate, he pehea te kupu a etahi o koutou,
kahore he aranga ake o te hunga mate?

<span id="an_15:13">15:13</span> Mehemea hoki kahore he aranga o te
hunga mate, kihai ano a te Karaiti i ara.

<span id="an_15:14">15:14</span> Mehemea hoki kahore a te Karaiti i ara,
maumau noa ta matou kauwhau, maumau noa to koutou whakapono.

<span id="an_15:15">15:15</span> Ae ra, ka kitea hoki matou he
kaiwhakaatu teka i ta te Atua; no te mea ka whakaaturia nei e matou te
Atua, nana i whakaara ake a te Karaiti; kihai nei i whakaarahia e ia, ki
te kahore te hunga mate e ara.

<span id="an_15:16">15:16</span> Ki te kahore hoki te hunga mate e
whakaarahia, kihai ano a te Karaiti i whakaarahia:

<span id="an_15:17">15:17</span> A mehema kahore a te Karaiti i ara, he
mea hanga noa to koutou whakapono; kei roto tonu koutou i o koutou hara.

<span id="an_15:18">15:18</span> Me te hunga hoki kua moe atu i roto i a
te Karaiti, kua ngaro ratou.

<span id="an_15:19">15:19</span> Ki te mea hei tenei ao anake he
tumanako ma tatou ki a te Karaiti, nui atu te pouri mo tatou i o nga
tangata katoa.

<span id="an_15:20">15:20</span> ¶ Ko tenei kua ara a te Karaiti i te
hunga mate, kua waiho hei matamua mo te hunga kua moe.

<span id="an_15:21">15:21</span> Na te tangata nei hoki te mate, waihoki
na te tangata te aranga o te hunga mate.

<span id="an_15:22">15:22</span> I roto hoki i a Arama ka mate katoa nga
tangata, waihoki i roto i a te Karaiti ka whakaorangia katoatia.

<span id="an_15:23">15:23</span> Otiia ko tenei, ko tenei, i tona ake
turanga; ko te Karaiti te matamua; muri iho ko te hunga a te Karaiti a
tona haerenga mai.

<span id="an_15:24">15:24</span> Ko reira te mutunga, ina oti te
rangatiratanga te hoatu e ia ki te Atua, ara ki te Matua; ina memeha i a
ia nga kawanatanga katoa, nga mana katoa, me te kaha.

<span id="an_15:25">15:25</span> Kua takoto hoki te tikanga kia kingi
ia, kia meinga katoatia ra ano e ia ona hoariri ki raro i ona waewae.

<span id="an_15:26">15:26</span> Ko te hoariri whakamutunga e
whakakahoretia ko te mate.

<span id="an_15:27">15:27</span> No te mea, ka oti nga mea katoa te pehi
e ia ki raro i ona waewae. Otira i tana kianga, Ka oti nga mea katoa te
pehi ki raro i a ia; e marama ana kua waiho i waho te kaipehi o nga mea
katoa ki raro i a ia.

<span id="an_15:28">15:28</span> A ka oti nga mea katoa te pehi e ia ki
raro i a ia, ko reira hoki te Tama riro ai ki raro i te kaipehi o nga
mea katoa ki raro i a ia, kia katoa ai te Atua i roto i te katoa.

<span id="an_15:29">15:29</span> Penei ka aha te hunga e iriiria ana hei
whakakapi mo te hunga mate? Ki te kahore rawa te hunga mate e ara, he
aha hoki ratou ka iriiria ai hei whakakapi mo te hunga mate?

<span id="an_15:30">15:30</span> He aha ano tatou ka tu wehi ai i nga wa
katoa?

<span id="an_15:31">15:31</span> Na koa taku oati, na toku whakamanamana
ki a koutou, e oku teina, i roto i a Karaiti Ihu, ina mo te mate ahau i
ia ra, i ia ra.

<span id="an_15:32">15:32</span> Ha, mehemea ahau i whawhai ki te
kararehe i Epeha, pera ana me te tangata, he aha te pai ki ahau? Ki te
kahore te hunga mate e ara, e kai tatou, e inu, ko apopo hoki tatou mate
ai.

<span id="an_15:33">15:33</span> Kei whakapohehetia koutou: Ki te kino
nga hoa, ka heke ki te kino nga tikanga pai.

<span id="an_15:34">15:34</span> Oho ake ki te tika, a kaua e hara;
kahore hoki o etahi matauranga ki te Atua: i korero ai ahau kia whakama
ai koutou.

<span id="an_15:35">15:35</span> ¶ Otira tera tetahi e ki mai, peheatia
ai te whakaarahanga o te hunga mate? he tinana aha hoki to ratou ina
haere mai?

<span id="an_15:36">15:36</span> Kuware! ko tau e whakato na, e kore e
puta ki te ora, ki te kahore e mate:

<span id="an_15:37">15:37</span> A ko tau e whakato na, ehara i te
tinana e puta ake a mua tau e whakato na, engari he kakano kau no te
witi ranei, no tetahi atu mea ranei:

<span id="an_15:38">15:38</span> E hoatu ana hoki e te Atua ki taua
kakano he tinana, ko tana i pai ai, a ki tenei kakano, ki tenei kakano,
tona ake tinana.

<span id="an_15:39">15:39</span> Ehara i te kikokiko kotahi nga kikokiko
katoa: engari tera ano to te tangata kikokiko, a rere ke ano to te
kararehe kikokiko, rere ke to te manu, rere ke to te ika.

<span id="an_15:40">15:40</span> Ko etahi tinana no te rangi, ko etahi
tinana no te whenua: otiia rere ke te kororia o nga mea o te rangi, rere
ke to nga mea o te whenua.

<span id="an_15:41">15:41</span> He kororia ke to te ra, he kororia ke
to te marama, he kororia ke hoki to nga whetu: na poka ke te kororia o
tetahi whetu i to tetahi whetu.

<span id="an_15:42">15:42</span> He pera ano te aranga o te hunga mate.
E whakatokia pirautia ana; e whakaarahia piraukoretia ana:

<span id="an_15:43">15:43</span> E whakatokia honorekoretia ana; e
whakaarahia kororiatia ana: e whakatokia ngoikoretia ana; e whakaarahia
kahatia ana:

<span id="an_15:44">15:44</span> E whakatokia ana he tinana maori; e
whakaarahia ana he tinana wairua. Mehemea tera he tinana maori, tera ano
hoki he tinana wairua.

<span id="an_15:45">15:45</span> He penei hoki te mea i tuhituhia, Ko te
tangata tuatahi, ko Arama, i meinga hei tangata ora; ko te Arama
whakamutunga ka waiho hei wairua whakaora.

<span id="an_15:46">15:46</span> He ahakoa ra ehara te mea wairua i te
tuatahi, engari te mea maori; no muri te mea wairua.

<span id="an_15:47">15:47</span> Ko te tangata tuatahi no te whenua, he
mea oneone: ko te tangata tuarua no te rangi.

<span id="an_15:48">15:48</span> Ko nga mea oneone rite tonu ki te mea
oneone; ko nga mea o te rangi rite tonu ki te mea o te rangi.

<span id="an_15:49">15:49</span> Na, kua mau nei ki a tatou te ahua o te
mea oneone, waihoki ka mau ano ki a tatou te ahua o to te rangi.

<span id="an_15:50">15:50</span> Ko taku korero tenei, e oku teina, e
kore e tau kia riro te rangatiratanga o te Atua i te kikokiko, i te
toto; e kore ano te piraukore e riro i te pirau.

<span id="an_15:51">15:51</span> ¶ Na, he mea huna tenei ka korerotia
nei e ahau ki a koutou. E kore tatou katoa e moe, engari e whakaahuatia
ketia tatou katoa;

<span id="an_15:52">15:52</span> E kore e aha, kimo kau te kanohi, i te
tetere whakamutunga: e tangi hoki te tetere whakamutunga: e tangi hoki
te tetere, a e whakaarahia nga tupapaku, he mea piraukore, a ka
whakaahuatia ketia tatou.

<span id="an_15:53">15:53</span> Kua takoto hoki te tikanga kia
kakahuria te piraukore e tenei pirau, kia kakahuria hoki te matekore e
tenei hanga matemate nei.

<span id="an_15:54">15:54</span> Heoi ka oti tenei pirau te whakakakahu
ki te piraukore, me tenei hanga matemate nei te whakakakahu ki te
matekore, ko reira rite ai te korero i tuhituhia, horomia ake te mate e
te wikitoria.

<span id="an_15:55">15:55</span> E te mate kei hea tou wero? E te reinga
kei hea tou wikitoria?

<span id="an_15:56">15:56</span> Ko te hara to te mate wero; na te ture
hoki i kaha ai te hara:

<span id="an_15:57">15:57</span> Ki te Atua ia te whakawhetai, nana nei
i homai te wikitoria ki a tatou, he meatanga na to tatou Ariki, na Ihu
Karaiti.

<span id="an_15:58">15:58</span> ¶ Heoi, e oku teina aroha, kia u, kei
taea te whakakorikori, kia hira te mahi ki te Ariki i nga wa katoa, e
matau ana hoki koutou, ehara i te maumau to koutou mauiui i roto i te
Ariki.

<span id="an_16:1">16:1</span> ¶ Na mo te kohikohi mo te hunga tapu,
peratia me taku i whakarite ai ki nga hahi o Karatia.

<span id="an_16:2">16:2</span> Hei te ra tuatahi o te wiki ka
whakatakoto ia tangata, ia tangata o koutou ki te taha tohu ai, kei te
ahua o te manaakitanga i a ia, kei waiho nga kohikohi mo te wa e tae atu
ai ahau.

<span id="an_16:3">16:3</span> A ka tae atu ahau, maku e tono te hunga e
whakapaingia ana e a koutou pukapuka hei mau i ta koutou aroha noa ki
Hiruharama.

<span id="an_16:4">16:4</span> A ki te tika kia haere atu ano hoki ahau,
ko matou tahi e haere.

<span id="an_16:5">16:5</span> ¶ Na ka haere atu ahau ki a koutou, ina
tika ahau ra Makeronia: e tika ana hoki ahau ra Makeronia.

<span id="an_16:6">16:6</span> A tera pea ahau e noho roa ki a koutou,
taka noa pea te hotoke, kia ai koutou hei arahi i ahau ki te wahi e
haere atu ai ahau.

<span id="an_16:7">16:7</span> E kore hoki ahau e pai kia titiro haere
noa ahau i a koutou aianei; e tumanako ana hoki ahau kia whakatau iho
ahau ki a koutou, ki te tukua e te Ariki.

<span id="an_16:8">16:8</span> Engari ka noho ahau ki Epeha taea noatia
te Petekoha;

<span id="an_16:9">16:9</span> Kua tuwhera mai nei he kuwaha rahi ki
ahau, he mahi nui, a tera ano te tokomaha o te hunga tautohe.

<span id="an_16:10">16:10</span> ¶ Na, ki te tae atu a Timoti, meinga
kia kaua ia e noho wehi i roto i a koutou: e mahi ana hoki ia i te mahi
a te Ariki, e penei ana me ahau nei:

<span id="an_16:11">16:11</span> Na reira kei whakahawea tetahi ki a ia;
engari ata arahina ia i runga i te rangimarie, kia haere mai ai ki ahau:
e tatari ana hoki ahau ki a ia, ratou ko nga teina.

<span id="an_16:12">16:12</span> Na, ko to tatou teina, ko Aporo, nui
atu taku tohe ki a ia kia haere atu ratou ko nga teina ki a koutou:
otira kihai rawa ia i pai kia haere atu i tenei wa: otira mana e haere
atu a te wa e watea ai.

<span id="an_16:13">16:13</span> ¶ Kia mataara, e tu i runga i te
whakapono, whakatane, kia kaha.

<span id="an_16:14">16:14</span> Kia meatia a koutou mea katoa i runga i
te aroha.

<span id="an_16:15">16:15</span> He tohe tenei naku ki a koutou, e oku
teina; e mohio ana koutou ki nga tangata o te whare o Tepana, ko te
matamua tera o Akaia, kua tuku ano i a ratou hei kaimahi mo te hunga
tapu;

<span id="an_16:16">16:16</span> Kia ngohengohe hoki koutou ki nga
tangata pera, ki te hunga katoa ano e mahi tahi ana, e uaua ana.

<span id="an_16:17">16:17</span> Hari tonu hoki ahau ki te haerenga mai
o Tepana, ratou ko Porotunatu, ko Akaiku: na ratou hoki i rite ai nga
mea i kore i a koutou.

<span id="an_16:18">16:18</span> I ora hoki i a ratou toku wairua, o
koutou hoki: na kia mohio koutou ki te hunga pera.

<span id="an_16:19">16:19</span> ¶ Tenei nga hahi o Ahia te oha atu nei
ki a koutou. He maha hoki nga mihi atu a Akuira raua ko Pirihiria i roto
i te Ariki, a te hahi hoki i to raua whare.

<span id="an_16:20">16:20</span> Tenei nga teina katoa te oha atu nei ki
a koutou. Oha atu ki a koutou ano, kei te kihi tapu.

<span id="an_16:21">16:21</span> Ko te oha tenei aku, a Paora, he mea na
toku ringa ake.

<span id="an_16:22">16:22</span> Ki te kore tetahi e aroha ki te Ariki,
kia waiho ia hei Anatema Maranata.

<span id="an_16:23">16:23</span> Kia tau te aroha noa o te Ariki, o Ihu
Karaiti, ki a koutou.

<span id="an_16:24">16:24</span> Hei a koutou katoa toku aroha i roto i
a Karaiti Ihu. Amine.

------------------------------------------------------------------------

[Next: 2 Corinthians](co2)
