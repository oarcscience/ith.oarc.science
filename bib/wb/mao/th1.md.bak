[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Maori Bible: 1 Thessalonians

<span id="an_1:1">1:1</span> ¶ Na Paora, na ratou ko Hirawanu, ko
Timoti, ki te hahi o te hunga o Teharonika i roto i te Atua Matua, i te
Ariki hoki, i a Ihu Karaiti: Kia tau te aroha noa ki a koutou me te
rangimarie.

<span id="an_1:2">1:2</span> ¶ Whakawhetai tonu matou ki te Atua i nga
wa katoa mo koutou katoa, me te whakahua i a koutou i a matou inoi;

<span id="an_1:3">1:3</span> Mau tonu to matou mahara ki ta koutou mahi
whakapono, ki te uaua o to koutou aroha, ki te u o te tumanako ki to
tatou Ariki, ki a Ihu Karaiti, i te aroaro o te Atua, ara o to tatou
Matua;

<span id="an_1:4">1:4</span> E mohio ana hoki matou, e nga teina e
arohaina nei e te Atua, ki to koutou whiriwhiringa.

<span id="an_1:5">1:5</span> Kihai hoki ta matou rongopai i tae atu ki a
koutou i runga i te kupu anake, engari i te kaha, i te Wairua Tapu, nui
atu hoki te u o te ngakau; pera ano me koutou e matau na ki to matou
ahua i roto i a koutou, he whakaaro ki a koutou.

<span id="an_1:6">1:6</span> ¶ A ka whai koutou i ta matou tauira, i ta
te Ariki hoki, i riro uaua atu na i a koutou te kupu, me te whakahari
ano ia a te Wairua Tapu.

<span id="an_1:7">1:7</span> No ka waiho koutou hei tauira ki te hunga
whakapono katoa o Makeronia, o Akaia.

<span id="an_1:8">1:8</span> I paku haere atu na hoki i a koutou te kupu
a te Ariki, ehara i te mea i Makeronia, i Akaia anake, engari i puta atu
to koutou whakapono ki te Atua ki nga wahi katoa; no reira kahore he
rawa e puaki ai tetahi kupu a matou.

<span id="an_1:9">1:9</span> Ko ratou nei hoki kei te korero mo matou,
mo to matou taenga atu ki a koutou, mo to koutou tahuritanga mai hoki i
nga whakapakoko ki te Atua, ki te mahi ki te Atua ora, ki te Atua pono;

<span id="an_1:10">1:10</span> Ki te tatari ano hoki ki tana Tama i te
rangi, i whakaarahia ake nei e ia i te hunga mate, ki a Ihu, e whakaora
nei i a tatou i te riri meake nei puta.

<span id="an_2:1">2:1</span> ¶ E matau ana hoki koutou, e oku teina, ki
to matou haerenga atu ki a koutou, ehara i te mea i kore tikanga;

<span id="an_2:2">2:2</span> Heoi mate ana matou i mua ra, tukinotia ana
i Piripai, e matau na koutou, otira maia tonu matou i roto i to tatou
Atua ki te korero i te rongopai o te Atua ki a koutou i roto i te uaua
nui.

<span id="an_2:3">2:3</span> Ko ta matou whakahauhau na hoki, ehara i te
mea na te tinihanga, na te poke ranei, ehara ano hoki i te mea
hangareka.

<span id="an_2:4">2:4</span> Engari, ka pai nei te Atua kia tukua ki a
matou te rongopai, ka pera ta matou korero; ehara i te mea kia
whakamanawarekatia te tangata, engari te Atua, e whakamatautau nei i o
tatou ngakau.

<span id="an_2:5">2:5</span> Kahore hoki matou i kitea e korero ana i te
kupu whakapati, e matau na ano hoki koutou, e huna ana ranei i te ngakau
apo; ko te Atua te kaititiro mai.

<span id="an_2:6">2:6</span> Kihai ano matou i rapu kororia i te
tangata, i a koutou ranei, i era atu ranei, ahakoa i tika matou, he
apotoro nei na te Karaiti, kia mea he tangata whai tikanga matou.

<span id="an_2:7">2:7</span> ¶ Engari i ngawari matou i waenganui i a
koutou, i rite ki te kaiatawhai e whakaahuru ana i ana tamariki ake.

<span id="an_2:8">2:8</span> Pera tonu to matou matenui ki a koutou,
ehara i te mea ko te rongopai anake o te Atua ta matou i pai ai kia
hoatu ki a koutou, engari ko o matou ake wairua, i te mea kua aroha nui
matou ki a koutou.

<span id="an_2:9">2:9</span> E mahara ana hoki koutou, e oku teina, ki
ta matou mahi, ki to matou mauiui: mahi ana matou i te po, i te ao, kei
taimaha ki tetahi o koutou, kauwhautia ana hoki e matou te rongopai o te
Atua ki a koutou.

<span id="an_2:10">2:10</span> Ko koutou nga kaititiro, ko te Atua hoki,
ki te tapu, ki te tika, ki te kore he o ta matou whakahaere ki a koutou
e whakapono na.

<span id="an_2:11">2:11</span> A e matau ana ano koutou ki ta matou mahi
ki tetahi, ki tetahi o koutou, pera i ta te matua ki ana tamariki ake,
te whakahauhau, te whakahihiri i a koutou, te tohutohu,

<span id="an_2:12">2:12</span> Mo ta koutou haere kia rite ki ta te
Atua, nana nei koutou i karanga ki tona rangatiratanga, ki tona kororia.

<span id="an_2:13">2:13</span> ¶ Mo konei matou ka whakawhetai tonu nei
ki te Atua, no te mea i to koutou tahuritanga ki te kupu a te Atua i
rongo ra koutou ki a matou, ehara i te mea he tahuri no koutou ki te
kupu tangata, engari ki te kupu a te Atua, ko ia pu na hoki ia e mah i
na i roto i a koutou, i te hunga e whakapono na.

<span id="an_2:14">2:14</span> Kua whai na hoki koutou, e oku teina, i
te tauria a nga hahi a te Atua i Huria i roto i a Karaiti Ihu: ko o
koutou matenga hoki i nga tangata o to koutou ake iwi kua rite ki o era
matenga i nga Hurai;

<span id="an_2:15">2:15</span> Na ratou hoki i whakamate te Ariki, a
Ihu, me nga poropiti, a i pana matou ki waho; kahore a ratou
whakamanawareka ki te Atua, a he hoariri ratou no nga tangata katoa.

<span id="an_2:16">2:16</span> E arai mai ana i a matou kei korero ki
nga tauiwi kia ora ai, he mea tenei e tutuki ai o ratou hara i nga wa
katoa; otira ka whakapaua rawatia te riri ki a ratou.

<span id="an_2:17">2:17</span> ¶ Ko matou ia, e oku teina, he iti nei te
wahi kua wehea mai nei matou i a koutou, ko nga tinana, kahore te
ngakau, hira rawa to matou takare kia kite i to koutou kanohi, nui atu
te hiahia.

<span id="an_2:18">2:18</span> No reira, i te whai kia tae atu ki a
koutou, ko ahau, ko Paora, i tuatahi, a i tuarua; heoi na Hatana matou i
whakaware.

<span id="an_2:19">2:19</span> He aha hoki ta matou e tumanako atu ai, e
hari ai, he aha oti te karauna e whakamanamana ai matou? He teka ianei
ko koutou i te aroaro o to tatou Ariki, o Ihu Karaiti, a tona taenga
mai?

<span id="an_2:20">2:20</span> Ko koutou hoki to matou kororia, to matou
hari.

<span id="an_3:1">3:1</span> ¶ Na, i te kore e taea te ngakau te pehi
tonu, i pai matou kia mahue ko matou anake i Atene.

<span id="an_3:2">3:2</span> A tonoa ana e matou a Timoti, to matou
teina, he minita na te Atua, he hoa mahi no matou ki te rongopai o te
Karaiti, hei whakau i a koutou, hei korero whakamarie ki a koutou mo nga
mea o to koutou whakapono.

<span id="an_3:3">3:3</span> Kei whakangaueuetia tetahi e enei
tukinotanga: e matau ana ano hoki koutou he mea momotu ke tatou mo tenei
mea.

<span id="an_3:4">3:4</span> I a matou hoki e noho ana i a koutou, i
korero wawe ano matou ki a koutou, tera tatou e tukinotia; ko ia ano
tenei, ka matau nei koutou.

<span id="an_3:5">3:5</span> Na reira i te mea te taea toku ngakau te
pehi tonu, ka tono tangata atu ahau kia mohio ai ahau ki to koutou
whakapono, kei whakawaia pea koutou e te kaiwhakawai, a maumau kau ta
matou mahi.

<span id="an_3:6">3:6</span> ¶ Tena ko tenei, ka tae mai nei a Timoti ki
a matou i a koutou, ka pai hoki tana korero ki a matou mo to koutou
whakapono, mo to koutou aroha, mo koutou hoki e whai mahara pai ana ki a
matou i nga wa katoa, e hiahia ana kia kite i a matou, he pera ano me to
matou ki a koutou;

<span id="an_3:7">3:7</span> Na kua whai whakamarietanga matou i a
koutou, e oku teina, i o matou tukinotanga katoa, i o matou matenga, he
mea na to koutou whakapono.

<span id="an_3:8">3:8</span> Ko to matou ora nei hoki tenei, ara kia tu
tonu koutou i runga i te Ariki.

<span id="an_3:9">3:9</span> Me aha hoki he whakawhetai ma matou ki te
Atua mo koutou, mo nga hari katoa e hari nei matou ki a koutou, i te
aroaro o to tatou Atua?

<span id="an_3:10">3:10</span> Nui atu ta matou inoi i te po, i te ao,
kia kite i o koutou kanohi, kia whakaotia ano hoki e matou nga whai o to
koutou whakapono i hapa.

<span id="an_3:11">3:11</span> ¶ Na, ma te Atua ake ano, ara ma to tatou
Matua, ma to tatou Ariki hoki, ma Ihu Karaiti, e whakatika to matou ara
ki a koutou.

<span id="an_3:12">3:12</span> Ma te Ariki ano hoki e mea kia nui, kia
hira to koutou aroha tetahi, ki tetahi, ki nga tangata katoa hoki, kia
penei ano me to matou ki a koutou.

<span id="an_3:13">3:13</span> Kia whakaukia ai o koutou ngakau he mea
kahore he he i runga i te tapu i te aroaro o te Atua, o to tatou Matua,
i te taenga mai o to tatou Ariki, o Ihu Karaiti, ratou ko tana hunga
tapu katoa.

<span id="an_4:1">4:1</span> ¶ Heoi, e oku teina, he mea tenei na matou,
he whakahau ki a koutou i roto i te Ariki, i a Ihu, kua riro atu na hoki
ta matou i a koutou, a e meinga na hoki e koutou, ara te tikanga mo ta
koutou haere, mo ta koutou whakamanawareka atu ki te Atua, n a, kia tino
hira rawa tera a koutou.

<span id="an_4:2">4:2</span> E matau ana hoki koutou ki nga tikanga i
whakatakotoria atu e matou ki a koutou i roto i te Ariki, i a Ihu.

<span id="an_4:3">4:3</span> Ko ta te Atua hoki tenei e pai ai, ara ko
to koutou whakatapunga, kia mawehe koutou i te moepuku.

<span id="an_4:4">4:4</span> Kia matau koutou katoa ki tona tinana, ki
tona tinana, kia mau i runga i te tapu, i te honore.

<span id="an_4:5">4:5</span> Kaua i runga i te toronga o te hiahia, kei
rite ki nga tauiwi kahore nei e matau ki te Atua.

<span id="an_4:6">4:6</span> Kia kaua tetahi e tinihanga, e whakapati i
te mea a tona teina; no te mea ko te Ariki te kairapu utu mo era mahi
katoa; ko ta matou hoki ia i korero ai i mua, i whakaatu atu ai ki a
koutou.

<span id="an_4:7">4:7</span> Kihai hoki tatou i karangatia e te Atua ki
te poke, engari ki te tapu.

<span id="an_4:8">4:8</span> Na, ko te tangata e whakakorekore ana,
ehara tana i te whakakorekore ki te tangata, engari ki te Atua, nana nei
i homai tona Wairua Tapu ki a tatou.

<span id="an_4:9">4:9</span> ¶ Ko te aroha ia ki nga teina, kahore a
koutou mea e tuhituhi atu ai ahau ki a koutou; he mea whakaako hoki
koutou na ano e te Atua ki te aroha tetahi ki tetahi.

<span id="an_4:10">4:10</span> Ko ta koutou hoki tena e mea na ki nga
teina katoa a puta noa i Makeronia. Heoi he whakahau ano tenei na matou
ki a koutou, e oku teina, kia hira rawa tena a koutou.

<span id="an_4:11">4:11</span> Me whai hoki kia ata noho, kia mahi i a
koutou na ake mahi, kia mahi ko o koutou ringaringa, kia rite ki ta
matou i ako ai ki a koutou;

<span id="an_4:12">4:12</span> Kia ataahua ai ta koutou haere ki te
hunga o waho, kia kaua ai e hapa tetahi mea.

<span id="an_4:13">4:13</span> ¶ E kore ia matou e pai, e oku teina, kia
kuware koutou ki te hunga kua moe, kei koingo koutou, kei pera me era
atu kahore nei o ratou tumanakotanga atu.

<span id="an_4:14">4:14</span> Ki te whakapono hoki tatou kua mate a
Ihu, kua ara ake ano, waihoki ko te hunga e moe ana i roto i a Ihu, ka
arahina tahitia mai ratou me ia e te Atua.

<span id="an_4:15">4:15</span> Ko ta matou korero hoki tenei ki a
koutou, he mea ki mai na te Ariki, ko tatou, ko te hunga kua mahue ki te
ora, ki te taenga mai o te Ariki, e kore e pahika atu ki mua o te hunga
kua moe.

<span id="an_4:16">4:16</span> No te mea ko te Ariki pu ano e heke iho i
te rangi me te karanga, me te reo o te tino anahera, me te tetere a te
Atua; a ko te hunga kua mate i roto i a te Karaiti e ara i mua.

<span id="an_4:17">4:17</span> Ko reira tatou, te hunga kua mahue ki te
ora, kahakina ngatahitia atu ai me ratou i runga i nga kapua, ki te
whakatau ki te Ariki i te rangi: na ka noho tonu tatou ki te Ariki.

<span id="an_4:18">4:18</span> Na, he kupu enei hei whakamarie ma koutou
tetahi i tetahi.

<span id="an_5:1">5:1</span> ¶ Ko nga wa ia me nga taima, e oku teina,
kahore he take e tuhituhi atu ai ahau ki a koutou.

<span id="an_5:2">5:2</span> E matau pu ana hoki koutou, tera e haere
mai te ra o te Ariki, ano he tahae i te po.

<span id="an_5:3">5:3</span> I a ratou hoki e ki ana, he rangimarie, he
ora; ko reira te mate huaki tata ai ki a ratou, ka pera me te mamae ki
te wahine hapu, e kore hoki ratou e mawhiti.

<span id="an_5:4">5:4</span> Ko koutou ia, e oku teina, kahore i roto i
te pouri, e rite ai ki ta te tahae te hopu a taua ra i a koutou.

<span id="an_5:5">5:5</span> He tama koutou katoa no te marama, he tama
no te ra: ehara tatou i te po, ehara i te pouri.

<span id="an_5:6">5:6</span> ¶ Heoi aua tatou e moe, kei pera me era
atu; engari kia mataara tatou, kia whai whakaaro.

<span id="an_5:7">5:7</span> Ko te hunga hoki e moe ana, e moe ana i te
po; ko te hunga e haurangi ana, e haurangi ana i te po.

<span id="an_5:8">5:8</span> Kia whai whakaaro tatou, ko tatou nei te
hunga o te ra, kia kakahuria iho te whakapono me te aroha hei pukupuku;
hei potae hoki, ko te tumanako atu ki te ora.

<span id="an_5:9">5:9</span> Kihai hoki tatou i meinga e te Atua mo te
riri, engari kia whiwhi ai ki te ora ma roto i to tatou Ariki, i a Ihu
Karaiti;

<span id="an_5:10">5:10</span> I mate nei mo tatou, ahakoa tatou
mataara, moe ranei, kia ora tahi ai me ia.

<span id="an_5:11">5:11</span> ¶ Na, whakamarie koutou tetahi i tetahi,
hanga hoki te pai o tetahi e tetahi, peratia me ta koutou e mea mai na.

<span id="an_5:12">5:12</span> He mea ia tenei na matou ki a koutou, e
oku teina, kia matau ki te hunga e mahi ana i roto i a koutou, e
tohutohu ana i a koutou i roto i te Ariki, e whakatupato ana i a koutou;

<span id="an_5:13">5:13</span> Kia nui whakaharahara ano o koutou
whakaaro ki a ratou i runga i te aroha, me whakaaro ki ta ratou mahi.
Kia mau ta koutou rongo ki a koutou ano.

<span id="an_5:14">5:14</span> Na ko ta matou whakahau tenei ki a
koutou, e oku teina, whakatupatoria te hunga whakakeke, whakamarietia te
hunga ngakau rahirahi, tautokona ake te hunga ngoikore, kia manawanui ki
nga tangata katoa.

<span id="an_5:15">5:15</span> Kia tupato kei hoatu he kino mo te kino e
tetahi ki tetahi; engari i nga wa katoa whaia he pai mo tetahi, mo
tetahi, mo nga tangata katoa ano hoki.

<span id="an_5:16">5:16</span> ¶ Kia hari i nga wa katoa.

<span id="an_5:17">5:17</span> Kei whakamutua te inoi.

<span id="an_5:18">5:18</span> I nga mea katoa me whakawhetai atu; ko ta
te Atua hoki tenei i pai ai i roto i a Karaiti Ihu hei mahi ma koutou,

<span id="an_5:19">5:19</span> Kei tineia te Wairua.

<span id="an_5:20">5:20</span> Kaua e whakahawea atu ki nga
poropititanga.

<span id="an_5:21">5:21</span> Whakamatautauria nga mea katoa; kia u ki
te pai;

<span id="an_5:22">5:22</span> Mawehe atu i nga ahua katoa o te kino.

<span id="an_5:23">5:23</span> ¶ A ma te Atua pu ano o te rangimarie e
tino whakatapu rawa koutou: kia tiakina hoki o koutou wairua, o koutou
ngakau, o koutou tinana, kia toitu, kia hekore, i te taenga mai o to
tatou Ariki, o Ihu karaiti.

<span id="an_5:24">5:24</span> He pono te kaikaranga i a koutou, mana
ano hoki e whakaoti.

<span id="an_5:25">5:25</span> E oku teina, inoi mo matou.

<span id="an_5:26">5:26</span> Oha atu ki nga teina katoa, hei te kihi
tapu.

<span id="an_5:27">5:27</span> He tohe atu tenei naku ki a koutou i
runga i te Ariki, kia korerotia tenei pukapuka ki nga teina tapu katoa.

<span id="an_5:28">5:28</span> Kia tau ki a koutou te aroha noa o to
tatou Ariki, o Ihu Karaiti. Amine.

------------------------------------------------------------------------

[Next: 2 Thessalonians](th2.md)
