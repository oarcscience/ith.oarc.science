<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Romans</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="act.htm">Previous</A>&nbsp;
<A HREF="co1.htm">Next</A>&nbsp;
</CENTER>
<HR>
</p> <h3 align="center" align="center">Maori Bible: Romans</h3> 
<p><A NAME="an_1:1">1:1</A>&nbsp;&#182; Na Paora, na te pononga a Ihu Karaiti, i karangatia hei apotoro, i motuhia ki te rongopai a te Atua,</p> 
<p><A NAME="an_1:2">1:2</A>&nbsp;I korerotia ra e ia i mua, ara e ana poropiti i roto i nga karaipiture tapu,</p> 
<p><A NAME="an_1:3">1:3</A>&nbsp;Mo tana Tama, i whanau nei he uri no Rawiri, no te wahi ki te kikokiko;</p> 
<p><A NAME="an_1:4">1:4</A>&nbsp;I whakapuakina mai nei ko te Tama a te Atua i runga i te kaha, i runga i ta te wairua o te tapu, i te mea ka whakaarahia i te hunga mate; ara a Ihu Karaiti, to tatou Ariki,</p> 
<p><A NAME="an_1:5">1:5</A>&nbsp;Nana nei matou i whiwhi ai ki te aroha noa, ki te mahi apotoro, kia ngohengohe ai, kia whakapono ai nga iwi katoa, hei mea mo tona ingoa:</p> 
<p><A NAME="an_1:6">1:6</A>&nbsp;No ratou nei hoki koutou, he mea karanga hei hunga mo Ihu Karaiti:</p> 
<p><A NAME="an_1:7">1:7</A>&nbsp;Ki te hunga katoa i Roma, e arohaina nei e te Atua, ka oti nei te te karanga hei hunga tapu: Kia tau ki a koutou te aroha noa me te rangimarie, he mea na te Atua, na to tatou Matua, na te Ariki hoki, na Ihu Karaiti.</p> 
<p><A NAME="an_1:8">1:8</A>&nbsp;&#182; Ko taku mea tuatahi, he whakawhetai ki toku Atua i roto i a Ihu Karaiti mo koutou katoa, no te mea e korerotia ana to koutou whakapono i te ao katoa.</p> 
<p><A NAME="an_1:9">1:9</A>&nbsp;Ko te Atua, e mahi nei toku wairua ki a ia i roto i te rongopai o tana Tama, hei kaiwhakaatu moku, mo te mau tonu o taku whakahuahua i a koutou, a i aku karakiatanga i nga wa katoa,</p> 
<p><A NAME="an_1:10">1:10</A>&nbsp;E inoi ana me kore e pai te Atua kia whakatikaia taku haere atu ki a koutou.</p> 
<p><A NAME="an_1:11">1:11</A>&nbsp;Nui atu hoki toku hiahia kia kite i a koutou, kia whakawhiwhi ai ahau i a koutou ki tetahi mea homai, he mea wairua, kia whakaungia ai koutou;</p> 
<p><A NAME="an_1:12">1:12</A>&nbsp;Ara kia ora ngatahi o tatou ngakau, toku i to koutou whakapono, o koutou i toku.</p> 
<p><A NAME="an_1:13">1:13</A>&nbsp;Na e kore ahau e pai, e oku teina, kia ngaro i a koutou te maha o aku meatanga kia haere atu ki a koutou, heoi araia mai ana ahau, a mohoa noa nei, kia whiwhi ai ahau ki tetahi hua i roto i a koutou hoki, kia pera me te mea i era atu tauiwi.</p> 
<p><A NAME="an_1:14">1:14</A>&nbsp;He nama kei runga i ahau na nga Kariki, a na nga Tautangata, na te hunga mohio, a na te hunga whakaarokore.</p> 
<p><A NAME="an_1:15">1:15</A>&nbsp;Na reira e ngakau nui ana ahau kia whakapaua taku ki te kauwhau hoki i te rongopai ki a koutou i Roma.</p> 
<p><A NAME="an_1:16">1:16</A>&nbsp;&#182; Kahore hoki oku whakama ki te rongopai: ko te kaha hoki ia o te Atua hei whakaora mo nga tangata katoa e whakapono ana; mo te Hurai ki mua, mo te Kariki ano hoki.</p> 
<p><A NAME="an_1:17">1:17</A>&nbsp;A kei reira e whakakitea ana ta te Atua tika, he mea no te whakapono ki te whakapono: kua oti nei hoki te tuhituhi, ma te whakapono e ora ai te tangata tika.</p> 
<p><A NAME="an_1:18">1:18</A>&nbsp;E whakakitea iho ana hoki i te rangi to te Atua riri ki nga karakiakoretanga katoa, ki nga he o nga tangata e pehi ana i te pono i runga i te he;</p> 
<p><A NAME="an_1:19">1:19</A>&nbsp;&#182; Kei roto nei i a ratou e marama ana nga mea o te Atua e taea te mohio; kua whakamaramatia hoki e te Atua ki a ratou.</p> 
<p><A NAME="an_1:20">1:20</A>&nbsp;E kitea nuitia ana hoki nga mea ona, kahore nei i kitea, no te hanganga iho ra o te ao, e mohiotia ana ki nga mea i hanga, ara tona kaha mau tonu, me tona atuatanga; kia kore ai he kupu whakahoki ma ratou:</p> 
<p><A NAME="an_1:21">1:21</A>&nbsp;I a ratou hoki e matau ana ki te Atua, kihai ratou i whakakororia i a ia hei Atua, kihai hoki i whakawhetai; heoi kua kuware o ratou whakaaro, a whakapouritia ana to ratou ngakau pohehe.</p> 
<p><A NAME="an_1:22">1:22</A>&nbsp;I a ratou e mea ana he mohio ratou, na ka wairangi,</p> 
<p><A NAME="an_1:23">1:23</A>&nbsp;A whakaputaia ketia ake te kororia o te Atua e kore nei e pirau, kia rite ki te ahua o te tangata pirau noa, o nga manu hoki, o nga kararehe waewae wha, o nga mea ngokingoki.</p> 
<p><A NAME="an_1:24">1:24</A>&nbsp;Koia ratou i tukua ai e te Atua ki te mahi poke, i runga i nga hiahia o o ratou ngakau, kia whakatutuatia iho ai o ratou tinana e ratou ano, to tetahi e tetahi:</p> 
<p><A NAME="an_1:25">1:25</A>&nbsp;I te mea kua whakawhiti ratou i to te Atua pono mo te teka, a karakia ana, mahi ana ki te mea hanga, kapea ake te Kaihanga, ko ia nei te whakapaingia ake ake. Amine.</p> 
<p><A NAME="an_1:26">1:26</A>&nbsp;Koia ratou i tukua ai e te Atua ki nga hiahia tutua: ko a ratou wahine hoki, mahue ake i a ratou te tikanga maori, kei te ngau ke noa atu:</p> 
<p><A NAME="an_1:27">1:27</A>&nbsp;Me nga tane ano, whakarerea ake e ratou te tikanga maori ki te wahine, ano he ahi te kanga o to ratou hiahia ki a ratou ano; nga tane ki nga tane, mahi ai i te mea whakama, me te whiwhi ano ki te utu e rite ana mo to ratou ngaunga ketanga.</p> 
<p><A NAME="an_1:28">1:28</A>&nbsp;A i a ratou kihai nei i pai kia mau tonu te Atua ki o ratou mahara, tukua ana ratou e te Atua ki te hinengaro he, kia mahia nga mea kahore e tau kia mahia.</p> 
<p><A NAME="an_1:29">1:29</A>&nbsp;Ki tonu ratou i nga mahi he katoa, i te kino, i te apo, i te mauahara; whawhao rawa i te hae, i te kohuru, i te totohe, i te hianga, i te whanoke; he hunga kohumuhumu,</p> 
<p><A NAME="an_1:30">1:30</A>&nbsp;He hunga ngautuara, kino ki te Atua, he hunga whakahihi, whakakake, whakapehapeha, he kaitito i nga mea kino, e turi ana ki nga matua,</p> 
<p><A NAME="an_1:31">1:31</A>&nbsp;Kahore o ratou matauranga, he hunga kupu taka, kahore nei he aroha, kahore e tohu tangata:</p> 
<p><A NAME="an_1:32">1:32</A>&nbsp;Ahakoa e matau ana ano ratou ki ta te Atua tikanga, he tika te mate mo nga kaimahi i enei mea, heoi ka mahi tonu ratou i aua mea me te whakaae hoki ki te hunga e pera ana te mahi.</p> 
<p><A NAME="an_2:1">2:1</A>&nbsp;&#182; Na kahore he kupu whakahoki mau, e koe, e te tangata e whakahe ana: i a koe hoki e whakahe na i tera, e whakatau ana koe i te he ki a koe ano; kei te mahi hoki koe, te kaiwhakahe, i aua mea na ano.</p> 
<p><A NAME="an_2:2">2:2</A>&nbsp;Na e matau ana tatou kei runga i te pono te whakahenga a te Atua mo nga kaimahi i aua mea.</p> 
<p><A NAME="an_2:3">2:3</A>&nbsp;Ko tou whakaaro ranei tenei, e te tangata e whakahe ana ki nga kaimahi i aua mea, e mahi na ano koe i aua mea, ko koe e ora i ta te Atua whakahe?</p> 
<p><A NAME="an_2:4">2:4</A>&nbsp;E whakahawea ana ranei koe ki nga rawa o tona ngawari, o tana tikanga mahaki, o tona manawanui, e ranea tonu nei; te mahara ko te ngawari o te Atua hei arahi i a koe ki te ripeneta?</p> 
<p><A NAME="an_2:5">2:5</A>&nbsp;Heoi pakeke tonu koe, kahore e ripeneta tou ngakau, e puranga ana koe i te riri mou, mo te ra o te riri, o te whakakitenga mai ano i ta te Atua whakawakanga tika;</p> 
<p><A NAME="an_2:6">2:6</A>&nbsp;Mana e homai ki tetahi, ki tetahi, kia rite ki a ratou mahi:</p> 
<p><A NAME="an_2:7">2:7</A>&nbsp;Ki te hunga e whai ana ki te kororia, ki te honore, ki te piraukore, me te mau ano ki te mahi pai, he ora tonu:</p> 
<p><A NAME="an_2:8">2:8</A>&nbsp;Ki te hunga ia e totohe ana, e turi ana ki te pono, e whakarongo ana hoki ki te he, he riri, he aritarita,</p> 
<p><A NAME="an_2:9">2:9</A>&nbsp;He pawera, he raru, mo nga wairua tangata katoa e mahi ana i te kino, mo te Hurai ki mua, mo te Kariki ano hoki:</p> 
<p><A NAME="an_2:10">2:10</A>&nbsp;He kororia ia, he honore, he rangimarie, mo nga tangata katoa e mahi ana i te pai, mo te Hurai ki mua, mo te Kariki ano hoki:</p> 
<p><A NAME="an_2:11">2:11</A>&nbsp;Kahore hoki a te Atua whakapai kanohi.</p> 
<p><A NAME="an_2:12">2:12</A>&nbsp;Ko te hunga hoki i hara turekore, ka ngaro turekore ano hoki: me te hunga i hara i runga i te ture, kei te ture ano he whakahe mo ratou;</p> 
<p><A NAME="an_2:13">2:13</A>&nbsp;He teka hoki ko nga kaiwhakarongo o te ture e tika ki ta te Atua; engari ko nga kaimahi o te ture e whakatikaia.</p> 
<p><A NAME="an_2:14">2:14</A>&nbsp;I te mea hoki e mahia maoritia ana nga mea o te ture e nga Tauiwi, kahore nei o ratou ture, ko enei, kahore nei o ratou ture, hei ture ki a ratou ano:</p> 
<p><A NAME="an_2:15">2:15</A>&nbsp;I te mea ka whakakite ratou i te mahi a te ture, he mea tuhituhi ki o ratou ngakau, me te whakaae tahi ano o ratou hinengaro, ko o ratou whakaaro kei te whakahehe, kei te whakatikatika ranei i a ratou;</p> 
<p><A NAME="an_2:16">2:16</A>&nbsp;I te ra e whakawa ai te Atua i nga mea ngaro a nga tangata, he mea whakarite tonu ki taku rongopai, he meatanga na Ihu Karaiti.</p> 
<p><A NAME="an_2:17">2:17</A>&nbsp;&#182; Otira, mehemea e tapaina ana koe he Hurai, a, e whakawhirinaki ana koe ki te ture, e whakamanamana ana ki te Atua,</p> 
<p><A NAME="an_2:18">2:18</A>&nbsp;A, e mohio ana ki tana e pai ai, a e kitea ana e koe nga mea e tino pai ana, he mea whakaako hoki koe na te ture,</p> 
<p><A NAME="an_2:19">2:19</A>&nbsp;A, e u ana tou whakaaro, ko koe hei kaiarahi mo nga matapo, hei marama mo te hunga i roto i te pouri,</p> 
<p><A NAME="an_2:20">2:20</A>&nbsp;Hei kaiwhakatikatika mo nga kuware, hei kaiwhakaako mo nga kohungahunga; kei a koe hoki te ahua o te matauranga, o te pono i runga i te ture;</p> 
<p><A NAME="an_2:21">2:21</A>&nbsp;he kaiwhakaako koe i tera atu, e kore ianei koe e whakaako i a koe ano? e kauwhau na koe kia kaua e tahae, e tahae ana ranei koe?</p> 
<p><A NAME="an_2:22">2:22</A>&nbsp;A koe e mea na, Kaua e puremu, e puremu ana ranei koe? a koe e whakarihariha na ki nga whakapakoko, e tahae ana ranei koe i nga mea o nga temepara?</p> 
<p><A NAME="an_2:23">2:23</A>&nbsp;A koe e whakamanamana na ki te ture, kei te whakaiti ranei koe i te Atua i te mea ka takahi koe i te ture?</p> 
<p><A NAME="an_2:24">2:24</A>&nbsp;Na koutou hoki i kohukohua ai te ingoa o te Atua i roto i nga Tauiwi, i peratia ai me te mea kua oti te tuhituhi.</p> 
<p><A NAME="an_2:25">2:25</A>&nbsp;E whai tikanga ana hoki te kotinga, ki te mahia e koe te ture: tena ki te takahi koe i te ture, ka riro tou kotinga hei kotingakore.</p> 
<p><A NAME="an_2:26">2:26</A>&nbsp;Na ki te mau i te kotingakore nga tikanga o te ture, e kore ianei tona kotingakore e kiia hei kotinga?</p> 
<p><A NAME="an_2:27">2:27</A>&nbsp;A, ki te rite te ture i te mea kihai i kotia maoritia, e kore ianei ia e whakahe i a koe, e whiwhi na ki te kupu tuhituhi me te kotinga, i a koe e takahi na i te ture?</p> 
<p><A NAME="an_2:28">2:28</A>&nbsp;Ehara hoki i te Hurai te mea ko waho noa iho tona ahua Hurai; ehara ano i te kotinga te mea no waho, no te kikokiko.</p> 
<p><A NAME="an_2:29">2:29</A>&nbsp;Engari he Hurai ia, no roto tona ahua Hurai; a ko te kotinga, no te ngakau, he mea wairua, he teka na te kupu tuhituhi; ehara hoki i te mea e whakamoemititia ana e te tangata, engari e te Atua.</p> 
<p><A NAME="an_3:1">3:1</A>&nbsp;&#182; Ha, he aha ra te painga i hua ki te Hurai? he aha te rawa o te kotinga?</p> 
<p><A NAME="an_3:2">3:2</A>&nbsp;He nui ra i nga mea katoa: Ko te tuatahi, kua akona ratou ki nga kupu a te Atua.</p> 
<p><A NAME="an_3:3">3:3</A>&nbsp;Ka pehea, mehemea kahore he whakapono o etahi? e taka ranei to te Atua pono i to ratou whakaponokore?</p> 
<p><A NAME="an_3:4">3:4</A>&nbsp;Kahore rapea: engari ko te Atua kia kitea he pono, ko nga tangata katoa he teka kau; ko te mea hoki ia i tuhituhia, Kia tika ai tau i tau korerotanga, kia puta ai tau ina whakawakia koe.</p> 
<p><A NAME="an_3:5">3:5</A>&nbsp;Ha, ki te mea na to tatou he i kitea nuitia ai to te Atua tika, me pehea he kupu ma tatou? E he ana ranei te Atua i a ia e whakapa ana i te riri? he kupu tangata tenei naku:</p> 
<p><A NAME="an_3:6">3:6</A>&nbsp;Kahore rapea: penei me pehea te Atua e whakawa ai i te ao?</p> 
<p><A NAME="an_3:7">3:7</A>&nbsp;Na ki te mea na toku teka i hira rawa ai to te Atua pono hei kororia mona; he aha ahau i whakahengia tonutia ai ano hei tangata hara?</p> 
<p><A NAME="an_3:8">3:8</A>&nbsp;He aha hoki te penei ai, a ko te kupu whakapae teka tenei mo matou, a ki ta etahi ko ta matou kupu tenei, Tatou ka mahi i te kino, kia puta ai he pai? tika tonu te tau o te he ki a ratou.</p> 
<p><A NAME="an_3:9">3:9</A>&nbsp;He aha koia? he pai ake ranei to matou wahi i to ratou? Kahore ra hoki: kua oti hoki te whakapa e matou i mua he he ki nga Hurai, ki nga Kariki, kei raro katoa ratou i te hara;</p> 
<p><A NAME="an_3:10">3:10</A>&nbsp;Ko te mea hoki ia i tuhituhia, Kahore he tangata tika, kahore kia kotahi:</p> 
<p><A NAME="an_3:11">3:11</A>&nbsp;Kahore he tangata e matau ana, kahore he tangata e rapu ana i te Atua;</p> 
<p><A NAME="an_3:12">3:12</A>&nbsp;Kua peka ke ratou katoa, kua kino ngatahi: kahore he tangata e mahi ana i te pai, kahore rawa kia kotahi.</p> 
<p><A NAME="an_3:13">3:13</A>&nbsp;He urupa puare noa to ratou korokoro; e patipati ana o ratou arero; kei roto i o ratou ngutu te wai whakamate o nga nakahi:</p> 
<p><A NAME="an_3:14">3:14</A>&nbsp;Ki tonu o ratou mangai i te kanga, i te nanakia:</p> 
<p><A NAME="an_3:15">3:15</A>&nbsp;Ko o ratou waewae, hohoro tonu ki te whakaheke toto:</p> 
<p><A NAME="an_3:16">3:16</A>&nbsp;He whakangaro, he ngakau pouri, kei o ratou ara:</p> 
<p><A NAME="an_3:17">3:17</A>&nbsp;Kahore hoki ratou i mohio ki te ara o te rangimarie:</p> 
<p><A NAME="an_3:18">3:18</A>&nbsp;Kahore he wehi o te Atua i mua i o ratou kanohi.</p> 
<p><A NAME="an_3:19">3:19</A>&nbsp;&#182; Na, e matau ana tatou ki nga kupu o te ture, e korero ana ki te hunga i te ture, kia kopia ai nga mangai katoa, kia whakawakia ai te ao katoa e te Atua.</p> 
<p><A NAME="an_3:20">3:20</A>&nbsp;No te mea kahore he mahi o te ture e tika ai tetahi kikokiko i tona aroaro: ma roto mai i te ture te matauranga ki te hara.</p> 
<p><A NAME="an_3:21">3:21</A>&nbsp;Otiia kua whakakitea inaianei he tika a te Atua, motu ke i te ture, he mea whakaatu na te ture, na nga poropiti;</p> 
<p><A NAME="an_3:22">3:22</A>&nbsp;Ara ko te tika a te Atua e na runga mai ana i te whakapono ki a Ihu Karaiti ki te hunga katoa e whakapono ana: kahore hoki he pokanga ketanga:</p> 
<p><A NAME="an_3:23">3:23</A>&nbsp;Kua hara katoa hoki, a kahore e taea e ratou te kororia o te Atua;</p> 
<p><A NAME="an_3:24">3:24</A>&nbsp;He mea whakatika utukore na tona aroha noa, i runga i ta Karaiti Ihu hokonga:</p> 
<p><A NAME="an_3:25">3:25</A>&nbsp;Ko ia hoki ta te Atua i whakaari ai hei whakamarie, i runga i te whakapono, he mea na ona toto; kia whakakitea ai tona tika, i te mea ka whakapahemotia atu nga hara o mua, he mea hoki na te manawanui o te Atua;</p> 
<p><A NAME="an_3:26">3:26</A>&nbsp;Hei whakakite i tona tika i tenei wa nei ano: he mea kia tika ai ia ano, me te kaiwhakatika i te tangata e whakapono ana ki a Ihu.</p> 
<p><A NAME="an_3:27">3:27</A>&nbsp;Na, kei hea te whakamanamana? Kua araia atu. E tehea ritenga ture? e to nga mahi? Kahore: engari e te ture o te whakapono.</p> 
<p><A NAME="an_3:28">3:28</A>&nbsp;Koia matou ka mea ai, kei te whakapono he tika mo te tangata, motu ke i nga mahi o te ture.</p> 
<p><A NAME="an_3:29">3:29</A>&nbsp;Ko te Atua oti te Atua o nga Hurai anake? ehara ranei ia i te Atua o nga tauiwi hoki? Ae ra, o nga tauiwi ano hoki:</p> 
<p><A NAME="an_3:30">3:30</A>&nbsp;Ki te mea ia he kotahi te Atua, a mana e whakatika te kotinga i runga i te whakapono, me te kotingakore ina whakapono.</p> 
<p><A NAME="an_3:31">3:31</A>&nbsp;E taka ranei te ture i ta matou, ara i te whakapono? Kahore rapea: engari na ta matou i u ai te ture.</p> 
<p><A NAME="an_4:1">4:1</A>&nbsp;&#182; He aha ra, ki ta tatou, te mea i riro i a Aperahama, i to tatou tupuna i runga i te kikokiko?</p> 
<p><A NAME="an_4:2">4:2</A>&nbsp;Mehemea hoki na nga mahi i tika ai a Aperahama, he mea tana e whakamanamana ai ia; otira kahore ki te Atua.</p> 
<p><A NAME="an_4:3">4:3</A>&nbsp;E pehea ana oti ta te karaipiture? I whakapono a Aperahama ki te Atua, a whakairia ana hei tika mona.</p> 
<p><A NAME="an_4:4">4:4</A>&nbsp;Na he tangata e mahi ana, e kore e kiia te utu mona he mea aroha noa, engari he mea mo tana.</p> 
<p><A NAME="an_4:5">4:5</A>&nbsp;Otira ko te tangata kahore e mahi, engari e whakapono ana ki te kaiwhakatika i te tangata karakiakore, ka whakairia tona whakapono hei tika mona.</p> 
<p><A NAME="an_4:6">4:6</A>&nbsp;Pera hoki me ta Rawiri korero i te manaaki ki te tangata, ka whakairia nei e te Atua he tika ki a ia, motu ke i nga mahi,</p> 
<p><A NAME="an_4:7">4:7</A>&nbsp;I ki ai ia, Ka hari te hunga kua oti a ratou mahi tutu te muru, o ratou hara te hipoki:</p> 
<p><A NAME="an_4:8">4:8</A>&nbsp;Ka hari te tangata e kore nei e whakairia e te Ariki he hara ki a ia.</p> 
<p><A NAME="an_4:9">4:9</A>&nbsp;&#182; E korerotia ana ranei tenei haringa mo te kotinga, mo te kotingakore ano ranei? e mea ana hoki tatou, I whakairia tona whakapono hei tika mo Aperahama.</p> 
<p><A NAME="an_4:10">4:10</A>&nbsp;He pehea ra te whakairinga? i a ia i te kotinga, i te kotingakore ranei? He teka i a ia i te kotinga, engari i te kotingakore:</p> 
<p><A NAME="an_4:11">4:11</A>&nbsp;A riro ana i a ia te kotinga hei tohu, hei hiri mo te tika o tona whakapono, i a ia i te kotingakore: kia waiho ai ia hei matua ki te hunga katoa e whakapono ana, ahakoa kahore ratou i kotia, kia whakairia ai te tika ki a ratou;</p> 
<p><A NAME="an_4:12">4:12</A>&nbsp;Hei matua ano mo te kotinga ki te hunga ehara i te mea no te kotinga anake, engari e takahi ana hoki i runga i nga tapuae o taua whakapono o to tatou matua, o Aperahama, i a ia kahore ano i kotia.</p> 
<p><A NAME="an_4:13">4:13</A>&nbsp;Ehara i te mea i na runga mai i te ture te kupu ki a Aperahama ratou ko ona uri mo te ao ka riro i a ia; engari i na runga mai i te tika o te whakapono.</p> 
<p><A NAME="an_4:14">4:14</A>&nbsp;Mehemea hoki ka riro i te hunga ture, kua tikangakore te whakapono, kua taka te kupu whakaari:</p> 
<p><A NAME="an_4:15">4:15</A>&nbsp;Ko ta te ture hoki e mahi ai, he riri; engari ki te kahore he ture, kahore hoki he hara.</p> 
<p><A NAME="an_4:16">4:16</A>&nbsp;Koia i na rototia ai i te whakapono, kia waiho ai ma te aroha noa; kia u ai te kupu whakaari ki te whanau katoa; ehara i te mea ki to te ture anake, engari ki to te whakapono ano o Aperahama, ko ia nei hoki te matua o tatou katoa,</p> 
<p><A NAME="an_4:17">4:17</A>&nbsp;&#182; Ko te mea hoki ia i tuhituhia, Kua waiho koe e ahau hei matua ki nga iwi maha, he matua i te aroaro o tana i whakapono ai, ara o te Atua, e whakaora nei i nga tupapaku, e karanga nei i nga mea kua kahore me te mea kei konei nei ano.</p> 
<p><A NAME="an_4:18">4:18</A>&nbsp;Ahakoa kahore he rawa, u tonu tona manakonako ki a ia, kia meinga ai ia hei matua mo nga iwi maha, pera me te mea i korerotia, Ka penei tau whanau.</p> 
<p><A NAME="an_4:19">4:19</A>&nbsp;Kihai ano i ngoikore tona whakapono, i mahara iho ia ki tona tinana, he penei me te mea kua tupapakutia, wahi iti hoki kua kotahi rau ona tau, ki te tupapakutanga hoki o te kopu o Hera:</p> 
<p><A NAME="an_4:20">4:20</A>&nbsp;Ae, i titiro ia ki te kupu whakaari a te Atua, kihai ia i ruarua i runga i te whakaponokore, engari ka kaha tonu tona whakapono, me te whakakororia ki te Atua,</p> 
<p><A NAME="an_4:21">4:21</A>&nbsp;U tonu hoki tona whakaaro e taea e ia te mea tana i korero ai.</p> 
<p><A NAME="an_4:22">4:22</A>&nbsp;Koia hoki i whakairia ai ki a ia hei tika.</p> 
<p><A NAME="an_4:23">4:23</A>&nbsp;&#182; Otira ehara i te mea he whakaaro ki a ia anake i tuhituhia ai taua whakairinga ki a ia;</p> 
<p><A NAME="an_4:24">4:24</A>&nbsp;Engari he whakaaro ki a tatou ano hoki; ka whakairia ki a tatou e whakapono nei ki te kaiwhakaara i a Ihu, i to tatou Ariki, i te hunga mate:</p> 
<p><A NAME="an_4:25">4:25</A>&nbsp;I tukua nei mo o tatou he, i whakaarahia mo tatou kia whakatikaia.</p> 
<p><A NAME="an_5:1">5:1</A>&nbsp;&#182; Na, i te mea ka tika nei i te whakapono, kia mau ta tatou maunga rongo ki te Atua, he mea na to tatou Ariki, na Ihu Karaiti;</p> 
<p><A NAME="an_5:2">5:2</A>&nbsp;Nana nei te whakatatanga i a tatou i runga i te whakapono ki tenei aroha noa e tu nei tatou; a kia hari tatou i te mea ka tumanako nei tatou ki te kororia o te Atua.</p> 
<p><A NAME="an_5:3">5:3</A>&nbsp;A ehara i te mea ko tera anake, engari kia whakamanamana ano tatou ki o tatou mamae: e mohio ana hoki ko ta te mamae e mahi ai he manawanui;</p> 
<p><A NAME="an_5:4">5:4</A>&nbsp;Ko ta te manawanui he matauranga; ko ta te matauranga he tumanako:</p> 
<p><A NAME="an_5:5">5:5</A>&nbsp;E kore ano e whakama i te mea ka tumanako nei: kua ringihia hoki te aroha o te Atua ki o tatou ngakau e te Wairua Tapu kua homai nei ki a tatou.</p> 
<p><A NAME="an_5:6">5:6</A>&nbsp;&#182; I a tatou hoki e ngoikore tonu ana, i te wa i rite ai, ka mate a te Karaiti mo te hunga karakiakore.</p> 
<p><A NAME="an_5:7">5:7</A>&nbsp;E mate whakauaua hoki tetahi mo te tangata tika: tera pea ia tetahi e maia rawa kia mate mo te tangata pai.</p> 
<p><A NAME="an_5:8">5:8</A>&nbsp;Heoi e whakakitea nuitia ana e te Atua tona aroha ki a tatou, i te mea, i a tatou ano e hara ana, ka mate a te Karaiti mo tatou.</p> 
<p><A NAME="an_5:9">5:9</A>&nbsp;Na, i a tatou ka tika nei i ona toto, tera noa ake he whakaoranga mana i a tatou i te riri o te Atua.</p> 
<p><A NAME="an_5:10">5:10</A>&nbsp;Mehemea hoki, i te wa he hoa whawhai tatou, ka houhia ta tatou rongo ki te Atua i runga i te matenga o tana Tama, tera noa ake, i te mea ka mau nei te rongo, he whakaoranga mo tatou, i a ia kua ora nei;</p> 
<p><A NAME="an_5:11">5:11</A>&nbsp;Ehara hoki i te mea ko tera anake, engari e whakamanamana ana ano tatou ki te Atua, he mea na to tatou Ariki, na Ihu Karaiti, nana nei tenei houhanga rongo ki a tatou.</p> 
<p><A NAME="an_5:12">5:12</A>&nbsp;Na, ka rite ki te putanga mai o te hara ki te ao, he mea na te tangata kotahi, me te mate ano i runga i te hara; ka horapa te mate ki nga tangata katoa; no te mea kua hara katoa:</p> 
<p><A NAME="an_5:13">5:13</A>&nbsp;I te ao nei hoki te hara, a tae noa mai te ture: otira e kore e whakairia te hara i te mea kahore he ture.</p> 
<p><A NAME="an_5:14">5:14</A>&nbsp;Ahakoa ra he mana kingi to te mate no Arama iho ano taea noatia a Mohi, ki te hunga rawa kihai nei i rite to ratou hara ki to Arama poka ke, he ahua nei hoki ia no tenei i taria nei.</p> 
<p><A NAME="an_5:15">5:15</A>&nbsp;Otira kihai i rite ki te hara te mea i homai noa mai. Mehemea hoki na te hara o te kotahi i mate ai te tokomaha, waihoki tera noa atu te huanga ki te tokomaha o to te Atua aroha noa, o te mea homai hoki i runga i te aroha noa o te tangata kotahi, o Ihu Karaiti.</p> 
<p><A NAME="an_5:16">5:16</A>&nbsp;Kihai ano hoki i rite te mea i homai ki to te kotahi i hara: no te kotahi hoki te whakawa i tau ai te he; no nga hara maha ia te mea i homai noa mai hei whakatika.</p> 
<p><A NAME="an_5:17">5:17</A>&nbsp;Mehemea hoki na te hara o te kotahi i kingi ai te mate, he mea na te tangata kotahi; waihoki tera noa ake he kingitanga i runga i te ora mo te hunga ka riro nei i a ratou te aroha noa e hua tonu nei, me te tika i homai noa nei, he mea na te kota hi, ara na Ihu Karaiti.</p> 
<p><A NAME="an_5:18">5:18</A>&nbsp;Ae ra, i te mea na te hara kotahi i tau ai te he ki nga tangata katoa, waihoki na te tika kotahi i puta ai te mea homai noa ki nga tangata katoa, e tika ai, e ora ai.</p> 
<p><A NAME="an_5:19">5:19</A>&nbsp;Na, i te mea na te tutu o te tangata kotahi i whai hara ai te tokomaha, waihoki na te ngohengohe o te kotahi, ka meinga te tokomaha kia tika.</p> 
<p><A NAME="an_5:20">5:20</A>&nbsp;I puta mai te ture kia nui ai te hara; heoi i te hara e nui noa ana, kua hua noa ake te aroha noa:</p> 
<p><A NAME="an_5:21">5:21</A>&nbsp;He mea hoki, i te hanga ko te hara te kingi i roto i te mate, kia kingi hoki ko te aroha noa i runga o te tika ki te ora tonu, he meatanga na Ihu Karaiti, na to tatou Ariki.</p> 
<p><A NAME="an_6:1">6:1</A>&nbsp;&#182; Ha, kia pehea he korero ma tatou? Kia mau tonu oti tatou ki te hara, kia hua ai te aroha noa?</p> 
<p><A NAME="an_6:2">6:2</A>&nbsp;Kahore rapea. Ko tatou kua whakatupapakutia nei ki te hara, me pehea tatou e noho tonu atu ai ano i roto i taua hara?</p> 
<p><A NAME="an_6:3">6:3</A>&nbsp;Kahore ianei koutou i mohio, ko tatou kua iriiria nei ki roto ki a Karaiti Ihu, kua iriiria ki roto ki tona matenga?</p> 
<p><A NAME="an_6:4">6:4</A>&nbsp;Na kua tanumia ngatahitia tatou me ia ki roto ki te matenga, he mea na te iriiri: kia rite ai ki a te Karaiti i whakaarahia ake nei i te hunga mate e te kororia o te Matua, waihoki ko tatou kia haere i roto i te houtanga o te ora.</p> 
<p><A NAME="an_6:5">6:5</A>&nbsp;Ki te mea hoki kua honoa tatou ki a ia i runga i te ahua o tona matenga, ka honoa ano tatou ki a ia i runga i te ahua o tona aranga:</p> 
<p><A NAME="an_6:6">6:6</A>&nbsp;E mohio ana hoki ki tenei, kua ripekatia ngatahitia me ia to tatou tangata tawhito, kia hemo ai te tinana o te hara, kia mutu ai to tatou ponongatanga ki te hara;</p> 
<p><A NAME="an_6:7">6:7</A>&nbsp;Ko te mea hoki kua mate, kua mawheto ia i te hara.</p> 
<p><A NAME="an_6:8">6:8</A>&nbsp;Ki te mea kua mate tahi tatou ko te Karaiti, e whakapono ana tatou e ora tahi ano tatou me ia:</p> 
<p><A NAME="an_6:9">6:9</A>&nbsp;E matau ana hoki tatou, ka ara nei a te Karaiti i te hunga mate, heoi ano ona matenga; kahore he kingitanga o te mate ki a ia a mua tonu atu.</p> 
<p><A NAME="an_6:10">6:10</A>&nbsp;Ko tona matenga hoki i mate ai ia, he mate kotahi ki te hara: ko tona oranga ia, he ora ki te Atua.</p> 
<p><A NAME="an_6:11">6:11</A>&nbsp;Waihoki mahara iho ki a koutou, kua whakatupapakutia koutou ki te hara, e ora ana ia ki te Atua, i roto i a Ihu Karaiti.</p> 
<p><A NAME="an_6:12">6:12</A>&nbsp;Mo konei ra aua te hara e kingi i roto i to koutou tinana mate, e ngohengohe ai koutou ki ta nga hiahia poke o taua tinana nei:</p> 
<p><A NAME="an_6:13">6:13</A>&nbsp;Kaua hoki e tukua o koutou wahi ki te hara hei kaimahi i te he: engari tukua atu koutou ki te Atua, he hunga kua ora i roto i te hunga mate, me o koutou wahi hoki hei kaimahi i te tika ki te Atua.</p> 
<p><A NAME="an_6:14">6:14</A>&nbsp;E kore hoki te hara e waiho hei rangatira mo koutou: ehara i te mea kei raro koutou i te ture, engari kei raro ke i te aroha noa.</p> 
<p><A NAME="an_6:15">6:15</A>&nbsp;He aha koia? kia hara oti tatou, no te mea ehara tatou i te ture, engari no te aroha noa? Kahore rapea.</p> 
<p><A NAME="an_6:16">6:16</A>&nbsp;Kahore oti koutou i matau, ki te tuku koutou i a koutou ki tetahi hei pononga, he pononga koutou na tera kua ngohengohe na koutou ki tana; na te hara ranei, a mate iho, na te ngohengohe ranei, a tika ake?</p> 
<p><A NAME="an_6:17">6:17</A>&nbsp;Ko tenei me whakawhetai ki te Atua, ahakoa he pononga koutou na te hara i mua, kua meinga o koutou ngakau kia ngohengohe ki te ako i whakaakona ai koutou;</p> 
<p><A NAME="an_6:18">6:18</A>&nbsp;Na ka atea nei koutou i te hara, ka meinga koutou he pononga na te tika.</p> 
<p><A NAME="an_6:19">6:19</A>&nbsp;He kupu tangata tenei naku, na te ngoikore o to koutou kikokiko: na i tukua ra o koutou wahi hei pononga ma te poke, ma te tutu, ki te mahi tutu; waihoki me tuku o koutou wahi aianei hei pononga ma te tika, puta ake he tapu.</p> 
<p><A NAME="an_6:20">6:20</A>&nbsp;I a koutou hoki e pononga ana ki te hara, e atea ana koutou i te tika.</p> 
<p><A NAME="an_6:21">6:21</A>&nbsp;Na i taua wa he aha nga hua i a koutou o nga mea e whakama na koutou inaianei? he mate hoki te mutunga o aua mea.</p> 
<p><A NAME="an_6:22">6:22</A>&nbsp;Tena ko tenei ka atea nei koutou i te hara, a ka meinga hei pononga ma te Atua, ko nga hua ki a koutou he tapu, a, ko te tukunga iho he ora tonu.</p> 
<p><A NAME="an_6:23">6:23</A>&nbsp;Ko nga utu hoki o te hara he mate; ko ta te Atua ia i homai ai he ora tonu, i roto i a Karaiti Ihu, i to tatou Ariki.</p> 
<p><A NAME="an_7:1">7:1</A>&nbsp;&#182; Kahore ano koutou kia matau, e oku teina, e korero ana hoki ahau ki te hunga matau ki te ture, hei rangatira te ture mo te tangata i te wa e ora ai ia?</p> 
<p><A NAME="an_7:2">7:2</A>&nbsp;Ko te wahine whai tane hoki, e mau ana ano ia i te ture ki te tane i a ia e ora ana; ki te mate ia te tane, kua mawheto ia i te ture a te tane.</p> 
<p><A NAME="an_7:3">7:3</A>&nbsp;Na, ki te riro ia i te tangata ke i tana tane e ora ana ano, ka kiia ia he wahine puremu: tena ka mate te tane, e atea ana a i te ture, ka kore ia e puremu ahakoa riro i te tangata ke.</p> 
<p><A NAME="an_7:4">7:4</A>&nbsp;Heoi ko koutou ano hoki, e oku teina, kua meinga kia tupapaku ki te ture, na te tinana o te Karaiti; kia riro ai koutou i tetahi atu, ara i tera i whakaarahia i te hunga mate, kia whai hua ai tatou ki te Atua.</p> 
<p><A NAME="an_7:5">7:5</A>&nbsp;I a tatou hoki i te kikokiko, e mahi ana nga hihiritanga o nga hara, e whakaohokia nei e te ture, i roto i o tatou wahi, a hua ake ko te mate.</p> 
<p><A NAME="an_7:6">7:6</A>&nbsp;Ko tenei kua mawheto mai tatou i te ture, kua mate hoki tatou ki te mea i puritia ai tatou; no reira e mahi ana tatou i runga i te houtanga o te wairua, kahore i runga i te tawhitotanga o te kupu tuhituhi.</p> 
<p><A NAME="an_7:7">7:7</A>&nbsp;&#182; Kia pehea ra he kupu ma tatou? He hara ranei te ture? Kahore rapea. Engari kihai ahau i matau ki te hara, me i kaua te ture: kahore hoki ahau i mohio ki te hiahia apo, me i kaua te ture te mea mai, Aua koe e hiahia apo.</p> 
<p><A NAME="an_7:8">7:8</A>&nbsp;Na, ka mau te hara ki tenei, a ka mahi i nga hiahia apo katoa i roto i ahau, he mea na te ture. Ki te kore hoki te ture ka mate te hara.</p> 
<p><A NAME="an_7:9">7:9</A>&nbsp;I ora hoki ahau i mua i te korenga o te ture: no te taenga mai ia o te kupu whakahau, ka ora ake te hara, a mate iho ahau.</p> 
<p><A NAME="an_7:10">7:10</A>&nbsp;Na, ko te kupu whakahau i meinga ra hei ora, kitea ketia ana tenei hei mate moku.</p> 
<p><A NAME="an_7:11">7:11</A>&nbsp;Ka mau te hara ki tenei, ka whakawai hoki i ahau i runga i te kupu whakahau, nana ahau i mate ai.</p> 
<p><A NAME="an_7:12">7:12</A>&nbsp;Ae ra, he tapu te ture, me te kupu whakahau ano he tapu, he tika, he pai.</p> 
<p><A NAME="an_7:13">7:13</A>&nbsp;I riro koia te mea pai hei mate moku? Kahore rapea. Engari na te hara i mea te mea pai hei mate moku, kia whakakitea ai he hara te hara; na ka ai te kupu whakahau hei mea kia tino nui noa atu.</p> 
<p><A NAME="an_7:14">7:14</A>&nbsp;&#182; E matau ana hoki tatou no te wairua te ture: ko ahau ia no te kikokiko, kua hokona hei parau ma te hara.</p> 
<p><A NAME="an_7:15">7:15</A>&nbsp;Ko taku hoki e mahi nei kahore e mohiotia iho e ahau: kahore hoki e mahia e ahau taku i pai ai; heoi ko taku i kino ai, meatia ana tenei e ahau.</p> 
<p><A NAME="an_7:16">7:16</A>&nbsp;Ki te mahia ia e ahau taua mea kihai nei ahau i pai atu, e whakaae ana ahau ki te ture he pai.</p> 
<p><A NAME="an_7:17">7:17</A>&nbsp;Ko tenei ehara i ahau i mahi, engari na te hara e noho nei i roto i ahau.</p> 
<p><A NAME="an_7:18">7:18</A>&nbsp;E matau ana hoki ahau, kahore he mea pai e noho ana i roto i ahau, ara i roto i toku kikokiko: ko te hiahia hoki kei ahau, ko te mea ia i te pai kahore i ahau.</p> 
<p><A NAME="an_7:19">7:19</A>&nbsp;Ko te pai hoki e hiahiatia ana e ahau, kahore e mahia e ahau: engari te kino kihai nei ahau i pai, mahia ana tenei e ahau.</p> 
<p><A NAME="an_7:20">7:20</A>&nbsp;Ki te mahia ia e ahau taua mea pu kihai nei ahau i pai atu, ehara i ahau nana taua mea i mahi, engari na te hara e noho nei i roto i ahau.</p> 
<p><A NAME="an_7:21">7:21</A>&nbsp;Na, kua kitea e ahau te ture, ara kei te tata tonu te kino ki ahau e hiahia nei kia mea i te pai.</p> 
<p><A NAME="an_7:22">7:22</A>&nbsp;E ahuareka ana hoki ahau ki te ture a te Atua, ara to roto tangata:</p> 
<p><A NAME="an_7:23">7:23</A>&nbsp;Otira kua kitea e ahau tetahi atu ture i roto i oku wahi, e whawhai ana ki te ture a toku hinengaro, e mea ana i ahau hei taurekareka ma te ture a te hara, ma tenei i roto nei i oku wahi.</p> 
<p><A NAME="an_7:24">7:24</A>&nbsp;Aue, te mate i ahau! ma wai ahau e whakaora i te tinana o tenei mate?</p> 
<p><A NAME="an_7:25">7:25</A>&nbsp;Ma te Atua! E whakawhetai tonu ana ahau ki a ia i runga i a Ihu Karaiti, i to tatou Ariki. Na, e mahi ana ahau ano nei, ara, toku hinengaro, ki te ture a te Atua, ko toku kikokiko ia ki te ture a te hara.</p> 
<p><A NAME="an_8:1">8:1</A>&nbsp;&#182; Na, kahore e tau te he inaianei ki te hunga i roto i a Karaiti Ihu.</p> 
<p><A NAME="an_8:2">8:2</A>&nbsp;Na te ture hoki a te Wairua o te ora i roto i a Karaiti Ihu ahau i atea ai i te ture a te hara, a te mate.</p> 
<p><A NAME="an_8:3">8:3</A>&nbsp;Ko te mea kihai i taea e te ture, he ngoikore nona i te kikokiko, tonoa mai ana e te Atua tana Tama, i te ahua o te kikokiko hara, hei whakahere ano mo te hara, a whakataua ana e ia te he ki te hara i roto i te kikokiko:</p> 
<p><A NAME="an_8:4">8:4</A>&nbsp;Kia rite ai to te ture tikanga i roto i a tatou, kahore nei e haere i runga i ta te kikokiko, engari i ta te Wairua.</p> 
<p><A NAME="an_8:5">8:5</A>&nbsp;Ko te hunga hoki i runga i ta te kikokiko, whakaaro ana ratou ki o te kikokiko; ko te hunga ia i runga i ta te Wairua, ki o te Wairua.</p> 
<p><A NAME="an_8:6">8:6</A>&nbsp;Ko to te kikokiko whakaaro hoki he mate, ko to te Wairua ia he ora, he rangimarie:</p> 
<p><A NAME="an_8:7">8:7</A>&nbsp;He tikanga whawhai hoki ki te Atua te whakaaro ki te kikokiko: e kore nei hoki e ngawari ki te ture a te Atua, kahore ano e ahei kia ngawari:</p> 
<p><A NAME="an_8:8">8:8</A>&nbsp;A e kore e taea e te hunga i te kikokiko te whakamanawareka ki te Atua.</p> 
<p><A NAME="an_8:9">8:9</A>&nbsp;Otiia kahore koutou i te kikokiko, engari i te Wairua, ki te mea e noho ana te Wairua o te Atua i roto i a koutou. Ki te kahore ia te Wairua o te Karaiti i tetahi, ehara tenei i a ia.</p> 
<p><A NAME="an_8:10">8:10</A>&nbsp;&#182; Tena ki te mea kei roto a te Karaiti i a koutou, he tupapaku te tinana i te hara, he ora ia te wairua i te tika.</p> 
<p><A NAME="an_8:11">8:11</A>&nbsp;Ki te noho ia i roto i a koutou te Wairua o te kaiwhakaara o Ihu i te hunga mate, mana, ma te kaiwhakaara o Karaiti Ihu i roto i te hunga mate, e whakaora ake ano o koutou tinana mate ki tona Wairua e noho na i roto i a koutou.</p> 
<p><A NAME="an_8:12">8:12</A>&nbsp;Na reira, e oku teina, kahore he tikanga o te kikokiko kei runga i a tatou, kia whai tatou i tana:</p> 
<p><A NAME="an_8:13">8:13</A>&nbsp;Ki te noho hoki koutou i runga i ta te kikokiko, ka mate koutou; ki te mea ia ka whakamate koutou i nga mahi a te tinana, he mea na te Wairua, ka ora koutou.</p> 
<p><A NAME="an_8:14">8:14</A>&nbsp;Ko te hunga hoki e arahina ana e te Wairua o te Atua, he tama ratou na te Atua.</p> 
<p><A NAME="an_8:15">8:15</A>&nbsp;He teka hoki he wairua pononga kua riro nei i a koutou, e mataku ai ano koutou; engari kua riro i a koutou te Wairua e mea ana i a koutou hei tamariki ake, e karanga ai koutou, E Apa, e Pa.</p> 
<p><A NAME="an_8:16">8:16</A>&nbsp;Ko taua Wairua ra ano hei whakaae ake ki o tatou wairua, he tamariki tatou na te Atua:</p> 
<p><A NAME="an_8:17">8:17</A>&nbsp;&#182; Ki te mea hoki he tamariki, kati mo tatou te kainga; mo tatou te kainga o te Atua, mo tatou tahi ko te Karaiti; kia mamae rawa ake ai tatou tahi me ia, Ka whakakororiatia ngatahitia tatou me ia.</p> 
<p><A NAME="an_8:18">8:18</A>&nbsp;Ki toku whakaaro iho hoki, he kore noa iho nga mamae o tenei wa, ki te whakaritea ki te kororia e whakakitea mai ki a tatou a mua.</p> 
<p><A NAME="an_8:19">8:19</A>&nbsp;Ko te tumanako hoki o te mea i hanga e tatari ana ki te whakakitenga mai o nga tama a te Atua.</p> 
<p><A NAME="an_8:20">8:20</A>&nbsp;Kua meinga hoki te tekateka noa hei rangatira mo te mea i hanga, ehara i te mea na tenei ake i whakaae, engari na ta te kaiwhakarite i pai ai, i runga i te tumanako,</p> 
<p><A NAME="an_8:21">8:21</A>&nbsp;Tera taua mea i hanga e whakaateatia mai i te whakataurekarekatanga a te pirau, whakarangatiratia ake ki roto ki te kororia o nga tamariki a te Atua.</p> 
<p><A NAME="an_8:22">8:22</A>&nbsp;E mohio ana hoki tatou, kei te ngunguru tahi, kei te mamae tahi, nga mea hanga katoa taea noatia tenei ra.</p> 
<p><A NAME="an_8:23">8:23</A>&nbsp;Ehara i te mea ko tera anake, engari ko tatou ano hoki kua whiwhi nei ki te hua matamua, ara ki te Wairua, ina, e aue ana hoki tatou i roto i a tatou, e tatari ana ki te whakatamarikitanga, ara ki te whakaoranga o o tatou tinana.</p> 
<p><A NAME="an_8:24">8:24</A>&nbsp;Na te tumanako hoki tatou i ora ai: tena ka kitea te mea e tumanakohia atu ana, kore ake te tumanako: ko wai oti e tumanako ki te mea e kitea nei e ia?</p> 
<p><A NAME="an_8:25">8:25</A>&nbsp;Ki te tumanako atu ia tatou ki te mea kahore nei e kitea, katahi ka ata taria mariretia atu e tatou.</p> 
<p><A NAME="an_8:26">8:26</A>&nbsp;&#182; Waihoki ko te wairua hei hoa mo tatou e ngoikore nei: kahore hoki tatou e matau me pehea e tika ai ta tatou inoi: otiia ko te Wairua tonu ano te inoi ana mo tatou ki ona aue e kore nei e taea te whakahua.</p> 
<p><A NAME="an_8:27">8:27</A>&nbsp;A, ko te kaititiro i nga ngakau, e mohio ana ki te hinengaro o te Wairua, ko tera hoki e inoi ana mo te hunga tapu i runga i ta te Atua i pai ai.</p> 
<p><A NAME="an_8:28">8:28</A>&nbsp;Na e matau ana tatou, kei te mahi tahi nga mea katoa i te pai mo te hunga e aroha ana ki te Atua, ara mo te hunga i karangatia i runga i tana i whakatakoto ai.</p> 
<p><A NAME="an_8:29">8:29</A>&nbsp;&#182; Ko ana hoki i mohio ai i mua, E whakaritea ano e ia i mua kia rite ki te ahua o tana Tama, kia ai ia hei maunga i roto i nga teina tokomaha.</p> 
<p><A NAME="an_8:30">8:30</A>&nbsp;A, ko ana i whakarite ai i mua, ko ena ano i karangatia e ia: a, ko ana i karanga ai, ko ena ano i whakatikaia e ia: a, ko ana i whakatika ai, ko ena ano i whakakororiatia e ia.</p> 
<p><A NAME="an_8:31">8:31</A>&nbsp;&#182; Na, kia pehea ta tatou korero ki enei mea? Ki te mea ko te Atua hei hoa mo tatou, ko wai hei whawhai ki a tatou?</p> 
<p><A NAME="an_8:32">8:32</A>&nbsp;Ko ia kihai nei i kaiponu i tana ake Tama, heoi tukua mai ana e ia mo tatou katoa, e kore ianei ia e tapiri noa mai ki a ia i nga mea katoa mo tatou?</p> 
<p><A NAME="an_8:33">8:33</A>&nbsp;Ko wai hei whakapa he ki a te Atua i whiriwhiri ai? Ko te Atua ra hei whakatika;</p> 
<p><A NAME="an_8:34">8:34</A>&nbsp;Ko wai ianei hei whakatau he? Ko Karaiti Ihu ra, i mate nei, ae rawa hoki, ko ia ra kua whakaarahia ake nei i te mate, a kei te ringa matau o te Atua, ko ia hoki kei te inoi mo tatou.</p> 
<p><A NAME="an_8:35">8:35</A>&nbsp;Ma wai tatou e momotu ke i te aroha o te Karaiti? Ma te whakapawera ranei, ma te mamae, ma te whakatoi, ma e matekai, ma te kakahukore, ma te mate ka tata, ma te hoari ranei?</p> 
<p><A NAME="an_8:36">8:36</A>&nbsp;Ko te mea hoki ia i tuhituhia, Na te whakaaro ki a koe matou i whakamatea ai i te ra roa nei; kiia ana matou hei hipi e patua ana.</p> 
<p><A NAME="an_8:37">8:37</A>&nbsp;Engari i enei mea katoa hira ake te wikitoria i a tatou, he mea nana i aroha nei ki a tatou.</p> 
<p><A NAME="an_8:38">8:38</A>&nbsp;U tonu hoki toku whakaaro, e kore te mate, te ora ranei, e kore nga anahera, nga rangatiratanga ranei, e kore nga mea onaianei, e kore nga mea e puta mai a mua, e kore nga mana,</p> 
<p><A NAME="an_8:39">8:39</A>&nbsp;E kore te tiketike, e kore te hohonu, e kore tetahi atu mea hanga, e kaha ki te momotu i a tatou i te aroha o te Atua, i tera i roto nei i a Karaiti Ihu, i to tatou Ariki.</p> 
<p><A NAME="an_9:1">9:1</A>&nbsp;&#182; He pono taku korero i roto i a te karaiti, kahore aku teka, a e whakaae ana toku hinengaro ki ahau i roto i te Wairua Tapu,</p> 
<p><A NAME="an_9:2">9:2</A>&nbsp;He nui atu toku pouri, mau tonu te mamae o toku ngakau.</p> 
<p><A NAME="an_9:3">9:3</A>&nbsp;He pai hoki ki ahau me i kanga ahau, me i motuhia i a te Karaiti, he whakaaro ki oku teina, ara ki oku whanaunga o te wahi ki te kikokiko:</p> 
<p><A NAME="an_9:4">9:4</A>&nbsp;No Iharaira nei ratou; no ratou nei te whakatamarikitanga, te kororia, nga kawenata, te homaitanga o te ture, te karakia ki te Atua, me nga kupu whakaari;</p> 
<p><A NAME="an_9:5">9:5</A>&nbsp;No ratou nei nga matua, no ratou ano a te Karaiti i te wahi ki te kikokiko, ko ia nei kei runga ake i nga mea katoa, ko te Atua e whakapaingia ana ake ake. Amine.</p> 
<p><A NAME="an_9:6">9:6</A>&nbsp;&#182; Ehara ia i te mea kua taka te kupu a te Atua. Ko te hunga hoki o Iharaira, ehara i te mea no Iharaira katoa:</p> 
<p><A NAME="an_9:7">9:7</A>&nbsp;Ahakoa he uri no Aperahama, ehara ratou katoa i te tamariki: engari, Kei a Ihaka te whakaingoatanga mo ou uri.</p> 
<p><A NAME="an_9:8">9:8</A>&nbsp;Ara, ehara i te mea ko nga tamariki a te kikokiko nga tamariki a te Atua, engari ko nga tamariki a te kupu whakaari, ko ratou ka kiia he uri.</p> 
<p><A NAME="an_9:9">9:9</A>&nbsp;He kupu whakaari hoki tenei, Kia taka tenei wa ka haere mai ahau, a ka whanau he tama ma Hera.</p> 
<p><A NAME="an_9:10">9:10</A>&nbsp;Na ehara i te mea ko tenei anake; i a Ripeka ano ia kua hapu i tetahi, ara i a Ihaka, i to matou matua;</p> 
<p><A NAME="an_9:11">9:11</A>&nbsp;I nga tama hoki kahore ano i whanau noa, kahore ano hoki i mahi i te pai, i te kino ranei, he mea kia u ai ta te Atua i whakatakoto ai mo te whiriwhiringa, ehara i nga mahi, engari na te kaikaranga;</p> 
<p><A NAME="an_9:12">9:12</A>&nbsp;Ka korerotia ki a ia, Ko te tuakana hei pononga ma te teina:</p> 
<p><A NAME="an_9:13">9:13</A>&nbsp;Ko te mea ia i tuhituhia, Kua aroha ahau ki a Hakopa, kua kino ki a Ehau.</p> 
<p><A NAME="an_9:14">9:14</A>&nbsp;&#182; Ka pehea ai i kona ta tatou korero? He tikanga he koia kei te Atua? Kahore rapea.</p> 
<p><A NAME="an_9:15">9:15</A>&nbsp;I mea hoki ia ki a Mohi, E tohu ahau i taku e tohu ai, e atawhai ahau ki taku e atawhai ai.</p> 
<p><A NAME="an_9:16">9:16</A>&nbsp;No reira, ehara i te mea na te hiahia o te tangata, na te oma ranei o te tangata, engari na te Atua, ko ia e tohu nei.</p> 
<p><A NAME="an_9:17">9:17</A>&nbsp;E mea nei hoki te karaipiture ki a Parao, Mo konei pu ano koe i whakaarahia ai e ahau, kia ai koe hei whakakite i toku kaha, kia korerotia hoki toku ingoa ki te whenua katoa.</p> 
<p><A NAME="an_9:18">9:18</A>&nbsp;Na kona, e tohungia ana e ia, ko tana e pai ai, ko tana hoki e pai ai e whakapakeketia ana e ia.</p> 
<p><A NAME="an_9:19">9:19</A>&nbsp;Na, tera koe e mea mai ki ahau, he aha ia i riri tonu ai? ko wai hoki e whakakeke ana ki tana i pai ai?</p> 
<p><A NAME="an_9:20">9:20</A>&nbsp;Ha, e te tangata nei, ko wai koe hei whakahoki kupu ki te Atua? Ma te mea hanga koia e mea ki tona kaihanga, He aha ahau i hanga ai e koe kia penei?</p> 
<p><A NAME="an_9:21">9:21</A>&nbsp;He teka ianei kei te kaihanga riri te tikanga mo te paru, kia hanga tetahi wahi o taua mea kotahi i pokepokea hei oko rangatira, tetahi wahi hei mea ware?</p> 
<p><A NAME="an_9:22">9:22</A>&nbsp;He aha hoki, mehemea, i tona whakaaro kia whakakitea tona riri, a kia whakaputaina tona kaha, ka whakaririka te Atua i runga i te manawanui ki nga oko o te riri, e rite rawa nei mo te whakangaro?</p> 
<p><A NAME="an_9:23">9:23</A>&nbsp;Kia whakakitea ano hoki e ia nga rawa o tona kororia ki nga oko o te mahi tohu, kua rite noa ake nei i a ia mo te kororia,</p> 
<p><A NAME="an_9:24">9:24</A>&nbsp;Ara ki a tatou, i karangatia e ia, ehara i te mea no nga Hurai anake, engari no nga tauiwi ano hoki?</p> 
<p><A NAME="an_9:25">9:25</A>&nbsp;&#182; Ko tana kupu ano tena i ta Hohea, Ka kiia e ahau tera ko toku iwi, ehara nei i te iwi noku; a he wahine e arohaina ana te wahine kihai i arohaina.</p> 
<p><A NAME="an_9:26">9:26</A>&nbsp;A tenei ake, i te wahi i korerotia ai ki a ratou, Ehara koutou i te iwi noku; ko reira ratou kiia ai he tama na te Atua ora.</p> 
<p><A NAME="an_9:27">9:27</A>&nbsp;Ko ta Ihaia karanga hoki mo Iharaira, Ahakoa i rite te tokomaha o nga tama a Iharaira ki te onepu o te moana, ko te toenga kau e ora:</p> 
<p><A NAME="an_9:28">9:28</A>&nbsp;Ma te Ariki hoki e whakatutuki tana kupu ki runga i te whenua, mana e whakaoti, mana e poro tata.</p> 
<p><A NAME="an_9:29">9:29</A>&nbsp;A, e ki ra a Ihaia i mua ra, Me kahore te toe i te Atua o nga mano he whanau mo tatou, kua pera tatou me Horoma, kua rite ano hoki ki Komora.</p> 
<p><A NAME="an_9:30">9:30</A>&nbsp;&#182; Na, kia pehea ta tatou korero? Ko nga tauiwi, kihai nei i whai i te tika, kua tae ratou ki te tika, ara ki te tika, na te whakapono.</p> 
<p><A NAME="an_9:31">9:31</A>&nbsp;Ko Iharaira ia, whai ana i tetahi ture o te tika, kihai ratou i tae ki taua ture.</p> 
<p><A NAME="an_9:32">9:32</A>&nbsp;Na te aha? Na te mea kihai ratou i whai i runga i te whakapono, engari ano na runga i nga mahi. I tutuki hoki o ratou waewae ki te kamaka tutukitanga;</p> 
<p><A NAME="an_9:33">9:33</A>&nbsp;Ko te mea hoki ia i tuhituhia, nana, ka whakatakotoria e ahau ki Hiona he kamaka tutukitanga, he kohatu whakahinga: na, ko te tangata e whakapono ana ki a ia, e kore e meinga kia whakama.</p> 
<p><A NAME="an_10:1">10:1</A>&nbsp;&#182; E oku teina, ko ta toku ngakau i wawata ai, ko toku inoi hoki ki te Atua mo ratou, kia whakaorangia ratou.</p> 
<p><A NAME="an_10:2">10:2</A>&nbsp;E whakaae ana hoki ahau ki a ratou, he ngakau nui to ratou ki te Atua, otiia ehara i te mea mohio.</p> 
<p><A NAME="an_10:3">10:3</A>&nbsp;I a ratou hoki e kuware ana ki ta te Atua tika, e whai ana kia whakaukia ko to ratou ake, kihai ratou i ngohengohe ki te tika a te Atua.</p> 
<p><A NAME="an_10:4">10:4</A>&nbsp;Ko te Karaiti hoki te tukunga iho o te ture hei tika mo nga tangata whakapono katoa.</p> 
<p><A NAME="an_10:5">10:5</A>&nbsp;Kua tuhituhia hoki e Mohi, ko te tangata e whakarite ana i ta te ture tika, ka ora ia i reira.</p> 
<p><A NAME="an_10:6">10:6</A>&nbsp;Ko te kupu ia tenei o to te whakapono tika, Aua e mea i roto i tou ngakau, Ko wai hei kake ki te rangi? ara ki te tiki atu i a te Karaiti ki raro:</p> 
<p><A NAME="an_10:7">10:7</A>&nbsp;Ko wai ranei hei heke iho ki te hohonu? ara ki te tiki atu i a te Karaiti i roto i te hunga mate.</p> 
<p><A NAME="an_10:8">10:8</A>&nbsp;E pehea ana oti? E tata ana ki a koe te kupu, kei tou mangai, kei tou ngakau: ko ia tenei, ko te kupu o te whakapono e kauwhau nei matou;</p> 
<p><A NAME="an_10:9">10:9</A>&nbsp;Ara ki te whakaae tou mangai ko Ihu te Ariki, a ki te whakapono tou ngakau na te Atua ia i whakaara ake i te hunga mate, e ora koe.</p> 
<p><A NAME="an_10:10">10:10</A>&nbsp;Ma te ngakau hoki kia whakapono ka tika ai; ma te mangai kia whakaae ka ora ai.</p> 
<p><A NAME="an_10:11">10:11</A>&nbsp;E mea ana hoki te karaipiture, Ko nga tangata katoa e whakapono ana ki a ia e kore e meinga kia whakama.</p> 
<p><A NAME="an_10:12">10:12</A>&nbsp;&#182; Kahore hoki he rereketanga o te Hurai, o te Kariki: a ko taua Ariki ano te Ariki o te katoa, a e hua ana ana taonga ki te hunga katoa e karanga ana ki a ia.</p> 
<p><A NAME="an_10:13">10:13</A>&nbsp;E ora hoki nga tangata katoa e karanga ana ki te ingoa o te Ariki.</p> 
<p><A NAME="an_10:14">10:14</A>&nbsp;Na, me pehea ta ratou karanga ki a ia, ki te kahore i whakapono ki a ia? me pehea hoki ta ratou whakapono ki a ia, ki te kahore i rongo ki a ia? me pehea hoki e rongo ai, ki te kahore he kaikauwhau?</p> 
<p><A NAME="an_10:15">10:15</A>&nbsp;A me pehea e kauwhau ai, ki te kahore e tonoa? ko te mea ia i tuhituhia, Ano te ataahua o nga waewae o te hunga kawe mai i te rongo whakahari o nga mea papai!</p> 
<p><A NAME="an_10:16">10:16</A>&nbsp;Otira kahore ratou katoa i ngohengohe ki nga rongo whakahari. E mea ana hoki a Ihaia, E te Ariki, ko wai i whakapono ki ta matou whakaatu?</p> 
<p><A NAME="an_10:17">10:17</A>&nbsp;Ina, na te rongo te whakapono, a ko te rongo na te kupu a te Karaiti.</p> 
<p><A NAME="an_10:18">10:18</A>&nbsp;Otiia ko taku kupu tenei, Kahore ranei ratou i rongo? Koia ra ia, Kua puta atu to ratou reo ki te whenua katoa, a ratou kupu hoki ki nga topito o te ao.</p> 
<p><A NAME="an_10:19">10:19</A>&nbsp;Ko taku kupu ia tenei, kahore ianei a Iharaira i mohio? Na Mohi te kupu tuatahi, Maku koutou e whakaoho kia hae ki te hunga ehara i te iwi; Ka meinga e ahau te iwi poauau hei whakaoho i a koutou ki te riri.</p> 
<p><A NAME="an_10:20">10:20</A>&nbsp;A ka maia rawa a Ihaia, ka mea, Kua kitea ahau e te hunga kihai i rapu i ahau; kua whakakitea ahau ki te hunga kihai nei i ui ki ahau.</p> 
<p><A NAME="an_10:21">10:21</A>&nbsp;Ko tana kupu ia mo Iharaira, Pau noa te ra i totoro atu ai oku ringa ki te iwi tutu, ki te iwi whakahawea.</p> 
<p><A NAME="an_11:1">11:1</A>&nbsp;&#182; Na, ko taku kupu tenei, Kua peia oti e te Atua tana iwi? Kahore rapea. No Iharaira ano hoki ahau, no te uri o Aperahama, no to Pineamine iwi.</p> 
<p><A NAME="an_11:2">11:2</A>&nbsp;Kahore hoki te Atua i pei i tana iwi i mohio ai i mua. Kahore oti koutou i matau ki te korero a te karaipiture i ta Iraia? i inoi ra hoki ia ki te Atua, i whakahe i a Iharaira, i mea,</p> 
<p><A NAME="an_11:3">11:3</A>&nbsp;E te Ariki, kua patua e ratou au poropiti, kua whakahoroa au aata; ko ahau anake hoki kua mahue nei, a e whai ana ratou kia patua ahau.</p> 
<p><A NAME="an_11:4">11:4</A>&nbsp;Heoi e pehea ana te whakahoki a te Atua ki a ia? E whitu mano tangata kua waiho e ahau maku, kahore nei i piko te ture ki a Paara.</p> 
<p><A NAME="an_11:5">11:5</A>&nbsp;Waihoki i te wa nei ano, tera ano he toenga, he whiriwhiringa na te aroha noa.</p> 
<p><A NAME="an_11:6">11:6</A>&nbsp;Ki te mea ia na te aroha noa, ehara i te mea na nga mahi: penei ehara te aroha noa i te aroha noa.</p> 
<p><A NAME="an_11:7">11:7</A>&nbsp;Ha, he pehea ra? Ko ta Iharaira e rapu nei, kihai tenei i taea e ia; otira kua taea e te hunga whiriwhiri, ko era atu ia i whakapakeketia:</p> 
<p><A NAME="an_11:8">11:8</A>&nbsp;Ko te mea hoki ia i tuhituhia, Kua hoatu ki a ratou e te Atua he wairua hiamoe, he kanohi e kore ai ratou e kite, he taringa e kore ai e rongo; a taea noatia tenei ra.</p> 
<p><A NAME="an_11:9">11:9</A>&nbsp;E mea ana hoki a Rawiri, Kia whakatupu mahanga to ratou tepu, hei rore hoki, hei tutukitanga waewae, hei utu ano ki a ratou:</p> 
<p><A NAME="an_11:10">11:10</A>&nbsp;Kia whakapouritia o ratou kanohi, kia kaua ratou e kite, a kia whakapikoa tonutia iho e koe to ratou tuara.</p> 
<p><A NAME="an_11:11">11:11</A>&nbsp;Na, ko taku kupu tenei, He tutuki ranei to ratou e hinga rawa ai? Kahore rapea: engari na to ratou hinga i puta ai te ora ki nga tauiwi, he mea kia hae ai ratou.</p> 
<p><A NAME="an_11:12">11:12</A>&nbsp;Na, ki te mea hei taonga mo te ao to ratou hinganga, hei taonga ano mo nga Tauiwi to ratou whakaitinga: tera noa ake i to ratou whakanuinga?</p> 
<p><A NAME="an_11:13">11:13</A>&nbsp;Ki a koutou, ki nga Tauiwi tenei kupu aku, I te mea he apotoro ahau ki nga Tauiwi, e whakanui ana ahau i taku mahi minita:</p> 
<p><A NAME="an_11:14">11:14</A>&nbsp;Me kore e hae nga tangata o toku kikokiko, kia ora ai etahi o ratou i ahau.</p> 
<p><A NAME="an_11:15">11:15</A>&nbsp;Mehemea hoki ko to ratou makanga atu hei houhanga rongo mo te ao, ka aha to ratou tangohanga mai? he teka ianei he oranga ake i roto i te hunga mate?</p> 
<p><A NAME="an_11:16">11:16</A>&nbsp;Ki te mea hoki he tapu te mea matamua, ka pera ano te puranga: ki te tapu hoki te pakiaka, e pera ano nga manga.</p> 
<p><A NAME="an_11:17">11:17</A>&nbsp;Engari ki te mea kua whatiia atu etahi o nga manga, a ka honoa mai koe, te oriwa ngahere, ki roto i nga manga, ka whiwhi ngatahi ki te pakiaka o te momonatanga o te oriwa;</p> 
<p><A NAME="an_11:18">11:18</A>&nbsp;Aua e whakapehapeha ki nga manga. Ki te whakapehapeha ia koe, ehara i te mea nau i mau ake ai te pakiaka, engari na te pakiaka koe.</p> 
<p><A NAME="an_11:19">11:19</A>&nbsp;Na, tera koe e mea, I whatiia atu nga manga, kia honoa iho ai ahau.</p> 
<p><A NAME="an_11:20">11:20</A>&nbsp;Ae ra; na te whakaponokore ratou i whatiia atu ai, na tou whakapono koe i tu ai. Aua e whakakake, engari kia wehi.</p> 
<p><A NAME="an_11:21">11:21</A>&nbsp;Na, ki te mea kihai i tohungia nga manga tupu e te Atua, e kore ano ia e tohu i a koe.</p> 
<p><A NAME="an_11:22">11:22</A>&nbsp;Na, tirohia iho te ngawari me te pakeke o te Atua: pakeke ki te hunga i hinga; ngawari ki a koe, ki te u koe ki tana tikanga ngawari: ki te kahore, ka tapahia hoki koe.</p> 
<p><A NAME="an_11:23">11:23</A>&nbsp;Me ratou ano, ki te kore e u ki to ratou whakaponokore, ka honoa ano: e taea hoki ratou e te Atua te hono mai ano.</p> 
<p><A NAME="an_11:24">11:24</A>&nbsp;Mehemea hoki ka tapahia mai koe i te oriwa ngahere, a ka honoa mai ki te oriwa pai, he mea rere ke i te tikanga; tera noa ake te honoa o enei, o nga manga tupu, ki to ratou oriwa ano.</p> 
<p><A NAME="an_11:25">11:25</A>&nbsp;E kore hoki ahau e pai, e oku teina, kia kuware koutou ki tenei mea ngaro, kei mea noa koutou he matau koutou, kua tau tetahi wahi o te whakapakeketanga ki a Iharaira, kia riro mai ra ano te tokomahatanga o nga tauiwi.</p> 
<p><A NAME="an_11:26">11:26</A>&nbsp;Ko reira a Iharaira katoa ora ai: ko te mea hoki ia i tuhituhia, Tera e puta mai te Kaiwhakaora i Hiona, mana e kaupare te karakiakore i a Hakopa:</p> 
<p><A NAME="an_11:27">11:27</A>&nbsp;Ko taku kawenata hoki tenei ki a ratou, ina tangohia atu e ahau o ratou hara.</p> 
<p><A NAME="an_11:28">11:28</A>&nbsp;Na i runga i te rongopai he hoariri ratou, he whakaaro ki a koutou; i runga ia i te whiriwhiringa, e arohaina ana ratou, he whakaaro ki nga matua.</p> 
<p><A NAME="an_11:29">11:29</A>&nbsp;I a te Atua homaitanga hoki, i tana karangatanga, kahore e puta ke te whakaaro.</p> 
<p><A NAME="an_11:30">11:30</A>&nbsp;Ka rite hoki ki a koutou kihai i whakapono i mua ki te Atua, inaianei ia kua tohungia, he mea na to ratou whakaponokore:</p> 
<p><A NAME="an_11:31">11:31</A>&nbsp;Waihoki kua kahore enei i whakapono inaianei, kia tohungia ai ano ratou i runga i te mahi tohu i whiwhi nei koutou.</p> 
<p><A NAME="an_11:32">11:32</A>&nbsp;Kua oti hoki te katoa te kopani e te Atua ki roto ki te whakateka, he mea kia tohungia ai e ia te katoa.</p> 
<p><A NAME="an_11:33">11:33</A>&nbsp;&#182; Ano te hohonu, te hua ngatahi hoki o te whakaaro o te Atua me tona mohio! e kore ana tikanga e taea te rapu, ona huarahi te whakataki!</p> 
<p><A NAME="an_11:34">11:34</A>&nbsp;Ko wai hoki te mohio ana ki te hinengaro o te Ariki? ko wai hoki tona hoa whakatakoto whakaaro?</p> 
<p><A NAME="an_11:35">11:35</A>&nbsp;Ko ta wai hoki kua matua hoatu ki a ia, a ka whakahokia mai he utu ki a ia?</p> 
<p><A NAME="an_11:36">11:36</A>&nbsp;Ko nga mea katoa nei hoki, nana, a kei runga ano i a ia, a e ahu ana hoki ki a ia: mona te kororia ake tonu atu. Amine.</p> 
<p><A NAME="an_12:1">12:1</A>&nbsp;&#182; Koia ahau ka inoi nei ki a koutou, e oku teina, kia whakaaroa nga mahi a te Atua, kia tapaea atu o koutou tinana hei whakahere ora, tapu, e manakohia ana e te Atua, he mahi na to koutou hinengaro.</p> 
<p><A NAME="an_12:2">12:2</A>&nbsp;Kaua hoki to koutou ahua e rite ki to tenei ao: engari kia puta ke, ara kia whakahoutia o koutou hinengaro, kia whakamatautauria ai e koutou ta te Atua e pai ai, te mea e pai ana, e manakohia ana, e tino rite ana.</p> 
<p><A NAME="an_12:3">12:3</A>&nbsp;Ko taku kupu hoki tenei ki nga tangata katoa i roto i a koutou, he mea na te aroha noa i homai nei ki ahau, Kaua e hira ake te whakaaro o tetahi ki a ia ano i te mea i tika kia whakaaroa e ia; engari kia ata whakaaro, kia rite ki te wahi o te wha kapono i tuwhaina e te Atua ki tena, ki tena.</p> 
<p><A NAME="an_12:4">12:4</A>&nbsp;E rite ana hoki ki o tatou wahi ka maha nei i te tinana kotahi, kihai ia i kotahi te mahi ma aua wahi katoa:</p> 
<p><A NAME="an_12:5">12:5</A>&nbsp;Waihoki ko tatou tokomaha nei, he tinana kotahi i roto i a te Karaiti, ko tatou takitahi ia, he wahi tetahi no tetahi.</p> 
<p><A NAME="an_12:6">12:6</A>&nbsp;Na ka rere ke nei nga mea i homai ki a tatou, he mea e rite ana ki te aroha noa i homai ki a tatou, ki te mea he mahi poropiti, me poropiti, kia rite ano ki te rahi o to tatou whakapono;</p> 
<p><A NAME="an_12:7">12:7</A>&nbsp;He mahi minita, kia u tatou ki ta tatou mahi minita; ko te kaiwhakaako, kia u ki tana mahi whakaako;</p> 
<p><A NAME="an_12:8">12:8</A>&nbsp;Ko te kaiwhakahauhau, kia u ki tana whakahauhau; ko te kaihoatu, kia mahorahora te ngakau; ko te kaiwhakahaere kia uaua ki tana mahi, a ko te kaiatawhai kia ngahau te ahua.</p> 
<p><A NAME="an_12:9">12:9</A>&nbsp;Ko te aroha, hei te mea tinihangakore. Kia whakarihariha ki te kino; kia u ki te pai.</p> 
<p><A NAME="an_12:10">12:10</A>&nbsp;Ka aroha ki nga teina, kia tino pono te aroha tetahi ki tetahi; ka whakahonore, kia nui ta tetahi i tetahi.</p> 
<p><A NAME="an_12:11">12:11</A>&nbsp;Kia uaua, kaua e mangere; kia toko tonu ake te wairua; me te mahi ano ki te Ariki;</p> 
<p><A NAME="an_12:12">12:12</A>&nbsp;Kia hari i runga i te tumanako; kia manawanui ki te whakapawera; kia u ki te inoi;</p> 
<p><A NAME="an_12:13">12:13</A>&nbsp;Whakawhiwhia te hunga tapu ina rawakore; kia mau ki te atawhai manuhiri.</p> 
<p><A NAME="an_12:14">12:14</A>&nbsp;Manaakitia te hunga e tukino ana i a koutou: manaakitia, kaua e kanga.</p> 
<p><A NAME="an_12:15">12:15</A>&nbsp;Kia hari tahi me te hunga hari, kia tangi tahi me te hunga tangi.</p> 
<p><A NAME="an_12:16">12:16</A>&nbsp;Kia kotahi te whakaaro o koutou tetahi ki tetahi. Kaua e whakakake te whakaaro, engari me whakaiti ki nga mea papaku. Kei mea ake koutou he mohio koutou.</p> 
<p><A NAME="an_12:17">12:17</A>&nbsp;Kaua e utua ta tetahi kino ki te kino. Whakaaroa ko nga mea e pai ana ki mua i te aroaro o nga tangata katoa.</p> 
<p><A NAME="an_12:18">12:18</A>&nbsp;Ki te taea, whakapaua ta koutou kia mau te rongo ki nga tangata katoa.</p> 
<p><A NAME="an_12:19">12:19</A>&nbsp;Aua e rapu utu mo koutou, e oku hoa aroha, engari whakaatea atu i te riri: kua oti hoki te tuhituhi, Maku te rapu utu; maku te hoatu utu, e ai ta te Ariki.</p> 
<p><A NAME="an_12:20">12:20</A>&nbsp;Na, ki te matekai tou hoariri, whangainga; ki te matewai, whakainumia: ki te penei hoki tau mahi, ka purangatia e koe he waro kapura ki tona matenga.</p> 
<p><A NAME="an_12:21">12:21</A>&nbsp;Kei hinga koe i te kino, engari kia hinga te kino i tou pai.</p> 
<p><A NAME="an_13:1">13:1</A>&nbsp;&#182; Kia ngohengohe nga wairua katoa ki nga mana nunui. Kahore hoki he mana, no te Atua anake: ko nga mana o tenei wa he mea whakarite na te Atua.</p> 
<p><A NAME="an_13:2">13:2</A>&nbsp;Na, ki te whakakeke tetahi ki te mana, e whakakeke ana ia ki ta te Atua i whakarite ai: a ko te mea hoki mo te hunga e whakakeke ana, he whakatau he.</p> 
<p><A NAME="an_13:3">13:3</A>&nbsp;Ehara hoki nga rangatira i te whakawehi mo nga mahi pai, engari mo nga mahi kino. E mea ana koe kia kaua e wehi i te mana? meatia te pai, a he whakamoemiti tana e homai ai ki a koe:</p> 
<p><A NAME="an_13:4">13:4</A>&nbsp;He minita hoki ia na te Atua ki a koe mo te pai. Tena ki te mahi koe i te kino, e wehi ra; ehara hoki tana i te mau noa i te hoari: he minita hoki ia na te Atua, he kairapu utu mo te riri ki te kaimahi i te kino.</p> 
<p><A NAME="an_13:5">13:5</A>&nbsp;Koia i takoto ai te tikanga kia ngohengohe koutou, ehara i te mea he whakaaro kau ki te riri, engari ki ta te hinengaro ano hoki.</p> 
<p><A NAME="an_13:6">13:6</A>&nbsp;Na konei hoki koutou i hoatu ai i te takoha: he minita hoki ratou na te Atua, he hunga hoki e mau tonu ana ki tenei mea pu ano.</p> 
<p><A NAME="an_13:7">13:7</A>&nbsp;&#182; Hoatu nga mea i tika ki te katoa: he takoha tangata ki te tangata i tika ai te takoha tangata; he takoha taonga ki te tangata i tika ai te takoha taonga; he wehi ki te tangata i tika ai te wehi; he honore ki te tangata i tika ai te honore.</p> 
<p><A NAME="an_13:8">13:8</A>&nbsp;Kaua e nama ki tetahi, ko te aroha anake o tetahi ki tetahi; ko te tangata hoki e aroha ana ki tona hoa tata, kua whakaritea e ia te ture.</p> 
<p><A NAME="an_13:9">13:9</A>&nbsp;Ko tenei hoki, Kaua e puremu, Kaua e patu tangata, Kaua e tahae, Kaua e hiahia ki ta te tangata; a ki te mea tera atu ano tetahi kupu ako, ka whakarapopototia ki roto ki tenei kupu, ara, Kia aroha ki tou hoa tata, ano ko koe.</p> 
<p><A NAME="an_13:10">13:10</A>&nbsp;E kore te aroha e kino ki tona hoa; no reira ko te aroha te whakaritenga o te ture.</p> 
<p><A NAME="an_13:11">13:11</A>&nbsp;&#182; Tenei ano hoki tetahi, e mohio ana tatou ki te taima, kua taka noa ake tenei te wa e ara ake ai koutou i te moe: kua tata ke hoki inaianei to tatou whakaoranga i to te wa i whakapono tuatahi ai tatou.</p> 
<p><A NAME="an_13:12">13:12</A>&nbsp;Kua aua atu te po, ka tata te ao: mo konei ra kia whakarerea e tatou nga mahi o te pouri, kia kakahuria iho nga kakahu whawhai o te marama.</p> 
<p><A NAME="an_13:13">13:13</A>&nbsp;Kia pai ta tatou haere, kia rite ki to te awatea: kauaka i nga kakainga, i nga haurangitanga, kaua i te puremu, i nga hiahia taikaha, kaua i te ngangau, i te hae.</p> 
<p><A NAME="an_13:14">13:14</A>&nbsp;Engari kakahuria iho te Ariki, a Ihu Karaiti, kaua hoki e whakaaroa wawetia te kikokiko kia mahia ko ona hiahia.</p> 
<p><A NAME="an_14:1">14:1</A>&nbsp;&#182; Ko te tangata he ngoikore te whakapono, manakohia, kauaka ia ki nga tautohe whakaaro.</p> 
<p><A NAME="an_14:2">14:2</A>&nbsp;Ko tetahi hoki e whakapono ana he pai nga mea katoa hei kai mana: ko te tangata ia he ngoikore tona whakapono e kai otaota ana.</p> 
<p><A NAME="an_14:3">14:3</A>&nbsp;Kaua te tangata e kai ana e whakahawea ki te tangata kahore e kai, kaua hoki te tangata kahore e kai e whakahe i te tangata e kai ana: kua manakohia hoki ia e te Atua.</p> 
<p><A NAME="an_14:4">14:4</A>&nbsp;Ko wai koe e whakahe na i te pononga a tera? ma tona rangatira ia e whakatu, e whakahinga ranei. Ina, ka whakaturia ano ia: e taea hoki ia e te Atua te whakatu.</p> 
<p><A NAME="an_14:5">14:5</A>&nbsp;Ki te whakaaro a tetahi, nui atu tetahi ra i tetahi: ki a tetahi whakaaro ia he rite katoa nga ra. Kia u marire nga whakaaro o tetahi, o tetahi.</p> 
<p><A NAME="an_14:6">14:6</A>&nbsp;Ko te tangata e whakaaro ana ki te ra, he whakaaro ki te Ariki tona whakaaro; ko te tangata e kai ana, he whakaaro ki te Ariki tana kai, e whakawhetai atu ana hoki ia ki te Atua; ko te tangata kahore e kai, he whakaaro ki te Ariki tana kore e kai, e whakawhetai ana ano ia ki te Atua.</p> 
<p><A NAME="an_14:7">14:7</A>&nbsp;Ehara hoki i te mea ki a ia ake ano te ora o tetahi o tatou, ehara hoki i te mea ki a ia ake te mate o tetahi.</p> 
<p><A NAME="an_14:8">14:8</A>&nbsp;Ta te mea, ahakoa ora, e ora ana tatou ki te Ariki; ahakoa mate, e mate ana tatou ki te Ariki: na, ahakoa ora tatou, mate ranei, na te Ariki tatou.</p> 
<p><A NAME="an_14:9">14:9</A>&nbsp;Ko te mea hoki tenei i mate ai a te Karaiti, i ara ake ai ano, i ora ai ano, kia waiho ai ia hei Ariki ngatahi mo te hunga mate, mo te hunga ora.</p> 
<p><A NAME="an_14:10">14:10</A>&nbsp;Ko koe na, he aha koe i whakahe ai i tou teina? me koe na hoki, he aha koe i whakahawea ai ki tou teina? e tu katoa hoki tatou ki te nohoanga whakawa o te Atua.</p> 
<p><A NAME="an_14:11">14:11</A>&nbsp;Kua oti hoki te tuhituhi, E ora ana ahau, e ai ta te Ariki, e piko katoa nga turi ki ahau, e whakaae ano hoki nga arero katoa ki te Atua.</p> 
<p><A NAME="an_14:12">14:12</A>&nbsp;Ae ra, ka korerotia e tenei, e tenei o tatou te tikanga o ana mahi ki te Atua.</p> 
<p><A NAME="an_14:13">14:13</A>&nbsp;Na, kati ta tatou whakahe tetahi i tetahi: engari ko tenei kia rite i a koutou, kia kaua e whakatakotoria he tutukitanga waewae, he take whakahinga ranei mo tona teina.</p> 
<p><A NAME="an_14:14">14:14</A>&nbsp;E mohio ana ahau, u tonu toku whakaaro i roto i te Ariki, i a Ihu, kahore he mea nona ake ano tona noa: haunga ia ki te mea tetahi he noa tetahi mea, e noa ano ki a ia.</p> 
<p><A NAME="an_14:15">14:15</A>&nbsp;Ki te mea hoki na te kai i pouri ai tou teina, kahore e mau ana tau haere i runga i te aroha. kei mate i tau kai te tangata i mate nei a te Karaiti mona.</p> 
<p><A NAME="an_14:16">14:16</A>&nbsp;Na, kei korerotia kinotia to koutou pai:</p> 
<p><A NAME="an_14:17">14:17</A>&nbsp;Ehara hoki te rangatiratanga o te Atua i te kai, i te inu; engari he tika, he rangimarie, he hari i roto i te Wairua Tapu.</p> 
<p><A NAME="an_14:18">14:18</A>&nbsp;Ko te tangata hoki ko enei hei mahinga mana ki a te Karaiti, ka ahuarekatia ia e te Atua, ka paingia hoki e nga tangata.</p> 
<p><A NAME="an_14:19">14:19</A>&nbsp;Na, kia whai tatou i nga mea e mau ai te rongo, i nga mea ano hoki e hanga ai te pai o tetahi, o tetahi.</p> 
<p><A NAME="an_14:20">14:20</A>&nbsp;Kaua e waiho te kai hei whakahoro mo ta te Atua mahi. He ma hoki nga mea katoa; otiia he kino ki te tangata e kai ana me te whakahe tona ngakau.</p> 
<p><A NAME="an_14:21">14:21</A>&nbsp;He mea pai tonu kia kaua e kai kikokiko, kia kaua e inu waina, aha ranei e tutuki ai tou teina.</p> 
<p><A NAME="an_14:22">14:22</A>&nbsp;Ko te whakapono i a koe na, waiho i a koe ano i te aroaro o te Atua. Ka hari te tangata kahore e whakatau i te he ki a ia ano mo te mea i whakapaia e ia mana.</p> 
<p><A NAME="an_14:23">14:23</A>&nbsp;Ki te ruarua ia tetahi, ka tau te he ki a ia ki te kai ia: no te mea ehara i te kai whakapono: he hara hoki nga mea katoa kihai nei i puta ake i te whakapono.</p> 
<p><A NAME="an_15:1">15:1</A>&nbsp;&#182; Ko te mahi tika ma tatou, ma te hunga kaha, he pikau i nga ngoikoretanga o te hunga kahakore; kaua hoki e whai i ta tatou ake i ahuareka ia.</p> 
<p><A NAME="an_15:2">15:2</A>&nbsp;Me whai tena, tena o tatou kia ahuareka mai tona hoa, tona hoa mo te mea e pai ana hei hanga i tona whakapono.</p> 
<p><A NAME="an_15:3">15:3</A>&nbsp;Kihai hoki a te Karaiti i whai ki tana ake i ahuareka ai; engari i rite ki te mea kua oti te tuhituhi, Ko nga tawainga a te hunga e tawai ana i a koe kua tau ki ahau.</p> 
<p><A NAME="an_15:4">15:4</A>&nbsp;Ko nga mea katoa hoki i tuhituhia i mua he mea tuhituhi hei whakaako i a tatou, kia whai tumanakohanga ai tatou, i te mea ka whakamanawanui, ka whakamarietia hoki e nga karaipiture.</p> 
<p><A NAME="an_15:5">15:5</A>&nbsp;&#182; Heoi ma te Atua o te manawanui, o te whakamarie, e hoatu ki a koutou kia kotahi te whakaaro o tetahi ki tetahi, kia rite ki ta Karaiti Ihu:</p> 
<p><A NAME="an_15:6">15:6</A>&nbsp;Kia kotahi ai te whakaaro, kia kotahi ai te mangai, e whakakororia ai koutou i te Atua, ara i te Matua o to tatou Ariki, o Ihu Karaiti.</p> 
<p><A NAME="an_15:7">15:7</A>&nbsp;&#182; Na, me whakahoa koutou tetahi ki tetahi, kia rite ki a te Karaiti i mea nei i a tatou hei hoa mona, kia whai kororia ai te Atua.</p> 
<p><A NAME="an_15:8">15:8</A>&nbsp;Ko taku kupu hoki tenei, i meinga a te Karaiti hei minita ki te kotinga, he whakaaro ki te pono o te Atua, kia u ai nga mea i whakaaria ki nga matua:</p> 
<p><A NAME="an_15:9">15:9</A>&nbsp;Kia whakakororia ai hoki nga Tauiwi i te Atua mo tana mahi tohu, kia pera ai me te mea i tuhituhia, Mo konei ka whakawhetai ahau ki a koe i waenganui o nga tauiwi, ka himene ki tou ingoa.</p> 
<p><A NAME="an_15:10">15:10</A>&nbsp;Tenei ano tetahi kupu ana, Kia hari tahi, e nga Tauiwi, me tana iwi.</p> 
<p><A NAME="an_15:11">15:11</A>&nbsp;Tenei ano hoki, Whakamoemititia te Ariki, e nga Tauiwi katoa; whakamoemititia ano ia, e nga iwi katoa.</p> 
<p><A NAME="an_15:12">15:12</A>&nbsp;E mea ana hoki a Ihaia, Tera e whai pakiaka a Hehe, me tetahi e whakatika ake ana hei rangatira mo nga Tauiwi; ko ia hei tumanakohanga ma nga Tauiwi.</p> 
<p><A NAME="an_15:13">15:13</A>&nbsp;&#182; Na, ma te Atua, nana nei te tumanako, e whakaki koutou ki te hari katoa, ki te rangimarie, i runga i te whakapono, kia hua ai to koutou tumanako, i runga i te kaha o te Wairua Tapu.</p> 
<p><A NAME="an_15:14">15:14</A>&nbsp;&#182; Na e u ana toku ake whakaaro ki a koutou, e oku teina, e ki ana koutou i te pai, whawhao rawa ki te matauranga katoa, a e taea ano e koutou te tohutohu tetahi i tetahi.</p> 
<p><A NAME="an_15:15">15:15</A>&nbsp;Otiia i nui ake ai toku maia ki te tuhituhi penei ki a koutou, e oku teina, he whakamahara ano i a koutou, he mea na te aroha noa kua homai nei ki ahau e te Atua.</p> 
<p><A NAME="an_15:16">15:16</A>&nbsp;I meinga ai ahau hei minita ma Ihu Karaiti ki nga tauiwi, hei minita i te rongopai o te Atua, kia manakohia ai te whakahere o nga tauiwi, he mea whakatapu na te Wairua Tapu.</p> 
<p><A NAME="an_15:17">15:17</A>&nbsp;&#182; Na, kua whai whakamanamanatanga nei ahau i roto i a Karaiti Ihu i nga mea a te Atua.</p> 
<p><A NAME="an_15:18">15:18</A>&nbsp;E kore hoki ahau e maia ki te korero ki etahi mea, ko nga mea anake kua mahia e te Karaiti na roto i ahau, hei mea kia ngohengohe mai nga Tauiwi, ara na taku kupu, na taku mahi,</p> 
<p><A NAME="an_15:19">15:19</A>&nbsp;I runga i te kaha o nga tohu, o nga mea whakamiharo, i runga i te kaha o te Wairua Tapu; no ka whakapaua e ahau te kauwhau i te rongopai o te Karaiti atu i Hiruharama, a taka noa ki Iririkuma rawa;</p> 
<p><A NAME="an_15:20">15:20</A>&nbsp;Ae ra, ko ia tenei taku tohe ki te kauwhau i te rongopai, ehara i te mea ki nga wahi kua whakahuatia nei a te Karaiti ki reira, kei hanga whare ahau ki runga ki a tetahi atu turanga:</p> 
<p><A NAME="an_15:21">15:21</A>&nbsp;Engari kia rite ki te mea i tuhituhia, E kite te hunga kihai nei i korerotia ia ki a ratou, a e matau te hunga kihai i rongo.</p> 
<p><A NAME="an_15:22">15:22</A>&nbsp;&#182; Na konei ano i maha ai oku whakawarenga, te tae atu ai ahau ki a koutou.</p> 
<p><A NAME="an_15:23">15:23</A>&nbsp;Otiia inaianei, kua kore nei he wahi moku i enei whenua, a, i te mea he maha nga tau i wawata ai ahau kia tae atu ki a koutou,</p> 
<p><A NAME="an_15:24">15:24</A>&nbsp;Ina tupono taku haere ki Hipania; e tumanako ana hoki ahau kia kite i a koutou i taua haerenga oku, a kia kawea peratia atu ahau e koutou, ina ano ia kia matua rite tetahi wahi o toku ngakau i te kitenga i a koutou;</p> 
<p><A NAME="an_15:25">15:25</A>&nbsp;Inaianei ia, e mea ana ahau, e haere ana tenei ahau ki Hiruharama, ki te mahi mea ma te hunga tapu.</p> 
<p><A NAME="an_15:26">15:26</A>&nbsp;Kua pai hoki a Makeronia raua ko Akaia kia meinga tetahi kohikohi ma nga mea rawakore o te hunga tapu i Hiruharama.</p> 
<p><A NAME="an_15:27">15:27</A>&nbsp;Ae ra, i pai ano ratou ki te pera, a e tika ana ano kia hoatu ki a ratou. I te mea kua uru nei nga Tauiwi ki a ratou mea o te wairua, waihoki he tika ano kia mahia e enei etahi mea o te kikokiko ma ratou.</p> 
<p><A NAME="an_15:28">15:28</A>&nbsp;Na, kia oti tenei i ahau, a hiri rawa tenei hua hei mea ma ratou, ka tika atu ahau ma koutou na ki Hipania.</p> 
<p><A NAME="an_15:29">15:29</A>&nbsp;A e matau ana ahau, ka haere atu ahau ki a koutou, tera ahau e haere atu i runga i te hua noa iho o te manaakitanga o e rongopai o te Karaiti.</p> 
<p><A NAME="an_15:30">15:30</A>&nbsp;&#182; Na he tohe tenei naku ki a koutou, e oku teina, he whakaaro ki to tatou Ariki, ki a Ihu Karaiti, na te aroha hoki o te Wairua, kia tohe tahi koutou me ahau i a koutou inoi ki te Atua moku;</p> 
<p><A NAME="an_15:31">15:31</A>&nbsp;Kia whakaorangia ahau i te hunga whakateka i Huria; kia manakohia ano e te hunga tapu taku minitatanga mo Hiruharama;</p> 
<p><A NAME="an_15:32">15:32</A>&nbsp;Kia haere hari atu ai ahau ki a koutou, ki te pai te Atua, kia whakata tahi ai me koutou.</p> 
<p><A NAME="an_15:33">15:33</A>&nbsp;Na, kia noho te Atua o te rangimarie ki a koutou katoa. Amine.</p> 
<p><A NAME="an_16:1">16:1</A>&nbsp;&#182; Tena to matou tuahine, a Pipi, te tukua atu na e ahau ki a koutou, he kaimahi ia na te hahi i Kenekerea:</p> 
<p><A NAME="an_16:2">16:2</A>&nbsp;Hei manuhiri ia ma koutou i roto i te Ariki, kia rite ki ta te hunga tapu tikanga, a kia awhina koutou i a ia ki nga mea e matea e ia: he tokomaha hoki ana i atawhai ai, ahau ano hoki.</p> 
<p><A NAME="an_16:3">16:3</A>&nbsp;Oha atu ki a Pirihira raua ko Akuira, ki oku hoa mahi i roto i a Karaiti Ihu,</p> 
<p><A NAME="an_16:4">16:4</A>&nbsp;Na raua nei hoki o raua na kaki i taku kia ora ai ahau: ehara i te mea ko ahau anake e whakawhetai ana ki a raua, engari ko nga hahi katoa hoki o nga tauiwi:</p> 
<p><A NAME="an_16:5">16:5</A>&nbsp;Oha atu ano ki te hahi i to raua whare. Oha atu ki a Epainetu, ki taku i aroha ai, ko ia hoki ta te Karaiti matamua o Ahia.</p> 
<p><A NAME="an_16:6">16:6</A>&nbsp;Oha atu ki a Meri, he nui tana mahi ki a matou.</p> 
<p><A NAME="an_16:7">16:7</A>&nbsp;Oha atu ki a Anaroniku raua ko Hunia, oku whanaunga, oku hoa herehere ano hoki, he ingoa nunui nei o raua i roto i nga apotoro, no mua nei i ahau to raua urunga ki a te Karaiti.</p> 
<p><A NAME="an_16:8">16:8</A>&nbsp;Oha atu ki a Amapiria, ki taku i aroha ai i roto i te Ariki.</p> 
<p><A NAME="an_16:9">16:9</A>&nbsp;Oha atu ki a Urupane, ki to matou hoa mahi i roto i a te Karaiti, ki a Takuha ano hoki, ki taku i aroha ai.</p> 
<p><A NAME="an_16:10">16:10</A>&nbsp;Oha atu ki a Apere, e paingia ana i roto i a te Karaiti. Oha atu ki a Aritopuru ma.</p> 
<p><A NAME="an_16:11">16:11</A>&nbsp;Oha atu ki a Heroriona, ki toku whanaunga. Oha atu ki a Nakihu ma, ki nga mea i roto i te Ariki.</p> 
<p><A NAME="an_16:12">16:12</A>&nbsp;Oha atu ki a Taraipine raua ko Taraipoha, e mahi nei i roto i te Ariki. Oha atu ki a Perahi, e arohaina nei, he nui nei tana mahi i roto i te Ariki.</p> 
<p><A NAME="an_16:13">16:13</A>&nbsp;Oha atu ki a Rupuha, i whiriwhiria i roto i te Ariki, ki tona whaea, ara ki to maua tahi.</p> 
<p><A NAME="an_16:14">16:14</A>&nbsp;Oha atu ki a Ahunikiritu, ratou ko Perekona, ko Herama, ko Pataropa, ko Herami, ki nga teina ano e noho ana i a ratou.</p> 
<p><A NAME="an_16:15">16:15</A>&nbsp;Oha atu ki a Piroroku raua ko huria, ki a Nireu raua ko tona tuahine, ki a Orimapa ratou ko te hunga tapu katoa e noho ana i a ratou.</p> 
<p><A NAME="an_16:16">16:16</A>&nbsp;Oha atu tetahi ki tetahi, hei te kihi tapu ano. Tenei te oha atu nei nga hahi katoa a te Karaiti ki a koutou.</p> 
<p><A NAME="an_16:17">16:17</A>&nbsp;&#182; Na he tohe tenei naku ki a koutou, e oku teina, tirohia iho te hunga e mahi ana i nga wehewehenga, i nga tutukitanga waewae, he mea puta ke i te whakaakoranga i whakaakona ai koutou: tahuri atu i a ratou.</p> 
<p><A NAME="an_16:18">16:18</A>&nbsp;Ko te hunga pera hoki kahore i te mahi ki to tatou Ariki, ki a Ihu Karaiti, engari ki to ratou ake kopu: e tinihanga ana hoki ratou i nga ngakau o te hunga kinokore ki a ratou korero maeneene, ki a ratou kupu whakapaipai.</p> 
<p><A NAME="an_16:19">16:19</A>&nbsp;Kua paku hoki ki nga tangata katoa te rongo o to koutou ngohengohe. Koia ahau ka hari nei ki a koutou: e mea ana hoki ahau kia whai whakaaro koutou ki te pai, kia kuware ki te mea kino.</p> 
<p><A NAME="an_16:20">16:20</A>&nbsp;Na tera te Atua o te rangimarie e hohoro te kuru i a Hatana ki raro i o koutou waewae. Kia tau ki a koutou te aroha noa o to tatou Ariki, o Ihu Karaiti.</p> 
<p><A NAME="an_16:21">16:21</A>&nbsp;&#182; Tenei te oha atu nei ki a koutou a Timoti, toku hoa mahi a Ruhiu, a Hahona, a Hohipate, oku whanaunga.</p> 
<p><A NAME="an_16:22">16:22</A>&nbsp;Ko ahau tenei, ko Teretiu, ko te kaituhituhi o tenei pukapuka, te oha atu nei ki a koutou i roto i te Ariki.</p> 
<p><A NAME="an_16:23">16:23</A>&nbsp;Tenei te oha atu nei ki a koutou a Kaiu te kaiatawhai oku, o te hahi katoa. Tenei te oha atu nei a Eratu, kaitiaki o nga mea o te pa, raua ko te teina, ko Kuaratu.</p> 
<p><A NAME="an_16:24">16:24</A>&nbsp;Kia tau ki a koutou katoa te aroha noa o to tatou Ariki, o Ihu Karaiti. Amine.</p> 
<p><A NAME="an_16:25">16:25</A>&nbsp;&#182; Na he kaha nei te Atua ki te whakau i a koutou, i runga i nga ritenga o taku rongopai, o te kauwhautanga hoki o Ihu Karaiti, o te whakakitenga mai ano o te mea ngaro, kihai nei i rangona no te timatanga ra ano o te ao,</p> 
<p><A NAME="an_16:26">16:26</A>&nbsp;A kua whakamaramatia mai inaianei e nga karaipiture a nga poropiti, he mea whakarite mai na te Atua ora tonu, a whakapuakina mai ana ki nga tauiwi katoa kia ngohengohe ai ratou ki ta te whakapono:</p> 
<p><A NAME="an_16:27">16:27</A>&nbsp;Waiho atu i te Atua, ko ia nei anake te Mea matau, te kororia i roto i a Ihu Karaiti, ake ake, Amine.</p> 
<p><HR>
<CENTER>
<A HREF="co1.htm">Next: 1 Corinthians</A></CENTER>
</BODY>
</HTML>
