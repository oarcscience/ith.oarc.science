[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Maori Bible: Galatians

<span id="an_1:1">1:1</span> ¶ Naku, na Paora, na te apotoro, kihai nei
i tonoa e te tangata, kihai ano hoki ma roto i te tangata, engari i ma
roto i a Ihu Karaiti, i te Atua Matua ano hoki, nana nei ia i whakaara i
te hunga mate;

<span id="an_1:2">1:2</span> Na nga teina katoa hoki i ahau nei, ki nga
hahi o Karatia.

<span id="an_1:3">1:3</span> Kia tau ki a koutou te aroha noa me te
rangimarie, he mea na te Atua Matua, na to tatou Ariki hoki, na Ihu
Karaiti,

<span id="an_1:4">1:4</span> I tuku nei i a ia ano mo o tatou hara, kia
whakaorangia ai tatou e ia i tenei ao kino, i runga i ta te Atua, i ta
to tatou Matua i pai ai.

<span id="an_1:5">1:5</span> Waiho atu i a ia te kororia ake ake. Amine.

<span id="an_1:6">1:6</span> ¶ Miharo tonu ahau ki te hohoro o to koutou
nekehanga atu i te kaikaranga o koutou i runga i te aroha noa o te
Karaiti ki tetahi rongopai ke:

<span id="an_1:7">1:7</span> Ehara nei ia i te mea ke atu; engari tena
tetahi hunga e whakararuraru ana i a koutou, e mea ana kia whakaputaia
ketia te rongopai o te Karaiti.

<span id="an_1:8">1:8</span> Otira, ahakoa ko matou, ko tetahi anahera
ranei o te rangi, ki te kauwhau i te rongopai ki a koutou, i te mea rere
ke i ta matou i kauwhau ai ki a koutou, kia kanga ia.

<span id="an_1:9">1:9</span> Kia rite ki ta matou i ki ai i mua, ka ki
ano ahau inaianei, ki te puta ke te kauwhau a tetahi ki a koutou i tera
kua riro i a koutou, kia kanga ia.

<span id="an_1:10">1:10</span> ¶ He tangata ranei, ko te Atua ranei,
taku e kukume nei? he tangata ranei aku e whai nei kia
whakamanawarekatia? mehemea kei runga tonu ahau i te whakamanawareka
tangata, ehara ahau i te pononga na te Karaiti.

<span id="an_1:11">1:11</span> Na, kia mohio mai koutou, e oku teina, ko
te rongopai i kauwhautia e ahau, ehara i te tangata.

<span id="an_1:12">1:12</span> Ehara hoki na te tangata i riro mai ai i
ahau, nana ranei i whakaako ki ahau, engari i haere mai ki ahau ra te
whakakitenga mai a Ihu Karaiti.

<span id="an_1:13">1:13</span> Kua rongo na hoki koutou ki taku
whakahaere i mua i runga i ta nga Hurai tikanga, nui atu hoki taku
tukino i te hahi a te Atua, mongamonga ana i ahau:

<span id="an_1:14">1:14</span> I hipa noa atu ahau ki mua i etahi
tokomaha tonu o matou, rite nga tau ki oku, i waenganui i toku iwi ki te
tikanga a nga Hurai, hira noa atu hoki toku ngakau ki nga whakarerenga
iho a oku matua.

<span id="an_1:15">1:15</span> Otira i te mea ka pai te Atua, nana nei
ahau i momotu mai i roto tonu i te kopu o toku whaea, i karanga hoki, he
meatanga na tona aroha noa,

<span id="an_1:16">1:16</span> Ki te whakakite i tana Tama i roto i
ahau, kia kauwhautia ai ia e ahau ki nga tauiwi; i reira tonu iho kihai
ahau i korerorero ki te kikokiko, ki te toto:

<span id="an_1:17">1:17</span> Kihai ano ahau i haere atu ki Hiruharama,
ki te hunga i apotoro i mua i ahau; heoi haere ana ahau ki Arapia, a
hoki ana mai ki Ramahiku.

<span id="an_1:18">1:18</span> A muri iho i te takanga o nga tau e toru
ka haere ake ahau ki Hiruharama kia kite i a Pita, a tekau ma rima nga
ra i noho ai ahau ki a ia.

<span id="an_1:19">1:19</span> Engari kihai ahau i kite i tetahi atu o
nga apotoro, ko Hemi anake, ko te teina o te Ariki.

<span id="an_1:20">1:20</span> Na, ko nga mea e tuhituhia atu nei e ahau
ki a koutou, nana, kei te aroaro tenei o te Atua, kahore aku teka.

<span id="an_1:21">1:21</span> Muri iho ka haere ahau ki nga wahi o
Hiria, o Kirikia;

<span id="an_1:22">1:22</span> Kihai ano toku mata i mohiotia e nga hahi
o Huria i roto i a te Karaiti:

<span id="an_1:23">1:23</span> I rongo kau ratou, Ko te tangata tukino i
a matou i mua, e kauwhautia ana e ia inaianei te whakapono i
whakangaromia ra e ia.

<span id="an_1:24">1:24</span> A whakakororia ana ratou i te Atua mo
tana ki ahau.

<span id="an_2:1">2:1</span> ¶ Muri iho, kia pahure nga tau tekau ma
wha, ka haere ano ahau ki Hiruharama maua ko Panapa, me te mau ano i a
Taituha hei hoa moku.

<span id="an_2:2">2:2</span> Na te whakakitenga mai hoki ahau i haere
ai, a whakatakotoria ana e ahau ki a ratou te rongopai e kauwhautia nei
e ahau ki nga tauiwi; otiia i meatia pukutia ki te hunga whai ingoa, kei
maumau kau taku oma onaianei, o mua ra ranei.

<span id="an_2:3">2:3</span> Kihai ia a Taituha, toku hoa, he Kariki nei
ia, i meinga kia kotia:

<span id="an_2:4">2:4</span> Mo nga teina teka hoki i whakaurua pukutia
mai, i haere puku mai nei ki te tirotiro i to matou ahua, he herekore i
roto i a Karaiti Ihu, kia whakataurekareka ai ratou i a matou.

<span id="an_2:5">2:5</span> Kihai rawa matou i whakangawari iho, i
rongo ki a ratou, ahakoa kotahi haora; he mea kia mau ai te pono o te
rongopai ki a koutou.

<span id="an_2:6">2:6</span> Otira ko te hunga whai ingoa ahakoa he aha
ratou, kahore tahi he tikanga ki ahau: kahore a te Atua whakapai ki te
kanohi tangata kihai ratou, te hunga whai ingoa, i whakaatu mea ki ahau:

<span id="an_2:7">2:7</span> Engari to ratou kitenga kua tukua ki ahau
te rongopai ki te kotingakore pera hoki me tera ki kotinga kua tukua ra
ki a Pita;

<span id="an_2:8">2:8</span> Ko te kaimahi hoki i roto i a Pita hei
apotoro ki te kotinga, mahi ana ano ia i roto i ahau ki nga tauiwi:

<span id="an_2:9">2:9</span> Na, no ratou ka matau ki te aroha noa kua
homai ki ahau, ka homai e Hemi, e Kipa, e Hoani, i meinga nei hei pou,
nga ringa matau hei whakahoatanga ki a maua ko Panapa, mo maua kia haere
ki nga tauiwi, ko ratou ia ki te kotinga:

<span id="an_2:10">2:10</span> Otiia me mahara maua ki te hunga
rawakore; he mea ano hoki tena i hihiko ai ahau.

<span id="an_2:11">2:11</span> ¶ Na, i te taenga mai o Pita ki Anatioka,
ka whakatika atu ahau ki a ia he kanohi, he kanohi, no te mea kua tika
kia whakahengia ia.

<span id="an_2:12">2:12</span> I mua hoki o te taenga mai o etahi i a
Hemi, e kai tahi ana ia me nga tauiwi: no to ratou taenga mai ia, neke
atu ana ia, momotu ke ana i a ia; i mataku hoki ki te hunga o te
kotinga.

<span id="an_2:13">2:13</span> I uru ano era atu Hurai ki tona
tinihanga: heoi riro pu a Panapa i to ratou tinihanga.

<span id="an_2:14">2:14</span> Otira, i toku kitenga kihai ratou i haere
tika i runga i te pono o te rongopai, ka mea ahau ki a Pita i te aroaro
o ratou katoa, ki te mea ko koe, he Hurai, ka whakatauiwi i a koe, a
kahore e whakahurai, me pehea e taea ai e koe te mea nga tauiw i kia
Hurai?

<span id="an_2:15">2:15</span> Ko tatou, ko nga Hurai tupu nei, ehara
nei i te hunga hara no nga tauiwi,

<span id="an_2:16">2:16</span> Kua mohio nei ehara nga mahi a te ture i
te mea e tika ai te tangata, engari ko te whakapono ki a Ihu Karaiti;
kua whakapono ano tatou ki a Ihu Karaiti, kia meinga ai te whakapono ki
a te Karaiti hei tika mo tatou, kahore ia nga mahi a te ture; no te mea
kahore rawa he kikokiko e tika i nga mahi o te ture.

<span id="an_2:17">2:17</span> Na, i a tatou e whai nei kia whakatikaia
i roto i a te Karaiti, ki te kitea tatou nei he hunga hara, he minita
ranei a te Karaiti ki te hara? Kahore rapea.

<span id="an_2:18">2:18</span> Ki te mea hoki ka hanga ano e ahau nga
mea i wahia e ahau, e whakakite ana ahau i ahau ano, he tangata hara.

<span id="an_2:19">2:19</span> Na te ture hoki ahau i tupapaku ai ki te
ture, kia ora ai ahau ki te Atua.

<span id="an_2:20">2:20</span> Kua ripekatia tahitia ahau me te Karaiti:
a e ora nei, ehara i te mea ko ahau, engari ko te Karaiti e ora ana i
roto i ahau: e ora nei hoki ahau i roto i te kikokiko, he oranga na te
whakapono ki te Tama a te Atua, i aroha nei ki ahau, i tuku ne i i a ia
moku.

<span id="an_2:21">2:21</span> Kahore aku whakakahore i te aroha noa o
te Atua: mehemea hoki i na runga mai te tika i te ture, maumau mate noa
a te Karaiti.

<span id="an_3:1">3:1</span> ¶ E nga Karatia whakaarokore, na wai koutou
i whaiwhaia, i whakakitea nuitia na a Ihu Karaiti ki o koutou kanohi, he
mea ripeka?

<span id="an_3:2">3:2</span> Heoi taku e mea ana kia whakaakona mai e
koutou, No nga mahi ranei o te ture i riro mai ai te Wairua i a koutou,
na te mea ranei ka rongo ki te whakapono?

<span id="an_3:3">3:3</span> Ha, kia pena koutou te whakaarokore? i
runga i te Wairua ta koutou timatanga, a me whakaoti ranei e koutou i
runga i te kikokiko?

<span id="an_3:4">3:4</span> He huakore noa iho ranei o koutou matenga
maha? ki te mea ra he mea huakore.

<span id="an_3:5">3:5</span> Na, ko te kaiwhakawhiwhi i a koutou ki te
Wairua, e mahi nei hoki i nga merekara i roto i a koutou, no nga mahi
ranei o te ture tana, no te rongo ranei ki te whakapono?

<span id="an_3:6">3:6</span> ¶ Ka rite hoki ki a Aperahama i whakapono
ki te Atua, a whakairia ana ki a ia hei tika.

<span id="an_3:7">3:7</span> Na, kia matau koutou, ko te hunga o te
whakapono, he tamariki enei na Aperahama.

<span id="an_3:8">3:8</span> A, i te kitenga o te karaipiture i mua, he
whakapono ta te Atua hei whakatika mo nga tauiwi, ka kauwhautia wawetia
te rongopai ki a Aperahama, Mau ka manaakitia ai nga iwi katoa.

<span id="an_3:9">3:9</span> Ina, ko te hunga o te whakapono, e
manaakitia ngatahitia ana me Aperahama i whakapono ra.

<span id="an_3:10">3:10</span> Ko te hunga katoa hoki o nga mahi o te
ture, kei raro ratou i te kanga: kua oti hoki te tuhituhi, Ka kanga nga
tangata katoa kahore e mau ki nga mea katoa kua oti te tuhituhi ki te
pukapuka o te ture, hei mahi ma ratou.

<span id="an_3:11">3:11</span> He hanga marama ano tenei, e kore e tika
i te ture tetahi tangata ki te aroaro o te Atua: Ma te whakapono hoki e
ora ai te tangata tika.

<span id="an_3:12">3:12</span> He teka hoki no te whakapono te ture:
engari, Ki te mahia aua mea e te tangata, ma aua mea ia e ora ai.

<span id="an_3:13">3:13</span> Kua hokona tatou e te Karaiti i roto i te
kanga a te ture, i a ia nei i meinga hei kanga mo tatou: kua oti hoki te
tuhituhi, He mea kanga nga tangata katoa e whakairia ki runga ki te
rakau:

<span id="an_3:14">3:14</span> Kia tae ai ki nga tauiwi te manaaki o
Aperahama i roto i a Karaiti Ihu; kia riro mai ai i a tatou te kupu
homai o te Wairua, he mea ma roto i te whakapono.

<span id="an_3:15">3:15</span> E oku teina, he kupu tangata taku nei;
Ahakoa he kawenata na te tangata, ki te mea ka oti te whakau, kahore he
tangata hei turaki, hei tapiri ranei.

<span id="an_3:16">3:16</span> Na, i korerotia nga kupu whakaari ki a
Aperahama, ki tana whanau ano hoki. Kihai ia i mea, Ki nga whanau, me te
mea he tokomaha; engari me te mea he kotahi, Ki tau whanau, ko te
Karaiti hoki ia.

<span id="an_3:17">3:17</span> Na ko taku kupu tenei; Ko te kawenata i
whakaukia e te Atua i mua ra, e kore e ahei te ture, no muri iho nei o
nga tau e wha rau e toru tekau i tae mai ai, ki te turaki, hei
whakakahore i te kupu whakaari.

<span id="an_3:18">3:18</span> Mehemea hoki na te ture i riro mai ai te
kainga, heoi ehara i te mea na te kupu whakaari; otira i na runga mai i
te kupu whakaari ta te Atua homaitanga ki a Aperahama.

<span id="an_3:19">3:19</span> ¶ Hei aha ra te ture? I tapiritia mai mo
nga pokanga ketanga, kia tae mai ra ano te whanau mona nei te kupu
whakaari; he mahinga na nga anahera, i roto i te ringa o te takawaenga.

<span id="an_3:20">3:20</span> Na, he teka mo te kotahi te takawaenga;
kotahi ia te Atua.

<span id="an_3:21">3:21</span> He turaki ranei ta te ture i a te Atua
kupu whakaari? Kahore rapea: me i homai hoki he ture, he mea kaha ki te
whakaora, ina kua puta ake te tika i te ture.

<span id="an_3:22">3:22</span> Heoi kua kopania nga mea katoa e te
karaipiture ki raro o te hara, kia homai ai ki te hunga e whakapono ana
te mea i whakaaria mai i runga i te whakapono ki a Ihu Karaiti.

<span id="an_3:23">3:23</span> I mua ia o te taenga mai o te whakapono,
e puritia ana tatou i raro i te ture, he mea kopani, kia taea ra ano te
whakapono e whakapuakina nei i muri.

<span id="an_3:24">3:24</span> Heoi kua meinga nei te ture hei
kaiwhakaako mo tatou, hei arahi ki a te Karaiti, kia tika ai tatou i te
whakapono.

<span id="an_3:25">3:25</span> Otira ka tae mai nei te whakapono, mutu
ake to tatou meatanga mai e te kaiwhakaako.

<span id="an_3:26">3:26</span> He tamariki katoa hoki koutou na te Atua,
he mea na te whakapono ki a Karaiti Ihu.

<span id="an_3:27">3:27</span> Ko te hunga katoa hoki o koutou kua
iriiria ki roto ki a te Karaiti, kua kakahuria e koutou a te Karaiti.

<span id="an_3:28">3:28</span> Kahore he Hurai, kahore he Kariki, kahore
he pononga, kahore he rangatira, kahore he tane, wahine ranei; he
tangata kotahi tonu hoki koutou katoa i roto i a Karaiti Ihu.

<span id="an_3:29">3:29</span> A ki te mea na te Karaiti koutou, he
whanau na Aperahama, mo koutou hoki te kainga i runga i te kupu
whakaari.

<span id="an_4:1">4:1</span> ¶ Ko taku kupu ia tenei, I te mea he
tamariki tonu te tangata mona te kainga, kahore ia e rere ke i te
pononga, ahakoa ko te rangatira ia o nga mea katoa;

<span id="an_4:2">4:2</span> Engari e meatia ana e nga kaitohutohu, e
nga kaititiro, kia taea ra ano te wa i whakaritea e te papa.

<span id="an_4:3">4:3</span> Waihoki ko tatou, i te mea e tamariki ana,
he pononga tatou na nga mea timatanga o te ao:

<span id="an_4:4">4:4</span> A, no ka tutuki te taima, ka tonoa mai e te
Atua tana Tama, i whanau i te wahine, i whanau i raro i te ture,

<span id="an_4:5">4:5</span> Hei hoko i te hunga i raro i te ture, kia
whiwhi ai tatou ki te whakatamarikitanga.

<span id="an_4:6">4:6</span> Na, i te mea he tamariki koutou, kua tonoa
mai e te Atua te Wairua o tana Tama ki roto ki o koutou ngakau, e
karanga ana, E Apa, e Pa.

<span id="an_4:7">4:7</span> Heoi kua mutu tou ponongatanga, engari kua
tama koe; a, ki te mea he tama, na mou nga mea i roto i te Atua.

<span id="an_4:8">4:8</span> ¶ Heoi i reira, i te mea kihai koutou i
matau ki te Atua, he pononga koutou na nga mea ehara nei i te atua tupu.

<span id="an_4:9">4:9</span> Inaianei ia, i te mea ka matau nei koutou
ki te Atua, ara ka matauria nei koutou e te Atua, he aha koutou ka
tahuri ai ano ki aua mea ngoikore, rawakore, ki nga mea timatanga, e
hokia na e to koutou hiahia, kia waiho koutou hei pononga ma aua mea?

<span id="an_4:10">4:10</span> E mau ana koutou ki nga ra, ki nga
marama, ki nga wa, ki nga tau.

<span id="an_4:11">4:11</span> E manawapa ana ahau ki a koutou, kei kore
he hua mo taku i mahi ai i roto i a koutou.

<span id="an_4:12">4:12</span> ¶ E oku teina, ko taku tohe tenei ki a
koutou, kia rite ki ahau; e rite ana hoki ahau ki a koutou: kahore a
koutou mahi he ki ahau.

<span id="an_4:13">4:13</span> E matau ana koutou he mea na te ngoikore
e toku kikokiko taku kauwhau i te rongopai ki a koutou i te tuatahi.

<span id="an_4:14">4:14</span> Heoi kihai koutou i whakahawea, i
whakakino ki toku whakamatautauranga i toku kikokiko: na, tahuri mai ana
koutou ki ahau, ano he anahera ahau na te Atua, me te mea ano ko Ihu
Karaiti.

<span id="an_4:15">4:15</span> Kei hea ra tera hari o koutou? He
kaiwhakaatu hoki ahau mo ta koutou, me i taea kua tikarohia e koutou o
koutou kanohi, a kua homai ki ahau.

<span id="an_4:16">4:16</span> Koia, kua hoariritia ranei ahau ki a
koutou, moku i korero i te pono ki a koutou?

<span id="an_4:17">4:17</span> ¶ Ko ta ratou whaiwhai i a koutou ehara i
te pai: engari e mea ana ratou kia tutakina mai koutou, kia whai ai ko
koutou ki a ratou.

<span id="an_4:18">4:18</span> He mea pai ia kia matenuitia i runga i te
pai i nga wa katoa, kauaka hoki i toku nohoanga anake ki a koutou.

<span id="an_4:19">4:19</span> ¶ E aku tamariki, ka mamae nei ano ahau
mo koutou, kia whai ahua ra ano a te Karaiti i roto i a koutou,

<span id="an_4:20">4:20</span> Ko taku hiahia me i kona ahau i a koutou
na aianei, kia puta ke ano toku reo; no te mea e ruarua ana ahau ki a
koutou.

<span id="an_4:21">4:21</span> ¶ Ki mai ki ahau, e te hunga e hiahia ana
kia noho i raro i te ture, kahore ianei koutou e rongo ki ta te ture?

<span id="an_4:22">4:22</span> Kua oti hoki te tuhituhi, tokorua nga
tama a Aperahama, kotahi na te wahine pononga, kotahi na te wahine
rangatira.

<span id="an_4:23">4:23</span> Ko ta te pononga no te kikokiko tona
whanautanga: ko ta te wahine rangatira ia he mea korero mai i mua.

<span id="an_4:24">4:24</span> He mea whakarite aua mea: ko nga wahine
nei nga kawenata e rua; kotahi no Maunga Hinai, whanau ake ana hei
taurekareka, ko Hakara tenei.

<span id="an_4:25">4:25</span> Na ko tenei Hakara ko Maunga Hinai i
Arapia, e rite ana hoki ki Hiruharama onaianei, he pononga nei hoki ia,
ratou ko ana tamariki.

<span id="an_4:26">4:26</span> Tena ko te Hiruharama i runga he mea
herekore, ko ia to tatou whaea.

<span id="an_4:27">4:27</span> Kua oti hoki te tuhituhi, Kia hari, e te
pakoko kahore nei e whanau; hamama, karanga, e te mea kahore nei kia
whakamamae; he tini ke hoki nga tamariki a te mea mahue i a te mea whai
tane.

<span id="an_4:28">4:28</span> Na, ko tatou nei, e oku teina, e rite ana
ki a Ihaka, he tamariki na te kupu whakaari.

<span id="an_4:29">4:29</span> Engari e rite ana ano ki to mua, ko te
mea no te kikokiko nei tona whanautanga, whakatoia ana e ia te tama no
te Wairua nei tona; e pera ana ano inaianei.

<span id="an_4:30">4:30</span> Heoi e pehea ana ta te karaipiture? Peia
atu te wahine pononga raua ko tana tama: e kore hoki te tama a te wahine
pononga e whiwhi tahi me te tama a te wahine rangatira ki te taonga.

<span id="an_4:31">4:31</span> Na, ehara tatou, e oku teina, i te
tamariki na te wahine pononga, engari na te wahine rangatira.

<span id="an_5:1">5:1</span> ¶ Na te Karaiti i wewete te here i a tatou:
na reira kia u te tu, kei mau hoki ki roto ki te ioka pononga.

<span id="an_5:2">5:2</span> Nana, tenei ahau, a Paora te mea nei ki a
koutou, Ki te kotia koutou, e kore koutou e whai pai i a te Karaiti.

<span id="an_5:3">5:3</span> He whakaatu tuarua tenei naku ki nga
tangata katoa e kotia ana, kua mau ratou i te ture kia mahia katoatia.

<span id="an_5:4">5:4</span> Kua wehea atu koutou i a te Karaiti, e te
hunga e whakatikaia ana e te ture, kua taka iho koutou i runga i te
aroha noa.

<span id="an_5:5">5:5</span> Ko tatou hoki, na te Wairua ta tatou tatari
ki te tika e tumanakohia atu nei, e ahu mai nei i te whakapono:

<span id="an_5:6">5:6</span> I roto hoki i a Karaiti Ihu kahore o te
kotinga wahi, kahore o te kotingakore; engari ko te whakapono e mahi ana
i runga i te aroha.

<span id="an_5:7">5:7</span> I pai ta koutou oma; na wai koutou i
whakaware, i kore ai koutou e rongo ki te pono?

<span id="an_5:8">5:8</span> Ehara tenei whakaaro i te mea na te
kaikaranga i a koutou.

<span id="an_5:9">5:9</span> He iti te rewena, rewenatia ake te puranga
katoa.

<span id="an_5:10">5:10</span> E whakapono ana ahau ki a koutou i roto i
te Ariki, e kore e rere ke o koutou whakaaro: ko te kaiwhakararu ia i a
koutou, ahakoa ko wai, mana ano tona whakawakanga e pikau.

<span id="an_5:11">5:11</span> Me ahau ano, e oku teina, ki te mea he
kauwhau tonu nei taku i te kotinga, he aha ahau ka whakatoia tonutia ai?
penei kua kore to te ripeka tutukitanga waewae.

<span id="an_5:12">5:12</span> Pai kau ki ahau me i motuhia atu te hunga
e whakararu na i a koutou.

<span id="an_5:13">5:13</span> ¶ Kua karangatia nei hoki koutou, e oku
teina, ki te tikanga herekore; kaua ia ta koutou tikanga herekore e
waiho hei whakaoho i te kikokiko, engari me mahi koutou tetahi ki tetahi
i runga i te aroha.

<span id="an_5:14">5:14</span> E takoto topu ana hoki te ture katoa i
roto i te kupu kotahi, ara, Kia aroha koe ki tou hoa tata, ano ko koe.

<span id="an_5:15">5:15</span> Ki te ngau ia koutou, ki te kai tetahi i
tetahi, kia tupato kei pareho tetahi i tetahi.

<span id="an_5:16">5:16</span> Ko taku kupu ia tenei, Haere i roto i te
Wairua, a e kore e whakaritea e koutou te hiahia o te kikokiko.

<span id="an_5:17">5:17</span> E hiahia ana hoki te kikokiko tika ke i
te Wairua, me te Wairua tika ke i te kikokiko: e whawhai ana hoki enei
tetahi ki tetahi: te taea nga mea i hiahia ai koutou.

<span id="an_5:18">5:18</span> Ki te arahina ia koutou e te Wairua,
kahore koutou i raro i te ture.

<span id="an_5:19">5:19</span> Na e kitea ana nga mahi a te kikokiko,
ara he moe tahae, he poke, he hiahia taikaha,

<span id="an_5:20">5:20</span> He karakia whakapakoko, he makutu, he
pakanga, he totohe, he hae, he riri, he wawahi, he wehewehe, he titore,

<span id="an_5:21">5:21</span> He hao, he haurangi, he kakai, me nga mea
e rite ana ki enei: me korero wawe e ahau enei mea ki a koutou, me pera
me taku i korero ai i mua, ko te hunga e mahi ana i nga mea penei, e
kore e whiwhi ki te rangatiratanga o te Atua.

<span id="an_5:22">5:22</span> Ko te hua ia o te Wairua, he aroha, he
hari, he rangimarie, he manawanui, he ngawari, he ngakau pai, he
whakapono,

<span id="an_5:23">5:23</span> He ngakau mahaki, he ngakau kua taea te
pehi: kahore he ture e riria ai enei mea.

<span id="an_5:24">5:24</span> Ko te hunga ia o te Karaiti, kua
ripekatia e ratou te kikokiko, me ona hihiritanga, me ona hiahia.

<span id="an_5:25">5:25</span> Ki te mea e ora ana tatou i roto i te
Wairua, kia haere ano tatou i roto i te Wairua.

<span id="an_5:26">5:26</span> Kei whaia e tatou te kororia huakore, te
whakapataritari tetahi ki tetahi, te hae tetahi ki tetahi.

<span id="an_6:1">6:1</span> ¶ E oku teina, ahakoa ra i rokohanga te
tangata e tetahi he, ma koutou, ma te hunga i te Wairua, e whakaara ake
ia i runga i te wairua mahaki; me te titiro iho ano ki a koe, kei
whakamatautauria hoki ko koe.

<span id="an_6:2">6:2</span> Pikaua e tetahi nga whakataimaha o tetahi,
hei whakarite i ta te Karaiti ture.

<span id="an_6:3">6:3</span> Ki te mahara hoki tetahi tangata ki a ia
ano he mea nui ia, i te mea he kore noa iho ia, e nuka ana ia ki a ia
ano.

<span id="an_6:4">6:4</span> Engari ma ia tangata e whakamatau tana ake
mahi, ka ai ai he mea hei whakamanamanatanga mona ki tana anake, kahore
ki ta tetahi atu.

<span id="an_6:5">6:5</span> Ka riro hoki ma ia tangata e pikau tana
kawenga.

<span id="an_6:6">6:6</span> Ko te tangata e whakaakona ana ki te kupu,
me whakawhiwhi e ia tona kaiwhakaako ki nga mea pai katoa.

<span id="an_6:7">6:7</span> Kei whakapohehetia koutou; kahore te Atua e
tinihangatia: ko ta te tangata hoki e rui ai, ko tena tana e kokoti ai.

<span id="an_6:8">6:8</span> Ko te tangata hoki e rui ana, he whakaaro
ki tona kikokiko, he pirau tana e kokoti ai o te kikokiko; ko te tangata
ia e rui ana, he whakaaro ki te Wairua, ko te ora tonu tana e kokoti ai
o te Wairua.

<span id="an_6:9">6:9</span> A kaua tatou e ngakaukore ki te mahi i te
pai: tena tona wa e rite ai ka kokoti tatou ki te kahore tatou e
ngoikore.

<span id="an_6:10">6:10</span> Na reira, i te mea e whai takiwa ana
tatou, kia mahi tatou i te pai ki nga tangata katoa, a tera noa ake ki
te hunga o te whare o te whakapono.

<span id="an_6:11">6:11</span> ¶ Titiro ki te nui o nga reta e tuhituhi
nei toku ringa ake ki a koutou.

<span id="an_6:12">6:12</span> Ko te hunga e hiahia ana ko te ahua o te
kikokiko kia pai, ko ratou hei mea i a koutou kia kotia; he mea kau kei
whakatoria ratou mo te ripeka o te Karaiti.

<span id="an_6:13">6:13</span> Kahore hoki taua hunga i kotia ana e mau
ki te ture; engari e hiahia ana kia kotia koutou, kia whakamanamana ai
ratou ki to koutou kikokiko.

<span id="an_6:14">6:14</span> Ki ahau ia kaua rawa he whakamanamana, ko
te ripeka anake o to tatou Ariki, o Ihu Karaiti, i ripekatia ai te ao ki
ahau, me ahau hoki ki te ao.

<span id="an_6:15">6:15</span> Kahore he aha o te kotinga, kahore o te
kotingakore, engari ko te mea hanga hou.

<span id="an_6:16">6:16</span> Na ko te hunga e haere ana i runga i
tenei tikanga, kia tau te rangimarie me te mahi tohu ki a ratou, ki te
Iharaira hoki a te Atua.

<span id="an_6:17">6:17</span> A muri ake nei kaua tetahi e
whakararuraru i ahau: e mau ana hoki ki toku tinana nga tohu a Ihu.

<span id="an_6:18">6:18</span> E oku teina, kia tau te aroha noa o to
tatou Ariki, o Ihu Karaiti, ki o koutou wairua. Amine.

------------------------------------------------------------------------

[Next: Ephesians](eph)
