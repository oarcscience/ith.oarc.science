[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Maori Bible: 2 Timothy

<span id="an_1:1">1:1</span> ¶ Na Paora, i paingia e te Atua hei apotoro
ma Ihu Karaiti, mo te ora i whakaaria mai i roto i a Karaiti Ihu,

<span id="an_1:2">1:2</span> Ki a Timoti, ki taku tamaiti aroha: Kia tau
te aroha noa, te mahi tohu, te rangimarie, he mea na te Atua Matua, na
Karaiti Ihu hoki, na to tatou Ariki.

<span id="an_1:3">1:3</span> E whakawhetai ana ahau ki te Atua, e mahi
atu nei ahau ki a ia, he mea no oku tupuna iho i runga i te hinengaro
ma, no te mea kahore e mutu toku mahara ki a koe i aku inoinga i te po,
i te ao;

<span id="an_1:4">1:4</span> Nui atu toku hiahia kia kite i a koe, i
ahau e mahara ana ki ou roimata, kia ki ai ahau i te hari;

<span id="an_1:5">1:5</span> Ka hoki ake nei toku mahara ki te whakapono
tinihangakore i roto i a koe; i noho tuatahi ra i roto i tou tupuna
wahine, i a Roihi, i tou whaea hoki, i a Unihi; a e tino mohio ana ahau
kei roto ano i a koe.

<span id="an_1:6">1:6</span> ¶ Koia ahau ka whakamahara nei i a koe, kia
whakaungia ano te ahi, te mea i hoatu na e te Atua, tena kei roto i a
koe, he mea na te whakapanga atu o oku ringaringa.

<span id="an_1:7">1:7</span> Kahore hoki i homai e te Atua ki a tatou te
wairua o te wehi; engari to te kaha, to te aroha, to te ngakau mahara.

<span id="an_1:8">1:8</span> Na, kei whakama koe ki te whakaatu i to
tatou Ariki, ki ahau ranei, kia tona herehere: engari uru atu koe ki nga
mate o te rongopai, kia rite ki ta te Atua whakakahanga;

<span id="an_1:9">1:9</span> Nana nei tatou i whakaora, nana hoki tatou
i karanga ki te karangatanga tapu; kihai i rite ki a tatou mahi, engari
ki tana ake tikanga i whakatakoto ai i mua, ki te aroha noa hoki i homai
nei ki a tatou i roto i a Karaiti Ihu, i mua atu o te tima tanga o te
ao;

<span id="an_1:10">1:10</span> A kua whakakitea mai nei inaianei i te
putanga nui mai o to tatou Kaiwhakaora, o Ihu karaiti, i whakakahore nei
i te mate, a whakakitea mai ana e ia te ora me te matengakore, he mea na
te rongopai:

<span id="an_1:11">1:11</span> Meinga iho nei ahau hei kaikauwhau mo
tenei, hei apotoro, hei kaiwhakaako.

<span id="an_1:12">1:12</span> Ko te mea hoki tenei i pangia ai ahau e
enei mate: he ahakoa ra kahore ahau e whakama: e matau ana hoki ahau ki
taku i whakapono ai, e u ana toku whakaaro e taea e ia te tiaki taku i
tuku atu ai ki a ia, a taea noatia taua ra.

<span id="an_1:13">1:13</span> Kia mau ki te tauira mo nga kupu tika i
rongo ra koe ki ahau, puritia i runga i te whakapono, i te aroha i roto
i a Karaiti Ihu.

<span id="an_1:14">1:14</span> Ko te mea pai i tukua ra ki a koe, me
tiaki e koe, ara e te Wairua Tapu e noho ana i roto i a tatou.

<span id="an_1:15">1:15</span> ¶ E matau ana ko tenei, i tahuri ke i
ahau te hunga katoa i Ahia; no ratou a Paikeru raua ko Heremokeni.

<span id="an_1:16">1:16</span> Kia tohungia e te Ariki nga tangata o te
whare o Onehipora; he maha hoki oku oranga ngakau i a ia, kihai hoki ia
i whakama ki toku mekameka.

<span id="an_1:17">1:17</span> A, i a ia i Roma, i rapu marietia ahau e
ia, a kitea ana.

<span id="an_1:18">1:18</span> Ma te Ariki e tuku ki a ia kia kite i te
mahi tohu a te Ariki a taua ra: ko ana mahinga mea hoki maku i Epeha.
erangi koe e mohio ana.

<span id="an_2:1">2:1</span> ¶ Na, ko koe, e taku tamaiti, kia kaha i
runga i te aroha noa i roto i a Ihu.

<span id="an_2:2">2:2</span> Ko nga mea hoki i rongo ra koe ki ahau i
nga kaiwhakaatu tokomaha, tukua ena ki etahi tangata pono, e pai ana hei
whakaako ki era atu hoki.

<span id="an_2:3">2:3</span> Tukua atu nga mamae ki a koe, kia rite ki
te hoia pai a Ihu Karaiti.

<span id="an_2:4">2:4</span> Ki te whakahoia tetahi tangata, e kore ia e
whakararurarutia e nga mea o te ao; kia ahuareka ai ki a ia te
kaiwhakatu i a ia hei hoia.

<span id="an_2:5">2:5</span> Ki te whakataetae ano tetahi e kore ia e
karaunatia, ki te kore e rite ki te tikanga tana whakataetae.

<span id="an_2:6">2:6</span> Ko te tikanga tenei, ko te kaingaki e mahi
ana kia kai wawe i nga hua.

<span id="an_2:7">2:7</span> Whakaaroa aku e korero nei; a ma te Ariki e
homai ki a koe he ngakau mahara i nga mea katoa.

<span id="an_2:8">2:8</span> ¶ Kia mahara ki a Ihu Karaiti, i
whakaarahia nei i te hunga mate, he uri no Rawiri, e ai ki taku
rongopai:

<span id="an_2:9">2:9</span> Ko te mea ano ia i pangia ai ahau e nga
mamae, a hereherea noatia iho, ano he tangata mahi kino; otira e kore ta
te Atua kupu e herea.

<span id="an_2:10">2:10</span> Koia hoki ahau i whakaririka kau ai ki
nga mea katoa he mea mo te hunga whiriwhiri; kia whiwhi ai ratou ki te
ora i roto i a Karaiti Ihu, ki te kororia mutungakore ano hoki.

<span id="an_2:11">2:11</span> E pono ana hoki te korero, Ki te mate
tahi tatou me ia, ka ora tahi ano hoki tatou me ia.

<span id="an_2:12">2:12</span> Ki te manawanui tatou, ka whakakingitia
ngatahitia tatou me ia: ki te whakakahore tatou, ka whakakahoretia hoki
tatou e ia:

<span id="an_2:13">2:13</span> Ki te kore tatou e whakapono, e mau ana
ano tona pono: e kore e ahei kia whakakahore ia i a ia ano.

<span id="an_2:14">2:14</span> ¶ Whakamaharatia ratou ki enei mea, me
kauwhau i te aroaro o te Ariki, kia kaua e tautohetohe ki nga kupu
huakore, ki nga mea whakaputa ke i nga kaiwhakarongo.

<span id="an_2:15">2:15</span> Kia puta tau tohe mou kia tu ki te aroaro
o te Atua, he mea e manakohia ana, he kaimahi e kore e whakama, e whawha
tika ana i te kupu o te pono.

<span id="an_2:16">2:16</span> Mawehe ki i nga korero whakarihariha,
teka noa: ka neke ake hoki te karakia kore o era:

<span id="an_2:17">2:17</span> A ka kaikai ta ratou kupu, ano he mea kua
kikohangatia: no ratou a Himeniu raua ko Piritu;

<span id="an_2:18">2:18</span> Kua he nei ki te pono, e mea ana, kua
pahemo ke te aranga mai; a whakaputaia ketia ake e ratou te whakapono o
etahi.

<span id="an_2:19">2:19</span> ¶ E u ana ia te mau o ta te Atua turanga,
ko tona hiri hoki tenei, E matau ana te Ariki ki ana ake: me tenei hoki,
Kia mawehe ke i te he nga tangata katoa e whakahua ana i te ingoa o te
Karaiti.

<span id="an_2:20">2:20</span> Otiia i te whare nui ehara i te mea he
koura kau, he hiriwa kau ranei nga oko, tera ano etahi he mea rakau, he
mea oneone; etahi hei mea honore, etahi hei mea honorekore.

<span id="an_2:21">2:21</span> Na, ki te mea te tangata i a ia kia ma i
ena mea, hei oko ia mo te honore, kua oti te whakatapu, te whakapai mo a
te rangatira tikanga, rite rawa mo nga mahi pai katoa.

<span id="an_2:22">2:22</span> ¶ Oma atu i nga hiahia taitamariki: whaia
te tika, te whakapono, te aroha, te rangimarie, e koutou tahi ko te
hunga e karanga ana ki te Ariki i roto i te ngakau ma.

<span id="an_2:23">2:23</span> Araia atu ano nga uiuinga wairangi,
kuware, kia mahara hoki ko aua mea hei whakatupu whawhai.

<span id="an_2:24">2:24</span> Na e kore e pai kia ririhau te pononga a
te Ariki; engari kia ngawari ki nga tangata katoa, kia whai ngakau ki te
whakaako, kia manawanui.

<span id="an_2:25">2:25</span> Kia whakaako marie i te hunga e totohe
ana; me kore e hoatu e te Atua ki a ratou he ripeneta e whakaae ai ki te
pono;

<span id="an_2:26">2:26</span> Kia ara ake ai hoki i roto i te mahanga a
te rewera te hunga i hopukia oratia e te pononga a te Ariki hei mahi i
ta te Atua i pai ai.

<span id="an_3:1">3:1</span> ¶ Kia matau koe ki tenei, ko a nga ra o te
whakamutunga puta mai ai nga wa o te he.

<span id="an_3:2">3:2</span> E aroha hoki nga tangata ki a ratou ano, e
aroha ki te moni, e whakapehapeha, e whakakake, e kohukohu, e tutu ki
nga matua, kahore he whakawhetai, kahore he tapu,

<span id="an_3:3">3:3</span> Kahore he aroha, he upoko maro, he
ngautuara, e kore e pehi i te ngakau, he hunga nanakia, kahore e aroha
ki te pai,

<span id="an_3:4">3:4</span> He hunga taku tangata, he hunga hikaka,
whakakake, to ratou aroha kei nga mahi takaro kahore ia ki te Atua;

<span id="an_3:5">3:5</span> Ko te ahua o te karakia kei a ratou, tona
kaha ia whakakahoretia iho: tahuri ke koe i nga tangata pera.

<span id="an_3:6">3:6</span> No ratou hoki te hunga e kuhu nei ki nga
whare, a riro parau ana i a ratou nga wahine heahea, e taimaha nei i te
hara, he mea kawhaki na nga hiahia maha,

<span id="an_3:7">3:7</span> E ako tonu ana, heoi kahore rawa kia tae ki
te matauranga o te pono.

<span id="an_3:8">3:8</span> E rite ana ki a Hani raua ko Hamapiri i
totohe ki a Mohi; waihoki ko enei tangata e totohe ana ki te pono: he
hunga kua kino ke te hinengaro, he rukenga atu i roto i te whakapono.

<span id="an_3:9">3:9</span> Heoi e kore ratou e kake haere: ka kitea
hoki to ratou kuwaretanga e te katoa, ka pera hoki me to raua.

<span id="an_3:10">3:10</span> ¶ Otira kua mau na i a koe taku whakaako,
taku whakahaere, toku whakaaro whakatakoto, toku whakapono, toku puhoi
ki te riri, toku aroha, toku manawanui,

<span id="an_3:11">3:11</span> Oku whakatoinga, oku matenga i mate ai
ahau i Anatioka, i Ikoniuma, i Raihitara; nga whakatoinga i whakatoia ai
ahau: heoi whakaorangia ake ahau e te Ariki i roto i te katoa.

<span id="an_3:12">3:12</span> A e whakatoia ano te hunga katoa e hiahia
ana kia noho i runga i te karakia i roto i a Karaiti Ihu.

<span id="an_3:13">3:13</span> Ko te hunga kino ia, me te hunga maminga,
ka kake haere te kino, ka tinihanga, a ka tinihangatia.

<span id="an_3:14">3:14</span> Tena ko koe kia mau ki nga mea i ako ra
koe, i whakaaetia ra e koe, e matau na hoki koe ki tou kaiwhakaako ki
ena mea:

<span id="an_3:15">3:15</span> Ki a koe ano i mohio o tou tamarikitanga
ake, ki nga karaipiture tapu, ko nga mea era e whai matauranga ai koe, e
ora ai, i runga i te whakapono ki a Karaiti Ihu.

<span id="an_3:16">3:16</span> No te ha o te Atua nga karaipiture katoa,
he pai hoki hei whakaako, hei riri i te he, hei whakatikatika, hei
whakaako ki te tika;

<span id="an_3:17">3:17</span> Kia tino rite ai te tangata a te Atua,
rite rawa mo nga mahi pai katoa.

<span id="an_4:1">4:1</span> ¶ Ko taku kupu tenei ki a koe i te aroaro o
te Atua, o Karaiti Ihu hoki, mana nei e whakawa te hunga ora me te hunga
mate, i te ahua o tona putanga mai me tona rangatiratanga,

<span id="an_4:2">4:2</span> Kauwhautia te kupu; tohea i nga wa pai, i
nga wa kino; riria te he, whakahengia iho, whakahaua, whakapaua te
manawanui me te whakaako.

<span id="an_4:3">4:3</span> Tenei ake hoki te wa e kore ai ratou e
whakarongo ki te whakaako tika; heoi, i te mea he taringa minamina o
ratou, ka apohia e ratou he kaiwhakaako e rite ana ki o ratou na hiahia.

<span id="an_4:4">4:4</span> Ka tahuri ke o ratou taringa i te pono, ka
anga atu ki nga korero tito noa.

<span id="an_4:5">4:5</span> Kia mau ia koe i nga mea katoa; tukua atu
nga mamae ki a koe; mahia te mahi a te kaikauwhau i te rongopai;
whakapaua tau mahi minita.

<span id="an_4:6">4:6</span> Tenei hoki ahau kei te ringihia, kua rite
ano te wa hei haerenga moku.

<span id="an_4:7">4:7</span> Kua whawhaitia e ahau te whawhai pai, kua
omakia toku omanga, kua rite i ahau te whakapono:

<span id="an_4:8">4:8</span> Kei te takoto mai moku i nga wa o muri nei
e karauna o te tika, e homai ki ahau a taua ra e te Ariki, e te
kaiwhakawa tika: he teka ki ahau anake, engari ki te hunga katoa ano
hoki kua matenui ki tona putanga mai.

<span id="an_4:9">4:9</span> ¶ Kia puta tou uaua ki te haere wawe mai ki
ahau:

<span id="an_4:10">4:10</span> Kua whakarerea ahau e Rimaha, he aroha
nona ki tenei ao, a haere ana a ki Teharonika; kua riro atu a Kerekena
ki Karatia, a Taituha ki Raramatia.

<span id="an_4:11">4:11</span> Ko Ruka anake kei ahau. Tena a Maka
mauria mai hei hoa mou; he pai hoki ia mo taku mahi minita.

<span id="an_4:12">4:12</span> Kua tonoa e ahau a Tikiku ki Epeha.

<span id="an_4:13">4:13</span> Ka haere mai koe, mauria mai te koroka i
mahue atu i ahau ki Toroa, ki a Karapu, me nga pukapuka; tena rawa ia
nga kirihipi.

<span id="an_4:14">4:14</span> He maha nga kino i meatia mai e
Arehanera, e te kaimahi parahi ki ahau: ma te Ariki e hoatu ki a ia he
utu e rite ana ki ana mahi:

<span id="an_4:15">4:15</span> Kia tupato hoki koe ki a ia; he rahi rawa
hoki tana totohe ki a matou kupu.

<span id="an_4:16">4:16</span> ¶ I taku korerotanga tuatahi, i karo ai i
ahau, kahore he tangata hei tuara moku, heoi whakarerea ake ahau e te
katoa. Kaua tenei e whakairia ki a ratou.

<span id="an_4:17">4:17</span> I tu ia te Ariki ki toku taha, nana hoki
ahau i whakakaha; kia whakapaua rawatia ai e ahau te kauwhau, kia rongo
katoa ai nga tauiwi: a toia mai ana ahau i roto i te mangai o te raiona.

<span id="an_4:18">4:18</span> Tera ahau e toia mai e te Ariki i roto i
nga mahi kino katoa, e whakaorangia hoki tae noa ki tona rangatiratanga
i te rangi: waiho atu i a ia te kororia ake ake. Amine.

<span id="an_4:19">4:19</span> Oha atu ki a Pirihira raua ko Akuira, ki
te hunga ano hoki o te whare o Onehipora.

<span id="an_4:20">4:20</span> I noho atu a Eratu i Koriniti: ko
Toropimu i mahue atu i ahau ki Miretu, he mate.

<span id="an_4:21">4:21</span> Kia puta tou uaua ki te haere mai i mua o
te hotoke. Tenei te oha atu nei ki a koe a Upuru, a Purena, a Rinuha, a
Karauria, me nga teina katoa.

<span id="an_4:22">4:22</span> Kia noho te Ariki ki tou wairua, Kia tau
te aroha noa ki a koutou.

------------------------------------------------------------------------

[Next: Titus](tit)
