<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Ecclesiastes</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="pro.htm">Previous</A>&nbsp;
<A HREF="sol.htm">Next</A>&nbsp;
</CENTER>
<HR>
</p> <h3 align="center" align="center">Maori Bible: Ecclesiastes</h3> 
<p><A NAME="an_1:1">1:1</A>&nbsp;&#182; Ko nga kupu a te Kaikauwhau, ara a te tama a Rawiri, i kingi nei ki Hiruharama.</p> 
<p><A NAME="an_1:2">1:2</A>&nbsp;He tino horihori rawa, e ai ta te Kaikauwhau, he tino horihori rawa; he horihori katoa.</p> 
<p><A NAME="an_1:3">1:3</A>&nbsp;He aha te pai ki te tangata o tona mauiui katoa e mauiui ai ia i raro i te ra?</p> 
<p><A NAME="an_1:4">1:4</A>&nbsp;&#182; Ko tenei whakatupuranga e haere atu ana, ko tera whakatupuranga e haere mai ana: ko te whenua ia, mau tonu.</p> 
<p><A NAME="an_1:5">1:5</A>&nbsp;E whiti ana hoki te ra, e heke atu ana te ra, hohoro tonu atu ki tona wahi whiti mai ai.</p> 
<p><A NAME="an_1:6">1:6</A>&nbsp;E anga ana te hau ki te tonga, na ka taka ki te raki; he hanga takataka tonu tana i tona ara, a ka hoki mai ano te hau ki ona takatakanga.</p> 
<p><A NAME="an_1:7">1:7</A>&nbsp;E rere ana nga awa katoa ki te moana, heoi kahore e ki te moana: ko te wahi i rere mai ai nga awa, ka hoki atu ano ratou ki reira.</p> 
<p><A NAME="an_1:8">1:8</A>&nbsp;Mauiui rawa nga mea katoa, e kore e taea e te tangata te korero: e kore te kanohi e ngata i te matakaitaki, e kore te taringa e ki i te whakarongo.</p> 
<p><A NAME="an_1:9">1:9</A>&nbsp;&#182; Ko to mua mea koia ano hei mea aianei; a ko te mea i mahia i mua ka mahia ano aianei; kahore hoki he mea hou i raro i te ra.</p> 
<p><A NAME="an_1:10">1:10</A>&nbsp;Tera ano ranei he mea e ki ai tetahi, Titiro, he mea hou tenei? He mea ia no nga wa o mua, no era i mua atu i a tatou.</p> 
<p><A NAME="an_1:11">1:11</A>&nbsp;Kahore he mahara ki nga whakatupuranga o mua; kahore hoki e maharatia nga whakatupuranga e haere mai a muri nei e te hunga o muri atu.</p> 
<p><A NAME="an_1:12">1:12</A>&nbsp;&#182; Ko ahau, ko te Kaikauwhau, te kingi o Iharaira i Hiruharama.</p> 
<p><A NAME="an_1:13">1:13</A>&nbsp;Na ka whakaangahia e ahau toku ngakau ki te whakaaro nui hei rapu, hei kimi i nga mea katoa e mahia ana i raro i te rangi: na te Atua tenei whakararuraru kino i homai ki nga tama a te tangata hei whakararu i a ratou.</p> 
<p><A NAME="an_1:14">1:14</A>&nbsp;Kua kite ahau i nga mea katoa e mahia ana i raro i te ra. Nana, he horihori katoa, he whai hoki i te hau.</p> 
<p><A NAME="an_1:15">1:15</A>&nbsp;Ko te mea piko e kore e taea te whakahangai: ko te mea koha e kore e taea te tatau.</p> 
<p><A NAME="an_1:16">1:16</A>&nbsp;I korerorero ahau ki toku ngakau, i mea, Nana, kua whiwhi rawa ahau i te whakaaro nui ki runga ake i o te hunga katoa i mua atu i ahau i Hiruharama: ae ra, he maha nga mea kua kitea e toku ngakau o te whakaaro nui, o te matauranga.</p> 
<p><A NAME="an_1:17">1:17</A>&nbsp;Na ka whakaangahia e ahau toku ngakau kia mohio ki te whakaaro nui, kia mohio ki te haurangi, ki te wairangi: a kua kite ahau he whai ano hoki tenei i te hau.</p> 
<p><A NAME="an_1:18">1:18</A>&nbsp;Ma te nui hoki o te whakaaro ka nui ai te pouri: a ko te tangata e whakaneke ake ana i te matauranga e whakaneke ake ana i te mamae.</p> 
<p><A NAME="an_2:1">2:1</A>&nbsp;&#182; I mea ahau i roto i toku ngakau, Tena ra, ka whakamatauria koe e ahau ki te koa; na, te ahuareka mau. Heoi, he horihori ano hoki tenei.</p> 
<p><A NAME="an_2:2">2:2</A>&nbsp;Ko te kata, kiia iho e ahau he haurangi; ko te koa, He mahi aha tana?</p> 
<p><A NAME="an_2:3">2:3</A>&nbsp;I whai ahau i roto i toku ngakau me pehea te whakaahuareka i toku kikokiko ki te waina, me te whakahaere ano ia a toku ngakau i ahau i runga i te whakaaro nui; a me pehea taku hopu i te wairangi, kia kitea ra ano e ahau he aha ra tena mea pai a n ga tama a te tangata e mahia nei i raro i te rangi i nga ra katoa e ora nei ratou.</p> 
<p><A NAME="an_2:4">2:4</A>&nbsp;I mahia e ahau etahi mahi nunui maku; i hanga e ahau etahi whare moku; i whakatokia e ahau etahi mara waina maku;</p> 
<p><A NAME="an_2:5">2:5</A>&nbsp;I hanga e ahau etahi kari maku, me etahi mara rakau, whakatokia iho e ahau ki reira nga tu rakau katoa e whai hua ana.</p> 
<p><A NAME="an_2:6">2:6</A>&nbsp;I hanga e ahau he poka wai maku hei whakamakuku mai i reira i te ngahere, i te wahi i whakatupuria ai nga rakau.</p> 
<p><A NAME="an_2:7">2:7</A>&nbsp;I hokona e ahau he pononga tane, he pononga wahine, a he pononga ano i whanau ki toku whare; he tini hoki aku kahui kau, aku kahui hipi, maha atu i a te hunga katoa i mua atu i ahau i Hiruharama.</p> 
<p><A NAME="an_2:8">2:8</A>&nbsp;I amenea mai ano e ahau he hiriwa, he koura, me te taonga i rawe ki nga kingi, ki nga kawanatanga; i meatia ano e ahau he kaiwaiata tane, he kaiwaiata wahine, me nga ahuareka ano a nga tama a te tangata, te tini o te wahine iti.</p> 
<p><A NAME="an_2:9">2:9</A>&nbsp;Heoi kua nui ahau, neke noa ake ana aku i a te hunga katoa i mua ake i ahau i Hiruharama, me te mau ano hoki toku whakaaro nui.</p> 
<p><A NAME="an_2:10">2:10</A>&nbsp;Ko nga mea katoa ano hoki i hiahiatia e oku kanohi, kihai i kaiponuhia e ahau i a raua, kihai ano i pehia e ahau toku ngakau i te meatanga atu ki tetahi whakahari; i hari hoki toku ngakau i oku ruhatanga katoa; a ko te wahi tenei maku o oku ruha tanga katoa.</p> 
<p><A NAME="an_2:11">2:11</A>&nbsp;Katahi ahau ka titiro ki nga mahi katoa i mahia e oku ringa, ki te ruhatanga hoki i ruha ai ahau i te mahinga; nana, he horihori katoa, he whai kau i te hau, a kahore he hua pai i raro i te ra.</p> 
<p><A NAME="an_2:12">2:12</A>&nbsp;&#182; I anga ano ahau ki te matakitaki ki te whakaaro nui, ki te haurangi, ki te wairangi: he aha koia te mea e taea e te tangata e haere mai ana i muri i te kingi? heoi ano ko te mea kua oti noa ake.</p> 
<p><A NAME="an_2:13">2:13</A>&nbsp;Katahi ahau ka kite, hira ake te whakaaro nui i te wairangi; he pera hoki me te marama e hira ake ana i te pouri.</p> 
<p><A NAME="an_2:14">2:14</A>&nbsp;Ko te tangata whakaaro nui, kei tona mahunga ona kanohi, a kei te pouri te wairangi e haere ana: otiia i kite ano ahau kotahi tonu te mea e pa ana ki a ratou katoa.</p> 
<p><A NAME="an_2:15">2:15</A>&nbsp;Katahi ahau ka ki ake i roto i toku ngakau: Ko te mea i pa ki te wairangi ka pa ano ki ahau nei ano hoki; he aha hoki oku whakaaro i nui ake ai? Na ko taku kianga ake i roto i toku ngakau, he horihori ano hoki tenei.</p> 
<p><A NAME="an_2:16">2:16</A>&nbsp;No te mea kahore he maharatanga ki te tangata whakaaro nui, pera ano i te kore ki te wairangi a ake ake; ina hoki i nga ra e haere ake nei kua wareware noa kae nga mea katoa. Na, ko to te tangata whakaaro nui tona matenga, pera ano i to te waira ngi!</p> 
<p><A NAME="an_2:17">2:17</A>&nbsp;&#182; Na kua kino ahau ki te ora; no te mea he he ki ahau te mahi e mahia ana i raro i te ra: he horihori katoa hoki, he whai kau i te hau.</p> 
<p><A NAME="an_2:18">2:18</A>&nbsp;I kino ano hoki ahau ki toku mauiui i mauiui ai ahau i raro i te ra: ina hoki me waiho iho e ahau ma te tangata i muri i ahau.</p> 
<p><A NAME="an_2:19">2:19</A>&nbsp;Ko wai hoki e mohio ana hei tangata whakaaro nui ranei ia, hei wairangi ranei? otiia hei a ia te tikanga mo oku mauiui katoa i mauiui ai ahau, i nui ai ano hoki oku whakaaro i raro i te ra. He horihori ano hoki tenei.</p> 
<p><A NAME="an_2:20">2:20</A>&nbsp;Na ka anga ahau, ka mea kia whakaparahako toku ngakau ki te mauiui katoa i mauiui ai ahau i raro i te ra.</p> 
<p><A NAME="an_2:21">2:21</A>&nbsp;Tenei hoki tetahi tangata kei runga nei i te whakaaro nui tana mahi, kei runga i te matauranga, kei runga i te mohio; otiia ka waiho e ia hei wahi ma te tangata kihai nei i mahi. He horihori ano tenei, he he nui.</p> 
<p><A NAME="an_2:22">2:22</A>&nbsp;He aha oti te tukunga iho ki te tangata o tona mauiui katoa, o te ngana o tona ngakau i mauiui ai ia i raro i te ra?</p> 
<p><A NAME="an_2:23">2:23</A>&nbsp;He pouri kau hoki ona ra katoa, he ngakau mamae tona raruraru, e kore ano hoki tona ngakau e okioki i te po. Na he horihori ano hoki tenei.</p> 
<p><A NAME="an_2:24">2:24</A>&nbsp;Kahore he mea pai ma te tangata i tua atu i te kai, i te inu, i te mea kia whiwhi tona wairua i te pai i roto i tona mauiui. I kite ano hoki ahau i tenei, no te ringa o te Atua tenei.</p> 
<p><A NAME="an_2:25">2:25</A>&nbsp;Ko wai oti e nui atu tana kai, ko wai e reka ake i ahau?</p> 
<p><A NAME="an_2:26">2:26</A>&nbsp;Ki te tangata hoki e pai ana ki to te Atua aroaro e homai ana e ia he whakaaro nui, he matauranga, he koa; ki te tangata hara ia e homai ana e ia he raruraru, ki te kohikohi, ki te amene mea mai, hei hoatutanga mana ki te tangata e pai ana ki to te Atua aroaro. He horihori ano hoki tenei, he whai i te hau.</p> 
<p><A NAME="an_3:1">3:1</A>&nbsp;&#182; He taima ano kua takoto mo nga mea katoa, me te wa mo nga meatanga katoa i raro i te rangi:</p> 
<p><A NAME="an_3:2">3:2</A>&nbsp;He wa e whanau ai, he wa e mate ai; he wa e whakato ai, he wa e hutia ai te mea i whakatokia;</p> 
<p><A NAME="an_3:3">3:3</A>&nbsp;He wa e patu ai, he wa e rongoa ai; he wa e wawahi iho ai, he wa e hanga ake ai;</p> 
<p><A NAME="an_3:4">3:4</A>&nbsp;He wa e tangi ai, he wa e kata ai; he wa e aue ai, he wa e kanikani ai;</p> 
<p><A NAME="an_3:5">3:5</A>&nbsp;He wa e akiritia atu ai nga kohatu, he wa e kohikohia ai nga kohatu; he wa e awhi ai, he wa e kore ai e awhi;</p> 
<p><A NAME="an_3:6">3:6</A>&nbsp;He wa e rapu ai, he wa e ngaro ai; he wa e tiaki ai; he wa e akiri atu ai;</p> 
<p><A NAME="an_3:7">3:7</A>&nbsp;He wa e haehae ai, he wa e tuitui ai; he wa e whakarongo puku ai, he wa e korero ai;</p> 
<p><A NAME="an_3:8">3:8</A>&nbsp;He wa e aroha ai, he wa e mauahara ai; he wa e whawhai ai, he wa e mau ai te rongo.</p> 
<p><A NAME="an_3:9">3:9</A>&nbsp;He aha te pai ki te kaimahi i tana mea i mauiui ai ia?</p> 
<p><A NAME="an_3:10">3:10</A>&nbsp;Kua kite ahau i te raruraru e homai ana e te Atua ki nga tama a te tangata hei whakararu i a ratou.</p> 
<p><A NAME="an_3:11">3:11</A>&nbsp;&#182; I hanga e ia nga mea katoa kia ataahua i tona wa ano: a i whakanohoia e ia te ao ki o ratou ngakau, engari kia kaua te tangata e kite i ta te Atua mahi i mahi ai, mai i te timatanga a taea noatia te mutunga.</p> 
<p><A NAME="an_3:12">3:12</A>&nbsp;E mohio ana ahau kahore he mea pai atu mo ratou i te ngakau hari, i te mahi i te pai i a ratou e ora ana.</p> 
<p><A NAME="an_3:13">3:13</A>&nbsp;A he mea hoki na te Atua kia kai nga tangata katoa, kia inu, kia kite ano hoki i te pai o to ratou mauiui katoa.</p> 
<p><A NAME="an_3:14">3:14</A>&nbsp;E mohio ana ahau ko nga mea katoa e hanga ana e te Atua, ka mau tonu a ake ake: e kore tetahi mea e honoa mai, e kore ano hoki tetahi wahi e tangohia atu: i meatia hoki e te Atua kia wehi ai nga tangata i tona aroaro.</p> 
<p><A NAME="an_3:15">3:15</A>&nbsp;Ko to mua mea koia ano tenei inaianei; na, ko te mea e puta mai a mua kua puta noa ake; e rapua ana ano e te Atua te mea onamata.</p> 
<p><A NAME="an_3:16">3:16</A>&nbsp;&#182; Na i kitea ano e ahau i raro i te ra, ko te wahi o te whakawa i reira ia te kino; a ko te wahi o te tika ko te kino i reira.</p> 
<p><A NAME="an_3:17">3:17</A>&nbsp;Ka mea ahau i roto i toku ngakau, Tera e whakawakia e te Atua te tangata tika raua ko te tangata kino: no te mea kua takoto te wa i reira mo nga meatanga katoa, mo nga mahi katoa.</p> 
<p><A NAME="an_3:18">3:18</A>&nbsp;I mea ahau i roto i toku ngakau, Na te mea mo nga tama a te tangata, he mea na te Atua hei whakaatu i a ratou, kia kite ai ratou he pera noa iho ratou i te kararehe.</p> 
<p><A NAME="an_3:19">3:19</A>&nbsp;Ko te mea hoki e pa ana ki nga tama a te tangata, e pa ana ki nga kararehe; kotahi tonu te mea e pa ana ki a ratou; ko te matenga o tetahi rite tonu ki te matenga o tetahi; ae ra, kotahi tonu ano manawa o ratou katoa; kihai hoki te tangata i hip a ake i te kararehe; he horihori hoki te katoa.</p> 
<p><A NAME="an_3:20">3:20</A>&nbsp;E haere ana te katoa ki te wahi kotahi; no te puehu nei te katoa, ka hoki ano te katoa ki te puehu.</p> 
<p><A NAME="an_3:21">3:21</A>&nbsp;Ko wai e matau ana ki te wairua o te tangata, e haere ana ranei ki runga, ki te wairua ranei o te kararehe, mehemea ranei e heke iho ana ki raro ki te whenua?</p> 
<p><A NAME="an_3:22">3:22</A>&nbsp;Na ka kite ahau kahore he pai nui atu i tenei, ara kia koa te tangata ki ana mahi; ko te wahi hoki tera mana: ma wai ia e whakahoki mai, e mea kia kite i nga mea e puta mai i muri i a ia?</p> 
<p><A NAME="an_4:1">4:1</A>&nbsp;&#182; Na ka tahuri ahau, a ka titiro ki nga tukinotanga katoa e mahia nei i raro i te ra: na ko nga roimata o te hunga i tukinotia, kahore hoki o ratou kaiwhakamarie; a he kaha kei te ringa o o ratou kaitukino, otiia kahore o ratou kaiwhakamarie.</p> 
<p><A NAME="an_4:2">4:2</A>&nbsp;Na, ko taku whakamoemiti ki te hunga mate kua mate noa ake, nui atu i taku ki te hunga ora e ora nei.</p> 
<p><A NAME="an_4:3">4:3</A>&nbsp;Engari ia pai atu i a raua te tangata kahore ano i whanau noa, kahore ano i kite noa i te mahi he e mahia nei i raro i te ra.</p> 
<p><A NAME="an_4:4">4:4</A>&nbsp;&#182; Na ka kite ahau i te mauiui katoa, i nga mahi tohunga katoa, he mea hoki tenei e hae ai te tangata ki tona hoa. He horihori ano hoki tenei, a he whai kau i te hau.</p> 
<p><A NAME="an_4:5">4:5</A>&nbsp;Ko te wairangi, kei te kotui i ona ringa, a kainga ana e ia ona kikokiko ake.</p> 
<p><A NAME="an_4:6">4:6</A>&nbsp;He pai ke te ringa ki i runga i te ata noho, i nga ringa ki e rua, ki te mea he ruha, he whai noa i te hau.</p> 
<p><A NAME="an_4:7">4:7</A>&nbsp;&#182; Katahi ahau ka tahuri, a ka kite i te horihori i raro i te ra.</p> 
<p><A NAME="an_4:8">4:8</A>&nbsp;He tangata tera, ko ia anake, kahore hoki ona tokorua; ae ra, kahore ano hoki ana tama, ona tuakana, teina ranei; heoi kahore he mutunga o tana mahi katoa, e kore ano hoki ona kanohi e makona i nga taonga. Na ka mea ia, Ki a wai toku whakaaro i a hau ka mahi nei, ka whakatiki nei i toku wairua ki te pai? He horihori ano tenei, he raruraru kino.</p> 
<p><A NAME="an_4:9">4:9</A>&nbsp;Erangi te tokorua i te kotahi; no te mea ka whiwhi raua ki te utu pai i ta raua mahi.</p> 
<p><A NAME="an_4:10">4:10</A>&nbsp;Ki te hinga hoki tetahi, ma tona hoa ia e whakaara: aue, te mate mo te kotahi, ina hinga, ki te kahore te whakatokorua hei whakaara i a ia!</p> 
<p><A NAME="an_4:11">4:11</A>&nbsp;Ki te takoto tahi ano nga tokorua, ka mahana raua; he tangata kotahi ia, ma te aha ka mahana ai tona kotahi?</p> 
<p><A NAME="an_4:12">4:12</A>&nbsp;Ki te kaha tetahi i a ia kotahi nei, ka maia te tokorua ki a ia; e kore hoki te aho takitoru e motu wawe.</p> 
<p><A NAME="an_4:13">4:13</A>&nbsp;&#182; Pai ake te tamaiti rawakore, whakaaro nui i te kingi kua koroheketia, kua wairangi, kua kore nei ona mohio ki te whakarongo ina whakatupatoria.</p> 
<p><A NAME="an_4:14">4:14</A>&nbsp;I puta mai hoki tera i roto i te whare herehere, hei kingi; ae ra, ahakoa i roto i tona whenua i kingi ai, i whanau rawakore mai ia.</p> 
<p><A NAME="an_4:15">4:15</A>&nbsp;I kite ahau i te hunga ora katoa e haere nei i raro i te ra, kei te tama ratou, kei te tuarua, kua tu nei i te tunga o tera.</p> 
<p><A NAME="an_4:16">4:16</A>&nbsp;Kahore he mutunga o te iwi katoa, ara o te hunga ko ia nei to ratou ariki; na e kore o muri iho i a ia e koa ki a ai. He pono, he horihori ano hoki tenei a he whai kau i te hau.</p> 
<p><A NAME="an_5:1">5:1</A>&nbsp;&#182; Tiakina tou waewae ina haere koe ki te whare o te Atua; he pai ke te whakatata ki te whakarongo i te hoatu i te patunga tapu a nga wairangi: kahore hoki ratou e mohio he mahi kino ta ratou.</p> 
<p><A NAME="an_5:2">5:2</A>&nbsp;Kei porahurahu tou mangai, kei hohoro hoki te puaki o tetahi kupu a tou ngakau i te aroaro o te Atua; no te mea kei te rangi te Atua, a ko koe kei runga i te whenua: mo reira kia torutoru au kupu.</p> 
<p><A NAME="an_5:3">5:3</A>&nbsp;Ka puta mai hoki te rekanga kanohi ina nui te raruraru; me te reo o te wairangi ki te maha o nga kupu.</p> 
<p><A NAME="an_5:4">5:4</A>&nbsp;&#182; Ki te kiia taurangitia e koe tetahi mea ma te Atua, kei whakaroa koe ki te whakamana; e kore hoki ia e pai ki nga wairangi: whakamana e koe tau i ki taurangi ai.</p> 
<p><A NAME="an_5:5">5:5</A>&nbsp;He pai ke ki te kore au ki taurangi, i te puta i a koe o te kupu taurangi a kahore i whakamana e koe.</p> 
<p><A NAME="an_5:6">5:6</A>&nbsp;Kei tukua e koe tou mangai kia mea hara mo ou kikokiko; kaua hoki e ki ki te aroaro o te anahera, he pohehe; kia riri te Atua ki tou reo hei aha, a he iho i a ia te mahi a ou ringa?</p> 
<p><A NAME="an_5:7">5:7</A>&nbsp;Na konei tenei mea, na te maha o nga rekanga kanohi, o nga horihori, o nga korero maha; ko koe ia kia wehi i te Atua.</p> 
<p><A NAME="an_5:8">5:8</A>&nbsp;Ki te kite koe i te rawakore e tukinotia ana, a e kahakina ketia ana te whakawa raua ko te tika i te kawanatanga, kaua e miharo ki taua mea: no te mea e maharatia ana e tetahi, he tiketike ake nei i te mea tiketike; tenei ano hoki tetahi e tiketi ke ake ana i a ratou.</p> 
<p><A NAME="an_5:9">5:9</A>&nbsp;&#182; Ma te katoa ano hoki nga hua o te whenua; a ko te kingi hoki na, e mahia ana e te mara he mea mana.</p> 
<p><A NAME="an_5:10">5:10</A>&nbsp;Ko te tangata e aroha ana ki te hiriwa e kore e makona i te hiriwa; a e kore hoki te tangata e whai ana ki nga mea maha, ki nga hua. He horihori ano tenei.</p> 
<p><A NAME="an_5:11">5:11</A>&nbsp;Ki te maha nga rawa, ka tokomaha ano nga tangata hei kai: he aha hoki te pai ki te tangata nana aua mea? Ko te matakitaki kau atu a ona kanohi.</p> 
<p><A NAME="an_5:12">5:12</A>&nbsp;Ka reka tonu te moe a te tangata mahi, ahakoa iti tana kai, nui ranei; ko te tangata taonga ia, e kore e tukua e ana mea maha kia moe.</p> 
<p><A NAME="an_5:13">5:13</A>&nbsp;Tera tetahi he ngau kino i kitea e ahau i raro i te ra, ara, he taonga e puritia ana e te tangata nana, hei whakamamae ano i a ia:</p> 
<p><A NAME="an_5:14">5:14</A>&nbsp;A ka pau aua taonga i te raruraru kino: na, ka whanau he tama mana, kahore he mea i tona ringa.</p> 
<p><A NAME="an_5:15">5:15</A>&nbsp;Ka rite ki tona haerenga mai i te kopu o tona whaea, ka hoki tahanga atu ano ia, ka pera i tona haerenga mai, e kore ano e riro i a ia tetahi wahi mo tana mahi hei maunga atu ma tona ringa.</p> 
<p><A NAME="an_5:16">5:16</A>&nbsp;A he he ngau kino ano hoki tenei, ara ko tona haerenga atu ka rite i nga mea katoa ki tona haerenga mai: he aha oti te pai ki a ia? ko tana i mahi ai ma te hau.</p> 
<p><A NAME="an_5:17">5:17</A>&nbsp;A i ona ra katoa ka kai ia i roto i te pouri, ka pororaru tona ngakau, ka pangia e te mate, ka pukuriri.</p> 
<p><A NAME="an_5:18">5:18</A>&nbsp;&#182; Nana, ko taku i kite ai, he mea pai, he mea ataahua, kia kai te tangata, kia inu, kia kite hoki i te pai o tona mauiui katoa i mauiui ai ia i raro i te ra i nga ra katoa e ora ai ia, e homai nei e te Atua ki a ia; nana hoki tena wahi.</p> 
<p><A NAME="an_5:19">5:19</A>&nbsp;Ko nga tangata katoa hoki i homai ai e te Atua he taonga, he rawa, i tukua mai ai ki a ratou te tikanga mo te kai i tetahi wahi o aua mea, mo te tango i te wahi ma ratou, a kia koa ratou i to ratou mauiui; he mea homai tenei na te Atua.</p> 
<p><A NAME="an_5:20">5:20</A>&nbsp;E kore hoki e nui tona mahara ki nga ra i ora ai ia; no te mea he koa mo tona ngakau ta te Atua i whakahoki ai ki a ia.</p> 
<p><A NAME="an_6:1">6:1</A>&nbsp;&#182; Tera tetahi he i kitea e ahau i raro i te ra, he mea taimaha ano ki runga ki nga tangata:</p> 
<p><A NAME="an_6:2">6:2</A>&nbsp;He tangata i homai nei e te Atua ki a ia he taonga, he rawa, he kororia, a kihai tona wairua i hapa ki tetahi mea i hiahia ai ia, otiia kihai i tukua e te Atua ki a ia te tikanga mo te kai i tetahi wahi o aua mea, engari kainga ana e te tangata k e. He horihori tenei, he mate kino.</p> 
<p><A NAME="an_6:3">6:3</A>&nbsp;Ki te kotahi rau nga tamariki a tetahi tangata, a he maha nga tau e ora ai ia, maha atu nga ra o ona tau, a kahore tona wairua i ngata i te pai, kahore hoki ia e whai tanumanga; e mea ana ahau tera noa atu te pai o te materoto i a ia.</p> 
<p><A NAME="an_6:4">6:4</A>&nbsp;I haere mai hoki tera i runga i te horihori, a haere atu ana i runga i te pouri, a ka taupokina tona ingoa e te pouri.</p> 
<p><A NAME="an_6:5">6:5</A>&nbsp;Kihai hoki ia i kite i te ra, kihai ano i mohio ki a ia; nui atu to tenei okioki i to tera;</p> 
<p><A NAME="an_6:6">6:6</A>&nbsp;Ae, ahakoa kotahi mano topu nga tau i ora ai ia, heoi kahore he pai i kitea e ia. He teka ianei e haere ana te katoa ki te wahi kotahi?</p> 
<p><A NAME="an_6:7">6:7</A>&nbsp;&#182; Ko nga mea katoa i mauiui ai te tangata hei mea ano mo tona mangai, otiia e kore tona wairua e makona.</p> 
<p><A NAME="an_6:8">6:8</A>&nbsp;He aha oti ta te tangata whakaaro nui e hira ake ana i ta te wairangi? He aha hoki ta te ware, e mohio nei ki te haere i te aroaro o te hunga ora?</p> 
<p><A NAME="an_6:9">6:9</A>&nbsp;He pai ke te kite o nga kanohi i te kaipaowe o te hiahia: he horihori ano tenei, a he whai i te hau.</p> 
<p><A NAME="an_6:10">6:10</A>&nbsp;Ko nga mea katoa o mua kua oti noa ake te hua ki te ingoa, a e mohiotia ana ko te tangata: e kore hoki ia e tau hei totohe ki te mea e kaha atu ana i a ia.</p> 
<p><A NAME="an_6:11">6:11</A>&nbsp;&#182; Ka maha nei nga mea hei whakanui i te horihori, he aha te painga ki te tangata?</p> 
<p><A NAME="an_6:12">6:12</A>&nbsp;Ko wai hoki e mohio ana he aha te mea pai ki te tangata i a ia nei i te ora, i nga ra katoa o tona oranga horihori, e rite nei ki te atarangi i a ia e mahi nei? Ko wai hoki hei whakaatu ki te tangata ko te aha e puta mai i muri i a ia i raro i t e ra?</p> 
<p><A NAME="an_7:1">7:1</A>&nbsp;&#182; Ko te ingoa pai, pai atu i te hinu utu nui; ko te ra o te matenga, pai atu i te ra o to te tangata whanautanga.</p> 
<p><A NAME="an_7:2">7:2</A>&nbsp;Ko te haere ki te whare tangihanga, pai atu i te haere ki te whare hakari; ko te mutunga hoki ia o nga tangata katoa; a ka rongoatia e te tangata ora ki roto ki tona ngakau.</p> 
<p><A NAME="an_7:3">7:3</A>&nbsp;Ko te ngakau mamae, pai atu i te kata; ma te pouri hoki o te mata ka pai ai te ngakau.</p> 
<p><A NAME="an_7:4">7:4</A>&nbsp;Kei te whare tangihanga te ngakau o te hunga whakaaro nui; kei te whare ia o te kata te ngakau o nga wairangi.</p> 
<p><A NAME="an_7:5">7:5</A>&nbsp;Ko te whakarongo, ina riria te he e te tangata whakaaro nui, pai atu i ta te tangata whakarongo ki te waiata a nga wairangi.</p> 
<p><A NAME="an_7:6">7:6</A>&nbsp;Rite tonu hoki ki te papatanga o nga tataramoa i raro i te kohua te kata a te wairangi. He horihori ano tenei.</p> 
<p><A NAME="an_7:7">7:7</A>&nbsp;&#182; He pono ma te pahua ka wairangi ai te tangata whakaaro nui, ma te mea homai noa hoki ka kore ai te ngakau mahara.</p> 
<p><A NAME="an_7:8">7:8</A>&nbsp;Ko te mutunga o te mea, pai atu i tona timatanga: pai atu te wairua manawanui i te wairua whakakake.</p> 
<p><A NAME="an_7:9">7:9</A>&nbsp;Kei hohoro tou wairua ki te riri: kei te uma hoki o nga wairangi te riri e noho ana.</p> 
<p><A NAME="an_7:10">7:10</A>&nbsp;Kaua e mea, He aha nga rangi o mua i pai ake ai i enei? Kahore hoki he whakaaro nui ou i ui ai koe ki tena.</p> 
<p><A NAME="an_7:11">7:11</A>&nbsp;&#182; He pai tonu te whakaaro nui, ano he taonga tuku iho: ae ra, he pai rawa ake ki te hunga e kite ana i te ra.</p> 
<p><A NAME="an_7:12">7:12</A>&nbsp;Hei whakamarumaru iho te whakaaro nui, hei pera hoki i te moni te whakamarumaru: ko te pai ia o te matauranga koia tenei, ka ora i te whakaaro nui nga tangata nana.</p> 
<p><A NAME="an_7:13">7:13</A>&nbsp;Whakaaroa ta te Atua mahi: ko wai hoki hei mea kia tika tana i mea ai kia hape?</p> 
<p><A NAME="an_7:14">7:14</A>&nbsp;I te ra pai kia koa, a i te ra kino whakaaro: kua mahia nei hoki e te Atua tetahi kia takoto tahi me tetahi, he mea kia kaua ai e kitea e te tangata tetahi mea i muri i a ia.</p> 
<p><A NAME="an_7:15">7:15</A>&nbsp;Kua kite ahau i tenei katoa i nga ra oku i te horihori; he tangata tika tetahi, ngaro iho ia i runga i tona tika; he tangata kino tetahi, roa noa iho ia i te ao i runga i tona kino.</p> 
<p><A NAME="an_7:16">7:16</A>&nbsp;Kaua e whakanuia rawatia tou tika; kaua hoki e whakanuia rawatia ou whakaaro: he aha koe i whakangaro ai i a koe?</p> 
<p><A NAME="an_7:17">7:17</A>&nbsp;Kaua e whakanuia rawatia tou kino, kaua ano hoki e wairangi: kia mate koe hei aha, i te mea kahore ano tou wa kia rite noa?</p> 
<p><A NAME="an_7:18">7:18</A>&nbsp;He pai ki te puritia tenei kupu e koe; kaua hoki tou ringa e unuhia mai i tera; ko te tangata hoki e wehi ana i te Atua ka puta mai i roto i era katoa.</p> 
<p><A NAME="an_7:19">7:19</A>&nbsp;Ko te whakaaro nui rahi ake tona kaha mo te tangata whakaaro i to nga rangatira kotahi tekau i roto i te pa.</p> 
<p><A NAME="an_7:20">7:20</A>&nbsp;Kahore hoki he tangata tika i te whenua e mahi ana i te pai, a kahore ona hara.</p> 
<p><A NAME="an_7:21">7:21</A>&nbsp;Kaua ano e whakarongo ki nga mea katoa e korerotia ana; kei rongo koe ki tau pononga e kanga ana i a koe;</p> 
<p><A NAME="an_7:22">7:22</A>&nbsp;He maha hoki nga wa, e mohio ana tou ngakau, i kanga ai koe ano i etahi.</p> 
<p><A NAME="an_7:23">7:23</A>&nbsp;&#182; I whakamatauria e ahau tenei katoa, he mea whakaaro marie; i mea ahau, ka whakaaro nui ahau; otiia i matara noa atu tenei i ahau.</p> 
<p><A NAME="an_7:24">7:24</A>&nbsp;Ko te mea onaianei he tawhiti rawa, he hohonu rawa hoki; ko wai hei kite?</p> 
<p><A NAME="an_7:25">7:25</A>&nbsp;I anga toku ngakau, i mea kia mohio, kia kimihia, kia rapua nga whakaaro nui me nga tikanga, kia mohio ano hoki he wairangi te kino, he porangi te wairangi:</p> 
<p><A NAME="an_7:26">7:26</A>&nbsp;A ka kite ahau i te mea kawa atu i te mate, ara i te wahine, he rore nei, he kupenga tona ngakau, he rahiri hoki ona ringa: ko te tangata e paingia ana e te Atua ka mawhiti i a ia; ko te tangata hara ia ka mau i a ia.</p> 
<p><A NAME="an_7:27">7:27</A>&nbsp;Nana, kua kitea tenei e ahau, e ai ta te Kaikauwhau, he mea whakarite tetahi mea ki tetahi, kia kitea ai te tikanga:</p> 
<p><A NAME="an_7:28">7:28</A>&nbsp;He mea e rapua nei ano e toku wairua, a kahore ano i kitea: kotahi te tangata i kitea e ahau i roto i te mano; na i roto i enei katoa kahore ahau i kite i tetahi wahine.</p> 
<p><A NAME="an_7:29">7:29</A>&nbsp;Nana, ko tenei anake i kitea e ahau, ara i tika te tangata i ta te Atua hanganga; engari he maha nga tikanga i rapua e ratou.</p> 
<p><A NAME="an_8:1">8:1</A>&nbsp;&#182; Ko wai hei rite mo te tangata whakaaro nui? Ko wai hoki e mohio ana ki te tikanga o tetahi mea? Ka ai te whakaaro nui o te tangata hei mea kia tiaho tona mata, ka puta ke ano hoki te taikaha o tona mata.</p> 
<p><A NAME="an_8:2">8:2</A>&nbsp;Ko taku tenei ki a koe, Puritia te kupu a te kingi, me whakaaro ano hoki ki ta te Atua oati.</p> 
<p><A NAME="an_8:3">8:3</A>&nbsp;Kei mea wawe koe ki te haere atu i tona aroaro; kaua ano hoki e tohe tonu ki te mea kino; ka oti hoki i a ia nga mea katoa e pai ai ia.</p> 
<p><A NAME="an_8:4">8:4</A>&nbsp;No te mea he mana to te kupu a te kingi; a ko wai hei mea atu ki a ia, E aha ana koe?</p> 
<p><A NAME="an_8:5">8:5</A>&nbsp;Ko te kaipupuri o te whakahau, e kore rawa e mohio ki te mea he. E mohio ana te ngakau o te whakaaro nui ki te wa, ki te tikanga.</p> 
<p><A NAME="an_8:6">8:6</A>&nbsp;&#182; He wa hoki to nga meatanga katoa, he tikanga ano; he nui hoki no te he o te tangata i runga i a ia.</p> 
<p><A NAME="an_8:7">8:7</A>&nbsp;Kahore hoki ia e mohio, ko te aha e puta a mua: ma wai hoki e whakaatu ki a ia te peheatanga o te putanga?</p> 
<p><A NAME="an_8:8">8:8</A>&nbsp;Kahore he tangata e whai mana ana ki te wairua, ki te pupuri i te wairua; kahore hoki he mana ki te ra o te mate: i taua pakanga hoki e kore tetahi e tukua atu; e kore ano te kino e whakaora i te mea e tukua atu ki a ia.</p> 
<p><A NAME="an_8:9">8:9</A>&nbsp;&#182; I kite ahau i tenei katoa, i anga ano toku ngakau ki nga meatanga katoa e meatia ana i raro i te ra; he wa ano ka whai mana tetahi tangata ki tetahi tangata hei he mona.</p> 
<p><A NAME="an_8:10">8:10</A>&nbsp;I kite ano ahau i reira i te hunga kino e tanumia ana, a i haere mai ratou ki te wahi o te tanumanga; a ko te hunga i mahi i te tika i haere atu i te wahi o te tapu, a warewaretia ana ratou e te pa: he horihori ano hoki tenei.</p> 
<p><A NAME="an_8:11">8:11</A>&nbsp;He kore i hohoro te whakaoti i te kupu whiu mo te mahi he, koia i ki tonu ai nga ngakau o nga tama a te tangata i roto i a ratou ki te tohe ki te mahi i te kino.</p> 
<p><A NAME="an_8:12">8:12</A>&nbsp;Ahakoa he rau nga mahi he a te tangata hara, a ka roa ona ra; heoi e mohio ana ano ahau, ka pai te tukunga iho ki te hunga e wehi ana i te Atua, e wehi nei i tona aroaro.</p> 
<p><A NAME="an_8:13">8:13</A>&nbsp;E kore ia e pai te tukunga iho ki te tangata kino, e kore ano e whakaroaina e ia ona ra, he atarangi nei te rite; mona kihai i wehi i te aroaro o te Atua.</p> 
<p><A NAME="an_8:14">8:14</A>&nbsp;&#182; He horihori tenei e mahia nei i runga i te whenua; ara he hunga tika enei, a ko te mea e pa ana ki a ratou pera tonu i te mea e pa ana ki te mahi a te hunga kino: a, he hunga kino enei, a ko te mea e pa ana ki a ratou pera tonu i te mea e pa ana ki te mahi a te hunga tika: i ki ahau he horihori ano hoki tenei.</p> 
<p><A NAME="an_8:15">8:15</A>&nbsp;Katahi ahau ka whakamoemiti ki te koa; no te mea kahore he mea pai ake ma te tangata i raro i te ra, ko te kai anake, ko te inu, ko te harakoa: ko tera hoki e mau ki a ia i roto i tona mauiui i nga ra o tona oranga, i homai nei e te Atua ki a ia i raro i te ra.</p> 
<p><A NAME="an_8:16">8:16</A>&nbsp;I taku tukunga i toku ngakau kia mohio ki te whakaaro nui, kia kite i te raruraru e mahia nei i runga i te whenua: i te ao nei hoki, i te po kahore ona kanohi e kite i te moe:</p> 
<p><A NAME="an_8:17">8:17</A>&nbsp;Katahi ahau ka kite i te mahi a te Atua, ara e kore e kitea e te tangata te mahi e mahia ana i raro i te ra: ahakoa mauiui noa te tangata i te rapunga, e kore e kitea e ia: ae ra, ahakoa mea noa te tangata whakaaro nui kia mohiotia e ia, e kore e taea kia kitea e ia.</p> 
<p><A NAME="an_9:1">9:1</A>&nbsp;&#182; Na ko tenei katoa he mea whakaaro na toku ngakau, ara kia ata tirotirohia tenei katoa; ko te hunga tika, ko te hunga whakaaro nui, me a ratou mahi, kei roto i te ringa o te Atua: e kore te tangata e mohio he aroha ranei, he kino ranei; kei to rat ou aroaro nga mea katoa.</p> 
<p><A NAME="an_9:2">9:2</A>&nbsp;He rite tonu te panga mai o nga mea katoa ki nga tangata katoa; kotahi tonu te mea e pa ana ki te tangata tika, ki te tangata kino; ki te pai, ki te ma, ki te poke; ki te tangata i te patunga tapu, ki te tangata kahore nei ana patunga tapu: ko te tangata pai rite tonu ki te tangata hara, ko te tangata e oati ana, ki te tangata e wehi ana i te oati.</p> 
<p><A NAME="an_9:3">9:3</A>&nbsp;He he tenei i roto i nga mea katoa e meatia ana i raro i te ra, kotahi tonu te mea e pa ana ki te katoa; ko te ngakau ano hoki o nga tama a te tangata ki tonu i te kino; kei roto hoki te haurangi i o ratou ngakau i a ratou e ora ana; a muri iho k a riro ratou ki nga tupapaku.</p> 
<p><A NAME="an_9:4">9:4</A>&nbsp;&#182; Ko te tangata hoki e tuhono ana ki te hunga ora katoa ka whai tumanakohanga: pai atu hoki te kuri ora i te raiona mate.</p> 
<p><A NAME="an_9:5">9:5</A>&nbsp;E mohio ana hoki te hunga ora tera ratou e mate: ko nga tupapaku ia, kahore o ratou mohio ki tetahi mea, kahore ake hoki he utu i a ratou; ka warewaretia hoki te mahara ki a ratou.</p> 
<p><A NAME="an_9:6">9:6</A>&nbsp;Ko to ratou aroha hoki, ko to ratou riri, ko to ratou hae, kua kore noa ake; kahore hoki he wahi i a ratou a ake ake, o nga mea katoa e meatia ana i raro i te ra.</p> 
<p><A NAME="an_9:7">9:7</A>&nbsp;Haere, kainga tau kai i runga i te hari, inumia hoki tau waina i runga i te ngakau hari; no te mea kua manako noa ke te Atua ki au mahi.</p> 
<p><A NAME="an_9:8">9:8</A>&nbsp;I nga wa katoa kia ma ou kakahu: kaua hoki e whakakahoretia te hinu mo tou mahunga.</p> 
<p><A NAME="an_9:9">9:9</A>&nbsp;Kia ora tou ngakau i tou hoa wahine e aroha na koe i nga ra katoa o tou oranga horihori, i homai nei ki a koe i raro i te ra, i nga ra katoa o tou horihori: ko te wahi hoki tena mou i tenei ao, i tou mauiui ano hoki e mauiui na koe i raro i te ra.</p> 
<p><A NAME="an_9:10">9:10</A>&nbsp;Ko nga mea katoa e kitea e tou ringa kia mahia, kia puta tou uaua ki te mahi; kahore hoki he mahi, kahore he tikanga, kahore he matauranga, kahore he whakaaro nui i te reinga, i te wahi ka haere atu na koe ki reira.</p> 
<p><A NAME="an_9:11">9:11</A>&nbsp;&#182; I hoki ahau, a i kite ahau i raro i te ra, ehara i te mea ko te hunga tere e puta i te oma, ko te hunga marohirohi ranei e toa i te pakanga, ko te hunga whakaaro nui ranei e whiwhi i te taro, ko te hunga mohio ranei e whiwhi i te taonga, ko te h unga tohunga ranei e manakohia, engari na te wa, na te tupono noa, i homai ki a ratou katoa.</p> 
<p><A NAME="an_9:12">9:12</A>&nbsp;Kahore hoki te tangata e mohio ki te wa mona: he rite ki nga ika e haoa ana ki te kupenga nanakia, ki nga manu hoki e mau ana i te mahanga, he pera ano hoki nga tama a te tangata, e mahangatia ana i te wa whakarihariha, ina puta whakarere mai ki a ratou.</p> 
<p><A NAME="an_9:13">9:13</A>&nbsp;&#182; I kitea ano e ahau te whakaaro nui penei i raro i te ra, a he mea nui ki ahau:</p> 
<p><A NAME="an_9:14">9:14</A>&nbsp;Tera tetahi pa iti, me ona tangata torutoru i roto; na ka haere mai tetahi kingi nui ki te tu i reira, whakapaea ana e ia, hanga ana e ia etahi pourewa nunui hei tatau atu ki reira.</p> 
<p><A NAME="an_9:15">9:15</A>&nbsp;Na i kitea tetahi tangata rawakore, whakaaro nui, i roto, a nana, na tona whakaaro nui, ka ora te pa; otiia kihai tetahi tangata i mahara ki taua tangata rawakore.</p> 
<p><A NAME="an_9:16">9:16</A>&nbsp;Na ko taku kianga ake, Engari rawa te whakaaro nui i te kaha: heoi whakahaweatia iho nga whakaaro nui o te rawakore, kihai hoki ana kupu i whakarangona.</p> 
<p><A NAME="an_9:17">9:17</A>&nbsp;Ko nga kupu a te hunga whakaaro nui, he mea ata korero, e rangona nuitia ake ana i te hamama a te rangatira o nga wairangi.</p> 
<p><A NAME="an_9:18">9:18</A>&nbsp;Pai ake te whakaaro nui i nga rakau o te riri: otiia kotahi noa te tangata hara, he nui tana pai e takakino ai.</p> 
<p><A NAME="an_10:1">10:1</A>&nbsp;&#182; Ma nga ngaro mate ka piro whakahouhou ai te hinu a te kaiwhakananu: ka pera ano te whakaaro nui me te ingoa nui, he iti noa te wairangi mana e tami.</p> 
<p><A NAME="an_10:2">10:2</A>&nbsp;Kei tona ringa matau te ngakau o te tangata whakaaro nui; kei tona maui ia te ngakau o te wairangi.</p> 
<p><A NAME="an_10:3">10:3</A>&nbsp;Ae ra hoki, ka haere te wairangi i te ara, ka taka ona mahara, a ka korero ia ki nga tangata katoa he wairangi ia.</p> 
<p><A NAME="an_10:4">10:4</A>&nbsp;&#182; Ki te ara te wairua o te rangatira, he riri ki a koe, kaua tou wahi e whakarerea; ka ai hoki te whakangawari hei whakamarie mo nga hara nui.</p> 
<p><A NAME="an_10:5">10:5</A>&nbsp;Tenei tetahi kino i kitea e ahau i raro i te ra, e rite tonu ana ki te he i puta mai i te rangatira.</p> 
<p><A NAME="an_10:6">10:6</A>&nbsp;Ko te wairangi e whakanohoia ana ki runga ki nga wahi tiketike rawa, a ko nga tangata taonga e noho ana i te wahi i raro.</p> 
<p><A NAME="an_10:7">10:7</A>&nbsp;I kite ahau i nga kaimahi i runga i te hoiho, a ko nga rangatira e haere ana, ano he kaimahi, i runga i te whenua.</p> 
<p><A NAME="an_10:8">10:8</A>&nbsp;Ko te tangata e keri ana i te rua, ka taka ano ki roto; ko te tangata e wahi ana i te taiepa, ka ngaua e te nakahi.</p> 
<p><A NAME="an_10:9">10:9</A>&nbsp;Ko te tangata e tarai ana i nga kohatu, ka mamae ano i reira; ko te tangata e tata ana i te rakau, ka ora noa ano i reira.</p> 
<p><A NAME="an_10:10">10:10</A>&nbsp;Ki te puhuki te rino, a kahore e whakakoia te mata, kia nui ake ano tona kaha; he pai ia nga whakaaro nui hei whakatikatika.</p> 
<p><A NAME="an_10:11">10:11</A>&nbsp;Ki te ngau te nakahi i te mea kiano i whakawaia, kahore hoki he painga o te kaiwhakawai.</p> 
<p><A NAME="an_10:12">10:12</A>&nbsp;&#182; He ataahua nga kupu a te mangai o te tangata whakaaro nui; tena ko te wairangi ka horomia a ia ano e ona ngutu.</p> 
<p><A NAME="an_10:13">10:13</A>&nbsp;Ko te timatanga o nga kupu a tona mangai he wairangi; ko te mutunga o tana korero, he haurangi, he he.</p> 
<p><A NAME="an_10:14">10:14</A>&nbsp;He maha ano hoki nga kupu a te wairangi: engari e kore te tangata e mohio ko te aha e puta mai. Na, ko nga mea e puta mai i muri i a ia, ma wai ra e whakaatu ki a ia?</p> 
<p><A NAME="an_10:15">10:15</A>&nbsp;Hoha iho nga wairangi i tana mahi i tana mahi: e kore nei hoki ia e matau ki te haere ki te pa.</p> 
<p><A NAME="an_10:16">10:16</A>&nbsp;&#182; Aue, te mate mou, e te whenua he tamaiti nei tou kingi, a e kai ana ou rangatira i te ata!</p> 
<p><A NAME="an_10:17">10:17</A>&nbsp;Ka hari koe, e te whenua, he tamaiti nei no nga rangatira tou kingi, a e kai ana ou rangatira i te wa e tika ai, hei mea whakakaha, ehara i te mea hei whakahaurangi.</p> 
<p><A NAME="an_10:18">10:18</A>&nbsp;Ma te mangere ka totohu iho ai te tuanui o te whare; ma te ngoikore ano o nga ringa ka tuturu ai te whare.</p> 
<p><A NAME="an_10:19">10:19</A>&nbsp;Hei mea mo te kata te hakari i tukua ai, he mea whakahari ano te waina; a ma te hiriwa ka rite ai nga mea katoa.</p> 
<p><A NAME="an_10:20">10:20</A>&nbsp;Kaua e kanga te kingi, kaua rawa i roto i tou whakaaro; kaua hoki e kanga te tangata taonga i roto i tou whare moenga: no te mea ka kawea te reo e tetahi manu o te rangi, ka korerotia hoki taua mea e tetahi mea whai parirau.</p> 
<p><A NAME="an_11:1">11:1</A>&nbsp;&#182; Maka tau taro ki te mata o nga wai; kia maha hoki nga ra ka kitea ano e koa.</p> 
<p><A NAME="an_11:2">11:2</A>&nbsp;Hoatu tetahi wahi ma te tokowhitu, ae ma te tokowaru ano hoki; e kore hoki koe e mohio ko tehea kino e puta mai ki te whenua.</p> 
<p><A NAME="an_11:3">11:3</A>&nbsp;Ki te ki nga kapua i te ua, ka ringihia ki te whenua: ki te hinga hoki te rakau ki te tonga, ki te raki ranei, ko te wahi e hinga ai te rakau, ko reira ano ia takoto ai.</p> 
<p><A NAME="an_11:4">11:4</A>&nbsp;Ko te tangata e whai mahara ana ki te hau, e kore e rui; ko te tangata titiro kapua e kore e kokoti.</p> 
<p><A NAME="an_11:5">11:5</A>&nbsp;Na, ka kore ano koe e mohio ki te huarahi o te hau, ki te tupu ranei o nga wheua i roto i te kopu o te wahine hapu; e kore ano hoki e mohiotia e koe te mahi a te Atua, a te kaimahi o nga mea katoa.</p> 
<p><A NAME="an_11:6">11:6</A>&nbsp;I te ata ruia tau purapura, a i te ahiahi kaua e pepeke tou ringa; kahore hoki koe e mohio ko tenei ranei e tika, ko tera ranei, ko raua ranei e rua ka pai ngatahi.</p> 
<p><A NAME="an_11:7">11:7</A>&nbsp;&#182; He pono he ahuareka te marama, a he mea pai ki nga kanohi te titiro ki te ra.</p> 
<p><A NAME="an_11:8">11:8</A>&nbsp;Ae ra, ki te maha nga tau e ora ai te tangata, kia hari ia ki aua tau katoa; engari kia mahara ia ki nga tau o te pouri, tera hoki e maha. Ko nga mea e haere ake ana he horihori katoa.</p> 
<p><A NAME="an_11:9">11:9</A>&nbsp;Kia koe, e te taitamariki, ki tou taitamarikitanga; kia whakahari ano hoki tou ngakau i a koe i nga ra o tou taitamarikitanga, haere hoki i nga ara o tou ngakau, i te tirohanga ano a ou kanohi: otiia kia mohio ano koe, he mea enei katoa e riro ai koe i te Atua ki te whakawa.</p> 
<p><A NAME="an_11:10">11:10</A>&nbsp;No reira whakawateatia atu te riri i tou ngakau, a whakanekehia atu te kino i tou kikokiko: he mea horihori nei hoki te taitamarikitanga, me te houkuratanga.</p> 
<p><A NAME="an_12:1">12:1</A>&nbsp;&#182; Kia mahara ra ki tou Kaihanga i nga ra o tou tamarikitanga, i te mea kahore ano kia tae noa mai nga ra o te kino, a kahore ano kia tata mai nga tau e ki ai koe, Kahore oku ahuareke ki enei tau;</p> 
<p><A NAME="an_12:2">12:2</A>&nbsp;I te mea kahore ano kia pouri noa te ra, te marama, te marama, me nga whetu, a kahore ano kia hoki mai nga kapua i muri i te ua:</p> 
<p><A NAME="an_12:3">12:3</A>&nbsp;I te ra e wiri ai nga kaitiaki o te whare, a ka piko iho nga tangata marohirohi, ka mutu ano hoki ta nga kaihuri, no te mea he torutoru ratou, ka pouri ano hoki nga mea e titiro mai nei i nga matapihi.</p> 
<p><A NAME="an_12:4">12:4</A>&nbsp;A ka tutakina nga tatau i te huarahi; a ka iti te haruru o te huri, a ka ara ake tetahi i te tangi o te manu, ka whakahokia iho hoki ki raro nga kotiro katoa o te waiata;</p> 
<p><A NAME="an_12:5">12:5</A>&nbsp;Ae ra, ka wehi ratou i te mea tiketike, kei te huarahi hoki nga mea whakamataku; a ka puawai te aramona, ka taimaha ano hoki te mawhitiwhiti, ka iti haere te hiahia: ka haere nei hoki te tangata ki tona whare tuturu, a ka haereere nga kaitangi i nga huarahi:</p> 
<p><A NAME="an_12:6">12:6</A>&nbsp;I te mea kahore ano kia mawheto noa te aho hiriwa, kia pakaru noa ranei te oko koura, kia pakaru ranei te haka ki te puna, kia pakaru te wira ki te poka wai;</p> 
<p><A NAME="an_12:7">12:7</A>&nbsp;A ka hoki te puehu ki te whenua, ki tona ahua o mua, a ka hoki te wairua ki te Atua nana nei i homai.</p> 
<p><A NAME="an_12:8">12:8</A>&nbsp;&#182; He horihori, he tino horihori, e ai ta te Kaikauwhau; he horihori te katoa.</p> 
<p><A NAME="an_12:9">12:9</A>&nbsp;Na no te mea he tangata whakaaro nui te Kaikauwhau, koia i whakaakona tonutia ai e ia te iwi ki te matauranga; ae ra, i whakaaroaro ia, i rapu, a i ata whakatakotoria e ia nga whakatauki maha.</p> 
<p><A NAME="an_12:10">12:10</A>&nbsp;I whai te Kaikauwhau kia kitea nga kupu huatau: he mea tika ano te mea i tuhituhia, he kupu pono.</p> 
<p><A NAME="an_12:11">12:11</A>&nbsp;Ko nga kupu a te hunga whakaaro nui koia ano kei nga werowero, a ko nga kupu a nga kaihuihui o nga whakaminenga kei nga whao i titia kia mau, he mea i homai e te hepara kotahi.</p> 
<p><A NAME="an_12:12">12:12</A>&nbsp;A kia ai enei hei whakatupato i a koe, e taku tama; ko te tuhi i nga pukapuka maha kahore he mutunga; ki te nui hoki te ako ka mauiui te kikokiko.</p> 
<p><A NAME="an_12:13">12:13</A>&nbsp;&#182; Ko te whakamutunga tenei o te mea katoa; kua rangona katoatia; e wehi ki te Atua, puritia ana whakahau: ko nga mea katoa hoki enei hei mahi ma te tangata.</p> 
<p><A NAME="an_12:14">12:14</A>&nbsp;No te mea ka whakawakia nga mahi katoa e te Atua, te mea huna ano hoki, ahakoa pai, ahakoa kino.</p> 
<p><HR>
<CENTER>
<A HREF="sol.htm">Next: Song of Solomon</A></CENTER>
</BODY>
</HTML>
