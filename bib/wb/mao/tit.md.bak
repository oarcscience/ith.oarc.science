[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Maori Bible: Titus

<span id="an_1:1">1:1</span> ¶ Na Paora, he pononga na te Atua, he
apotoro na Ihu Karaiti, i runga i te whakapono o te hunga whiriwhiri a
te Atua, i te matauranga hoki ki ta te pono e rite ai te karakia;

<span id="an_1:2">1:2</span> I runga ano i te tumanako atu ki te ora
tonu, i whakaaria mai nei i mua atu o te ao e te Atua e kore nei e teka;

<span id="an_1:3">1:3</span> Nana nei i whakakite mai tana kupu i ona
wa, ra te kupu i tukua mai ki ahau, he mea whakarite mai na te Atua, na
to tatou Kaiwhakaora;

<span id="an_1:4">1:4</span> Ki a Taituha, ki taku tamaiti pono i runga
i to tatou whakapono tahi: Kia tau te aroha noa me te rangimarie, he mea
na te Atua Matua, na Karaiti Ihu, na to tatou kaiwhakaora.

<span id="an_1:5">1:5</span> ¶ Ko te mea tenei i waiho atu ai koe e ahau
ki Kariti, kia whakatikaia ai e koe nga mea i mahue, kia whakaritea ai
ano hoki he kaumatua ki ia pa, ki ia pa, kia pera ai me taku i
whakatakoto atu ai ki a koe:

<span id="an_1:6">1:6</span> ¶ Ki te mea he tangata kahore e ekengia e
te kupu, he tahu no te wahine kotahi, he tamariki whakapono ana, kahore
e korerotia to ratou toreretanga ki te kino, kahore e tutu.

<span id="an_1:7">1:7</span> Ko te tikanga hoki mo te pihopa, kia kaua e
ekengia e te kupu, kia rite ki ta te Atua tuari: ehara i te mea tohe ki
tana ake, kahore ona aritarita, kahore ana kakai waina, kahore ana
papatu, kahore e whai i te taonga he;

<span id="an_1:8">1:8</span> Engari e atawhai ana i te manuhiri, e aroha
ana ki te pai, e whai whakaaro ana, e tika ana, e tapu ana, e pehi ana i
ona hiahia;

<span id="an_1:9">1:9</span> E u ana te pupuri i te kupu pono i
whakaakona atu na, kia taea ai e ia, i te mea ka tika nei tana whakaako,
te whakahauhau, te turaki ano i ta te hunga e totohe mai ana.

<span id="an_1:10">1:10</span> He tokomaha hoki te hunga tutu, korero
teka noa, tinihanga; nui atu ia o te hunga o te kotinga,

<span id="an_1:11">1:11</span> Me kuku o ratou waha; riro pu hoki etahi
whare te whakaputa ke e ratou, e whakaako ana i nga mea e kore e tika,
he whakaaro hoki ki te taonga he.

<span id="an_1:12">1:12</span> I mea tetahi o ratou, he poropiti no
ratou ake, He teka tonu ta nga Kariti, he kararehe kino, he pukukai, he
mangere.

<span id="an_1:13">1:13</span> Ka pono tenei korero. Na reira kia koi
tau kupu riri ki a ratou; kia ora ai to ratou whakapono;

<span id="an_1:14">1:14</span> Kei tahuri hoki ratou ki nga kupu tito a
nga Hurai, ki nga ture a nga tangata e whakaputa ke ana i te pono.

<span id="an_1:15">1:15</span> He ma nga mea katoa ki te hunga ma: tena
ki te hunga poke, kahore nei o ratou whakapono, kahore he mea ma: heoi
he mea poke o ratou whakaaro, o ratou hinengaro.

<span id="an_1:16">1:16</span> Ki ta ratou ki kua matau ratou ki te
Atua; heoi ko a ratou mahi hei whakakahore ki a ia, he hunga
whakarihariha ratou, he hunga tutu, e kore ano e tikangatia mo tetahi
mahi pai.

<span id="an_2:1">2:1</span> ¶ Ko koe ia, korerotia nga mea e rite ana
ki to te whakaako ora:

<span id="an_2:2">2:2</span> Ko nga kaumatua kia ata whakahaere i a
ratou, kia tu kaumatua, kia whai whakaaro, kia ora te whakapono, te
aroha, te manawanui:

<span id="an_2:3">2:3</span> Me nga wahine taikaumatua hoki, kia rite
nga tikanga ki a te hunga e whakaaro ana ki te tapu, kia kaua e
ngautuara, kia kaua e riro hei pononga ma te waina, kia whakaako i nga
mea pai;

<span id="an_2:4">2:4</span> Kia meinga e ratou nga wahine taitamariki
kia whai whakaaro, kia aroha ki a ratou tane, kia aroha ki a ratou
tamariki.

<span id="an_2:5">2:5</span> Kia whai whakaaro, kia tika, kia pukumahi i
te kainga, kia atawhai, kia ngohengohe ki a ratou tane, kei korerotia
kinotia te kupu a te Atua.

<span id="an_2:6">2:6</span> Me whakahau atu hoki nga taitamariki kia
whai whakaaro;

<span id="an_2:7">2:7</span> I nga mea katoa kia kitea koe he tauira mo
nga mahi pai; ko tau whakaako kia tapatahi, kia tu kaumatua,

<span id="an_2:8">2:8</span> Kia ora te kupu, kei taea te whakahe; kia
whakama ai te tangata tikanga ke, te ai he mea e korerotia kinotia ai
tatou e ia.

<span id="an_2:9">2:9</span> Ko nga pononga kia ngohengohe ki o ratou
rangatira, kia whakamanawarekatia ratou i nga mea katoa; kaua e
whakahoki kupu;

<span id="an_2:10">2:10</span> Kaua e kaia, engari kia kitea he pai, he
nui, to ratou pono; kia ai ratou i nga mea katoa hei whakapaipai i te
whakaako i te Atua, a to tatou Kaiwhakaora.

<span id="an_2:11">2:11</span> ¶ Kua puta mai hoki te aroha noa o te
Atua e ora ai nga tangata katoa,

<span id="an_2:12">2:12</span> Hei whakaako i a tatou, kia
whakakahoretia e tatou te karakiakore me nga hiahia o te ao, kia noho
whakaaro tatou, i runga ano i te tika, i te karakia pai, i tenei ao;

<span id="an_2:13">2:13</span> Me te tatari ano ki te mea whakahari e
tumanakohia atu nei, ki te putanga kororia mai o to tatou Atua nui, o to
tatou Kaiwhakaora ano hoki, o Ihu Karaiti;

<span id="an_2:14">2:14</span> I tuku nei i a ia mo tatou, hei hoko i a
tatou i roto i nga kino katoa, hei horoi hoki i a tatou hei iwi mana
ake, e ngakau nui ana ki nga mahi pai.

<span id="an_2:15">2:15</span> ¶ Korerotia enei mea, whakahaua; kia nui
tou maia ki te riri i te he. Kei whakahawea tetahi ki a koe.

<span id="an_3:1">3:1</span> ¶ Whakamaharatia ratou kia ngohengohe ki
nga rangatiratanga, ki nga mana, kia rongo ki nga rangatira, kia takatu
ki nga mahi pai katoa;

<span id="an_3:2">3:2</span> Kia kaua e korero kino ki tetahi tangata,
kia kaua e whawhai, kia ngakau ngawari, kia nui te mahaki o te ngakau e
whakaputaina ki nga tangata katoa.

<span id="an_3:3">3:3</span> He whakaarokore hoki tatou i mua, he tutu,
e tinihangatia ana, he pononga na nga hiahia, na nga whakaahuareka maha,
e noho ana i runga i te nanakia, i te hae, he hunga whakarihariha, e
mauahara ana tetahi ki tetahi.

<span id="an_3:4">3:4</span> Otira i te mea ka puta mai nei te tikanga
ngawari me te aroha o te Atua, o to tatou Kaiwhakaora ki nga tangata,

<span id="an_3:5">3:5</span> Ehara i te mea na nga mahi tika i mahia e
tatou, engari na tana mahi tohu i whakaorangia ai tatou e ia, he
meatanga na te horoinga o te whanautanga houtanga, na te whakahoutanga a
te Wairua Tapu,

<span id="an_3:6">3:6</span> I ringihia nuitia mai nei e ia ki runga ki
a tatou, he mea na Ihu Karaiti, na to tatou Kaiwhakaora;

<span id="an_3:7">3:7</span> Kia whakatikaia ai tatou e tona aroha noa,
kia whiwhi ai ki te taonga, ara ki te ora tonu e tumanakohia atu nei.

<span id="an_3:8">3:8</span> He korero pono tenei; e mea ana hoki ahau
kia kaha tau kauwhau i enei mea, kia mahara ai te hunga kua whakapono ki
te Atua ki te mahi i nga mahi pai. Ko nga mea enei e ataahua ana, e whai
pai ana mo nga tangata.

<span id="an_3:9">3:9</span> ¶ Ko nga uiuinga kuware ia, me nga
whakapapa tupuna, whakarerea atu, me nga totohe, me nga whawhai ki nga
mea o te ture, kahore hoki he pai o aua mea, he mea hanga noa.

<span id="an_3:10">3:10</span> Ko te tangata whakapono he, ka kotahi, ka
rua nga whakatupatotanga, whakarerea atu;

<span id="an_3:11">3:11</span> E matau ana hoki koe kua whakaputaia
ketia taua tangata pera, kei te hara ano hoki, kua mau tona he i a ia
ano.

<span id="an_3:12">3:12</span> Ka tonoa atu e ahau ki a koe a Aretema, a
Tikiku ranei, kia puta tou uaua ki te haere mai ki ahau ki Nikopori: kua
takoto hoki taku tikanga kia noho ki reira i te hotoke.

<span id="an_3:13">3:13</span> Kia puta tou whakaaro kia kawea mai a
Hina kaiako ture, raua ko Aporo: kei hapa tetahi mea mo raua.

<span id="an_3:14">3:14</span> Me ako hoki o tatou ki te mahi i nga mahi
pai mo nga wa o te rawakore kei huakore ratou.

<span id="an_3:15">3:15</span> Tenei te oha atu nei ki a koe oku hoa
katoa. Oha atu ki te hunga e aroha ana ki a matou i runga i te
whakapono. Kia tau te aroha noa ki a koutou katoa. Amine.

------------------------------------------------------------------------

[Next: Philemon](plm.md)
