[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](zep)  [Next](zac.md) 

------------------------------------------------------------------------

### Maori Bible: Haggai

<span id="an_1:1">1:1</span> ¶ I te rua o nga tau o Kingi Tariuha, i te
ono o nga marama, i te ra tuatahi o te marama ka puta mai te kupu a
Ihowa, he mea na Hakai poropiti, ki a Herupapera tama a Haratiera,
kawana o Hura, raua ko te tino tohunga, ko Hohua tama a Iohereke; i me a
ia.

<span id="an_1:2">1:2</span> Ko te kupu tenei a Ihowa o nga mano, e mea
ana ia, Ki ta tenei iwi, Kahore ano kia taea noatia te wa, te wa e hanga
ai to Ihowa whare.

<span id="an_1:3">1:3</span> Na ka puta mai te kupu a Ihowa, he mea na
Hakai poropiti; i ki ia,

<span id="an_1:4">1:4</span> Ko ta koutou wa ianei tenei, e mea ma, e
noho ai i o koutou whare kua oti nei to roto hipoki, i te mea he ururua
tenei whare?

<span id="an_1:5">1:5</span> Na ko te kupu tenei a Ihowa o nga mano,
Whakaaroa o koutou ara.

<span id="an_1:6">1:6</span> He nui ta koutou i whakato ai, he iti ta
koutou i mau mai ai; e kai ana, heoi kahore e makona; e inu ana, te
ngata i te wai; e kakahu ana i o koutou, te mahana tetahi; e riro ana i
te kaimahi te moni mo tana mahi, a whaowhina ana e ia ki roto ki te
putea koputaputa.

<span id="an_1:7">1:7</span> Ko te kupu tenei a Ihowa o nga mano,
Whakaaroa o koutou ara.

<span id="an_1:8">1:8</span> Pikitia te maunga, maua mai he rakau, hanga
hoki te whare; a ka manako ahau ki reira, ka whai kororia ano ahau, e ai
ta Ihowa.

<span id="an_1:9">1:9</span> I tumanako hoki koutou kia maha, nana, he
iti noa; ta koutou kawenga mai ki te whare, na kua puhipuhia e ahau. Mo
te aha? e ai ta Ihowa o nga mano. Mo toku whare e ururua nei, kei te
rere ia koutou ki tona whare, ki tona whare.

<span id="an_1:10">1:10</span> Na reira i kaiponuhia ai te tomairangi o
te rangi, he mea ki a koutou; na reira ano i kaiponuhia ai nga hua o te
whenua.

<span id="an_1:11">1:11</span> A karangatia ana e ahau he tauraki ki
runga ki te whenua, ki nga maunga, ki te witi, ki te waina hou, ki te
hinu, ki nga mea e puta mai ana i te whenua, ki te tangata, ki te
kararehe, ki nga mahi katoa a nga ringa.

<span id="an_1:12">1:12</span> ¶ Na ka rongo a Herupapera te tama a
Haratiera raua ko te tino tohunga, ko Hohua tama a Iohereke, me nga
morehu katoa o te iwi ki te reo o Ihowa, o to ratou Atua, ki nga kupu a
Hakai poropiti, mo nga mea i unga mai ai ia e Ihowa, e to ratou Atua, na
ka wehi te iwi i te aroaro o Ihowa.

<span id="an_1:13">1:13</span> Katahi a Hakai, te karere a Ihowa, i a ia
nei nga kupu a Ihowa, ka korero ki te iwi, ka mea, Ko ahau hei hoa mo
koutou, e ai ta Ihowa.

<span id="an_1:14">1:14</span> Na ka whakaohokia e Ihowa te wairua o
Herupapera tama a Haratiera, o te kawana o Hura, me te wairua o te tino
tohunga, o Hohua tama a Iohereke, me te wairua o nga morehu katoa o te
iwi, a ka haere mai ratou, ka mahi i te mahi o te whare o Ihowa o nga
mano, o to ratou Atua,

<span id="an_1:15">1:15</span> I te rua tekau ma wha o nga ra o te ono o
nga marama, i te rua o nga tau o Kingi Tariuha.

<span id="an_2:1">2:1</span> ¶ I te whitu o nga marama, i te rua tekau
ma tahi o nga ra o te marama, ka puta mai te kupu a Ihowa, he mea na
Hakai poropiti; i ki ia,

<span id="an_2:2">2:2</span> Tena, korero ki a Herupapera tama a
Haratiera, kawana o Hura, raua ko te tino tohunga, ko Hohua tama a
Iohereke, ki nga morehu ano o te iwi, mea atu,

<span id="an_2:3">2:3</span> Ko wai te morehu i roto i a koutou i kite i
tenei whare i tona kororia o mua? e pehea ana hoki ki ta koutou titiro
inaianei? ehara ranei ki o koutou na kanohi he kahore noa iho?

<span id="an_2:4">2:4</span> Na kia kaha aianei, e Herupapera, e ai ta
Ihowa; kia kaha, e te tino tohunga, e Hohua tama a Iohereke; kia kaha
hoki, e te iwi katoa o te whenua, e ai ta Ihowa, e mahi; ko ahau hoki
hei hoa mo koutou, e ai ta Ihowa o nga mano.

<span id="an_2:5">2:5</span> Ka rite ki te kupu i whakaritea e ahau ki a
koutou i to koutou haerenga mai i Ihipa; a i tu toku wairua i roto i a
koutou; kaua e wehi.

<span id="an_2:6">2:6</span> No te mea ko te kupu tenei a Ihowa o nga
mano, Kia kotahi ake ano, he wahi iti nei, a ka whakangaueuetia e ahau
te rangi me te whenua, te moana me te wahi maroke.

<span id="an_2:7">2:7</span> A ka whakangaueuetia e ahau nga iwi katoa.
Na ka haere mai nga mea ahuareka o nga iwi katoa; a ka whakakiia e ahau
tenei whare ki te kororia, e ai ta Ihowa o nga mano.

<span id="an_2:8">2:8</span> Naku te hiriwa, naku hoki te koura, e ai ta
Ihowa o nga mano.

<span id="an_2:9">2:9</span> Tera te kororia o tenei whare o muri nei ka
nui atu i to tera i mua, e ai ta Ihowa o nga mano: ka hoatu ano e ahau
te rongo mau i tenei wahi, e ai ta Ihowa o nga mano.

<span id="an_2:10">2:10</span> ¶ I te rua tekau ma wha o nga ra o te iwa
o nga marama, i te rua o nga tau o Tariuha, ka puta mai te kupu a Ihowa,
he mea na Hakai poropiti, i mea ia,

<span id="an_2:11">2:11</span> Ko te kupu tenei a Ihowa o nga mano, Tena
ra uia te ture ki nga tohunga, mea atu,

<span id="an_2:12">2:12</span> Ki te maua e tetahi tangata he kikokiko
tapu i te pito o tona kakahu, a ka pa taua pito ona ki tetahi taro, ki
tetahi mea ranei e kohuatia ana, ki te waina, ki te hinu, ki tetahi kai
ranei, a tapu ranei? Na ka whakahoki nga tohunga ka mea, Kahor e.

<span id="an_2:13">2:13</span> Ano ra ko Hakai, Ki te pa te tangata i
poke i te tupapaku ki tetahi o enei, e poke ranei? Na ka whakahoki nga
tohunga, ka mea, E poke ano.

<span id="an_2:14">2:14</span> Na ka oho a Hakai, ka mea, He pena ano
enei tangata, he pena ano te iwi i toku aroaro nei, e ai ta Ihowa, he
pena ano nga mahi katoa a o ratou ringa; ko nga mea katoa e whakaherea
ana e ratou ki reira, he poke.

<span id="an_2:15">2:15</span> Na, tena ra, whakaaroa aianei i tenei ra,
i era atu hoki, i te mea kahore ano i takoto tetahi kohatu ki runga ki
tetahi kohatu i te temepara o Ihowa:

<span id="an_2:16">2:16</span> I taua wa puta noa, ki te tae tetahi
tangata ki tetahi puranga e rua tekau nei ona mehua, na kotahi tonu
tekau; ki te haere ki te poka waina ki te utu mai i etahi oko e rima
tekau, na e rua tonu tekau.

<span id="an_2:17">2:17</span> I patua koutou e ahau, nga mahi katoa a o
koutou ringa ki te ngingio, ki te koriri, ki te whatu, a kihai koutou i
tahuri ki ahau, e ai ta Ihowa.

<span id="an_2:18">2:18</span> Whakaaroa tenei ra me era atu ano, o te
rua tekau ma wha o te iwa o nga marama, o te ra i whakatakotoria ai te
turanga o te temepara o Ihowa, whakaaroa.

<span id="an_2:19">2:19</span> Kei te whare witi ano ranei te purapura?
ina, kahore ano te waina, te piki, te pamekaranete, te oriwa, kia hua
noa; ka timata i tenei ra taku manaaki i a koutou.

<span id="an_2:20">2:20</span> ¶ I tuaruatia ano te puta mai o te kupu a
Ihowa ki a Hakai i te rua tekau ma wha o nga ra o te marama; i mea ia,

<span id="an_2:21">2:21</span> Korero ki a Herupapera kawana o Hura, mea
atu, Ka whakangaueuetia e ahau te rangi me te whenua:

<span id="an_2:22">2:22</span> Ka hurihia ake ano e ahau te torona o nga
kingitanga, ka ngaro i ahau te kaha o nga kingitanga o nga tauiwi; ka
hurihia ake e ahau nga hariata, me ona kaieke; ka riro iho ano nga hoiho
me o ratou kaieke, tenei, tenei, i te hoari a tona tuakana.

<span id="an_2:23">2:23</span> I taua ra, e ai ta Ihowa o nga mano, ka
mau ahau ki a koe, e taku pononga, e Herupapera tama a Haratiera, e ai
ta Ihowa, ka mea i a koe hei hiri: he mea whiriwhiri hoki koe naku, e ai
ta Ihowa o nga mano.

------------------------------------------------------------------------

[Next: Zechariah](zac.md)
