[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](psa)  [Next](ecc.md) 

------------------------------------------------------------------------

### Maori Bible: Proverbs

<span id="an_1:1">1:1</span> ¶ Ko nga whakatauki a Horomona tama a
Rawiri, kingi o Iharaira;

<span id="an_1:2">1:2</span> E mohiotia ai te whakaaro nui, te ako; e
kitea ai nga kupu o te matauranga;

<span id="an_1:3">1:3</span> E riro mai ai te ako a te ngakau mahara, te
tika, te whakawa, te mea ano e rite ana;

<span id="an_1:4">1:4</span> Hei hoatu i te ngakau tupato ki nga kuware,
i te matauranga, i te ngarahu pai ki te taitamariki;

<span id="an_1:5">1:5</span> Kia whakarongo ai te tangata whakaaro nui,
kia nui ake ai tona mohio; kia whiwhi ai te tangata tupato ki nga
whakaaro mohio:

<span id="an_1:6">1:6</span> E mohio ai ia ki te whakatauki, ki te kupu
whakarite, ki nga kupu a nga whakaaro nui, ki a ratou korero whakapeka.

<span id="an_1:7">1:7</span> ¶ Ko te wehi ki a Ihowa te timatanga o te
matauranga; e whakahawea ana te whakaarokore ki te whakaaro nui, ki te
ako.

<span id="an_1:8">1:8</span> Whakarongo, e taku tama, ki te ako a tou
papa, kaua hoki e whakarerea te ture a tou whaea;

<span id="an_1:9">1:9</span> Ka waiho hoki ena hei pare ataahua mo tou
matenga, hei mekameka whakapaipai mo tou kaki.

<span id="an_1:10">1:10</span> ¶ E taku tama, ki te whakawaia koe e te
hunga hara, kaua e whakaae.

<span id="an_1:11">1:11</span> Ki te mea ratou, Tatou ka haere, ka
whakapapa atu, ka whakaheke toto; kia whanga puku tatou, he mea
takekore, mo te tangata harakore:

<span id="an_1:12">1:12</span> Horomia oratia ratou e tatou, peratia me
ta te rua tupapaku; ka riro tinana ratou, ka pera me te hunga e heke atu
ana ki te poka:

<span id="an_1:13">1:13</span> Ka kitea e tatou nga taonga utu nui
katoa, ka whakakiia o tatou whare ki ta tatou e pahua ai:

<span id="an_1:14">1:14</span> Maka mai tou wahi ki roto ki to matou;
kia kotahi te putea ma tatou katoa.

<span id="an_1:15">1:15</span> E taku tama, kaua e haere tahi i te ara
me ratou; kaiponuhia tou waewae i to ratou huarahi;

<span id="an_1:16">1:16</span> E rere ana hoki o ratou waewae ki te
kino, e hohoro ana ratou ki te whakaheke toto.

<span id="an_1:17">1:17</span> He maumau hoki te hora o te kupenga ki te
tirohanga a tetahi manu.

<span id="an_1:18">1:18</span> Ko ratou, he whakaheke i o ratou toto ano
i whakapapa ai ratou; he whakamate i a ratou ano i piri ai ratou.

<span id="an_1:19">1:19</span> Ka pena nga huarahi o te hunga apo
taonga; ko te ora ano o ona rangatira e tangohia.

<span id="an_1:20">1:20</span> ¶ E hamama ana te whakaaro nui i te
huarahi; e puaki ana tona reo i nga waharoa;

<span id="an_1:21">1:21</span> E karanga ana ia i te tino wahi
whakaminenga; i te wahi tuwhera o nga kuwaha, i roto i te pa, e puaki
ana ana kupu;

<span id="an_1:22">1:22</span> E te hunga kuware, kia pehea ake te roa o
to koutou aroha ki te kuwaretanga? O te hiahia ranei o te hunga whakahi
ki to ratou whakahi? O te whakakino ranei a te hunga wairangi ki te
matauranga?

<span id="an_1:23">1:23</span> Tahuri mai ki taku ako: na ka ringihia e
ahau toku wairua ki a koutou, ka whakaaturia aku kupu ki a koutou.

<span id="an_1:24">1:24</span> I karanga atu hoki ahau, heoi kihai
koutou i pai mai; i totoro atu toku ringa, a kihai tetahi i whai
whakaaro mai;

<span id="an_1:25">1:25</span> Heoi whakakahoretia iho e koutou toku
whakaaro katoa, kihai hoki i aro ki taku ako:

<span id="an_1:26">1:26</span> Mo reira ka kata ahau i te ra o to koutou
aitua; ka tawai ina pa te pawera ki a koutou.

<span id="an_1:27">1:27</span> Ina tae mai to koutou pawera ano he
tupuhi, a ka pa mai to koutou aitua ano he paroro; ina tae mai te pouri
me te ngakau mamae ki a koutou.

<span id="an_1:28">1:28</span> Ko reira ratou karanga ai ki ahau, a e
kore ahau e whakahoki kupu atu; ka rapu nui ratou i ahau, otiia e kore
ahau e kitea e ratou:

<span id="an_1:29">1:29</span> Mo ratou i kino ki te matauranga; kihai
hoki i whiriwhiria e ratou te wehi ki a Ihowa;

<span id="an_1:30">1:30</span> Kihai i aro mai ki oku whakaaro;
whakahawea ana ratou ki taku kupu riri katoa.

<span id="an_1:31">1:31</span> Na reira ka kai ratou i nga hua o to
ratou nei ara, ka whakakiia ano hoki ki nga mea i titoa e ratou.

<span id="an_1:32">1:32</span> Ko te tahuritanga atu hoki o nga kuware
hei patu i a ratou; ko te ngakau warea ano hoki o nga wairangi hei huna
i a ratou.

<span id="an_1:33">1:33</span> Ko te tangata ia e rongo ana ki ahau, ka
au tona noho, ka tea hoki i te wehi ki te kino.

<span id="an_2:1">2:1</span> ¶ E taku tama, ki te tango koe i aku kupu,
ki te huna i aku whakahau ki roto ki a koe;

<span id="an_2:2">2:2</span> A ka tahuri tou taringa ki te whakaaro nui,
ka anga ano tou ngakau ki te matauranga;

<span id="an_2:3">2:3</span> Ae ra, ki te mea ka karangarangatia e koe
te matauranga, a ka puaki tou reo ki te ngakau mohio;

<span id="an_2:4">2:4</span> Ki te rapua hoki ia e koe ano he hiriwa, ki
te kimihia ano he taonga huna;

<span id="an_2:5">2:5</span> Ko reira koe matau ai ki te wehi o Ihowa,
kite ai i te mohio ki te Atua.

<span id="an_2:6">2:6</span> Ma Ihowa hoki e homai te whakaaro nui; no
tona mangai te matauranga me te ngakau mohio.

<span id="an_2:7">2:7</span> E rongoatia ana e ia te whakaaro nui ma te
hunga tika; he whakangungu rakau ia mo te hunga he tapatahi nei te
haere;

<span id="an_2:8">2:8</span> Kia tiakina ai e ia nga ara o te whakawa,
kia tohungia ai te ara o tana hunga tapu.

<span id="an_2:9">2:9</span> Ko reira koe mohio ai ki te tika, ki te
whakawa, ki te mea ano e rite ana, ae ra, ki nga ara pai katoa.

<span id="an_2:10">2:10</span> ¶ Ka uru hoki te whakaaro nui ki roto ki
tou ngakau, a ka reka te matauranga ki tou wairua;

<span id="an_2:11">2:11</span> Ka ai te ngarahu pai hei tiaki i a koe,
te ngakau mohio hei pupuri i a koe;

<span id="an_2:12">2:12</span> Hei kukume mai i a koe i te ara o te
kino, i te tangata e puta ke ana ana korero;

<span id="an_2:13">2:13</span> I te hunga e whakarere nei i nga ara o te
tika, e haere ana i nga ara o te pouri;

<span id="an_2:14">2:14</span> E koa ana, i a ratou e mahi ana i te
kino, e hari ana ki nga tikanga parori ke o te kino;

<span id="an_2:15">2:15</span> He ara kopikopiko o ratou, he whanoke
ratou i o ratou huarahi:

<span id="an_2:16">2:16</span> Hei whakaora i a koe i te wahine tauhou,
i te wahine tauhou e whakapati nei ki ana kupu;

<span id="an_2:17">2:17</span> Kua whakarerea nei e ia te hoa o tona
tamahinetanga, kua wareware ki te kawenata o tona Atua.

<span id="an_2:18">2:18</span> E heke atu ana hoki tona whare ki te
mate, ona ara ki nga tupapaku.

<span id="an_2:19">2:19</span> Ko te hunga katoa e haere atu ana ki a ia
e kore e hoki mai; e kore ano e mau i a ratou nga ara o te ora.

<span id="an_2:20">2:20</span> A ka haere koe i nga ara o nga tangata
pai, ka mau ano ki nga ara o te hunga tika.

<span id="an_2:21">2:21</span> Ka noho hoki te hunga tika ki te whenua;
ka mau te hunga ngakau tapatahi ki reira.

<span id="an_2:22">2:22</span> Ka hatepea atu ia te hunga kino i runga i
te whenua; ka hutia atu i reira te hunga he kopeka ta ratou mahi.

<span id="an_3:1">3:1</span> ¶ E taku tama, kei wareware ki taku ture;
kia puritia hoki aku whakahau e tou ngakau:

<span id="an_3:2">3:2</span> Katahi ka nui ake nga ra roa mou, nga tau e
ora ai, me te ata noho.

<span id="an_3:3">3:3</span> Kei whakarerea koe e te atawhai, e te pono;
heia ki tou kaki; tuhituhia iho, ko tou ngakau ano hei papa.

<span id="an_3:4">3:4</span> Penei ka whiwhi koe ki te atawhai, ki te
matauranga pai i te aroaro o te Atua, o te tangata.

<span id="an_3:5">3:5</span> Whakapaua tou ngakau ki te whakawhirinaki
ki a Ihowa, kaua hoki e okioki ki tou matauranga ake.

<span id="an_3:6">3:6</span> I ou ara katoa whakaaro ki a ia, a mana e
whakatika ou huarahi.

<span id="an_3:7">3:7</span> ¶ Kei whakaaro ki a koe he mohio koe; e
wehi ki a Ihowa, kia mawehe i te kino.

<span id="an_3:8">3:8</span> Hei ora tena ki tou pito, hei makuku ki ou
wheua.

<span id="an_3:9">3:9</span> Kia whai kororia a Ihowa i ou rawa, i nga
matamua ano hoki o au hua katoa.

<span id="an_3:10">3:10</span> A ka ki au toa i nga mea maha, ka pakaru
ano hoki au rua waina i te waina.

<span id="an_3:11">3:11</span> E taku tama, kaua e whakahawea ki ta
Ihowa papaki; kei ngakaukore ano koe ina akona e ia:

<span id="an_3:12">3:12</span> Ka akona hoki e Ihowa tana e aroha ai, ka
pera tana me ta te matua ki te tamaiti e matenuitia ana e ia.

<span id="an_3:13">3:13</span> ¶ Ka hari te tangata kua kitea nei e ia
te whakaaro nui, me te tangata ano kua whiwhi ki te matauranga.

<span id="an_3:14">3:14</span> Pai atu hoki te hokohoko o tera i to te
hiriwa e hokohokona nei, ona hua i te koura parakore.

<span id="an_3:15">3:15</span> Nui atu ona utu i o nga rupi; e kore ano
hoki nga mea katoa e minaminatia e koe e rite ki a ia.

<span id="an_3:16">3:16</span> Kei tona ringa matau nga ra roa; kei tona
maui nga taonga me te kororia.

<span id="an_3:17">3:17</span> Ko ona ara he ara ahuareka, ko ona ara
katoa he rangimarie.

<span id="an_3:18">3:18</span> He rakau ia no te ora ki te hunga e u ana
ki a ia; ka hari te tangata e pupuri ana i a ia.

<span id="an_3:19">3:19</span> Na te whakaaro nui o Ihowa i whakaturia
ai e ia te whenua; na tona mohio tana whakapumautanga i nga rangi.

<span id="an_3:20">3:20</span> He mohio nona i pakaru ai nga rire, i
maturuturu ai te tomairangi o nga kapua.

<span id="an_3:21">3:21</span> ¶ E taku tama, kei kotiti ke ena i ou
kanohi: puritia te whakaaro nui me te ngarahu pai.

<span id="an_3:22">3:22</span> Kei ena he oranga mo tou wairua, he
whakapaipai mo tou kaki.

<span id="an_3:23">3:23</span> Penei ka haere koe i tou ara, te ai he
wehi, e kore ano tou waewae e tutuki.

<span id="an_3:24">3:24</span> Ka takoto koe, e kore e wehi, ina, ka
takoto koe, ka reka ano tau moe.

<span id="an_3:25">3:25</span> Kaua e wehi i te mataku huaki tata, i te
whakangaromanga ranei o te hunga kino ina pa mai.

<span id="an_3:26">3:26</span> Ko Ihowa hoki hei okiokinga mou, a mana e
tiaki tou waewae kei mau.

<span id="an_3:27">3:27</span> ¶ Kaua e kaiponuhia te pai ki te hunga i
tika nei ma ratou, i nga wa e taea ai e tou ringa.

<span id="an_3:28">3:28</span> Kaua e mea ki tou hoa, Haere, ka hoki mai
ai, a apopo ka hoatu e ahau; i te mea kei a koe ano te mea e takoto ana.

<span id="an_3:29">3:29</span> Kei whakatakoto i te kino mo tou hoa, kei
te noho hu noa na hoki ia i tou taha.

<span id="an_3:30">3:30</span> Kei ngangau pokanoa ki te tangata, ki te
mea kahore ana mahi kino ki a koe.

<span id="an_3:31">3:31</span> Kei hae ki te tangata nanakia, kaua hoki
e whiriwhiria tetahi o ona ara.

<span id="an_3:32">3:32</span> He mea whakarihariha hoki te whanoke ki a
Ihowa; kei te hunga tika ia tona whakaaro ngaro.

<span id="an_3:33">3:33</span> He kanga na Ihowa kei roto i te whare o
te tangata kino, he mea manaaki ia nana te nohoanga o te hunga tika.

<span id="an_3:34">3:34</span> He pono ka whakahi ia ki te hunga
whakahi, ka puta ia tona atawhai ki te hunga whakaiti.

<span id="an_3:35">3:35</span> Ka whiwhi te hunga whakaaro nui ki te
kororia; he whakama ia te whakanui o nga wairangi.

<span id="an_4:1">4:1</span> ¶ Whakarongo, e aku tamariki, ki te
whakaako a te matua, tahuri mai hoki kia matauria ai nga whakaaro mohio.

<span id="an_4:2">4:2</span> He pai hoki te kupu mohio ka hoatu nei e
ahau ki a koutou, kaua taku ture e whakarerea.

<span id="an_4:3">4:3</span> He tama ano hoki ahau ki toku papa, a he
ngawari, he mea kotahi e matenuitia ana e toku whaea.

<span id="an_4:4">4:4</span> I whakaako ano ia i ahau, i mea ki ahau,
Puritia aku kupu e tou ngakau; kia mau ki aku whakahau, a e ora koe.

<span id="an_4:5">4:5</span> Whaia mou te whakaaro nui, whaia mou te
matauranga; kaua e wareware ki tera, kaua hoki e neke atu i nga kupu a
toku mangai.

<span id="an_4:6">4:6</span> Kaua ia e whakarerea, a mana koe e tiaki;
arohaina ia, a mana koe e mau ai.

<span id="an_4:7">4:7</span> Ko te whakaaro nui te tino mea; no reira
whaia mau te whakaaro nui; a i ou whiwhinga katoa, kia whiwhi koe ki te
matauranga.

<span id="an_4:8">4:8</span> Whakanuia ia, a mana koe ka kake ai; ka
whakahonore ia i a koe ki te awhitia e koe.

<span id="an_4:9">4:9</span> Ka homai e ia he pare ataahua ki tou
mahunga, ka potaea ano koe e ia ki te karauna whakapaipai.

<span id="an_4:10">4:10</span> Whakarongo, e taku tama, maharatia aku
kupu, a he maha nga tau e ora ai koe.

<span id="an_4:11">4:11</span> He mea whakaako koe naku ki te ara o te
whakaaro nui; he mea arahi koe naku i nga ara o te tika.

<span id="an_4:12">4:12</span> Ka haere koe, e kore ou takahanga e
whakakikitia mai; ki te rere koe, e kore koe e tutuki.

<span id="an_4:13">4:13</span> Kia mau ki te ako, kaua e tukua atu;
matapoporetia iho, ko tou oranga hoki ia.

<span id="an_4:14">4:14</span> ¶ Kaua e haere i te ara o te hunga kino,
kaua hoki e takahia te huarahi o te hunga he.

<span id="an_4:15">4:15</span> Anga ke ake, kaua e tika na reira; peka
ake i taua ara, haere tonu atu.

<span id="an_4:16">4:16</span> E kore hoki ratou e moe ki te kore e oti
tetahi mahi he ma ratou; riro rawa to ratou moe, ki te kahore tetahi
tangata e hinga i a ratou.

<span id="an_4:17">4:17</span> No te kino hoki te taro e kainga ana e
ratou, no te nanakia te waina e inumia ana e ratou.

<span id="an_4:18">4:18</span> Ko te huarahi ia o te hunga tika, koia
ano kei te marama e whiti ana, a ka neke haere tonu ake tona marama, a
taea noatia te tino ra.

<span id="an_4:19">4:19</span> Ko te ara o te hunga kino, me he pouri; e
kore ratou e mohio ki te mea i tutuki ai ratou.

<span id="an_4:20">4:20</span> ¶ E taku tama, tahuri ki aku kupu; anga
mai tou taringa ki aku korero.

<span id="an_4:21">4:21</span> Kei kotiti ke enei i ou kanohi; puritia i
waenganui o tou ngakau.

<span id="an_4:22">4:22</span> He oranga enei mo te hunga e kitea ai, he
rongoa mo o ratou kikokiko katoa.

<span id="an_4:23">4:23</span> Kia pau ou mahara ki te tiaki i tou
ngakau; no reira hoki nga putanga o te ora.

<span id="an_4:24">4:24</span> Whakarerea te mangai whanoke, kia matara
rawa i a koe nga ngutu tutu.

<span id="an_4:25">4:25</span> Kia hangai tonu te titiro whakamua a ou
kanohi; kia titiro ou kamo ki mua tonu i a koe.

<span id="an_4:26">4:26</span> Whakatikaia te huarahi o ou waewae, kia u
ano hoki ou ara katoa.

<span id="an_4:27">4:27</span> Kaua e peka ki matau, ki maui; kia anga
ke tou waewae i te kino.

<span id="an_5:1">5:1</span> ¶ E taku tama, tahuri ki oki whakaaro nui,
kia anga tou taringa ki toku matauranga:

<span id="an_5:2">5:2</span> Kia u ai koe ki te ngarahu pai, kia mau ai
te matauranga i ou ngutu.

<span id="an_5:3">5:3</span> Ko nga ngutu hoki o te wahine ke, kei te
maturuturunga iho o te honikoma, ngawari iho tona mangai i te hinu.

<span id="an_5:4">5:4</span> He kawa rawa hoki tona mutunga i te taru
kawa; he koi, ano he hoari matarua.

<span id="an_5:5">5:5</span> Ko ona waewae e heke ana ki te mate, mau pu
te reinga i ona takahanga;

<span id="an_5:6">5:6</span> Heoi kahore i kitea e ia te ara totika ki
te ora: he kotiti ke ona ara, a kahore ia i te matau.

<span id="an_5:7">5:7</span> Na reira, e aku tamariki, whakarongo mai ki
ahau, kei mahue hoki nga kupu a toku mangai.

<span id="an_5:8">5:8</span> Kia matara tou ara i a ia, kaua hoki e tata
ki te tatau o tona whare;

<span id="an_5:9">5:9</span> Kei hoatu tou honore ki nga tangata ke, ou
tau ki te hunga nanakia:

<span id="an_5:10">5:10</span> Kei makona nga tangata ke i tou kaha, kei
riro ou mauiui ki te whare o te tangata ke;

<span id="an_5:11">5:11</span> A ka tangi koe i tou whakamutunga, ina
poto ou kikokiko me tou tinana.

<span id="an_5:12">5:12</span> A ka mea, Katae toku kino ki te ako;
katae te mauiui o toku ngakau ki te tohutohu!

<span id="an_5:13">5:13</span> Kihai hoki ahau i whakarongo ki te reo o
oku kaiwhakaako, kihai toku taringa i anga ki te hunga e tohutohu ana i
ahau.

<span id="an_5:14">5:14</span> Wahi iti kei nga kino katoa ahau i
waenganui o te whakaminenga, o te huihui.

<span id="an_5:15">5:15</span> ¶ Inumia he wai i roto i tau ake rua, me
nga wai rere ano i roto i tau ake poka.

<span id="an_5:16">5:16</span> Kia tohatoha noa atu koia au puna wai,
nga awa wai i nga huarahi?

<span id="an_5:17">5:17</span> Waiho ena mau anake, kauaka ma koutou
tahi ko nga tangata ke.

<span id="an_5:18">5:18</span> Kia manaakitia tau puna wai: kia koa ano
koe ki te wahine o tou taitamarikitanga.

<span id="an_5:19">5:19</span> Kia rite ia ki taua mea ahuareka, ki te
hata, ki te mea ataahua ki te anaterope; kia makona koe i ona u i nga wa
katoa, kia matenuitia tonutia e koe tona aroha.

<span id="an_5:20">5:20</span> He aha oti koe, e taku tama, ka matenui
ai ki te wahine ke, i awhi ai i te uma o te wahine ke?

<span id="an_5:21">5:21</span> Kei mua hoki i nga kanohi o Ihowa nga ara
o te tangata, a e meinga ana e ia kia papatairite ona ara katoa.

<span id="an_5:22">5:22</span> Ko ona kino ano hei hopu i te tangata
kino, hei taura ona hara e mau ai ia.

<span id="an_5:23">5:23</span> Ka mate ia, he mea kihai i whakaakona, ka
pohehe i te nui o tona wairangi.

<span id="an_6:1">6:1</span> ¶ E taku tama, ki te mea ko tau hei
whakakapi mo ta tou hoa, ki te mea kua papaki tou ringa mo te tangata
ke,

<span id="an_6:2">6:2</span> Kua oti koe te mahanga e nga kupu a tou
mangai, kua mau koe i nga kupu a tou mangai.

<span id="an_6:3">6:3</span> Meinga tenei inaianei, e taku tama, kia ora
ai koe, he mea hoki kua taka koe ki roto ki te ringa o tou hoa; haere
whakaiti i a koe, a ka tohe ki tou hoa.

<span id="an_6:4">6:4</span> Kei tukua iho te moe ki ou kanohi; kei
tunewha ou kamo.

<span id="an_6:5">6:5</span> Whakaora i a koe ano he anaterope i roto i
te ringa o te kaiwhai, ano he manu i roto i te ringa o te kaihopu.

<span id="an_6:6">6:6</span> ¶ Haere ki te popokorua, e te tangata
mangere, matakitakina iho ona ara, kia nui ai ou whakaaro:

<span id="an_6:7">6:7</span> Kahore nei ona kaitohutohu, ona
kaitirotiro, ona rangatira,

<span id="an_6:8">6:8</span> Heoi e mahi kai ana mana i te raumati, e
kohikohi ana i te kai mana i te kotinga witi.

<span id="an_6:9">6:9</span> Kia pehea ake te roa o tau takoto, e te
tangata mangere? A hea koe maranga ai i tau moe?

<span id="an_6:10">6:10</span> Kia iti ake nei te wahi e parangia ai,
kia iti ake nei te moe, kia iti ake te kotuinga o nga ringa i a koe e
takoto na:

<span id="an_6:11">6:11</span> Na ka rite ki te kaipahua te putanga mai
o te muhore ki a koe, tou rawakore, ano he tangata he patu nei tana.

<span id="an_6:12">6:12</span> ¶ Ko te tangata kahore ona painga, ko te
tangata hara, e haereere ana me te mangai tu ke;

<span id="an_6:13">6:13</span> E whakakini ana ona kanohi, e korero ana
ona waewae, e tuhi ana ona maihao;

<span id="an_6:14">6:14</span> Kei roto te whanoke i tona ngakau, e
whakatakoto ana ia i te kino i nga wa katoa; e rui ana ia i te ngangare.

<span id="an_6:15">6:15</span> Mo reira ka huaki tata te aitua ki a ia;
e kore e aha ka whatiia ia, te taea te rongoa.

<span id="an_6:16">6:16</span> E ono nga mea e kino ana ki a Ihowa; ae
ra, e whitu nga mea e whakariharihangia ana e ia:

<span id="an_6:17">6:17</span> Ko te kanohi whakakake, ko te arero teka,
ko nga ringa whakaheke i te toto harakore;

<span id="an_6:18">6:18</span> He ngakau e whakatakoto ana i nga
whakaaro kikino, he waewae e hohoro ana te rere ki te hianga;

<span id="an_6:19">6:19</span> He kaiwhakaatu teka e korero teka ana, ko
te tangata hoki e rui ana i te ngangare ki waenganui i nga tuakana, i
nga teina.

<span id="an_6:20">6:20</span> ¶ E taku tama, puritia te whakahau a tou
papa, kaua hoki e whakarerea te ture a tou whaea:

<span id="an_6:21">6:21</span> Kia mau tonu te takai ki tou ngakau, heia
ki tou kaki.

<span id="an_6:22">6:22</span> Ko tou kaiarahi ano tera ina haere koe;
mana koe e tiaki ina takoto koe; ka korero mai ano ki a koe; ina ara
koe.

<span id="an_6:23">6:23</span> He rama hoki te whakahau; a he marama te
ture; ko nga riringa hoki, e whakaako ana, he ara ki te ora;

<span id="an_6:24">6:24</span> Hei tiaki i a koe kei he i te wahine
kino, i te whakapati a te arero o te wahine ke.

<span id="an_6:25">6:25</span> Kei hiahia koe ki tona ataahua i roto i
tou ngakau; kei mau ano koe i ona kamo.

<span id="an_6:26">6:26</span> Ko te tukunga iho o te tangata he wahi
taro, he mea mo te wahine kairau; ko ta te wahine purema e whai ana ko
te wairua utu nui.

<span id="an_6:27">6:27</span> E taea ranei e te tangata te tango i te
ahi ki roto ki tona uma, a e kore ona kakahu e wera?

<span id="an_6:28">6:28</span> E taea ranei e tetahi te haere i runga i
nga waro ratarata, a e kore ona waewae e hunua?

<span id="an_6:29">6:29</span> Ka pera ano te tangata e haere ana ki te
wahine a tona hoa; e kore e kore ka whiua te tangata e pa ana ki a ia.

<span id="an_6:30">6:30</span> E kore e whakahaweatia e te tangata te
tahae, ki te tahaetia e ia he mea e makona ai tona wairua i a hiakai ia.

<span id="an_6:31">6:31</span> Otiia ki te kitea ia, kia takiwhitu ana e
whakautu ai; me homai e ia nga rawa katoa o tona whare.

<span id="an_6:32">6:32</span> Ko te tangata e puremu ana ki te wahine,
kahore ona mohio: ko te tangata e pera ana, kei te whakangaro ia i tona
wairua.

<span id="an_6:33">6:33</span> He kaiakiko, he whakama te wahi mona; e
kore ano tona ingoa kino e horoia atu.

<span id="an_6:34">6:34</span> He riri nui hoki na te tangata te hae; e
kore ano e tohungia e ia i te ra rapu utu.

<span id="an_6:35">6:35</span> E kore ia e manako ki tetahi utu; e kore
hoki e tatu tona ngakau, ahakoa he nui au hakari e tapae ai.

<span id="an_7:1">7:1</span> ¶ E taku tama, puritia aku kupu, huna aku
whakahau ki roto ki a koe.

<span id="an_7:2">7:2</span> Puritia aku whakahau, a ka ora; taku ture,
ano ko te whatupango o tou kanohi.

<span id="an_7:3">7:3</span> Herea ki ou maihao; tuhituhia, ko tou
ngakau ano hei papa.

<span id="an_7:4">7:4</span> Ki atu ki te whakaaro nui, He tuahine koe
noku; kiia hoki te matauranga ko tou whanaunga wahine:

<span id="an_7:5">7:5</span> Kia ai enei hei tiaki i a koe kei he i te
wahine ke, i te wahine ke, he korero whakapati nei ana.

<span id="an_7:6">7:6</span> ¶ I titiro atu hoki ahau i te matapihi o
toku whare i roto i toku whakakahokaho;

<span id="an_7:7">7:7</span> A i matakitaki ahau i roto i nga kuware, i
kite i roto i nga taitama, i tetahi tamaiti kahore rawa he whakaaro,

<span id="an_7:8">7:8</span> E haere ana i te ara i te wahi tata e piko
atu ai ki a ia, a haere ana ia i te ara ki tona whare.

<span id="an_7:9">7:9</span> I te kakarauritanga, i te ahiahi o te ra, i
te titiwhatanga o te po, i te pouri kerekere.

<span id="an_7:10">7:10</span> Na, kua tutaki tetahi wahine ki a ia, he
kakahu puremu tona, he ngakau hianga.

<span id="an_7:11">7:11</span> He mangai koroki tona, he tohetohe; ko
ona waewae, kahore e tau ki tona whare:

<span id="an_7:12">7:12</span> Inaianei kei nga ara ia, inamata kei nga
waharoa, e tauwhanga ana i nga kokinga katoa.

<span id="an_7:13">7:13</span> Koia i hopukia ai ia e ia, kei te kihi i
a ia, a ka mea atu ki a ia, me te whakatoi ano i tona mata,

<span id="an_7:14">7:14</span> He patunga mo te pai kei ahau; no tenei
ra nei ahau i whakamana ai i aku kupu taurangi;

<span id="an_7:15">7:15</span> Koia ahau i haere mai ai ki te whakatau i
a koe, ki te ata rapu i tou mata, a ka kitea nei koe e ahau.

<span id="an_7:16">7:16</span> Ko toku moenga kua horahia e ahau,
whakapaipai rawa ki te kaitaka, ki nga kakahu purepure no te rinena o
Ihipa.

<span id="an_7:17">7:17</span> Kua ruia e ahau toku moenga ki nga mea
whakakakara, ki te maira, ki te aroe, ki te hinamona.

<span id="an_7:18">7:18</span> Haere mai, kia whaowhina taua ki te
aroha, a ao noa; kia ora o taua ngakau i te aroha.

<span id="an_7:19">7:19</span> Kahore hoki taku tane i te whare: kua
riro ia, he haere tawhiti:

<span id="an_7:20">7:20</span> I maua atu e ia he putea moni i tona
ringa; ka hoki mai ano ia i te kowhititanga o te marama.

<span id="an_7:21">7:21</span> He maha no ana korero whakawai, riro ana
ia i a ia ki tana; na te whakapati a ona ngutu ka kumea atu ia e ia.

<span id="an_7:22">7:22</span> Haere tonu ia i muri i a ia, ano he kau e
haere ana kia patua, he kuware ranei e haere ana ki nga rakau here
waewae e whiua ai te he;

<span id="an_7:23">7:23</span> A tu noa te tao ki tona ate puta rawa;
rite tonu ia ki te manu e hohoro ana ki te mahanga, te mohio he matenga
tera mona.

<span id="an_7:24">7:24</span> ¶ No reira, e aku tamariki, whakarongo ki
ahau, maharatia nga kupu a toku mangai.

<span id="an_7:25">7:25</span> Kei peau ke tou ngakau ki ona ara, kei
kotiti ke ki ona huarahi.

<span id="an_7:26">7:26</span> He tokomaha hoki nga tangata i tu, i
hinga i a ia, ae ra, he ope nui rawa tana i patu ai.

<span id="an_7:27">7:27</span> He huarahi tona whare ki te reinga, e
anga ana ki raro ki nga ruma o te mate.

<span id="an_8:1">8:1</span> ¶ He teka ianei kei te karanga te whakaaro
nui, e puaki ana ano te reo o te matauranga?

<span id="an_8:2">8:2</span> I runga i nga wahi tiketike tona turanga, i
te ara i te tutakitanga o nga huarahi;

<span id="an_8:3">8:3</span> Hamama ana ia i te taha o nga kuwaha, i te
ngutu o te pa, i te tomokanga atu i nga tatau:

<span id="an_8:4">8:4</span> Ki a koutou, e nga tangata, taku karanga;
ki nga tama ano a te tangata toku reo.

<span id="an_8:5">8:5</span> E nga kuware, kia matau koutou ki te
ngarahu tupato; e nga wairangi, kia mohio te ngakau.

<span id="an_8:6">8:6</span> Whakarongo mai, ka korerotia hoki e ahau
nga mea pai rawa; ko ta oku ngutu e whakapuaki ai ko nga mea e rite ana.

<span id="an_8:7">8:7</span> He pono hoki te korero a toku mangai; he
mea whakarihariha ano te kino ki oku ngutu.

<span id="an_8:8">8:8</span> Kei runga i te tika nga kupu katoa a toku
mangai; kahore he whakapeka, he whanoke ranei, i roto.

<span id="an_8:9">8:9</span> Ko enei katoa he marama ki te tangata e
matau ana, he tika ki te hunga i kitea ai te mohio.

<span id="an_8:10">8:10</span> Manakohia mai taku ako, kaua te hiriwa;
ko te matauranga, nui atu i te koura pai rawa.

<span id="an_8:11">8:11</span> Pai atu hoki te whakaaro nui i nga rupi;
e kore hoki nga mea katoa e minaminatia nei e tau hei whakarite mona.

<span id="an_8:12">8:12</span> ¶ Kua meinga e ahau, e te whakaaro nui,
ko te ngarahu pai hei nohoanga moku, e kitea ana e ahau te mohio me te
ata whakaaro.

<span id="an_8:13">8:13</span> Ko te wehi ki a Ihowa koia tena ko te
kino ki te he: e kino ana ahau ki te whakapehapeha, ki te whakakake, ki
te ara he, ki te mangai whanoke.

<span id="an_8:14">8:14</span> Ko te whakaaro tika, ko te whakaaro nui,
naku; ko ahau te matauranga, kei ahau te kaha.

<span id="an_8:15">8:15</span> Naku nga kingi i kingi ai, naku nga
rangatira i whakatakoto ai i te tika.

<span id="an_8:16">8:16</span> Naku i whai rangatiratanga ai nga
rangatira, nga tangata nunui, ara nga kaiwhakawa katoa o te whenua.

<span id="an_8:17">8:17</span> E arohaina ana e ahau te hunga e aroha
ana ki ahau; ko te hunga hoki e ata rapu ana i ahau, e kite ratou i
ahau.

<span id="an_8:18">8:18</span> He taonga, he kororia kei ahau; ae ra, he
rawa mau tonu, he tika.

<span id="an_8:19">8:19</span> Pai atu oku hua i te koura, ae ra, i te
koura parakore; ko nga mea e puta ana i ahau, pai atu i te hiriwa
kowhiri.

<span id="an_8:20">8:20</span> Kei nga ara o te tika ahau e haere ana,
kei waenganui i nga huarahi o te whakawa:

<span id="an_8:21">8:21</span> Kia meinga ai e ahau te hunga e aroha ana
ki ahau kia whiwhi ki te rawa, kia whakakiia ai e ahau a ratou
takotoranga taonga.

<span id="an_8:22">8:22</span> ¶ I a Ihowa ahau, no te timatanga ra ano
o ona ara, no mua atu i ana mahi o nehera.

<span id="an_8:23">8:23</span> Nonamata riro ahau i whakaritea ai, no te
timatanga, no mua atu i te whenua.

<span id="an_8:24">8:24</span> I te mea kahore ano nga rire, kua whanau
ahau; i te mea kiano he puna whai wai.

<span id="an_8:25">8:25</span> No mua atu i te whakaunga o nga maunga,
no mua i nga pukepuke toku whanautanga:

<span id="an_8:26">8:26</span> I te mea kahore ano i hanga noatia e ia
te whenua, me nga parae, me te timatanga o te puehu o te ao.

<span id="an_8:27">8:27</span> I tana whakaturanga i nga rangi, i reira
ano ahau: i tana whakaritenga i te awhi mo te mata o te rire;

<span id="an_8:28">8:28</span> I tana whakapumautanga i nga rangi i
runga; i te tototanga o nga puna o te rire;

<span id="an_8:29">8:29</span> I tana rohenga mai i te moana, kei
takahia tana kupu e nga wai; i tana waitohutanga i nga turanga o te
whenua;

<span id="an_8:30">8:30</span> I reira ahau i tona taha, he tohunga ki
nga mahi: he ahuarekatanga ahau nona i ia ra, i ia ra, e koa ana i nga
wa katoa i tona aroaro;

<span id="an_8:31">8:31</span> E koa ana ki tana ao; a ko taku i
ahuareka ai ko nga tama a te tangata.

<span id="an_8:32">8:32</span> ¶ No reira, e aku tamariki, whakarongo
mai ki ahau: ka hari hoki te hunga e pupuri ana i oku ara.

<span id="an_8:33">8:33</span> Whakarongo mai ki te ako, kia whai
whakaaro ai koutou; kaua hoki e paopaongia.

<span id="an_8:34">8:34</span> Ka hari te tangata e whakarongo ana ki
ahau, e tatari ana i oku tatau i tenei ra, i tenei ra, e whanga ana i
nga pou o oku kuwaha.

<span id="an_8:35">8:35</span> Ko te tangata hoki e kite ana i ahau, e
kite ana i te ora, ka whiwhi ano ia ki ta Ihowa manako mai.

<span id="an_8:36">8:36</span> Ko te tangata ia e hara ana ki ahau, he
mahi nanakia tana ki tona wairua ake; ko te hunga katoa e kino ana ki
ahau, e aroha ana ki te mate.

<span id="an_9:1">9:1</span> ¶ Kua oti i te whakaaro nui tetahi whare
mona te hanga, e whitu nga pou kua oti te tarai e ia:

<span id="an_9:2">9:2</span> Kua oti ana kararehe te patu e ia;
whakananu rawa tana waina; kua oti ano tana tepu te whakapai.

<span id="an_9:3">9:3</span> Kua unga e ia ana kotiro, e karanga ana ia
i runga i nga wahi tiketike rawa o te pa.

<span id="an_9:4">9:4</span> Ki te mea he kuware tetahi, me peka mai ia
ki konei: ko te tangata maharakore, ko tana kupu tenei ki a ia,

<span id="an_9:5">9:5</span> Haere mai, kainga taku taro, inumia hoki te
waina kua oti nei te whakananu e ahau.

<span id="an_9:6">9:6</span> Kati ra, e te hunga kuware, kia ora ai
koutou; haere hoki i te ara o te matauranga.

<span id="an_9:7">9:7</span> Ko ia e papaki ana i te tangata whakahihi,
ka whakama; a ko ia e riri ana i te tangata kino, ka piri mai he he ki a
ia.

<span id="an_9:8">9:8</span> Kaua e riria te tangata whakahi, kei kino
ia ki a koe: riria ko te tangata whakaaro nui, a ka aroha ia ki a koe.

<span id="an_9:9">9:9</span> Hoatu te mohio ki te tangata whakaaro nui,
a ka neke ake ona whakaaro; whakaakona te tangata tika, a ka nui ake
tona mohio.

<span id="an_9:10">9:10</span> Ko te timatanga o te whakaaro nui ko te
wehi ki a Ihowa; ko te matauranga, ko te mohio ki te Mea Tapu.

<span id="an_9:11">9:11</span> Maku hoki ka maha ai ou ra, maku ka neke
ake ai nga tau e ora ai koe.

<span id="an_9:12">9:12</span> Ki te nui ou whakaaro, mou ano ou
whakaaro nui; ki te whakahi koe, mau anake tau pikaunga.

<span id="an_9:13">9:13</span> ¶ Ko te wahine wairangi, he mangai nui
ia; he kuware ia, kahore ona mohio ki te aha, ki te aha.

<span id="an_9:14">9:14</span> Noho ana ia i te kuwaha o tona whare i
runga i te nohoanga i nga wahi tiketike o te pa;

<span id="an_9:15">9:15</span> Kia karanga atu ai ia ki nga tangata e
haere ana i te ara, e maro tonu ana o ratou huarahi,

<span id="an_9:16">9:16</span> Ko te kuware, peka mai ki konei; tena ko
te tangata whakaarokore, ko tana kupu tenei ki a ia,

<span id="an_9:17">9:17</span> He reka te wai tahae, a he ahuareka te
taro kai huna.

<span id="an_9:18">9:18</span> Te mohio ia kei reira nga tupapaku; kei
te reinga riro ana i karanga ai.

<span id="an_10:1">10:1</span> ¶ Ko nga whakatauki a Horomona. He tama
whakaaro nui, ka koa te papa: tena he tama kuware, he utanga nui mo tona
whaea.

<span id="an_10:2">10:2</span> ¶ Kahore he rawa o nga taonga o te kino:
ma te tika ia te oranga ake i te mate.

<span id="an_10:3">10:3</span> E kore a Ihowa e tuku i te wairua o te
tangata tika kia hemokai: ka pana atu ia e ia te hiahia o te hunga kino.

<span id="an_10:4">10:4</span> ¶ He rawakore te tukunga iho o te ringa
ngehe: ma te ringa kakama ia ka hua te taonga.

<span id="an_10:5">10:5</span> ¶ He kohi raumati ta tama ngakau mahara:
he whakama ia te rawa a tama moe ngahuru.

<span id="an_10:6">10:6</span> ¶ He manaaki kei te tumuaki o te tangata
tika: he arita ia kei te waha o te tangata kino, taupoki ai.

<span id="an_10:7">10:7</span> ¶ Ka manaakitia te maharatanga ki te
tangata tika; ka pirau ia te ingoa o te hunga kino.

<span id="an_10:8">10:8</span> ¶ He ngakau whakaaro, ka tahuritia te
whakahau: he ngutu wairangi, ka hinga.

<span id="an_10:9">10:9</span> ¶ Ko te tangata haere tika, e haere ora
ana: ko te tangata parori ke ona ara, ka mohiotia ia.

<span id="an_10:10">10:10</span> ¶ Ma te whakakini o te kanohi ka puta
ai te pouri: ko te ngutu wairangi ia, ka hinga.

<span id="an_10:11">10:11</span> ¶ He puna ora te mangai o te tangata
tika; tena ko te mangai o te hunga kino, ka taupokina tera e te mahi
nanakia.

<span id="an_10:12">10:12</span> ¶ Ko to te mauahara he whakaoho i nga
totohe; ko te aroha he hipoki i nga he katoa.

<span id="an_10:13">10:13</span> ¶ E kitea te whakaaro nui ki nga ngutu
o te tangata matau; ko te rakau ia te mea mo te tuara o te ngakaukore.

<span id="an_10:14">10:14</span> ¶ Rongoa ai te hunga whakaaro nui i te
matauranga: he whakangaromanga ia kei te hori tonu, te mangai o te
wairangi.

<span id="an_10:15">10:15</span> ¶ Ko ona rawa te pa kaha o te tangata
taonga: tena ko te hunga kore taonga, hei whakangaromanga to ratou
rawakore.

<span id="an_10:16">10:16</span> ¶ Ko te mahi a te tangata tika e ahu
ana ki te ora: ko nga hua o te kino ki te hara.

<span id="an_10:17">10:17</span> ¶ Kei te ara ki te ora te tangata e
pupuri ana i te kupu ako; ko te tangata ia e kore e pai kia riria tona
he, ka kotiti ke.

<span id="an_10:18">10:18</span> ¶ Ko te tangata e huna ana i te
mauahara he ngutu teka: a he kuware te tangata e whakapuaki ana i te
ngautuara.

<span id="an_10:19">10:19</span> ¶ E kore nga kupu maha e hapa i te
kino; he mahara nui ia te tangata he ngutu kokopi nei ona.

<span id="an_10:20">10:20</span> ¶ He hiriwa pai rawa te arero o te
tangata tika; ko te ngakau o te hunga kino, he hauwarea rawa.

<span id="an_10:21">10:21</span> He tokomaha e whangaia ana e nga ngutu
o te tangata tika; ka mate ia te hunga kuware, he kore no te ngakau
mahara.

<span id="an_10:22">10:22</span> ¶ Ka hua te taonga i ta Ihowa manaaki:
kahore hoki e kinakitia e ia ki te pouri.

<span id="an_10:23">10:23</span> ¶ Hei takaro ma te wairangi te mahi he;
ma te tangata matau ia ko te whakaaro nui.

<span id="an_10:24">10:24</span> ¶ Ko ta te tangata kino i wehi ai ka
tae ano ki a ia; a, ko ta te hunga tika i hiahia ai, ka homai.

<span id="an_10:25">10:25</span> Pahure rawa ake te tukauati kua kore te
hunga kino: tena ko te tangata tika he turanga pumau tera.

<span id="an_10:26">10:26</span> ¶ He winika ki nga niho, he paowa ki
nga kanohi: koia ano te mangere ki ona kaiunga.

<span id="an_10:27">10:27</span> ¶ Ko te wehi ki a Ihowa e whakaroa ana
i nga ra: ka whakapotoa mai ia nga tau o te hunga kino.

<span id="an_10:28">10:28</span> Tumanako atu te hunga tika, koa iho;
tumanako atu te hunga kino, ngaro iho.

<span id="an_10:29">10:29</span> ¶ He kaha mo te tangata tika ta Ihowa
ara; he whakangaromanga ia mo nga kaimahi i te kino.

<span id="an_10:30">10:30</span> E kore te tangata tika e
whakangaueuetia a ake ake; e kore ia e nohoia e te hunga kino te whenua.

<span id="an_10:31">10:31</span> ¶ Ko te mangai o te tangata tika hua
ana te whakaaro nui; ka tapahia ia te arero whanoke.

<span id="an_10:32">10:32</span> E mohio ana nga ngutu o te tangata tika
ki nga mea ka manakohia; he whanoke ia e whakapuakina ana e te mangai o
te hunga kino.

<span id="an_11:1">11:1</span> ¶ He mea whakarihariha ki a Ihowa te
pauna he; engari te taimaha tika tana i pai ai.

<span id="an_11:2">11:2</span> ¶ Ka tae te whakapehapeha, ka tae ano te
whakama; kei te hunga whakaiti ia te whakaaro nui.

<span id="an_11:3">11:3</span> ¶ Ko to ratou ngakau tapatahi hei arahi i
te hunga tika; ka ai ano ko te whanoke ia o te hunga poka ke hei
whakangaro mo ratou.

<span id="an_11:4">11:4</span> ¶ E kore te taonga e whai mana i te ra o
te riri: kei te tika ia he oranga ake i te mate.

<span id="an_11:5">11:5</span> ¶ Ma te tika o te ngakau tapatahi ka tika
ai tona ara; ka hinga ia te tangata kino i runga i tona kino.

<span id="an_11:6">11:6</span> Ma te tika o te hunga tika ka mawhiti ai
ratou; ka mau ia nga poka ke i runga i to ratou kino.

<span id="an_11:7">11:7</span> ¶ I te matenga o te tangata kino, kore
iho ana mea i tumanako atu ai: kahore noa iho he tumanakohanga ma te
hunga he.

<span id="an_11:8">11:8</span> ¶ Ka mawhiti te tangata tika i roto i te
raru, a ka riro te tangata kino hei whakakapi mo tona turanga.

<span id="an_11:9">11:9</span> ¶ Hei huna mo tona hoa te mangai o te
tangata whakaponokore; na ma te mohio te hunga tika ka mawhiti ai.

<span id="an_11:10">11:10</span> ¶ Ka pai te hunga tika, ka hari te pa:
ka whakangaromia te hunga kino, ka tangi te umere.

<span id="an_11:11">11:11</span> Ma te manaaki o te hunga tika ka kake
ai te pa; ka pakaru ia i te mangai o te hunga kino.

<span id="an_11:12">11:12</span> ¶ Ko te tangata e whakahawea ana ki
tona hoa he maharakore: tena ko te tangata matau, whakarongo puku ana.

<span id="an_11:13">11:13</span> Ko te tangata haere, ka kawekawe korero
e whaki ana i nga mea ngaro: ko te tangata i te wairua pono, e hipoki
ana i te korero.

<span id="an_11:14">11:14</span> ¶ Ki te kahore he mohio hei arahi, ka
hinga te iwi: he ora ia kei nga kaiwhakatakoto whakaaro tokomaha.

<span id="an_11:15">11:15</span> ¶ Ko te tangata ko tana nei hei
whakakapi mo ta te tangata ke, ka mamae; kei te ora ia te tangata e kino
ana ki te tikanga whakakapi turanga.

<span id="an_11:16">11:16</span> ¶ Ka mau te kororia i te wahine tikanga
pai; ka mau hoki te taonga i nga tangata taikaha.

<span id="an_11:17">11:17</span> ¶ He atawhai i tona wairua ta te
tangata atawhai; a he whakararu i ona kikokiko ta te tangata nanakia.

<span id="an_11:18">11:18</span> ¶ Ko te mahi a te tangata kino e utua
ana ki te teka: ko te utu ia mo te kaiwhakatakoto i te tika, u rawa.

<span id="an_11:19">11:19</span> ¶ Ko te tangata u ki te tika, ka whiwhi
ki te ora: a, ko te tangata e whai ana i te kino e mea ana i te mate
mona.

<span id="an_11:20">11:20</span> ¶ Ko ta Ihowa e whakarihariha ai he
ngakau whanoke; ko tana e ahuareka ai ko te hunga e tika ana to ratou
ara.

<span id="an_11:21">11:21</span> ¶ Ahakoa awhi nga ringa ki a raua, e
kore te tangata kino e waiho kia kore e whiua; ka mawhiti ia te uri o te
hunga tika.

<span id="an_11:22">11:22</span> ¶ Rite tonu ki te whakakai koura i te
ihu o te poaka te wahine ataahua kahore nei ona ngarahu pai.

<span id="an_11:23">11:23</span> ¶ Ko ta te hunga tika e minamina ai, ko
te pai anake; ko te tumanako ia a te hunga kino, ko te riri.

<span id="an_11:24">11:24</span> ¶ Tera tetahi kei te rui, a tapiritia
mai ana ano; tera tetahi kei te kaiponu i te mea e tika ana, heoi
rawakore noa iho.

<span id="an_11:25">11:25</span> ¶ Ko te wairua ohaoha ka momona: ko te
tangata e whakamakuku ana, ka whakamakukuria ano ia.

<span id="an_11:26">11:26</span> ¶ Ko te tangata e kaiponu ana i te
witi, ka kanga tera e te nuinga; ka tau ia te manaaki ki runga ki te
mahunga o te tangata e hoko atu ana.

<span id="an_11:27">11:27</span> ¶ Ko te tangata e ata rapu ana i te
pai, e rapu ana i te whakapai: ko te tangata ia e rapu ana i te he, ka
tae tera ki a ia.

<span id="an_11:28">11:28</span> ¶ Ko te tangata e whakawhirinaki ana ki
ona taonga, ka taka: na, ko te hunga tika ka rite to ratou tupu ki to te
rau matomato.

<span id="an_11:29">11:29</span> ¶ Ko te tangata e whakararu ana i tona
whare, he hau te taonga e whakarerea iho mona: hei pononga ano te kuware
ma te ngakau whakaaro nui.

<span id="an_11:30">11:30</span> ¶ Ko nga hua o te tangata tika he rakau
no te ora; ka hopu wairua ano te tangata whakaaro tika.

<span id="an_11:31">11:31</span> ¶ Nana, he utu ano to te tangata tika i
runga i te whenua: nui atu ia to te tangata kino raua ko te tangata
hara.

<span id="an_12:1">12:1</span> ¶ Ko te tangata e aroha ana ki te kupu
ako e aroha ana ki te matauranga; na, ko te tangata e kore e pai kia
riria tona he, he poauau tera.

<span id="an_12:2">12:2</span> ¶ Ko te tangata pai ka whiwhi ki ta Ihowa
whakapai; otiia ka whakahengia e ia te tangata ngarahu kino.

<span id="an_12:3">12:3</span> ¶ E kore ta te tangata e u i te kino: na,
ko te pakiaka o te hunga tika, e kore tera e whakakorikoria.

<span id="an_12:4">12:4</span> ¶ He wahine e u ana tona pai, hei karauna
tera ki tana tane; tena ko te wahine i whakama ai ia, hei pirau tera i
roto i ona wheua.

<span id="an_12:5">12:5</span> ¶ Ko nga whakaaro o te hunga tika he
tika: ko nga whakaaro ia o te hunga kino he tinihanga.

<span id="an_12:6">12:6</span> ¶ Ko nga kupu a te hunga kino e mea ana
kia tauwhanga i te toto: ma te mangai ia o te hunga tika ratou ka ora
ai.

<span id="an_12:7">12:7</span> ¶ Ka hurihia iho te hunga kino, a kore
iho; ko te whare ia o te hunga tika ka tu tonu.

<span id="an_12:8">12:8</span> ¶ Ka rite ki tona ngarahu te whakamoemiti
mo te tangata; ko te ngakau parori ki ia ka whakahaweatia.

<span id="an_12:9">12:9</span> ¶ Ko te tangata e whakahaweatia ana, he
pononga nei tana, pai ake ia i te tangata e whakanui ana i a ia ano, a
kahore ana kai.

<span id="an_12:10">12:10</span> ¶ Ko te tangata tika e whakaaro ana ia
ki te ora o tana kararehe; he nanakia ia nga mahi atawhai a te hunga
kino.

<span id="an_12:11">12:11</span> ¶ Ko te tangata e mahi ana i tona
oneone ka makona ia i te taro; tena ko te tangata e whai ana i te hunga
tekateka noa, kahore ona ngakau mahara.

<span id="an_12:12">12:12</span> ¶ Ko ta te tangata kino e minamina ai
ko te kupenga a te hunga kino; e whai hua ana ia te pakiaka o te hunga
tika.

<span id="an_12:13">12:13</span> ¶ Ka mau te tangata kino i te pokanga
ketanga o ona ngutu; ka puta mai ia te tangata tika i roto i te raru.

<span id="an_12:14">12:14</span> ¶ Ma nga hua o tona mangai ka makona ai
te tangata i te pai; ka riro mai ano i te tangata nga utu o ta ona
ringa.

<span id="an_12:15">12:15</span> ¶ He tika tonu ki ona kanohi ake te ara
o te kuware: e whakarongo ana ia te tangata whakaaro nui ki te kupu
whakatupato.

<span id="an_12:16">12:16</span> ¶ Ko te kuware, e mohiotia wawetia ana
tona riri: e hipokina ana ia te whakama e te tangata ngarahu tupato.

<span id="an_12:17">12:17</span> ¶ Ko ta te tangata korero pono he
whakapuaki i te tika; ko ta te kaiwhakaatu teka ia he tinihanga.

<span id="an_12:18">12:18</span> ¶ He tangata ano ko ana korero maka
noa, me te mea ko nga werohanga a te hoari; he rongoa ia te arero o te
hunga whakaaro nui.

<span id="an_12:19">12:19</span> ¶ Ka u tonu te ngutu pono a ake ake; mo
naianei kau ia te arero teka.

<span id="an_12:20">12:20</span> ¶ He tinihanga kei roto i te ngakau o
nga kaitito i te kino; he koa ia to nga kaiwhakatakoto korero e mau ai
te rongo.

<span id="an_12:21">12:21</span> ¶ E kore tetahi kino e pa ki te tangata
tika; engari te hunga kino ka ki i te kino.

<span id="an_12:22">12:22</span> ¶ He mea whakarihariha ki a Ihowa nga
ngutu teka; ko tana e ahuareka ai ko nga kaimahi i te pono.

<span id="an_12:23">12:23</span> ¶ Hipoki ai te tangata tupato i te
matauranga: e karanga nui ana ia te ngakau o nga kuware i te
kuwaretanga.

<span id="an_12:24">12:24</span> ¶ Mo te ringa o nga uaua te kingitanga;
hei homai takoha ia te mangere.

<span id="an_12:25">12:25</span> ¶ Ma te pouri i roto i te ngakau o te
tangata e piko ai ia: ma te kupu pai ia ka marama ai.

<span id="an_12:26">12:26</span> ¶ Hira ake te tangata tika i tona hoa;
te hunga kino ia ka whakapohehetia e to ratou ara ano.

<span id="an_12:27">12:27</span> ¶ Kahore te tangata mangere e tunu i
tana mea i hopu ai: ma te tangata uaua ia te taonga utu nui a nga
tangata.

<span id="an_12:28">12:28</span> ¶ He ora kei te ara o te tika; kahore
hoki he mate i tona ara.

<span id="an_13:1">13:1</span> ¶ Ko te tama whakaaro nui ka rongo ki ta
tona papa ako: ko te tangata whakahi ia e kore e rongo ki te riri.

<span id="an_13:2">13:2</span> ¶ E kai te tangata i te pai i te hua o
tona mangai: ka kai ia te wairua o te hunga wanoke i te tutu.

<span id="an_13:3">13:3</span> ¶ Ko te tangata e tiaki ana i tona mangai
e pupuri ana i tona ora: ko te tangata ia e hamama nui ana ona ngutu, ko
te whakangaromanga mona.

<span id="an_13:4">13:4</span> ¶ E hiahia ana te wairua o te tangata
mangere, a kahore he mea mana: ka meinga ia kia momona te wairua o te
hunga uaua.

<span id="an_13:5">13:5</span> ¶ E kino ana te tangata tika ki te korero
teka: he mea whakarihariha ia te tangata kino, a whakama noa iho.

<span id="an_13:6">13:6</span> ¶ Ko te tika hei kaitiaki mo te tangata e
tapatahi ana te ara: ka whakataka ano te tangata kino e te hara.

<span id="an_13:7">13:7</span> ¶ Tera tetahi kei te amene taonga mona,
heoi kahore rawa he mea i a ia: tera tetahi kei te whakarawakore i a ia,
heoi nui atu ona rawa.

<span id="an_13:8">13:8</span> ¶ Ko nga utu mo te tangata kia ora, ko
ona rawa: tena ko te rawakore, e kore e rongo i te riri.

<span id="an_13:9">13:9</span> ¶ E koa ana te marama o te hunga tika: ka
keto ia te rama o te hunga kino.

<span id="an_13:10">13:10</span> ¶ He totohe anake i ahu mai i te
whakapehapeha: he whakaaro nui ia kei te hunga i nga kupu tika.

<span id="an_13:11">13:11</span> ¶ Ko nga taonga i puta mai i te
whakamanamana ka iti haere: ko ta te tangata i whakaemi ai, he mea mahi,
ka tupu haere.

<span id="an_13:12">13:12</span> ¶ He manako taringa roa, he patu
ngakau: ka tae te koronga, ko te rakau ia o te ora.

<span id="an_13:13">13:13</span> ¶ Ko te tangata e whakahawea ana ki te
kupu, ka ngaro i a ia ano; ko te tangata ia e wehi ana i te whakahau, ka
whiwhi ki te utu.

<span id="an_13:14">13:14</span> ¶ Ko te ture o te hunga whakaaro nui,
he puna no te ora, e puta ai i nga reti o te mate.

<span id="an_13:15">13:15</span> ¶ Ko to te ngarahu pai he homai
atawhai; he taikaha ia te ara o te hunga nanakia.

<span id="an_13:16">13:16</span> ¶ He mahi mohio ta te tangata tupato;
ko ta te wairangi he hora i te kuwaretanga.

<span id="an_13:17">13:17</span> ¶ Ka hinga te karere kino ki te kino;
ko te karere pono ia, ano he rongoa.

<span id="an_13:18">13:18</span> ¶ Ko te tangata kahore e pai ki te
papaki, mana te rawakore, te whakama; engari ko te tangata e whai mahara
ana ki te ako, ka whakahonoretia.

<span id="an_13:19">13:19</span> ¶ Ko te hiahia kua rite, he reka ki te
wairua: he whakarihariha ia ki nga kuware te whakarere i te kino.

<span id="an_13:20">13:20</span> ¶ Haere i te taha o te hunga whakaaro
nui, a ka whai whakaaro koe: ko te takahoa ia o nga kuware, ka mamae.

<span id="an_13:21">13:21</span> ¶ Ka whai te kino i te hunga hara; ko
te utu ia ki te hunga tika, he pai.

<span id="an_13:22">13:22</span> ¶ He whakarerenga iho ta te tangata pai
mo nga tamariki a nga tamariki; kei te rongoa mo te tangata tika nga
taonga o te tangata hara.

<span id="an_13:23">13:23</span> ¶ He nui te kai kei te ngakinga a nga
rawakore; tera ia te mea e ngaro ana i te kore o te tikanga pai.

<span id="an_13:24">13:24</span> ¶ Ko te tangata e kaiponu ana i tana
whiu, e kino ana ia ki tana tama; ko te tangata ia e aroha ana ki a ia,
ka papaki wawe i a ia.

<span id="an_13:25">13:25</span> ¶ Kai ana te tangata tika, makona ana
tona wairua; ka hapa ia te kopu o te tangata kino.

<span id="an_14:1">14:1</span> ¶ Ko ta te wahine whakaaro nui he hanga i
tona whare; ko ta te wahine wairangi, ko ona ringa hei wahi iho.

<span id="an_14:2">14:2</span> ¶ Ko te tangata e haere ana i runga i
tona tika, e wehi ana i a Ihowa; ko te tangata he parori ki ona ara e
whakahawea ana ki i ia.

<span id="an_14:3">14:3</span> ¶ Kei te mangai o te wairangi he patu
whakapehapeha; ma nga ngutu ia o te hunga whakaaro nui ratou ka ora ai.

<span id="an_14:4">14:4</span> ¶ Ki te kahore he kau, ka ma te
takotoranga kai; ma te kaha ia o te kau ka nui ai nga hua.

<span id="an_14:5">14:5</span> ¶ E kore te kaiwhakaatu pono e teka; ka
puaki ia te teka i te kaiwhakaatu teka.

<span id="an_14:6">14:6</span> ¶ E rapu ana te tangata whakahi i te
whakaaro nui, heoi kahore e kitea e ia; ki te tangata matau ia he mama
noa te matauranga.

<span id="an_14:7">14:7</span> ¶ Haere atu ki te aroaro o te kuware, ina
kahore e kitea e koe he ngutu matau ona.

<span id="an_14:8">14:8</span> ¶ Ko te whakaaro nui o te tangata tupato,
he matau ki tona ara; ko te wairangi o nga kuware, he tinihanga.

<span id="an_14:9">14:9</span> ¶ Ko ta nga wairangi he kata ki te he: na
kei te hunga tika te whakaaro pai.

<span id="an_14:10">14:10</span> ¶ E mohio ana te ngakau ki tona ake
mamae, e kore ano hoki tona koa e pikitia e te tangata ke.

<span id="an_14:11">14:11</span> ¶ Ka whakangaromia te whare o te hunga
kino: ka tupu ia te teneti o te hunga tika.

<span id="an_14:12">14:12</span> ¶ He huarahi ano tera e tika ana ki ta
te tangata titiro, ko tona mutunga ia ko nga huarahi ki te mate.

<span id="an_14:13">14:13</span> ¶ Ahakoa e kata ana, e mamae ana te
ngakau; a, ko te mutunga o te koa, he pouri.

<span id="an_14:14">14:14</span> ¶ Ko te tangata i te ngakau tahuri ke,
ka makona i ona ara ake: a ko te tangata pai ka makona i tana ake ano.

<span id="an_14:15">14:15</span> ¶ Ko ta te kuware he whakapono ki nga
kupu katoa; tena ko te tangata tupato, ka ata titiro ki tana hikoi.

<span id="an_14:16">14:16</span> ¶ E wehi ana te tangata whakaaro nui,
ka neke atu i te kino; ko te kuware ia ka whakahi, ka tohe.

<span id="an_14:17">14:17</span> ¶ Ko te tangata riri wawe ka mahi i te
wairangi; ka kinongia ano hoki te tangata i nga rauhanga kino.

<span id="an_14:18">14:18</span> ¶ He wairangi te whakarerenga iho mo
nga kuware; ko te tangata tupato ia ka karaunatia ki te matauranga.

<span id="an_14:19">14:19</span> ¶ E piko ana te hunga kino ki te aroaro
o te hunga pai; a ko te hunga he ki nga kuwaha o te tangata tika.

<span id="an_14:20">14:20</span> ¶ E kinongia ana te rawakore e tona hoa
ake nei ano; he tokomaha ia nga tangata e aroha ana ki te tangata
taonga.

<span id="an_14:21">14:21</span> ¶ Ko te tangata e whakahawea ana ki
tona hoa, e hara ana; ko te tangata ia e atawhai ana ki nga rawakore, ka
hari.

<span id="an_14:22">14:22</span> ¶ He teka ianei e kotiti ke ana nga
kaiwhakatakoto i te kino? He atawhai ia, he pono, kei nga kaihanga i te
pai.

<span id="an_14:23">14:23</span> ¶ He hua to nga mauiuitanga katoa; tena
ko te korero o nga ngutu e ahu ana ki te rawakore.

<span id="an_14:24">14:24</span> ¶ Hei karauna mo nga whakaaro nui o
ratou taonga; ko te wairangi ia o nga kuware, he wairangi kau.

<span id="an_14:25">14:25</span> ¶ Ka ora nga wairua i te kaiwhakaatu
pono: ko te tangata korero teka ia e mea ana kia tinihanga.

<span id="an_14:26">14:26</span> ¶ U tonu, kaha tonu te whakaaro ina
wehi ki a Ihowa; ka whai rerenga atu ano hoki ana tamariki.

<span id="an_14:27">14:27</span> He puna ora te wehi ki a Ihowa, e mahue
ai nga reti o te mate.

<span id="an_14:28">14:28</span> ¶ Ma te nui o te iwi ka whai honore ai
te kingi; ma te kore o te iwi ka taka ai te rangatira.

<span id="an_14:29">14:29</span> ¶ He matauranga nui to te tangata
manawanui; ko te tangata riri wawe ia, e whakaneke ake ana ia i te
wairangi.

<span id="an_14:30">14:30</span> ¶ He ora ki nga kikokiko te ngakau ora;
ko te hae ia, he pirau ki nga wheua.

<span id="an_14:31">14:31</span> ¶ Ko te tangata e tukino ana i te ware,
he tawai tana ki tona Kaihanga; ko te tangata ia e atawhai ana i te
rawakore, e whakahonore ana i a ia.

<span id="an_14:32">14:32</span> ¶ E uakina iho ana te tangata kino i
runga i tona he; ko te tangata tika ia ka whai tumanakohanga i tona
matenga.

<span id="an_14:33">14:33</span> ¶ Ka noho te whakaaro nui ki te ngakau
o te tangata matau; engari ko te mea kei te wahi ki roto o nga kuware e
whakaaturia ana.

<span id="an_14:34">14:34</span> ¶ Ma te tika ka kake ai te iwi; ma te
hara ia ka ingoa kino ai nga iwi.

<span id="an_14:35">14:35</span> ¶ Ka manako te kingi ki te pononga
mahara; a ka riri ki te tangata i takea ai te whakama.

<span id="an_15:1">15:1</span> ¶ Ma te kupu ngawari e kaupare te riri;
ma te kupu taimaha ia e whakaoho te riri.

<span id="an_15:2">15:2</span> ¶ Ko te arero o te tangata whakaaro nui e
whakahua tika ana i te matauranga: e whakapuaki ana ia te mangai o nga
kuware i te wairangi.

<span id="an_15:3">15:3</span> ¶ Kei nga wahi katoa nga kanohi o Ihowa,
e titiro ana ki te hunga kino, ki te hunga pai.

<span id="an_15:4">15:4</span> ¶ Ko te arero reka he rakau no te ora;
tena ki te wanoke a roto he wawahi wairua.

<span id="an_15:5">15:5</span> ¶ E whakahawea ana te wairangi ki te
papaki a tona papa; ko te tangata ia e mahara ana ki te ako ka mohio ki
te tupato.

<span id="an_15:6">15:6</span> ¶ He nui te taonga kei te whare o te
tangata tika; he raruraru ia kei roto i nga mea hua ki te tangata kino.

<span id="an_15:7">15:7</span> ¶ E ruia ana te matauranga e nga ngutu o
nga whakaaro nui: kahore ia he pena a te ngakau o nga kuware.

<span id="an_15:8">15:8</span> ¶ He mea whakarihariha ki a Ihowa te
whakahere a te hunga kino: engari e manako ana ia ki te inoi a te hunga
tika.

<span id="an_15:9">15:9</span> ¶ He mea whakarihariha ki a Ihowa te
huarahi o te tangata kino: ko te tangata ia e whai ana i te tika tana e
aroha ai.

<span id="an_15:10">15:10</span> ¶ He kino te papaki ki te tangata e
whakarere ana i te ara; a, ko te tangata e kino ana ki te ako, ka mate.

<span id="an_15:11">15:11</span> ¶ Kei te aroaro o Ihowa te reinga me te
whakangaromanga; engari rawa hoki nga ngakau o nga tama a te tangata.

<span id="an_15:12">15:12</span> ¶ E kore te tangata whakahi e aroha ki
te kaipapaki; e kore hoki e haere ki te hunga whakaaro nui.

<span id="an_15:13">15:13</span> ¶ Ma te koa o te ngakau ka pai ai te
mata: ma te pouri ia o te ngakau ka maru ai te wairua.

<span id="an_15:14">15:14</span> ¶ E rapu ana te ngakau mohio i te
matauranga; ko te kuware ia ta te mangai o nga wairangi e kai ai.

<span id="an_15:15">15:15</span> ¶ He kino nga ra katoa o te hunga
pouri; he hakari tonu ta te tangata i te ngakau marama.

<span id="an_15:16">15:16</span> ¶ He pai ke te iti i kinakitia ki te
wehi ki a Ihowa, i te nui taonga i kinakitia ki te raruraru.

<span id="an_15:17">15:17</span> He pai ake te tina puwha ko te aroha
hei kinaki, i te kau whangai e kinakitia ana ki te mauahara.

<span id="an_15:18">15:18</span> ¶ He whakaoho tautohe ta te tangata
pukuriri: he pehi pakanga ia ta te tangata manawanui.

<span id="an_15:19">15:19</span> ¶ Ko te ara o te tangata mangere, ano
he taiepa tataramoa; he ara nui ia to te tangata tika.

<span id="an_15:20">15:20</span> ¶ He tama whakaaro nui, ka koa te papa:
tena ko te tama kuware, he whakahawea ki tona whaea.

<span id="an_15:21">15:21</span> ¶ Ki te tangata maharakore he mea
whakahari te wairangi; he tika ia te haere a te tangata matau.

<span id="an_15:22">15:22</span> ¶ Ki te kahore he runanga, ka pororaru
nga tikanga: ma te tokomaha ia o nga kaiwhakatakoto whakaaro ka mau ai.

<span id="an_15:23">15:23</span> ¶ Kei ta tona mangai i whakahoki ai he
koa mo te tangata: ko te kupu i te wa i tika ai, ano te pai!

<span id="an_15:24">15:24</span> ¶ Ki te tangata whakaaro nui e ahu
whakarunga ana te ara ki te ora, he mea kia mahue ai i a ia te reinga o
raro.

<span id="an_15:25">15:25</span> ¶ Ka hutia ake e Ihowa te whare o te
tangata whakakake: engari ka whakapumautia e ia te rohe o te pouaru.

<span id="an_15:26">15:26</span> ¶ He mea whakarihariha ki a Ihowa nga
whakaaro nanakia; he mea kohakore ia nga kupu ahuareka.

<span id="an_15:27">15:27</span> ¶ Ko te tangata apo taonga, raruraru
ana i a ia tona whare; ka ora ia te tangata e kino ana ki nga mea homai
noa.

<span id="an_15:28">15:28</span> ¶ Ko te ngakau o te tangata tika e ata
whakaaro ana ki te kupu hei whakahokinga; ko te mangai ia o te tangata
kino e tahoro ana i nga mea kikino.

<span id="an_15:29">15:29</span> ¶ E matara ana a Ihowa i te hunga kino:
otiia e rongo ana ia ki te inoi a te hunga tika.

<span id="an_15:30">15:30</span> ¶ Ma te marama o nga kanohi ka koa ai
te ngakau: a ma te rongo pai ka momona ai nga wheua.

<span id="an_15:31">15:31</span> ¶ Ko te taringa e whakarongo ana ki te
whakatupato e ora ai, ka noho i waenga i te hunga whakaaro nui.

<span id="an_15:32">15:32</span> ¶ Ko te tangata e whakakahore ana ki te
papaki, e whakahawea ana ki tona wairua; engari ko te tangata e rongo
ana ki te ako, ka whiwhi ki te ngakau mahara.

<span id="an_15:33">15:33</span> ¶ Ko te wehi ki a Ihowa te ako o te
whakaaro nui; ko te ngakau whakaiti hoki e haere ana i mua i te honore.

<span id="an_16:1">16:1</span> ¶ Ko nga whakatakataka a te ngakau na te
tangata; engari ko te kupu whakahoki a te arero na Ihowa.

<span id="an_16:2">16:2</span> ¶ Ko nga ara katoa o te tangata he ma ki
ona ake kanohi; ko Ihowa ia ki te pauna i nga wairua.

<span id="an_16:3">16:3</span> ¶ Utaina au mahi ki runga ki a Ihowa, a
ka whakapumautia ou whakaaro.

<span id="an_16:4">16:4</span> ¶ He mea hanga na Ihowa nga mea katoa mo
tona tutukitanga, mo tona: ae ra, ko te tangata kino hoki mo te ra o te
kino.

<span id="an_16:5">16:5</span> ¶ He mea whakarihariha na Ihowa te hunga
ngakau whakakake katoa; ahakoa pupuri te ringa ki te ringa, e kore ia e
kore te whiua.

<span id="an_16:6">16:6</span> ¶ Ko te mahi tohu tangata me te pono hei
pure mo te kino; ma te wehi hoki ki a Ihowa ka mawehe atu ai te tangata
i te kino.

<span id="an_16:7">16:7</span> ¶ Ki te pai a Ihowa ki nga ara o te
tangata, ka meinga e ia ona hoariri nei ano kia mau te rongo ki a ia.

<span id="an_16:8">16:8</span> ¶ He pai ake te mea iti i runga i te
tika, i nga hua maha ki te kahore he tika.

<span id="an_16:9">16:9</span> ¶ Ko te ngakau o te tangata hei whakaaro
i tona ara; ko Ihowa ia hei whakatika i tona hikoi.

<span id="an_16:10">16:10</span> ¶ He kupu atua kei nga ngutu o te
kingi; e kore tona mangai e poka ke ina whakawa.

<span id="an_16:11">16:11</span> ¶ Ko te taimaha tika, ko te pauna tika,
na Ihowa; he mahi nana nga kohatu katoa o te putea.

<span id="an_16:12">16:12</span> ¶ He mea whakarihariha ki nga kingi te
mahi i te kino; na te tika hoki i u ai te torona.

<span id="an_16:13">16:13</span> ¶ He mea ahuareka ki nga kingi nga
ngutu tika: e aroha ana hoki ratou ki te tangata e korero tika ana.

<span id="an_16:14">16:14</span> ¶ Ko te riri o te kingi ano he karere
mo te mate: engari ka whakamarietia e te tangata whakaaro nui.

<span id="an_16:15">16:15</span> He ora kei te marama o te mata o te
kingi: a ko tana manako he rite ki te kapua o to muri ua.

<span id="an_16:16">16:16</span> ¶ Ko te whiwhi ki te whakaaro nui, ano
te pai! pai atu i te whiwhi ki te koura; ko te whiwhi hoki ki te
matauranga te mea e hiahiatia nuitia atu i te hiriwa.

<span id="an_16:17">16:17</span> ¶ Ko te huanui o te hunga tika he
mawehe atu i te kino: ko te tangata e whai whakaaro ana ki tona ara, ka
mau tona wairua.

<span id="an_16:18">16:18</span> ¶ Haere ai te whakakake i mua o te
whakangaromanga, te wairua whakapehapeha i mua i te hinganga.

<span id="an_16:19">16:19</span> ¶ Ko te ngakau whakaiti i waenga i te
hunga rawakore, pai atu i te uru ki te tuwahanga taonga a te hunga
whakakake.

<span id="an_16:20">16:20</span> ¶ Ko te tangata e tahuri ana ki te
kupu, ka kite i te pai: a ko te tangata e whakawhirinaki ana ki a Ihowa,
ka hari.

<span id="an_16:21">16:21</span> ¶ Ka kiia te whakaaro nui he matau; ma
te reka hoki o nga ngutu ka neke ai te mohio.

<span id="an_16:22">16:22</span> ¶ Ko te matauranga te puna o te ora mo
te tangata i whiwhi ki tera; ko te ako ia mo te hunga wairangi ko to
ratou wairangi ano.

<span id="an_16:23">16:23</span> ¶ Ma te ngakau o te tangata whakaaro
nui e tohutohu tona mangai, e apiti hoki he kupu mohio ki ona ngutu.

<span id="an_16:24">16:24</span> ¶ Ko nga kupu matareka ano kei te
honikoma, he reka ki te wairua, he rongoa ki nga wheua.

<span id="an_16:25">16:25</span> ¶ Tera he ara e tika ana ki te titiro a
te tangata; ko tona mutunga ia ko nga ara ki te mate.

<span id="an_16:26">16:26</span> ¶ Ko te hiahia o te tangata e mahi ana,
e mahi ana mona; no te mea e akiakina ana ia e tona mangai.

<span id="an_16:27">16:27</span> ¶ E whakatakoto ana te tangata
tikangakore i te kino, a kei ona ngutu ano he ahi e ka ana.

<span id="an_16:28">16:28</span> Ko ta te tangata whanoke he titaritari
i te raruraru; ko ta te tangata kawekawe korero he wehewehe i nga hoa
tupu.

<span id="an_16:29">16:29</span> ¶ Whakawai ai te tangata nanakia i tona
hoa, kawe ai i a ia ki te huarahi kahore i pai.

<span id="an_16:30">16:30</span> Ko te tangata e whakamoe ana i ona
kanohi, e mea ana kia whakaaroa ai e ia nga mea whanoke; ko te tangata e
kokopi ana i ona ngutu e whakatutuki ana i te kino.

<span id="an_16:31">16:31</span> ¶ He karauna kororia te mahunga hina, e
ka kitea i runga i te ara o te tika.

<span id="an_16:32">16:32</span> ¶ Engari rawa te tangata manawanui i te
tangata kaha, te tangata e pehia ana e ia tona wairua i te tangata i
horo ai te pa.

<span id="an_16:33">16:33</span> ¶ E maka ana te rota ki roto ki te
kokorutanga o te kakahu; kei a Ihowa ia te tikanga katoa.

<span id="an_17:1">17:1</span> ¶ Ko te maramara kai, ko te mea maroke me
te ata noho hei kinaki, pai atu i te whare ki i nga hakari a te
nganagare.

<span id="an_17:2">17:2</span> ¶ Hei rangatira te pononga mahara mo te
tama i whakama ai; ka whai wahi ano ia i roto i to nga teina.

<span id="an_17:3">17:3</span> ¶ Ko te oko tahu para mo te hiriwa, ko te
oumu mo te koura; ko Ihowa ia hei whakamatau mo nga ngakau.

<span id="an_17:4">17:4</span> ¶ Ko te kaimahi i te he ka tahuri ki ta
te ngutu kino; a ka whai taringa te teka ki ta te arero whanoke.

<span id="an_17:5">17:5</span> ¶ Ko te taunu ki te rawakore he tawai ki
tona Kaihanga: ko te tangata e koa ana ki nga aitua, e kore e kore te
whiua.

<span id="an_17:6">17:6</span> ¶ Hei karauna mo nga koroheke nga
tamariki a nga tamariki: na, ko te kororia o nga tamariki ko o ratou
matua.

<span id="an_17:7">17:7</span> ¶ E kore te reo rangatira e tau ki te
kuware: hore rawa ano hoki te ngutu teka ki te rangatira.

<span id="an_17:8">17:8</span> ¶ Ko te tangata i te mea homai noa, he
kohatu whakapaipai tera ki tana titiro; tona tahuritanga ake ki hea, ki
hea, ka whiwhi ki te pai.

<span id="an_17:9">17:9</span> ¶ Ko te tangata e hipoki ana i te he, e
whai ana i te aroha; tena ko te tangata korerorero, e wehewehe ana i nga
hoa tupu.

<span id="an_17:10">17:10</span> ¶ Ko te ngotonga o te kupu riri ki roto
ki te tangata matau, nui atu i to nga whiu kotahi rau ki roto ki te
whakaarokore.

<span id="an_17:11">17:11</span> ¶ He whakakeke kau ta te tangata kino e
whai ai; no reira ka tukua atu he karere nanakia ki a ia.

<span id="an_17:12">17:12</span> ¶ Kia tutaki ki te tangata te pea kua
tangohia ana kuao; pai atu i te whakaarokore i a ia e wairangi ana.

<span id="an_17:13">17:13</span> ¶ Ko te tangata e homai ana i te kino
hei utu mo te pai, e kore te kino e neke atu i tona whare.

<span id="an_17:14">17:14</span> ¶ Ko te timatanga o te totohe i rite ki
te tangata e tuku ana i te wai kia rere: na reira waiho atu te totohe i
te mea kiano i oho te ngangare.

<span id="an_17:15">17:15</span> ¶ Ko te tangata e whakatika ana i ta te
tangata kino, me ia e whakahe ana i ta te tangata tika, he rite tahi
taua rua, he mea whakarihariha ki a Ihowa.

<span id="an_17:16">17:16</span> ¶ Hei aha te utu i te ringa o te
kuware, hei hoko i te whakaaro nui, kahore nei hoki ona matauranga?

<span id="an_17:17">17:17</span> ¶ E aroha ana te hoa i nga wa katoa;
na, ko te teina, ko te tuakana, i whanau tera mo nga aitua.

<span id="an_17:18">17:18</span> ¶ Ko ta te tangata ngakaukore he papaki
ringa; kua waiho hei whakakapi turanga i te aroaro o tona hoa.

<span id="an_17:19">17:19</span> ¶ Ko te tangata e aroha ana ki te
nganagare e aroha ana ki te kino; ko te tangata e whakarewa ana i tona
kuwaha e rapu ana i te whakangaromanga.

<span id="an_17:20">17:20</span> ¶ Ko te ngakau parori ke e kore e kite
i te pai; ko te tangata he whanoke tona arero ka taka ki te kino.

<span id="an_17:21">17:21</span> ¶ Ka whanau he whakaarokore ma tetahi
tangata, hei whakapouri tera mona: e kore ano hoki e koa te papa o te
poauau.

<span id="an_17:22">17:22</span> ¶ He rongoa pai te ngakau koa; ki te
maru ia te wairua, ka maroke nga wheua.

<span id="an_17:23">17:23</span> ¶ E tango ana te tangata kino i te mea
whakapati i te uma, hei whakapeau ke i nga ara o te whakarite whakawa.

<span id="an_17:24">17:24</span> ¶ Kei te aroaro o te tangata matau nga
whakaaro nui; kei nga pito ia o te whenua nga kanohi o te whakaarokore.

<span id="an_17:25">17:25</span> ¶ Ko te tamaiti whakaarokore he mea
whakapouri i tona papa, he mea whakakawa i te ngakau o tona whaea.

<span id="an_17:26">17:26</span> ¶ Ehara ano hoki i te mea pai kia whiua
te tangata tika, kia patua ranei nga rangatira mo te tika.

<span id="an_17:27">17:27</span> ¶ He matauranga to te tangata e tohu
ana i ana kupu: a he whakaaro to te tangata i te wairua manawanui.

<span id="an_17:28">17:28</span> Ko te wairangi nei ano, ki te
whakarongo puku, ka kiia he whakaaro nui: ki te kokopi ona ngutu, ka
kiia ia he tupato.

<span id="an_18:1">18:1</span> ¶ Ko te tangata tu ke, e whai ana i ta
tona ake hiahia, e ngangau ana ki nga whakaaro totika katoa.

<span id="an_18:2">18:2</span> ¶ Kahore o te whakaarokore ahuareka ki te
matauranga; engari kia whakakitea e ia tona ngakau.

<span id="an_18:3">18:3</span> ¶ I te taenga mai o te tangata kino ka
tae mai ano te whakahawea, me te tawai hei hoa mo te whakama.

<span id="an_18:4">18:4</span> ¶ He wai hohonu nga kupu a te mangai o te
tangata; he awa e rere ana te puna o te whakaaro nui.

<span id="an_18:5">18:5</span> ¶ Ehara i te mea pai te whakapai ki te
kanohi o te tangata kino, te whakapeau ke ranei i ta te tangata tika ina
whakawa.

<span id="an_18:6">18:6</span> ¶ E uru ana nga ngutu o te whakaarokore
ki te totohe, e karanga ana tona mangai ki nga whiu.

<span id="an_18:7">18:7</span> Hei hunga ano mona te mangai o te
whakaarokore; a ko ona ngutu hei rore mo tona wairua.

<span id="an_18:8">18:8</span> ¶ Ano he kai reka nga kupu a te kawe
korero; tae tonu iho ki nga wahi o roto rawa o te kopu.

<span id="an_18:9">18:9</span> ¶ Ko te tangata ano hoki e mangere ana ki
tana mahi, hei teina ia ki te tangata maumau.

<span id="an_18:10">18:10</span> ¶ Hei pourewa kaha te ingoa o Ihowa;
rere ana te tangata tika ki reira, a ora ake.

<span id="an_18:11">18:11</span> ¶ Ko nga rawa o te tangata taonga hei
pa kaha mona, hei pa tiketike ki tona whakaaro.

<span id="an_18:12">18:12</span> ¶ I mua ake o te whakangaromanga ka
whakakake te ngakau o te tangata; i mua ake ano hoki o te honore ko te
ngakau papaku.

<span id="an_18:13">18:13</span> ¶ Ko te tangata e whakahoki kupu ana i
te mea kahore ano ia i rongo noa, he mahi wairangi tera nana, he hanga
whakama.

<span id="an_18:14">18:14</span> ¶ E whakamanawanui te wairua o te
tangata ki tona mate; tena ko te wairua maru, ko wai e kaha ki tera?

<span id="an_18:15">18:15</span> ¶ Ka whiwhi te ngakau o te tangata
matau ki te mohio; e rapu ana hoki te taringa o nga whakaaro nui ki te
mohio.

<span id="an_18:16">18:16</span> ¶ Ma te mea tuku noa a te tangata ka
watea ai he wahi mona, ka kawea hoki ia e tera ki te aroaro o nga
tangata nunui.

<span id="an_18:17">18:17</span> ¶ Ko te tangata nana te kupu tuatahi i
te whakawa me te mea kei a ia te tika; na ka haere mai tona hoa, kei te
rapu i te tikanga o tana.

<span id="an_18:18">18:18</span> ¶ Ma te rota e mutu ai nga tautohe, a
ko tera hei tauarai i waenganui o te hunga kaha.

<span id="an_18:19">18:19</span> ¶ Ko te tuakana, teina ranei, i
whakatakariritia, pakeke atu i te pa kaha: a ko aua tu ngangare me he
tutaki tatau no te whare rangatira.

<span id="an_18:20">18:20</span> ¶ Ka ki te kopu o te tangata i nga hua
o tona mangai, ka makona ia i nga hua o ona ngutu.

<span id="an_18:21">18:21</span> ¶ Ko te mate, ko te ora kei te arero:
ko te hunga e aroha ana ki tera ka kai i ona hua.

<span id="an_18:22">18:22</span> ¶ Ko te tangata kua kite i te wahine
mana, kua kite i te mea pai, kua whiwhi hoki ki ta Ihowa whakapai.

<span id="an_18:23">18:23</span> ¶ He inoi ta te rawakore hanga; he
taikaha ia te whakahoki a te tangata taonga.

<span id="an_18:24">18:24</span> ¶ Ko te tangata tini nga hoa aroha e
whai ana i te he mona; tera ano ia te hoa aroha, nui atu i to te
tuakana, i to te teina, tona piri mai.

<span id="an_19:1">19:1</span> ¶ He pai ke te rawakore e haere ana i
runga i tona tapatahi, i te ngutu whanoke, i te whakaarokore.

<span id="an_19:2">19:2</span> ¶ Na ehara hoki i te mea pai kia kaua he
matauranga mo te wairua; a, ko te tangata e hohoro ana ona waewae, ka
hara.

<span id="an_19:3">19:3</span> ¶ E whakaparoritia ana te ara o te
tangata e tona wairangi: e amuamu ana hoki tona ngakau ki a Ihowa.

<span id="an_19:4">19:4</span> ¶ Ma te rawa ka tokomaha atu ai nga hoa
aroha: e wehea atu ana ia te rawakore i tona hoa aroha.

<span id="an_19:5">19:5</span> ¶ E kore te kaiwhakapae teka e
whakaharakoretia; e kore hoki e mawhiti te tangata korero teka.

<span id="an_19:6">19:6</span> ¶ He tokomaha e whai kia manakohia e te
tangata ringa mahora; he hoa aroha hoki nga tangata katoa no te tangata
e homai mea ana.

<span id="an_19:7">19:7</span> E kino ana nga teina katoa o te rawakore
ki a ia: na nui ke atu te mataratanga atu o ona hoa i a ia! Whai noa ana
kupu i a ratou, heoi kua riro ratou.

<span id="an_19:8">19:8</span> ¶ Ko te tangata e mea ana ki te whakaaro
nui mona, e aroha ana ki tona wairua ake: ko te tangata e pupuri ana i
te matauranga, ka tutaki ki te pai.

<span id="an_19:9">19:9</span> ¶ E kore te kaiwhakapae teka e
whakaharakoretia; ka huna hoki te tangata korero teka.

<span id="an_19:10">19:10</span> ¶ E kore e tau te noho rangatira ki te
whakaarokore; he makere rawa te noho ko te pononga hei rangatira mo nga
rangatira.

<span id="an_19:11">19:11</span> ¶ Ko te ngarahu tupato ka pupuri i tona
riri; a hei whakakororia mona te whakarere noa iho i te he.

<span id="an_19:12">19:12</span> ¶ Ko te riri o te kingi rite tonu ki te
hamama o te raiona; ko tana manako ia ano he tomairangi i runga i te
tarutaru.

<span id="an_19:13">19:13</span> ¶ He aitua mo tona papa te tamaiti
whakaarokore: a, ko nga ngangare a te wahine, me te maturuturu puputu
tonu.

<span id="an_19:14">19:14</span> ¶ He whare, he taonga i tuku iho i nga
matua: ko te hoa wahine mahara i a Ihowa.

<span id="an_19:15">19:15</span> ¶ Ma te mangere e mea kia moe i te moe
reka; ka matekai hoki te wairua o te rora.

<span id="an_19:16">19:16</span> ¶ Ko te tangata e pupuri ana i te
whakahau e pupuri ana i tona wairua: engari ko te tangata kore whakaaro
ki ona ara ka mate.

<span id="an_19:17">19:17</span> ¶ Ko te tangata e ohaoha ana ki te
rawakore e whakatarewa moni ana ki a Ihowa, a ka utua ki a ia tana mahi
atawhai.

<span id="an_19:18">19:18</span> ¶ Pakia tau tama, i te mea kua whai
manakohanga; kaua hoki tou ngakau e whai tonu i te whakangaromanga mona.

<span id="an_19:19">19:19</span> ¶ Ko te tangatariri nui mana e waha
tona he: ki te whakaora hoki koe i a ia, ka waiho tonu tena hei mahi
mau.

<span id="an_19:20">19:20</span> ¶ Whakarongo ki te kupu tohutohu,
tahuri mai hoki ki te ako, kia whai whakaaro ai koe i tou mutunga iho.

<span id="an_19:21">19:21</span> ¶ He maha nga whakaaro i roto i te
ngakau o te tangata; e tu tonu ana ia ta Ihowa tikanga.

<span id="an_19:22">19:22</span> ¶ Ko te hiahia o te tangata te aronga o
tana atawhai: engari te rawakore i te tangata teka.

<span id="an_19:23">19:23</span> ¶ Ko te wehi ki a Ihowa te ara ki te
ora: a, ko te tangata kei a ia tera, ka noho makona; e kore tetahi he e
pa ki a ia.

<span id="an_19:24">19:24</span> ¶ E kuhua ana e te mangere tona ringa
ki te rihi, e kore rawa nei e whakahokia e ia ki tona mangai.

<span id="an_19:25">19:25</span> ¶ Pakia te tangata whakahi, a ka tupato
nga kuware: akona hoki te tangata mahara, a ka mohio ia ki te
matauranga.

<span id="an_19:26">19:26</span> ¶ Ko te tangata e pahua ana i tona
papa, e pei atu ana hoki i tona whaea, he tama ia e whakama ai, e ingoa
kino ai hoki.

<span id="an_19:27">19:27</span> ¶ Kati, e taku tama, te whakarongo ki
te ako hei mea kau e kotiti atu ai i nga kupu o te matauranga.

<span id="an_19:28">19:28</span> ¶ E whakahi ana te kaiwhakaatu he ki te
whakawa; e horomia ana hoki te kino e te mangai o te hunga kino.

<span id="an_19:29">19:29</span> ¶ Kua rite he whakawa mo nga whakahi,
he whiu mo te tuara o nga whakaarokore.

<span id="an_20:1">20:1</span> ¶ Ko ta te waina he whakahi, ko ta te wai
kaha he ngangau: a, ko te hunga katoa e whakapohehetia ana e tera,
kahore o ratou whakaaro nui.

<span id="an_20:2">20:2</span> ¶ Ano he raiona e hamama ana te wehi o te
kingi: ko te tangata e whakaoho ana i a ia kia riri, e hara ana ki tona
wairua ake.

<span id="an_20:3">20:3</span> ¶ He whakahonore mo te tangata te noho
watea mai i te ngangare: engari ko nga wairangi he kowhetewhete tonu.

<span id="an_20:4">20:4</span> ¶ Kahore te mangere e parau, he mea ki te
hotoke; no reira ka pakiki kai mana i te kotinga witi, a kahore e
whiwhi.

<span id="an_20:5">20:5</span> ¶ He wai hohonu te whakaaro i roto i te
ngakau o te tangata; e utuhia ano ia e te tangata matau.

<span id="an_20:6">20:6</span> ¶ Ko ta te tini o te tangata he kauwhau i
tona atawhai ake; ko wai ia e kite i te tangata pono?

<span id="an_20:7">20:7</span> ¶ Ko te tangata tika, e haere ana i runga
i tona tapatahi, ka manaakitia ana tamariki i muri i a ia.

<span id="an_20:8">20:8</span> ¶ Ko te kingi e noho ana i runga i te
torona whakawa, titaritaria ana e ona kanohi nga he katoa.

<span id="an_20:9">20:9</span> ¶ Ko wai e mea, Kua ma i ahau toku
ngakau, kua tahia atu oku hara?

<span id="an_20:10">20:10</span> ¶ Ko nga pauna huhua, ko nga mehua
huhua, he rite tahi taua rua, he mea whakarihariha anake ki a Ihowa.

<span id="an_20:11">20:11</span> ¶ He tamariki nei ano ka mohiotia ki
ana hanga, he ma ranei, he tika ranei tana mahi.

<span id="an_20:12">20:12</span> ¶ Ko te taringa rongo, ko te kanohi
titiro, na Ihowa raua ngatahi i hanga.

<span id="an_20:13">20:13</span> ¶ Kaua e matenuitia te moe, kei
rawakoretia koe; titiro ou kanohi, a ka makona koe i te taro.

<span id="an_20:14">20:14</span> ¶ Ehara ehara, e ai ta te kaihoko: tona
haerenga atu ia, kei te whakamanamana.

<span id="an_20:15">20:15</span> ¶ He koura tena me te tini o te rupi;
engari he taonga utu nui nga ngutu o te matauranga.

<span id="an_20:16">20:16</span> ¶ Tangohia te kakahu o te kaiwhakakapi
mo te tangata ke; puritia hoki te tangata i taunahatia hei whakakapi mo
nga tangata ke.

<span id="an_20:17">20:17</span> ¶ He reka ki te tangata te taro o te
teka; muri iho ka ki tona mangai i te kirikiri.

<span id="an_20:18">20:18</span> ¶ Ma te runanga ka u ai nga whakaaro;
kia pai hoki te ngarahu ina anga ki te whawhai.

<span id="an_20:19">20:19</span> ¶ Ko te tangata e kopikopiko ana ki te
kawekawe korero, ka whakina e ia nga korero ngaro: na reira kaua e
raweke atu ki te tangata ngutu hamama.

<span id="an_20:20">20:20</span> ¶ Ko te tangata e kanga ana i tona
papa, i tona whaea, ka tineia tona rama i roto i te pouri kerekere.

<span id="an_20:21">20:21</span> ¶ I te timatanga e hohoro mai pea te
taonga; e kore ia tona mutunga e whakapaingia.

<span id="an_20:22">20:22</span> ¶ Kaua e mea, Ka utua e ahau te kino:
taria ta Ihowa, a kei a ia he oranga mou.

<span id="an_20:23">20:23</span> ¶ He mea whakarihariha ki a Ihowa nga
taimaha rere ke; a e kore hoki te pauna tinihanga e pai.

<span id="an_20:24">20:24</span> ¶ Na Ihowa nga haereerenga o te
tangata: na ma te aha te tangata ka matau ai ki tona ara?

<span id="an_20:25">20:25</span> ¶ Hei rore ki te tangata te oho noa ake
ki te mea, He tapu! a, i muri i nga ki taurangi, kia uiui.

<span id="an_20:26">20:26</span> ¶ Ka titaritaria e te kingi whakaaro
nui te hunga kino, a ka hurihia hoki e ia te wira patu witi ki runga ki
a ratou.

<span id="an_20:27">20:27</span> ¶ He rama na Ihowa te manawa o te
tangata, e rapu ana i nga mea katoa i roto rawa i te kopu.

<span id="an_20:28">20:28</span> ¶ Hei kaitiaki mo te kingi te atawhai
me te pono; e tautokona ake ana hoki tona torona e te atawhai.

<span id="an_20:29">20:29</span> ¶ Ko te kororia o nga taitama ko to
ratou kaha: a, ko te ataahua o nga kaumatua ko te upoko hina.

<span id="an_20:30">20:30</span> ¶ E tahia atu ana te kino e nga
karawarawa o te patunga; a e tae rawa ana nga whiu ki nga wahi o roto
rawa o te kopu.

<span id="an_21:1">21:1</span> ¶ Kei roto te ngakau o te kingi i te
ringa o Ihowa ano he awa rerenga wai; e whakaangahia ana e ia ki nga
wahi katoa e pai ai ia.

<span id="an_21:2">21:2</span> ¶ Ko nga ara katoa o te tangata, tika kau
ki ona kanohi ake: ko Ihowa ia hei pauna i nga ngakau.

<span id="an_21:3">21:3</span> ¶ Ko te mahi i te tika, i te whakawa, ki
ta Ihowa, pai atu i te patunga tapu.

<span id="an_21:4">21:4</span> ¶ He kanohi whakakake, he ngakau
whakapehapeha, a ko te rama hoki o te hunga kino, he hara kau.

<span id="an_21:5">21:5</span> ¶ Ko nga whakaaro o te tangata uaua e ahu
anake ana ki te hua o te taonga: ko te hunga takare katoa ia e whawhai
kau ana ki te muhore.

<span id="an_21:6">21:6</span> ¶ E rite ana ta te arero teka ami i te
taonga ki te mamaoa e aia noatia ana; ko te hunga e rapu ana i era e
rapu ana i te mate.

<span id="an_21:7">21:7</span> ¶ Ma te pahua a te hunga kino e tahi atu
ratou; mo ratou kahore e pai ki te whakawa.

<span id="an_21:8">21:8</span> ¶ He ara tino kopikopiko to te tangata e
waha ana i te hara: tena ko te tangata ma, he tika tana mahi.

<span id="an_21:9">21:9</span> ¶ He pai ke te noho i te kokonga o te
tuanui, i te noho tahi me te wahine ngangare i roto i te whare
mahorahora.

<span id="an_21:10">21:10</span> ¶ Ko ta te wairua o te tangata kino he
hiahia ki te kino; e kore ona kanohi e manako ki tona hoa.

<span id="an_21:11">21:11</span> ¶ Ki te whiua te tangata whakahi, ka
whai whakaaro te kuware: a, ki te whakaakona te tangata whakaaro nui, ka
whiwhi ia ki te matauranga.

<span id="an_21:12">21:12</span> ¶ Ka ata whakaaroa e te tangata tika te
whare o te tangata kino; te peheatanga e whakataka ai te hunga kino ki
te mate mo ratou.

<span id="an_21:13">21:13</span> ¶ Ko te tangata e puru ana i ona
taringa ki te karanga a te rawakore, tera hoki ia e karanga, heoi e kore
e whakarangona.

<span id="an_21:14">21:14</span> ¶ Ma te mea homai puku ka marie ai te
riri, ma te moni whakapati hoki i roto i te uma ka marie ai te aritarita
kaha.

<span id="an_21:15">21:15</span> ¶ He mahi koa na te tangata tika te
whakawa; mo nga kaimahi ia i te kino, ko te whakangaromanga.

<span id="an_21:16">21:16</span> ¶ Ko te tangata e kotiti ke ana i te
huarahi o te mahara, ka noho ia i te whakaminenga o nga tupapaku.

<span id="an_21:17">21:17</span> ¶ Ko te tangata matenui ki nga
ahuareka, ka rawakore: a, ko te tangata e matenui ana ki te waina, ki te
hinu, e kore e whai taonga.

<span id="an_21:18">21:18</span> ¶ Hei utu te tangata kino mo te tangata
tika; a ka haere mai te tangata kopeka hei whakakapi mo te tangata tu
tika.

<span id="an_21:19">21:19</span> ¶ He pai ke te noho i te koraha, i te
noho tahi me te wahine tohetohe, wahine pukukino.

<span id="an_21:20">21:20</span> ¶ Kei te nohoanga o te tangata whakaaro
nui te taonga momohanga me te hinu; heoi maumauria ake e te wairangi.

<span id="an_21:21">21:21</span> ¶ Ko te tangata e whai ana i te tika, i
te atawhai, ka whiwhi ki te ora, ki te tika, ki te honore.

<span id="an_21:22">21:22</span> ¶ Ka pikitia e te tangata whakaaro nui
te pa o nga marohirohi, ka taka hoki i a ia te kaha i whakawhirinaki ai
ratou.

<span id="an_21:23">21:23</span> ¶ Ko te tangata e tiaki ana i tona
mangai, i tona arero, e tiaki ana i tona wairua kei raru.

<span id="an_21:24">21:24</span> ¶ Ko te tangata whakakake,
whakapehapeha, ko te tangata whakahi tona ingoa, e mahi ana ia i runga i
te whakahirahira o tona whakamanamana.

<span id="an_21:25">21:25</span> ¶ Ka mate te tangata mangere i tona
hiahia ano; e kore hoki ona ringa e pai ki te mahi.

<span id="an_21:26">21:26</span> Tera te hanga he kaiapo tonu a pau noa
te ra: ko ta te tangata tika ia he homai, kahore hoki ana kaiponu.

<span id="an_21:27">21:27</span> ¶ He mea whakarihariha te whakahere a
te tangata kino; tera noa ake ina he te whakaaro i kawea mai ai e ia.

<span id="an_21:28">21:28</span> ¶ Ka mate te kaiwhakaatu teka; na, ko
te tangata whakarongo, ka korero, kahore he kaiwhakahe.

<span id="an_21:29">21:29</span> ¶ Ka whakamaro te tangata kino i tona
mata: tena ko te tangata tika, ka whakapai i ona ara.

<span id="an_21:30">21:30</span> ¶ I to Ihowa aroaro kahore he whakaaro
nui, kahore he matauranga, kahore he kupu mohio, e tu.

<span id="an_21:31">21:31</span> Kua rite noa ake he hoiho mo te ra o te
whawhai; kei a Ihowa ia te whakaoranga.

<span id="an_22:1">22:1</span> ¶ Engari te ingoa pai e whiriwhiria
rawatia i nga taonga nui, me te manakohanga aroha i te hiriwa, i te
koura.

<span id="an_22:2">22:2</span> ¶ Ka tutataki te tangata taonga raua ko
te rawakore; ko Ihowa te kaihanga o ratou katoa.

<span id="an_22:3">22:3</span> ¶ Ko te tangata tupato, ka kitea atu e ia
te he, ka huna i a ia; ko nga kuware, haere tonu atu, mamae tonu atu.

<span id="an_22:4">22:4</span> ¶ Ko te hua o te mahaki, a ko te wehi ki
a Ihowa, he taonga, he honore, he ora.

<span id="an_22:5">22:5</span> ¶ He tataramoa, he mahanga kei te ara o
te whanoke; ko te tangata ia e tiaki ana i tona wairua, ka matara atu i
ena.

<span id="an_22:6">22:6</span> ¶ Whakatupuria ake te tamaiti i te ara e
haere ai ia, a, ka kaumatua, e kore e mahue i a ia.

<span id="an_22:7">22:7</span> ¶ E whakatakoto tikanga ana te tangata
taonga mo nga rawakore; a, ko te tangata i te nama, hei pononga ia ma te
tangata nana i whakatarewa mai.

<span id="an_22:8">22:8</span> ¶ Ko te kairui o te kino, ka kokoti i te
he: a ka kahore noa iho te patu o tona riri.

<span id="an_22:9">22:9</span> ¶ Ko te kanohi ohaoha, ka manaakitia
tera; e hoatu ana hoki e ia tetahi wahi o tana taro ma te rawakore.

<span id="an_22:10">22:10</span> ¶ Peia atu te tangata whakahi, a ka
riro te ngangare; ka mutu ano hoki te totohe me te whakahawea.

<span id="an_22:11">22:11</span> ¶ Ko te tangata e matenui ana ki te
ngakau ma, ko te kingi he hoa mona, mo te ahuareka o ona ngutu.

<span id="an_22:12">22:12</span> ¶ Ma nga kanohi o Ihowa e tiaki te
tangata whai matauranga, e whakataka ana hoki e ia nga kupu a te tangata
kopeka.

<span id="an_22:13">22:13</span> ¶ E mea ana te mangere, He raiona kei
waho: ka whakamatea ahau ki nga huarahi.

<span id="an_22:14">22:14</span> ¶ He poka hohonu te mangai o nga wahine
ke: ka taka ki roto ta Ihowa tangata e whakarihariha ai.

<span id="an_22:15">22:15</span> ¶ Paihere rawa te wairangi ki roto ki
te ngakau o te tamaiti; otiia ma te rakau o te whiu e pei kia matara atu
i a ia.

<span id="an_22:16">22:16</span> ¶ Ko te tangata e tukino ana i te
rawakore kia maha atu ai he taonga mana, me te tangata hoki e hoatu mea
ana ki te tangata taonga, ka tutuki raua ki te muhore kau.

<span id="an_22:17">22:17</span> ¶ Anga mai tou taringa, whakarongo mai
hoki ki nga kupu a te hunga whakaaro nui, kia tahuri mai hoki tou ngakau
ki toku matauranga.

<span id="an_22:18">22:18</span> He mea ahareka hoki, mehemea ka puritia
e koe i roto i tou kopu, ki te u ngatahi raua ki runga ki ou ngutu;

<span id="an_22:19">22:19</span> Kia okioki ai koe ki a Ihowa, koia i
whakakitea ai e ahau aua mea ki a koe i tenei ra, ki a koe na ano.

<span id="an_22:20">22:20</span> He teka ianei hira rawa nga mea kua
tuhituhia atu nei e ahau ki a koe, he kupu ako, he kupu mohio;

<span id="an_22:21">22:21</span> Kia mohio ai koe ki te tuturutanga o
nga kupu o te pono, kia whakahokia ai e koe he kupu pono ki te hunga e
ngare ana i a koe?

<span id="an_22:22">22:22</span> ¶ Kaua e pahuatia te rawakore, no te
mea he rawakore ia, kaua hoki e whakatupuria kinotia te tangata iti i te
kuwaha:

<span id="an_22:23">22:23</span> No te mea ka tohea e Ihowa ta ratou
tohe, ka pahuatia ano hoki e ia te wairua o te hunga e pahua ana i a
ratou.

<span id="an_22:24">22:24</span> ¶ Kaua e whakahoa ki te tangata
pukuriri; kei haere tahi hoki koe i te tangata aritarita;

<span id="an_22:25">22:25</span> Kei akona e koe ona ara, a ka riro i a
koe he mahanga mo tou wairua.

<span id="an_22:26">22:26</span> ¶ Kei uru koe ki roto ki te hunga
papaki ringa, ki nga kaiwhakakapi turanga ranei mo te moni tarewa:

<span id="an_22:27">22:27</span> Ki te kahore au mea hei utu, hei aha i
tangohia ai e ia tou moenga i raro i a koe?

<span id="an_22:28">22:28</span> ¶ Kaua e whakanekehia atu te rohe
tawhito i whakatakotoria e ou matua.

<span id="an_22:29">22:29</span> ¶ Kei te kite ranei koe i tetahi
tangata e uaua ana ki tana mahi? ka tu ia ki te aroaro o nga kingi; e
kore ia e tu ki te aroaro o nga ware.

<span id="an_23:1">23:1</span> ¶ Ki te noho tahi korua ko te rangatira
ki te kai, ata whakaaroa marietia tera i tou aroaro:

<span id="an_23:2">23:2</span> Whakapakia he maripi ki tou korokoro, ki
te mea he tangata kakai koe.

<span id="an_23:3">23:3</span> Kaua e hiahia ki ana mea reka: he kai
tinihanga hoki era.

<span id="an_23:4">23:4</span> ¶ Kaua e taruke ki te mea taonga: kati
tau mea ki tou matauranga.

<span id="an_23:5">23:5</span> E anga mai ranei ou kanohi ki taua mea
korekore nei? He pono hoki ka whai parirau te taonga, koia ano kei te
ekara, rere ana whaka te rangi.

<span id="an_23:6">23:6</span> ¶ Kaua e kainga te kai a te tangata
kanohi kino, kei minamina hoki koe ki ana mea reka.

<span id="an_23:7">23:7</span> Ko tana hoki e mea ai i roto i a ia, pera
tonu ia: E kai, e inu; koia tana kupu ki a koe; kahore ia ona ngakau ki
a koe.

<span id="an_23:8">23:8</span> Ko te kongakonga i kainga e koe, ka
ruakina e koe, ka maumauria ano hoki au kupu reka.

<span id="an_23:9">23:9</span> ¶ Kaua e korero ki nga taringa o te
kuware; ka whakahawea hoki ia ki te whakaaro nui o au kupu.

<span id="an_23:10">23:10</span> ¶ Kei whakanekehia e koe te rohe
tawhito; kei haere koe ki nga mara a te pani:

<span id="an_23:11">23:11</span> No te mea he kaha to ratou kaiwhakaora;
ka tohea e ia ta ratou tohe ki a koe.

<span id="an_23:12">23:12</span> ¶ Anga atu tou ngakau ki te ako, me ou
taringa ki nga kupu o te matauranga.

<span id="an_23:13">23:13</span> Kaua e tohungia te whiu ki te tamaiti:
ki te patua hoki ia e koe ki te rakau, e kore ia e mate.

<span id="an_23:14">23:14</span> Tatatia ia e koe ki te rakau, a ka
whakaorangia e koe tona wairua i te reinga.

<span id="an_23:15">23:15</span> E taku tama, ki te whakaaro nui tou
ngakau, ka koa hoki toku ngakau, ae ra, toku nei ano:

<span id="an_23:16">23:16</span> Ae ra, ka hari oku whatumanawa, ina
korero ou ngutu i nga mea tika.

<span id="an_23:17">23:17</span> ¶ Kei hae tou ngakau ki te hunga hara;
engari kia wehi koe ki a Ihowa, a pau noa te ra.

<span id="an_23:18">23:18</span> He pono hoki tera ano he whakautu; e
kore ano hoki tau i tumanako ai e hatepea atu.

<span id="an_23:19">23:19</span> ¶ Whakarongo ra, e taku tama, kia whai
whakaaro hoki koe, a whakatikaia tou ngakau i te ara.

<span id="an_23:20">23:20</span> Kei uru ki te hunga kakai waina; ki te
hunga pukukai kikokiko:

<span id="an_23:21">23:21</span> No te mea ka tutuki tahi te tangata inu
raua ko te tangata kakai ki te rawakore; he tawhetawhe hoki te kakahu a
te momoe mo te tangata.

<span id="an_23:22">23:22</span> Whakarongo ki tou papa nana koe; kaua
hoki e whakahawea ki tou whaea ina ruruhi ia.

<span id="an_23:23">23:23</span> Hokona te pono, kaua hoki e
whakawhitiwhitia; ae ra, te whakaaro nui, te ako hoki, me te matauranga.

<span id="an_23:24">23:24</span> Nui atu hoki te koa o te papa o te
tangata tika; a, ko te tangata e whanau he tama whakaaro nui mana, ka
hari ia ki a ia.

<span id="an_23:25">23:25</span> Kia hari tou papa raua ko tou whaea,
ina, kia koa te wahine i whanau ai koe.

<span id="an_23:26">23:26</span> E taku tama, homai tou ngakau ki ahau,
kia manako ano hoki ou kanohi ki aku ara.

<span id="an_23:27">23:27</span> No te mea he rua hohonu te wahine
kairau; he poka kuiti te wahine ke.

<span id="an_23:28">23:28</span> Ae ra, ka whanga ia ano he kaipahua, a
ka whakatokomahatia e ia nga tangata poka ke.

<span id="an_23:29">23:29</span> ¶ Ko wai e aue? Ko wai e tangi? Ko wai
e totohe? Ko wai e ngangautia? Ko wai e maru, he mea takekore? Ko wai e
whero tonu ona kanohi?

<span id="an_23:30">23:30</span> Ko te hunga e noho roa ana ki te waina;
ko te hunga e haere ana ki te rapu i te waina whakaranu.

<span id="an_23:31">23:31</span> Kaua e titiro ki te waina i te mea e
whero ana, ina puta tona kara i roto i te kapu, ina mania tona heke.

<span id="an_23:32">23:32</span> Tona tukunga iho ano he nakahi e ngau
ana, koia ano kei te wero a te neke.

<span id="an_23:33">23:33</span> E kite hoki ou kanohi i nga mea rereke,
a ka puta he kupu rereke i tou ngakau.

<span id="an_23:34">23:34</span> Ae ra, ka rite koe ki te tangata e
takoto ana i waenga moana, ki te tangata ranei e takoto ana i te tihi o
te rewa.

<span id="an_23:35">23:35</span> A ka mea koe, Patua ana ahau e ratou, a
kihai ahau i mamae; tatatia ana ahau e ratou, a kihai ahau i mohio: a
hea ahau ara ake ai? Ka rapua ano e ahau.

<span id="an_24:1">24:1</span> ¶ Kei hae koe ki te hunga kino, kaua hoki
e hiahia hei hoa mo ratou.

<span id="an_24:2">24:2</span> Ko ta to ratou ngakau hoki e whakaaro ai,
he tukino, ko ta o ratou ngutu e korero ai, he whanoke.

<span id="an_24:3">24:3</span> ¶ Ma te whakaaro nui ka hanga ai te
whare, a ma te matauranga ka u ai:

<span id="an_24:4">24:4</span> Ma te mohio hoki ka ki ai nga ruma i nga
taonga utu nui katoa, i nga mea ahuareka.

<span id="an_24:5">24:5</span> He kaha te tangata whakaaro nui; ae, e
whakanuia ana e te tangata mohio te kaha.

<span id="an_24:6">24:6</span> Na kia pai te ngarahu ina anga koe ki te
whawhai: kei te tokomaha hoki o nga kaiwhakatakoto whakaaro te ora.

<span id="an_24:7">24:7</span> ¶ He tiketike rawa te whakaaro nui mo te
wairangi: e kore e kuihi tona mangai i te kuwaha.

<span id="an_24:8">24:8</span> Ko te tangata e whakaaro ana ki te kino,
ka kiia he whanoke.

<span id="an_24:9">24:9</span> He hara te whakaaro wairangi: he mea
whakarihariha ano ki te tangata te tangata whakahi.

<span id="an_24:10">24:10</span> ¶ Ki te ngoikore koe i te ra o te he,
he iti tou kaha.

<span id="an_24:11">24:11</span> ¶ Whakaorangia te hunga e kawea atu ana
ki te mate, a puritia mai hoki e koe te hunga e meatia ana kia
whakamatea.

<span id="an_24:12">24:12</span> Ki te mea koe, Nana, kihai tenei i
mohiotia e matou: kahore ianei te kaipauna ngakau i te whakaaro ki tera?
a, ko te kaitiaki o tou wairua, kahore ranei ia e mohio? e kore ranei e
homai e ia ki te tangata kia rite ki tana mahi?

<span id="an_24:13">24:13</span> ¶ Kainga, e taku tama, te honi, he pai
hoki; me te honikoma, he mea reka hoki ki tou mangai:

<span id="an_24:14">24:14</span> Ka mohio ai koe ki te whakaaro nui, he
mea ki tou wairua: ki te kitea e koe, he tukunga iho ano tona, e kore
hoki tau i tumanako ai e hatepea.

<span id="an_24:15">24:15</span> ¶ Kaua, e te tangata kino, e whanga ki
te nohoanga o te tangata tika; kei tukino koe ki tona takotoranga.

<span id="an_24:16">24:16</span> E hinga ana hoki te tangata tika, e
whitu hinganga, ka ara ake ano: ka whakataka ia te hunga kino e te he.

<span id="an_24:17">24:17</span> ¶ Kaua e harakoa ki te hinga tou
hoariri, kaua hoki tou ngakau e hari ina taka ia:

<span id="an_24:18">24:18</span> Kei kite a Ihowa, a ka he ki tana
titiro, a ka tahuri atu tona riri i a ia.

<span id="an_24:19">24:19</span> ¶ Kei mamae koe, he mea mo nga kaimahi
i te kino, kei hae hoki ki te hunga kino.

<span id="an_24:20">24:20</span> Kahore hoki he mutunga pai ki te
tangata kino; ka keto hoki te rama a te hunga kino.

<span id="an_24:21">24:21</span> ¶ E taku tama, e wehi ki a Ihowa, ki te
kingi hoki: a, kaua e whakauru noa atu ki te hunga e mea ana ki te
whakaputa ke.

<span id="an_24:22">24:22</span> No te mea ka puta tata te aitua mo
ratou: a ko wai ka mohio ki te whakangaromanga o raua tokorua?

<span id="an_24:23">24:23</span> ¶ He whakatauki ano hoki enei na te
hunga whakaaro nui. Ehara i te mea pai kia whakaaro ki te kanohi tangata
ina whakawa.

<span id="an_24:24">24:24</span> Ko te tangata e mea ana ki te tangata
kino, He tika koe; ka kanga nga iwi ki a ia, ka whakarihariha nga tauiwi
ki a ia.

<span id="an_24:25">24:25</span> Otiia ka koa nga ngakau o te hunga e
riria ai tona he, ka tau iho ano hoki te manaaki pai ki runga ki a
ratou.

<span id="an_24:26">24:26</span> Ka kihia e ia nga ngutu e whakahoki ana
i nga kupu tika.

<span id="an_24:27">24:27</span> ¶ Meinga kia takoto pai tau mahi i
waho, kia rite hoki hei meatanga mau i te mara; muri iho ka hanga i tou
whare.

<span id="an_24:28">24:28</span> ¶ Kaua koe e tu hei kaiwhakaatu he mo
tou hoa, i te mea kahore he take; a kaua e tinihanga ki ou ngutu.

<span id="an_24:29">24:29</span> Kaua e ki, Ka meatia ano e ahau ki a ia
tana i mea ai ki ahau; ka rite ki ta te tangata mahi taku e whakahoki ai
ki a ia.

<span id="an_24:30">24:30</span> ¶ I haere ahau i te taha o te mara a te
mangere, i te taha hoki o te mara waina a te tangata kahore ona mahara;

<span id="an_24:31">24:31</span> Na, kua tupuria katoatia e te
tataramoa, kapi tonu te mata o te mara i te ongaonga, a ko to reira
taiepa kohatu kua oti te wahi.

<span id="an_24:32">24:32</span> Katahi ahau ka titiro, ka ata
whakaaroaro: ka kite ahau, a ka hopu mai hei ako moku.

<span id="an_24:33">24:33</span> Kia iti ake nei te wahi e parangia ai,
kia iti ake nei te moe, kia iti ake te kotuituitanga o nga ringa ka moe
ai:

<span id="an_24:34">24:34</span> Ka pera te haerenga mai o tou muhore
ano he kaipahua; o tou rawakore hoki ano he tangata mau patu.

<span id="an_25:1">25:1</span> ¶ He whakatauki ano enei na Horomona, he
mea tuhi e nga tangata a Hetekia kingi o Hura.

<span id="an_25:2">25:2</span> ¶ Ko to te Atua whakakororia, he hunga
mea; ko to nga kingi whakakororia he rapu mea.

<span id="an_25:3">25:3</span> Ko te rangi mo te tiketike, ko te whenua
mo te hohonu, a ko te ngakau o nga kingi, te taea te rapu.

<span id="an_25:4">25:4</span> ¶ Tahia atu te para i te hiriwa, a ka
puta mai he oko ma te kaitahi para:

<span id="an_25:5">25:5</span> Tangohia atu te tangata kino i te aroaro
o te kingi, a ka u tona torona i runga i te tika.

<span id="an_25:6">25:6</span> ¶ Kei whakaputa i a koe ki mua i te
aroaro o te kingi, kei tu hoki ki te wahi o nga metararahi.

<span id="an_25:7">25:7</span> He pai he hoki kia kiia mai ki a koe,
Haere mai ki runga nei; i te mea kia whakahokia iho koe ki raro i te
aroaro o te rangatira i kitea nei e ou kanohi.

<span id="an_25:8">25:8</span> ¶ Kei hohoro te haere ki te ngangare, kei
kore e kitea e koe tau e mea ai i tona mutunga iho, ina meinga koe e tou
hoa kia whakama.

<span id="an_25:9">25:9</span> Tohea tau tohe ki tou hoa tonu, a kaua e
whakina te mea hunga a tetahi:

<span id="an_25:10">25:10</span> Kei kohukohutia koe e te tangata i
rongo, a kore ake tou ingoa kino e tahuri atu.

<span id="an_25:11">25:11</span> ¶ He kupu i tika te korero, ko tona
rite kei nga a poro koura i roto i nga kete hiriwa.

<span id="an_25:12">25:12</span> He pera i te whakakai koura, i te
whakapaipai koura parakore koia ano te ako a te whakaaro nui ki te
taringa rongo.

<span id="an_25:13">25:13</span> ¶ Rite tonu ki te matao o te hukarere i
te kotinga witi te karere pono ki ona kaingare; ka ora hoki i a ia te
ngakau o ona ariki.

<span id="an_25:14">25:14</span> ¶ He pera i nga kapua me te hau uakore,
koia ano te rite o te tangata e whakamanamana ana ki ana hakari
horihori.

<span id="an_25:15">25:15</span> ¶ Ma te roa e whakamanawanui ana ka
whakaae mai ai te kingi, a ma te arero ngawarika mangungu ai te wheua.

<span id="an_25:16">25:16</span> ¶ Kua kitea e koe he honi? Kainga ko te
wahi e makona ai koe; kei ki rawa koe i taua mea, ka ruakina e koe.

<span id="an_25:17">25:17</span> ¶ Kia takitahi tou waewae ki te whare o
tou hoa; kei hoha ia ki a koe, a ka kino ki a koe.

<span id="an_25:18">25:18</span> ¶ Ko te tangata e whakaatu teka ana mo
tona hoa, he patu ia, he hoari, a he pere koi.

<span id="an_25:19">25:19</span> ¶ Ko te whakawhirinaki ki te tangata
tinihanga i te wa o te raru, e rite ana ki te niho whati, ki te waewae
kua takoki.

<span id="an_25:20">25:20</span> ¶ Ko te tangata e waiata ana ki te
ngakau pouri, e rite ana ki te tangata e whakarere ana i te kakahu i te
rangi maeke, ki te winika hoki i runga i te houra.

<span id="an_25:21">25:21</span> ¶ Ki te matekai tou hoariri whangaia ki
te taro; ki te matewai whakainumia ki te wai;

<span id="an_25:22">25:22</span> Ka purangatia hoki e koe he waro kapura
ki tona mahunga, a ka utua tau e Ihowa.

<span id="an_25:23">25:23</span> ¶ E mauria ana mai e te hauraro he ua:
e peratia ana hoki e te arero ngautuara, he kanohi pukuriri.

<span id="an_25:24">25:24</span> ¶ He pai ke te noho i te kokonga o te
tuanui, i te noho tahi me te wahine ngangare i roto i te whare
mahorahora.

<span id="an_25:25">25:25</span> ¶ He rongo pai no te whenua tawhiti,
tona rite kei nga wai matao ki te wairua matewai.

<span id="an_25:26">25:26</span> ¶ Me te manawa whenua i takatakahia, me
te puna i whakaparuparutia, koia ano te tangata tika e hinga ana i te
aroaro o te tangata kino.

<span id="an_25:27">25:27</span> ¶ Ehara i te mea pai te kai nui i te
honi; waihoki ko a te tangata rapu i to ratou ake kororia ehara i te
kororia.

<span id="an_25:28">25:28</span> ¶ Ko te tangata e kore nei e pehi i
tona wairua, e rite ana ki te pa kua pakaru, kahore ona taiepa.

<span id="an_26:1">26:1</span> ¶ He pera i te hukarere i te raumati, i
te ua hoki i te kotinga witi, te kore e tau o te honore mo te wairangi.

<span id="an_26:2">26:2</span> ¶ He pera i te manu e rererere noa ana, i
te waroa i ona rerenga te kanga pokanoa; e kore e whakatau.

<span id="an_26:3">26:3</span> ¶ He whiu mo te hoiho, he paraire mo te
kaihe, a he rakau mo te tuara o nga wairangi.

<span id="an_26:4">26:4</span> ¶ Kei rite ki tona whakaarokore tau
whakautu ki te wairangi, kei rite hoki a koe na ki a ia.

<span id="an_26:5">26:5</span> Kia rite ki tona whakaarokore tau
whakautu ki te wairangi, kei mea ia he whakaaro nui ia.

<span id="an_26:6">26:6</span> ¶ Ko te tangata e tuku korero ana ma te
ringa o te wairangi, e tapahi ana i ona waewae ano, e inumia ana hoki te
he.

<span id="an_26:7">26:7</span> E tautau noa ana nga waewae o te kopa: he
pera hoki te whakatauki i te mangai o te wairangi.

<span id="an_26:8">26:8</span> Ko te takai mea whakapaipai i roto i te
puranga kohatu, ko tona rite kei te tangata e whakakororia ano i te
wairangi.

<span id="an_26:9">26:9</span> E rite ana ki te tataramoa e wero nei i
te ringa o te haurangi, koia ano te whakatauki i te mangai o nga
wairangi.

<span id="an_26:10">26:10</span> ¶ Ka rite ki te kaikopere i tu ai te
katoa, te tangata e utu ana i te wairangi me te tangata hoki e utu ana i
nga tira haere.

<span id="an_26:11">26:11</span> ¶ Ka rite ki te kuri e hoki nei ki tona
ruaki, te wairangi e tuarua ana i tona poauau.

<span id="an_26:12">26:12</span> ¶ Ka kite koe i te tangata e mea ana ki
a ia he whakaaro nui? Ki ta te whakaaro tera e rahi ake ta te wairangi i
tana.

<span id="an_26:13">26:13</span> ¶ E ki ana te mangere, He raiona kei te
ara; he raiona kei nga waharoa.

<span id="an_26:14">26:14</span> ¶ He pera i te tatau e tahurihuri ra i
runga i ona inihi, koia ano te mangere i runga i tona moenga.

<span id="an_26:15">26:15</span> ¶ E kuhua ana e te mangere tona ringa
ki te rihi; he mahi ngenge rawa ki a ia te whakahoki mai ki tona mangai.

<span id="an_26:16">26:16</span> ¶ He nui ke ake te whakaaro nui o te
mangere, ki tana nei whakaaro, i to nga tangata tokowhitu e whakaatu ana
i te tikanga.

<span id="an_26:17">26:17</span> ¶ Ko te tangata e haere atu ana, e
pokanoa ana ki te whawhai ehara nei i a ia, ko tona rite kei te tangata
e hopu ana i te kuri ki ona taringa.

<span id="an_26:18">26:18</span> ¶ Rite tonu ki te haurangi e makamaka
ana i nga mea mura, i nga pere, i te mate,

<span id="an_26:19">26:19</span> Te tangata e tinihanga ana ki tona hoa,
e mea ana, He teka ianei he takaro taku?

<span id="an_26:20">26:20</span> ¶ Ki te kahore he wahie, ka mate te
ahi: ki te kore hoki he tangata kawekawe korero, ka mutu te ngangare.

<span id="an_26:21">26:21</span> He waro ki nga ngarahu wera, he wahie
ki te ahi; he pera te tangata totohe ki te tahu i te ngangare.

<span id="an_26:22">26:22</span> He rite nga kupu a te kaikawekawe
korero ki te maramara reka, tae tonu iho ki nga wahi o roto rawa o te
kopu.

<span id="an_26:23">26:23</span> ¶ He ngutu puka me te ngakau kino, ko
te rite kei te oko oneone i whakakikoruatia ki te para hiriwa.

<span id="an_26:24">26:24</span> ¶ Ko te tangata mauahara e whakaware
ana ki ona ngutu, otiia e rongoatia ana e ia te tinihanga ki roto ki a
ia:

<span id="an_26:25">26:25</span> Ki te pai tona reo, kaua e whakapono ki
a ia; e whitu hoki nga mea whakarihariha kei roto i tona ngakau.

<span id="an_26:26">26:26</span> Ahakoa hipoki tona mauahara i a ia ki
te tinihanga, ka whakakitea nuitia tona kino ki te aroaro o te
whakaminenga.

<span id="an_26:27">26:27</span> ¶ Ko te tangata e keri ana i te rua, ka
taka ano ki roto: a ko te tangata e huri ana i te kohatu, ka hoki mai
ano ki runga ki a ia.

<span id="an_26:28">26:28</span> ¶ E kino ana te arero teka ki ana i
kuru ai; a, ko ta te mangai whakapati, he mahi kia ngaro.

<span id="an_27:1">27:1</span> ¶ Kei whakamanamana koe ki te ra apopo;
kahore hoki koe e mohio ko te aha e puta mai i roto i te ra.

<span id="an_27:2">27:2</span> ¶ Ma tetahi atu tangata te whakamoemiti
mou, kaua ma tou mangai ake; ma te tangata ke, kaua ma ou ngutu ake.

<span id="an_27:3">27:3</span> ¶ He taimaha te kohatu, he taimaha ano te
kirikiri; he taimaha atu ia i a raua tahi te pukuriri o te wairangi.

<span id="an_27:4">27:4</span> He mea nanakia te riri, he rutaki te
aritarita; ko wai ia e tu i mua i te hae?

<span id="an_27:5">27:5</span> ¶ He pai ke te riri matanui i te aroha
huna.

<span id="an_27:6">27:6</span> Ko nga patu a te hoa aroha he mea na te
pono: ko nga kihi ia a te hoariri auau rawa.

<span id="an_27:7">27:7</span> ¶ E ngaruru ana te wairua makona ki te
honikoma: engari ki te wairua hiakai, reka kau nga mea kawa katoa.

<span id="an_27:8">27:8</span> ¶ Rite tonu ki te manu e atiutiu noa atu
ana i tona kohanga te tangata e atiutiu noa atu ana i tona wahi.

<span id="an_27:9">27:9</span> ¶ He whakahari ngakau te hinu me te
whakakakara; he pera ano nga ahuareka o to te tangata hoa aroha i ahu
mai i nga tikanga mateoha i whakatakotoria e tona ngakau.

<span id="an_27:10">27:10</span> Ko tou hoa aroha ake, a ko te hoa hoki
o tou papa, kaua e whakarerea; kaua hoki e haere ki te whare o tou
tuakana i te ra e mate ai koe: he pai ke hoki te hoa e tata ana i te
tuakana i tawhiti.

<span id="an_27:11">27:11</span> ¶ E taku tama, kia whakaaro nui, kia
koa ai toku ngakau, kia whakahoki kupu ai hoki ahau ki te hunga e tawai
ana ki ahau.

<span id="an_27:12">27:12</span> ¶ E kite atu ana te tangata tupato i te
he, a ka huna i a ia: tena ko te kuware, haere tonu atu, mamae tonu atu.

<span id="an_27:13">27:13</span> ¶ Tangohia te kakahu o te kaiwhakakapi
mo te tangata ke; tona taunaha ano hoki mo ta te wahine ke.

<span id="an_27:14">27:14</span> ¶ Ko te tangata e maranga ana i te
atatu, he nui hoki tona reo ki te manaaki i tona hoa ka kiia tana he
kanga.

<span id="an_27:15">27:15</span> ¶ He maturuturu e puputu tonu ana i te
ra nui te ua, he wahine ngangare, rite tonu raua:

<span id="an_27:16">27:16</span> Ko te tangata e mea ana ki te pehi i a
ia, e mea ana ki te pehi i te hau, a ka tutaki tona ringa matau ki te
hinu.

<span id="an_27:17">27:17</span> ¶ Ko te rino hei whakakoi mo te rino;
waihoki ko te tangata ano hei whakakoi i te mata o tona hoa.

<span id="an_27:18">27:18</span> ¶ Ko te kaitiaki o te piki, ka kai i
ona hua: ka whakahonoretia te tangata e whakaaro ana ki tona rangatira.

<span id="an_27:19">27:19</span> ¶ He pera i te wai, tiro atu, tiro mai
he kanohi, ka pena ano to te tangata ngakau ki te tangata.

<span id="an_27:20">27:20</span> ¶ Ko te reinga, ko te whakangaromanga,
e kore e makona; e kore ano hoki e makona nga kanohi o te tangata.

<span id="an_27:21">27:21</span> ¶ Ko te oko tahu para mo te hiriwa, ko
te oumu mo te koura; a, ko te whakanui i a ia, hei whakamatautau mo te
tangata.

<span id="an_27:22">27:22</span> ¶ Ahakoa i tukua e koe te wairangi ki
te tuki i roto i te kumete i waenga i nga witi pepe, e kore tona
whakaarokore e riro.

<span id="an_27:23">27:23</span> ¶ Kia anga nui koa kia mohio ki te ahua
o au hipi, a kia pai te tiaki i au kahui kau:

<span id="an_27:24">27:24</span> E kore hoki te taonga e mau tonu; e mau
ianei te karauna ki nga whakatupuranga katoa?

<span id="an_27:25">27:25</span> Kua whaiti te hei, e kitea ana te tupu
hou, a e kohikohia ana nga otaota o nga maunga.

<span id="an_27:26">27:26</span> Hei mea kakahu mou nga reme, a koe nga
koati hei utu mo te mara.

<span id="an_27:27">27:27</span> A tera te waiu koati, he nui noa atu
hei kai mau, hei kai hoki ma tou whare, hei oranga ano hoki mo au
kotiro.

<span id="an_28:1">28:1</span> ¶ E rere ana te hunga kino i te mea
kahore he kaiwhai: ko te tangata tika ano ia, ano he raiona te maia.

<span id="an_28:2">28:2</span> ¶ He he no tetahi whenua i tokomaha ai
ona rangatira; na kia ai he tangata e mahara ana, e matau ana, ka mau
roa ai tona ahua.

<span id="an_28:3">28:3</span> ¶ Ko te tangata rawakore e tukino ana i
nga ware, ko tona rite kei te ua ta e kore ai te kai.

<span id="an_28:4">28:4</span> ¶ Ko te hunga e whakarere ana i te ture,
he whakamoemiti ta ratou ki te tangata kino: ko ta nga kaipupuri ia o te
ture he ngangare ki a ratou.

<span id="an_28:5">28:5</span> ¶ E kore te hunga kino e mohio ki te
whakawa: ko te hunga ia e rapu ana i a Ihowa, ka mohio ratou ki nga mea
katoa.

<span id="an_28:6">28:6</span> ¶ He pai ki te rawakore e haere ana i
runga i tona tapatahi, i te tangata he parori ke ona ara, ahakoa he whai
taonga ia.

<span id="an_28:7">28:7</span> ¶ Ko te tangata e pupuri ana i te ture,
he tamaiti mohio ia; engari ko te tangata whakahoa ki te hunga kakai, ka
whakama tona papa i a ia.

<span id="an_28:8">28:8</span> ¶ Ko te tangata e whakanui ana i ona rawa
ki te moni whakatupu, ki te whakapiki utu, e kohia ana e ia era ma te
tangata e atawhaitia ai te rawakore.

<span id="an_28:9">28:9</span> ¶ Ko te tangata e tahuri ke ana tona
taringa, a kahore e rongo ki te ture, ko tana inoi nei ano he mea
whakarihariha.

<span id="an_28:10">28:10</span> ¶ Ko te tangata i meinga ai te hunga
tika kia kotiti ke ki te ara he, ka taka a ia ano ki tana ake poka: ka
whiwhi ia te hunga ngakau tapatahi ki te pai.

<span id="an_28:11">28:11</span> ¶ Ki te whakaaro a te tangata taonga he
nui tona whakaaro mohio; otiia e rapua ana tana e te rawakore whai
whakaaro.

<span id="an_28:12">28:12</span> ¶ Nui atu te ataahua, ina koa te hunga
tika: engari ki te ara te hunga kino, ka huna nga tangata i a ratou.

<span id="an_28:13">28:13</span> ¶ Ko te tangata e hipoki ana i ona he,
e kore tana e kake; ko te tangata ia e whaki ana, a e whakarere ana, ka
tohungia.

<span id="an_28:14">28:14</span> ¶ Ka hari te tangata e wehi tonu ana:
ko te tangata ia e whakapakeke ana i tona ngakau, ka taka ki te kino.

<span id="an_28:15">28:15</span> ¶ E rite ana ki te raiona e hamama ana,
ki te pea e kopikopiko ana, te tangata kino e kingi ana ki te iwi
rawakore.

<span id="an_28:16">28:16</span> ¶ Ko te rangatira kore whakaaro he nui
ano tana tukino: ko te tangata ia e kino ana ki te apo ka roa ona ra.

<span id="an_28:17">28:17</span> ¶ Ko te tangata e waha ana i te toto o
te tangata, ka rere ia ki roto ki te rua; kaua tetahi e pupuri i a ia.

<span id="an_28:18">28:18</span> ¶ Ko te tangata he tapatahi nei te
haere, ka ora: ko te tangata ia he parori ke ona ara, hinga tonu iho.

<span id="an_28:19">28:19</span> ¶ Ko te tangata e ngaki ana i tona
oneone, ka makona i te taro; ko te tangata ia e whai ana i te hunga
wairangi, ka whiwhi nui ki te rawakore.

<span id="an_28:20">28:20</span> ¶ Ko te tangata pono, ka nui nga
manaaki mona: ko te tangata ia e hikaka ana ki te mea taonga, e kore ia
e kore te whiwhi i te he.

<span id="an_28:21">28:21</span> ¶ Ko te whakapai kanohi ehara i te mea
pai: ehara ano hoki i te mea pai kia he te tangata mo te kongakonga
taro.

<span id="an_28:22">28:22</span> ¶ Ko te tangata he kino tona kanohi e
takare tonu ana ki te taonga; kahore hoki ia e whakaaro ka tae mai te
kore o te rawa ki a ia.

<span id="an_28:23">28:23</span> ¶ Ko te tangata i riria ai te he o
tetahi ka nui atu te manako ki a ia i muri iho, i te manako ki te
tangata i whakapati nei tona arero.

<span id="an_28:24">28:24</span> ¶ Ko te tangata e pahua ana i tona
papa, i tona whaea, a e ki ana, Ehara i te he; he hoa ia no te
kaiwhakangaro.

<span id="an_28:25">28:25</span> ¶ Ko ta te tangata ngakau apo he
whakapatari pakanga: ko te tangata ia e okioki ana ki a Ihowa ka tetere.

<span id="an_28:26">28:26</span> ¶ He kuware te tangata e whakawhirinaki
ana ki tona ake ngakau: ko te tangata ia e haere ana i runga i te
whakaaro nui, ka mawhiti.

<span id="an_28:27">28:27</span> ¶ Ko te tangata e hoatu ana ki te
rawakore, e kore ia e hapa; ko te tangata ia e kaupare ana i ona kanohi,
ka maha nga kanga mona.

<span id="an_28:28">28:28</span> ¶ Ka ara te hunga kino, ka huna nga
tangata i a ratou: na ki te ngaro ratou, ka tupu te hunga tika.

<span id="an_29:1">29:1</span> ¶ Ko te tangata he maha nei nga riringa i
tona he, a ka whakapakeke i tona kaki, ka whatiia ohoreretia ia; te taea
te rongoa.

<span id="an_29:2">29:2</span> ¶ Ka whakanuia te hunga tika, ka koa te
iwi; ka kingi te tangata kino, ka aue te iwi.

<span id="an_29:3">29:3</span> ¶ Ko te tangata e matenui ana ki te
whakaaro nui e whakahari ana i tona papa; ko te tangata ia e piri ana ki
nga wahine kairau, he maumau taonga tana.

<span id="an_29:4">29:4</span> ¶ Ma te whakawa a te kingi e mau ai te
whenua; ka whakataka ia e te tangata e tango ana i nga mea homai noa.

<span id="an_29:5">29:5</span> ¶ Ko te tangata e whakapati ana ki tona
hoa, e whakatakoto kupenga ana mo ona waewae.

<span id="an_29:6">29:6</span> ¶ He rore kei roto i te he o te tangata
kino; ko te tangata tika ia he waiata tana, he koa.

<span id="an_29:7">29:7</span> ¶ E mahara ana te tangata tika ki te take
a te rawakore: kahore o te tangata kino whakaaro kia mohiotia e ia.

<span id="an_29:8">29:8</span> ¶ Ma nga tangata whakahi e tahu te pa kia
mura: ko ta te hunga whakaaro nui ia he whakatahuri atu i te riri.

<span id="an_29:9">29:9</span> ¶ Ki te totohe te tangata whakaaro nui ki
te tangata wairangi, ahakoa riri ia, kata ranei, kahore he tanga.

<span id="an_29:10">29:10</span> ¶ E mauahara ana te tangata whakaheke
toto ki te tangata i te ngakau tapatahi: tena ko te hunga tika, ka whai
ratou kia whakaorangia ia.

<span id="an_29:11">29:11</span> ¶ E tuakina ana e te wairangi tona riri
katoa ki waho: e puritia mai ana ia e te tangata whakaaro nui, e pehia
ana.

<span id="an_29:12">29:12</span> ¶ Ki te whakarongo te rangatira ki te
teka, he kino katoa ana tangata.

<span id="an_29:13">29:13</span> ¶ E tutaki ana te rawakore raua ko te
kaitukino ki a raua; ko Ihowa te kaiwhakamarama o nga kanohi o raua
tokorua.

<span id="an_29:14">29:14</span> ¶ Ko te kingi e pono ana tana whakawa
mo nga rawakore, ka whakapumautia tona torona ake ake.

<span id="an_29:15">29:15</span> ¶ Ko te whiu, ko te riri i te he, he
mea homai era i te whakaaro nui: tena ko te tamaiti mahue noa, ka
whakama i a ia tona whaea.

<span id="an_29:16">29:16</span> ¶ Ka tokomaha te hunga kino, ka nui te
he: ka kite ia te hunga tika i to ratou hinganga.

<span id="an_29:17">29:17</span> ¶ Pakia tau tama, a ka whai okiokinga
koe i a ia; ae ra, he ahuareka tana e homai ai ki tou wairua.

<span id="an_29:18">29:18</span> ¶ Ki te kahore he whakakitenga, ka kore
te iwi e tupato: ko te kaipupuri ia i te ture, ka hari ia.

<span id="an_29:19">29:19</span> ¶ Ehara te kupu i te papaki mo te
pononga: ahakoa hoki ia matau, e kore ia e rongo.

<span id="an_29:20">29:20</span> ¶ Ka kite ranei koe i te tangata kaika
ki te korero? engari te wairangi ka totika ake i a ia.

<span id="an_29:21">29:21</span> ¶ Ko te tangata e penapena ana i tana
pononga mai o te tamarikitanga, ka waiho ia e ia i te mutunga hei tama
tupu.

<span id="an_29:22">29:22</span> ¶ He whakaoho whawhai ta te tangata
pukuriri: he nui rawa hoki te he o te tangata aritarite.

<span id="an_29:23">29:23</span> ¶ Ka whakaititia iho te tangata e tona
whakapehapeha: ka whai honore ia te tangata ngakau papaku.

<span id="an_29:24">29:24</span> ¶ Ko te tangata e whakauru ana ki ta te
tahae, e kino ana ki tona ake wairua: e rongo ana ia i te kanga, kahore
e kiki.

<span id="an_29:25">29:25</span> ¶ He rore e homai ana e te wehi ki te
tangata: ko te tangata ia e whakawhirinaki ana ki a Ihowa ka mawhiti.

<span id="an_29:26">29:26</span> ¶ He tokomaha e whai ana kia paingia e
te rangatira: otiia i ahu mai i a Ihowa te whakawa mo te tangata.

<span id="an_29:27">29:27</span> ¶ He mea whakarihariha ki te hunga tika
te tangata whakahaere he; a he mea whakarihariha hoki ki te tangata kino
te tangata he tika tona ara.

<span id="an_30:1">30:1</span> ¶ Ko nga kupu a Akuru tama a Iakehe; ko
te poropititanga. I korero taua tangata ki a Itiere, ki a Itiere raua ko
Ukara,

<span id="an_30:2">30:2</span> He pono ko ahau te mea poauau rawa o nga
tangata, kahore hoki he matauranga tangata i roto i ahau.

<span id="an_30:3">30:3</span> Kihai hoki ahau i whakaakona ki te
whakaaro nui, kihai ano i mohio ki te Mea Tapu.

<span id="an_30:4">30:4</span> Ko wai kua piki atu ki te rangi, a heke
mai ai ano? Ko wai kua pupu i te hau ki roto ki ona ringa? Na wai i
takai nga wai ki roto ki tona kakahu? Na wai i whakapumau nga pito katoa
o te whenua? Ko wai tona ingoa, a ko wai hoki te ingoa o tana tam a, ki
te mohiotia e koe?

<span id="an_30:5">30:5</span> Ko nga kupu katoa a te Atua he mea
whakamatau: he whakangungu rakau ia ki te hunga katoa e whakawhirinaki
ana ki a ia.

<span id="an_30:6">30:6</span> Kaua e tapiritia etahi kupu ki ana, kei
riria e ia tou he, a ka kitea koe he tangata korero teka.

<span id="an_30:7">30:7</span> ¶ E rua nga mea kua inoia e ahau i a koe;
kaua ena e kaiponuhia i ahau i mua i toku matenga;

<span id="an_30:8">30:8</span> Whakamataratia atu i ahau te horihori me
te korero teka; kaua e homai te rawakore ki ahau, te taonga ranei;
whangaia ahau ki te kai e rite ana maku:

<span id="an_30:9">30:9</span> Kei makona ahau, a ka whakakahore ki a
koe, ka mea, Ko wai a Ihowa? Kei rawakore ranei ahau, a ka whanako, ka
whakahua noa hoki i te ingoa o toku Atua.

<span id="an_30:10">30:10</span> ¶ Kaua e korerotia te pononga ki tona
ariki, kei kanga ia i a koe, a ko koe e he.

<span id="an_30:11">30:11</span> Tera te whakatupuranga, he kanga ta
ratou i to ratou papa, kahore hoki e manaaki i to ratou whaea.

<span id="an_30:12">30:12</span> Tera te whakatupuranga, he ma ki ta
ratou na titiro, otira kahore ano kia horoia atu to ratou paru.

<span id="an_30:13">30:13</span> Tera te whakatupuranga, Na, te
whakakake o o ratou kanohi! Kua whakarewaina ake hoki o ratou kamo.

<span id="an_30:14">30:14</span> Tera te whakatupuranga, ko o ratou niho
ano he hoari, ko o ratou niho purakau ano he maripi, hei horo i te hunga
iti i runga i te whenua, i nga rawakore hoki i roto i nga tangata.

<span id="an_30:15">30:15</span> ¶ E rua nga tamahine a te ngate, ko ta
raua karanga, Homai, homa. E toru nga mea e kore rawa e makona, ae ra, e
wha nga mea e kore e ki, Kati:

<span id="an_30:16">30:16</span> Ko te rua tupapaku; ko te kopu pakoko;
ko te whenua kihai i pukuwaitia; a ko te ahi e kore nei e ki, Kati.

<span id="an_30:17">30:17</span> Ko te kanohi e whakahi ana ki te papa,
e whakahawea ana ki te whakarongo ki tona whaea, ma nga raweni o te
awaawa ia e tikaro, a ma nga pi ekara e kai.

<span id="an_30:18">30:18</span> ¶ E toru nga mea he whakamiharo rawa, e
kore e taea e ahau, ae ra, e wha kahore e mohiotia e ahau:

<span id="an_30:19">30:19</span> Ko te huarahi o te ekara i te rangi; ko
te huarahi o te nakahi i runga i te kamaka; ko te huarahi o te kaipuke i
waenga moana; a ko te huarahi o te tangata ki te kotiro.

<span id="an_30:20">30:20</span> He pera ano te huarahi o te wahine
puremu; ka kai ia, a ka horoi i tona mangai, a ka ki, Kahore aku mahi
he.

<span id="an_30:21">30:21</span> E toru nga mea e korikori ai te whenua,
a e wha, he mea e kore e manawanuitia e ia:

<span id="an_30:22">30:22</span> Ko te pononga ina whakakingitia ia; ko
te wairangi hoki ina makona i te taro;

<span id="an_30:23">30:23</span> Ko te wahine whakarihariha ina whiwhi i
te tane; a ko te pononga wahine ina tuku iho mana nga mea a tona
rangatira.

<span id="an_30:24">30:24</span> ¶ E wha nga mea ririki i runga i te
whenua, he nui noa atu ia nga whakaaro:

<span id="an_30:25">30:25</span> Ko nga popokorua ehara i te iwi kaha,
heoi e mea ana i te kai ma ratou i te raumati;

<span id="an_30:26">30:26</span> Ko nga koni, he iwi ngoikore, heoi e
hanga ana i o ratou whare ki te kamaka;

<span id="an_30:27">30:27</span> Ko nga mawhitiwhiti, kahore o ratou
kingi, heoi haere ropu ana ratou katoa;

<span id="an_30:28">30:28</span> Ko te mokomoko, ko ona peke hei pupuri
mana; otiia kei roto ia i nga whare kingi.

<span id="an_30:29">30:29</span> ¶ E toru nga mea, he tau ta ratou
hikoi, ae ra, e wha he huatau ki te haere:

<span id="an_30:30">30:30</span> Ko te raiona, ko te mea kaha rawa o nga
kararehe, e kore nei e tahuri mai i te aroaro o tetahi;

<span id="an_30:31">30:31</span> Ko te kuri horo; ko te koati toa ano
hoki; a ko te kingi, kahore nei tetahi e maranga ake ki a ia.

<span id="an_30:32">30:32</span> Ki te mea he mahi kuware tau i a koe i
whakaneke ake ai i a koe, ki te mea ranei i whakaaro kino koe, kopania
tou ringa ki tou mangai.

<span id="an_30:33">30:33</span> He pono hoki ki te hurihia te waiu ka
puta mai he pata, a ki te kowiria te ihu ka puta mai he toto: waihoki ki
te akina te riri ka puta he whawhai.

<span id="an_31:1">31:1</span> ¶ Ko nga kupu a Kingi Remuera; ko te
poropititanga i whakaakona ai ia e tona whaea.

<span id="an_31:2">31:2</span> He aha, e taku tama? He aha, e te tama a
toku kopu? A he aha, e te tama a aku kupu taurangi?

<span id="an_31:3">31:3</span> Kaua e hoatu tou kaha ki nga wahine, ou
ara hoki ki te mea whakangaro o nga kingi.

<span id="an_31:4">31:4</span> Ehara ma nga kingi, e Remuera, ehara ma
nga kingi te inu waina; ehara hoki ma nga rangatira te mea, Kei hea he
wai kaha?

<span id="an_31:5">31:5</span> Kei inu ratou, a ka wareware ki te ture,
a ka whakapeau ke i te whakawa o te tangata e tukinotia ana.

<span id="an_31:6">31:6</span> Hoatu he wai kaha ma te tangata e tata
ana te marere, he waina hoki ki nga wairua pouri:

<span id="an_31:7">31:7</span> Tukua ia kia inu, kia wareware ai ki tona
rawakore, a kore ake he mahara ki ona mate.

<span id="an_31:8">31:8</span> Kia puaki tou mangai mo te wahangu, i te
whakawakanga o te hunga katoa kua waiho mo te mate.

<span id="an_31:9">31:9</span> Kia puaki tou mangai, whakaritea te
whakawa i runga i te tika, tohea te tohe a te ware, a te rawakore.

<span id="an_31:10">31:10</span> ¶ Ko wai e kite i te wahine e u ana
tona pai? Ko tona utu hoki kei runga noa atu i to nga rupi.

<span id="an_31:11">31:11</span> Ka whakapono te ngakau o tana tane ki a
ia, a kahore ona hapanga i te taonga.

<span id="an_31:12">31:12</span> He pai tana e mea ai ki a ia, kahore
hoki he kino, i nga ra katoa e ora ai ia.

<span id="an_31:13">31:13</span> E kimi ana ia i te huruhuru hipi, i te
muka, a ka ngakau nui te mahi a ona ringa.

<span id="an_31:14">31:14</span> Ko tona rite kei nga kaipuke o nga
kaihokohoko; e mauria mai ana e ia tana kai i tawhiti.

<span id="an_31:15">31:15</span> E maranga ana hoki ia i te mea e po
tonu ana, a hoatu ana e ia he kai ma tona whare, he mahi hoki e rite ana
ma ana kotiro.

<span id="an_31:16">31:16</span> E whakaaroaro ana ia ki tetahi mara, a
ka hokona e ia: whakatokia ana e ia he mara waina, he hua na ona ringa.

<span id="an_31:17">31:17</span> E whitiki ana ia i tona hope ki te
kaha, e mea ana i ona takakau kia pakari.

<span id="an_31:18">31:18</span> Ka kite ia he pai tana i hokohoko ai: e
kore tana rama e mate i te po.

<span id="an_31:19">31:19</span> Ka totoro atu ona ringa ki te mea takai
miro, ka pupuri ona ringa ki te pou muka.

<span id="an_31:20">31:20</span> Ka wherahia tona ringa ki te ware; ae
ra, ka totoro atu ona ringa ki te rawakore.

<span id="an_31:21">31:21</span> E kore ia e wehi i te hukarere mo tona
whare; no te mea kua kakahuria tona whare katoa ki te ngangana.

<span id="an_31:22">31:22</span> Oti ake i a ia te whatuwhatu he whariki
mona; he rinena pai, he papura ona kakahu.

<span id="an_31:23">31:23</span> E mohiotia ana tana tane i nga kuwaha,
ina noho tahi ia ki nga kaumatua o te whenua.

<span id="an_31:24">31:24</span> E hanga ana e ia he rinena pai, a
hokona atu ana; e hoatu ana e ia he whitiki ki nga kaihoko.

<span id="an_31:25">31:25</span> He kaha, he honore ona kakahu; a e kata
ana ia ki nga ra o muri atu.

<span id="an_31:26">31:26</span> He nui ona whakaaro ina puaki tona
mangai; kei tona arero te ture o te atawhai.

<span id="an_31:27">31:27</span> Ka ata tirohia e ia nga ara o tona
whare, e kore ano ia e kai i te taro o te mangere.

<span id="an_31:28">31:28</span> Ka whakatika ana tamariki, a he kupu
manaaki ta ratou mona; Tana tane hoki, ka whakamoemiti ano ia ki a ia,
ka mea:

<span id="an_31:29">31:29</span> He tokomaha nga tamahine i u te pai o
ta ratou mahi, otiia hira ake tau i a ratou katoa.

<span id="an_31:30">31:30</span> He mea teka noa te manako, he mea
horihori te ataahua: tena ko te wahine e wehi ana i a Ihowa, ko ia e
whakamoemititia.

<span id="an_31:31">31:31</span> Hoatu ki a ia o nga hua o ona ringa; a
ma ana mahi ia e whakamoemiti i nga kuwaha.

------------------------------------------------------------------------

[Next: Ecclesiastes](ecc.md)
