[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](joe)  [Next](oba.md) 

------------------------------------------------------------------------

### Maori Bible: Amos

<span id="an_1:1">1:1</span> ¶ Ko nga kupu a Amoho, a tetahi o nga
kaitiaki hipi o Tekoa, ko tana i kite ai mo Iharaira i nga ra o Utia
kingi o Hura, i nga ra hoki o Ieropoama tama a Ioaha, kingi o Iharaira,
e rua nga tau i mua ake o te ru.

<span id="an_1:2">1:2</span> A i mea ia, Ka hamama a Ihowa i Hiona, ka
puaki hoki tona reo i Hiruharama; a ka tangi nga haerenga hipi a nga
hepara, ka maroke hoki te tihi o Karamere.

<span id="an_1:3">1:3</span> ¶ Ko te kupu tenei a Ihowa: Ka toru nei nga
pokanga ketanga o Ramahiku, ae ra, ka wha, na e kore e whakatahuritia
atu e ahau te whiu mona; kua patua a wititia hoki e ratou a Kireara ki
nga patu rino:

<span id="an_1:4">1:4</span> Engari ka tukua atu e ahau he ahi ki te
whare o Hataere, a ka pau i reira nga whare kingi o Peneharara.

<span id="an_1:5">1:5</span> A ka whati i ahau te tutaki tatau o
Ramahiku, ka hatepea atu hoki te tangata noho o te raorao o Awene, me te
kaipupuri hepeta o te whare o Erene: ka whakaraua atu ano te iwi o Hiria
ki Kiri, e ai ta Ihowa.

<span id="an_1:6">1:6</span> Ko te kupu tenei a Ihowa: Ka toru nei nga
pokanga ketanga o Kaha, ae ra, ka wha, na e kore e whakatahuritia atu e
ahau te whiu mona: no te mea i whakaraua e ratou te iwi katoa, hei tuku
atu ma ratou ki Eroma.

<span id="an_1:7">1:7</span> Engari ka tukua atu e ahau he ahi ki te
taiepa o Kaha, a ka pau i reira ona whare kingi.

<span id="an_1:8">1:8</span> A ka hatepea atu e ahau te tangata noho o
Aharoro, me te kaipupuri hepeta i Ahakerono; ka tahuri hoki toku ringa
ki Ekerono, a ka ngaro te morehu o nga Pirihitini, e ai ta te Ariki, ta
Ihowa.

<span id="an_1:9">1:9</span> Ko te kupu tenei a Ihowa: Ka toru nei nga
pokanga ketanga o Taira, ae ra, ka wha, na e kore e whakatahuritia atu e
ahau te whiu mona; no te mea i tukua e ratou te iwi katoa ki Eroma, a
kihai i mahara ki te kawenata a te tuakana ki te teina.

<span id="an_1:10">1:10</span> Engari ka tukua atu e ahau he ahi ki te
taiepa o Taira, a ka pau i reira ona whare kingi.

<span id="an_1:11">1:11</span> Ko te kupu tenei a Ihowa: Ka toru nei nga
pokanga ketanga o Eroma, ae ra, ka wha, na e kore e whakatahuritia atu e
ahau te whiu mona; no te mea i whaia e ia tona teina ki te hoari, a maka
atu ana e ia te aroha katoa, heoi haehae tonu tona riri, rongoa tonu ia
i tona riri a ake ake.

<span id="an_1:12">1:12</span> Engari ka tukua e ahau he ahi ki Temana,
a pau ake i reira nga whare kingi o Potora.

<span id="an_1:13">1:13</span> Ko te kupu tenei a Ihowa: Ka toru nei nga
pokanga ketanga o nga tama a Amona, ae ra, ka wha, na e kore e
whakatahuritia atu e ahau te whiu mona; no te mea kua pipiripia e ratou
nga wahine hapu o Kireara, he mea kia nui ake ai te rohe ki a ratou.

<span id="an_1:14">1:14</span> Engari ka ngiha i ahau he ahi ki runga ki
te taiepa o Rapa, a ka pau i reira ona whare kingi, i runga i te hamama
i te ra o te whawhai, i te paroro i te ra o te tukauati.

<span id="an_1:15">1:15</span> A ka riro to ratou kingi i te whakarau,
ratou tahi ko ana rangatira, e ai ta Ihowa.

<span id="an_2:1">2:1</span> ¶ Ko te kupu tenei a Ihowa: Ka toru nei nga
pokanga ketanga o Moapa, ae ra, ka wha, na e kore e whakatahuritia atu e
ahau te whiu mona; no te mea nana i tahu nga wheua o te kingi o Eroma
hei kotakota.

<span id="an_2:2">2:2</span> Engari ka tukua atu e ahau he ahi ki Moapa,
a ka pau i reira nga whare kingi o Kirioto; a ka mate a Moapa i runga i
te ngangau, i te hamama, i te tangi o te tetere.

<span id="an_2:3">2:3</span> A ka hatepea atu e ahau te kaiwhakawa i
roto i a ia, ka patua ratou tahi ko nga rangatira katoa o reira, e ai ta
Ihowa.

<span id="an_2:4">2:4</span> Ko te kupu tenei a Ihowa: Ka toru nei nga
pokanga ketanga o Hura, ae ra, ka wha, na e kore e whakatahuritia atu e
ahau te whiu mona; no te mea kua whakahawea ratou ki te ture a Ihowa,
kihai hoki i pupuri i ana tikanga, a kua meinga ratou e a rato u korero
teka kia kotiti ke, i whaia nei e o ratou matua.

<span id="an_2:5">2:5</span> Engari ka tukua e ahau he ahi ki a Hura, a
pau ake i reira nga whare kingi o Hiruharama.

<span id="an_2:6">2:6</span> Ko te kupu tenei a Ihowa: Ka toru nei nga
pokanga ketanga o Iharaira, ae ra, ka wha, na e kore e whakatahuritia
atu e ahau te whiu mona; no te mea kua hokona e ratou te tangata tika ki
te hiriwa, te rawakore ki nga hu e rua.

<span id="an_2:7">2:7</span> E minamina ana ratou ki te puehu o te
whenua i runga i te mahunga o nga ware: a whakaparoritia ake e ratou te
ara o te hunga mahaki: a ka haere te tangata raua ko tona papa ki te
kotiro kotahi hei whakapoke i toku ingoa tapu.

<span id="an_2:8">2:8</span> Na takoto ana ratou ki te taha o nga aata
katoa i runga i nga kakahu i homai hei taunaha, a i roto i te whare o to
ratou atua kei te inu ratou i te waina a te hunga i whakataua nei te he
ki a ratou.

<span id="an_2:9">2:9</span> ¶ Otiia i whakangaromia e ahau te Amori i
to ratou aroaro, ko tona roa koia ano kei te roa o te hita, a he kaha
ia, pera i nga oki: heoi whakangaromia ana e ahau ona hua i runga, ona
pakiaka i raro.

<span id="an_2:10">2:10</span> I kawea mai ano hoki koutou e ahau i te
whenua o Ihipa, a e wha tekau nga tau i arahina ai koutou i te koraha,
he mea kia riro mai ai te whenua o te Amori.

<span id="an_2:11">2:11</span> A i whakaarahia ake e ahau etahi o a
koutou tama hei poropiti, etahi hoki o a koutou taitama hei Natari. He
teka ianei tena, e nga tama a Iharaira? e ai ta Ihowa.

<span id="an_2:12">2:12</span> Heoi i whakainumia e koutou nga Natari ki
te waina, a i ako hoki ki nga poropiti, i mea, Kaua e poropiti.

<span id="an_2:13">2:13</span> Nana, ka pehia koutou e ahau ki to koutou
wahi, ka pera i te pehanga a te kata e ki ana i nga paihere.

<span id="an_2:14">2:14</span> Na ka kore te oma i te tangata tere, e
kore e nui ake te kaha o te tangata kaha, e kore hoki te marohirohi e
mawhiti i te mate:

<span id="an_2:15">2:15</span> E kore ano te kaipupuri o te kopere e tu;
e kore hoki te wae tere e whakaora i a ia ano: e kore ano hoki te
tangata eke hoiho e mawhiti i te mate.

<span id="an_2:16">2:16</span> A, ko te tangata maia i roto i nga
marohirohi, ka rere tahanga atu i taua ra, e ai ta Ihowa.

<span id="an_3:1">3:1</span> ¶ Whakarongo ki tenei kupu i korerotia e
Ihowa mo koutou, e nga tama a Iharaira, mo te kapu katoa i kawea mai e
ahau i te whenua o Ihipa, i mea ahau,

<span id="an_3:2">3:2</span> Ko koutou anake taku i mohio ai o nga hapu
katoa o te ao: mo reira ka whiua koutou e ahau mo o koutou he katoa.

<span id="an_3:3">3:3</span> E haere tahi ano ranei te tokorua, ki te
kore e whakaae ki a raua?

<span id="an_3:4">3:4</span> E hamama ranei te raiona i te ngahere i te
mea kahore ana tupapaku? e tangi ranei te reo o te kuao raiona i tona
kuhunga, ki te kore tetahi mea e mau i a ia?

<span id="an_3:5">3:5</span> E taka ranei te manu ki roto ki te mahanga
i runga i te whenua i te mea kahore he ahere mona? e mokowhiti ake ranei
te mahanga i te oneone, a hore rawa he mea e mau?

<span id="an_3:6">3:6</span> E tangi ranei te tetere i roto i tetahi pa,
a kahore te iwi e wehi? e puta ranei he kino ki te pa, a ehara i a Ihowa
nana i mahi?

<span id="an_3:7">3:7</span> He pono e kore te Ariki, a Ihowa, e mahi i
tetahi mea, engari ka whakakitea e ia tona whakaaro huna ki ana pononga,
ki nga poropiti.

<span id="an_3:8">3:8</span> Kua hamama te raiona, ko wai e kore e wehi?
kua korero a Ihowa, te Ariki, ko wai e kore e poropiti?

<span id="an_3:9">3:9</span> ¶ Panuitia atu i roto i nga whare kingi i
Aharoro, i nga whare kingi hoki i te whenua o Ihipa, mea atu, Whakamine
i a koutou ki runga ki nga maunga o Hamaria, ka matakitaki ki nga
ngangau nui i waenga o reira, ki nga tukinotanga hoki i waenga o rei ra.

<span id="an_3:10">3:10</span> Kahore hoki ratou e mohio ki te mahi i te
tika, e ai ta Ihowa, e rongoa nei ratou i te mahi tutu me te pahua i
roto i o ratou whare kingi.

<span id="an_3:11">3:11</span> Mo reira ko te kupu tenei a te Ariki, a
Ihowa: He hoariri tera, ka karapotia e ia te whenua: a ka riro iho i a
ia tou kaha, ka pahuatia hoki ou whare kingi.

<span id="an_3:12">3:12</span> Ko te kupu tenei a Ihowa: Ka rite ki te
hepara e tango mai nei i nga waewae e rua i te mangai o te raiona, i
tetahi wahi ranei o te taringa; ka pena ano te tangohanga mai o nga tama
a Iharaira e noho ra i Hamaria i te pito o te moenga, i runga h oki i
nga urunga o tetahi moenga.

<span id="an_3:13">3:13</span> Whakarongo koutou, whakaaturia hoki he he
mo te whare o Hakopa, e ai ta te Ariki, ta Ihowa, ta te Atua o nga mano.

<span id="an_3:14">3:14</span> No te mea hei te ra e pa ai taku ki a
Iharaira mo ona poka ke, ka pa ano hoki taku ki nga aata o Peteere, a ka
poutoa nga haona o te aata, ka taka ki te whenua.

<span id="an_3:15">3:15</span> Ka patua ano e ahau te whare hotoke me te
whare raumati; a ka moti nga whare rei, ka kore nga whare nunui, e ai ta
Ihowa.

<span id="an_4:1">4:1</span> ¶ Whakarongo ki tenei kupu, e nga kau o
Pahana, i te maunga o Hamaria, e whakatupu kino na i nga ware, e kuru na
i nga rawakore, e mea na ki o ratou ariki, Kawea mai, kia inu tatou.

<span id="an_4:2">4:2</span> Kua oatitia tona tapu e te Atua, e Ihowa,
nana, kei te haere mai nga ra ki a koutou e mauria ai koutou e ratou ki
te matau, o koutou whakamutunga ki te matau ika.

<span id="an_4:3">4:3</span> Ka haere atu ano koutou na nga pakaru, na
nga wahi e hangai mai ana ki tenei, ki tenei; a ka akiri koutou i a
koutou ki Haramona, e ai ta Ihowa.

<span id="an_4:4">4:4</span> Haere mai ki Peteere, ki reira poka ke ai;
ki Kirikara whakanui ai i te poka ke; kawea mai ano a koutou patunga
tapu i tenei ata, i tenei ata, a koutou whakatekau, i te toru o nga ra.

<span id="an_4:5">4:5</span> Tapaea ano he whakahere whakawhetai, he mea
kinaki ki te rewena, kauwhautia hoki, karangarangatia nga whakahere noa
ake: ko ta koutou hoki tenei i pai ai, e nga tama a Iharaira, e ai ta te
Ariki, ta Ihowa.

<span id="an_4:6">4:6</span> ¶ I tukua ano e ahau he parakore mo nga
niho ki a koutou i roto i o koutou pa katoa, he tarokore ki o koutou
wahi katoa; heoi kihai koutou i tahuri ki ahau, e ai ta Ihowa.

<span id="an_4:7">4:7</span> I kaiponuhia ano e ahau te ua ki a koutou i
te mea kia toru ake marama ko te kotinga witi: i meinga ano e ahau kia
ua ki runga ki tetahi pa, a ki tetahi pa i mea ahau kia kaua e ua: ko
tetahi wahi i uaina, a ko te wahi kihai i uaina, maroke noa i ho.

<span id="an_4:8">4:8</span> Na kopiko atu ana etahi pa e rua, e toru,
ki te pa kotahi ki te inu wai, a kore ake i makona; otiia kihai koutou i
hoki mai ki ahau, e ai ta Ihowa.

<span id="an_4:9">4:9</span> Kua patua koutou e ahau ki te ngingio, ki
te koriri: nui noa a koutou kari, a koutou mara waina, a koutou piki, a
koutou oriwa, pau ake i te whangawhanga: heoi kihai koutou i hoki mai ki
ahau, e ai ta Ihowa.

<span id="an_4:10">4:10</span> I tukua e ahau te mate uruta ki a koutou,
he pera tonu me to Ihipa: ko a koutou taitama he mea patu naku ki te
hoari, ko a koutou hoiho riro ana i ahau, a meinga ana e ahau te piro o
to koutou puni kia kake ake ki o koutou ihu rawa; heoi kihai k outou i
hoki mai ki ahau, e ai ta Ihowa.

<span id="an_4:11">4:11</span> I hurihia etahi o koutou e ahau ki raro,
i peratia me ta te Atua hurihanga i Horoma, i Komora, a rite tonu koutou
ki te mounga i kapohia mai i roto i te weranga: heoi kihai koutou i hoki
mai ki ahau, e ai ta Ihowa.

<span id="an_4:12">4:12</span> Mo reira ka meatia tenei e ahau ki a koe,
e Iharaira, Ka meinga nei tenei e ahau ki a koe, na kia rite ou mea mo
tou tutaki ki tou Atua, e Iharaira.

<span id="an_4:13">4:13</span> No te mea, na, ko te kaiwhakaahua o nga
maunga, e hanga nei i te hau, e whakaatu nei ki te tangata i tana i
whakaaro ai, e mea nei i te ata kia pouri, a e haere ana i runga i nga
wahi tiketike o te whenua; ko Ihowa, ko te Atua o nga mano tona in goa.

<span id="an_5:1">5:1</span> ¶ Whakarongo ki tenei kupu, kua maranga nei
i ahau hei tangi ki a koutou, e te whare o Iharaira.

<span id="an_5:2">5:2</span> Kua hinga te wahine a Iharaira; e kore ia e
ara i muri: kua whakataka ia ki runga ki tona oneone; kahore he mea hei
whakaara ake i a ia.

<span id="an_5:3">5:3</span> No te mea ko te kupu tenei a te Ariki, a
Ihowa; Ko te pa kotahi nei te mano i te haerenga atu, kotahi rau e toe,
a ko tera kotahi nei te rau i te haerenga atu, kotahi tekau e toe ki te
whare o Iharaira.

<span id="an_5:4">5:4</span> ¶ Ko te kupu hoki tenei a Ihowa ki te whare
o Iharaira, Rapua ahau, kia ora ai koutou.

<span id="an_5:5">5:5</span> Otiia kaua e rapu i Peteere, kaua e haere
ki Kirikara, kaua ano e haere ki Peerehepa: no te mea tera a Kirikara ka
riro i te whakarau, a hei kore noa iho a Peteere.

<span id="an_5:6">5:6</span> Rapua a Ihowa, a ka ora koutou; kei toro
atu ia, ano he ahi, i roto i te whare o Hohepa, a pau noa, a kore noa
iho he kaitinei i roto i Peteere.

<span id="an_5:7">5:7</span> E te hunga i puta ke ai te whakawa hei taru
kawa, i taia ai te tika ki te whenua;

<span id="an_5:8">5:8</span> Rapua te kaihanga o matariki, o Tautoru; e
riro ke ana i a ia te atarangi o te mate hei ata, e whakapouritia ana e
ia te ra hei po; e karangatia ana e ia nga wai o te moana, a ringihia
ana e ia ki runga ki te mata o te whenua: ko Ihowa tona ingoa:

<span id="an_5:9">5:9</span> Nana i whakaputa ohorere te whakangaromanga
ki te hunga kaha, i tae ai te whakangaromanga ki te pa kaha.

<span id="an_5:10">5:10</span> E kinongia ana e ratou te kairiri he i te
kuwaha, a he mea whakarihariha ki a ratou te tangata korero tika.

<span id="an_5:11">5:11</span> Na, i te mea he takahi ta koutou i te
ware, he tango i te takoha witi i a ia; he whare kohatu tarai ta koutou
i hanga ai, na e kore e nohoia e koutou; he mara waina e minaminatia ana
ta koutou i whakato ai, otiia e kore te waina o aua mara e inu mia e
koutou.

<span id="an_5:12">5:12</span> E mohiotia ana hoki e ahau te maha o o
koutou poka ke, me te kaha o o koutou hara: o koutou, e whakatupu kino
nei i te tangata tika, e tango nei i te utu whakapati, e whakangau ke
nei i ta te rawakore i te kuwaha.

<span id="an_5:13">5:13</span> Mo reira ka whakarongo puku te tangata
tupato i taua wa; no te mea he wa kino.

<span id="an_5:14">5:14</span> Rapua te pai, kauaka hoki te kino, kia
ora ai koutou: penei ko Ihowa, ko te Atua o nga mano hei hoa mo koutou,
hei pena ano me ta koutou e ki na.

<span id="an_5:15">5:15</span> Kinongia te kino, arohaina te pai,
whakapumautia te whakawa ki te kuwaha: tera pea a Ihowa, te Atua o nga
mano, ka aroha ki te toenga o Hohepa.

<span id="an_5:16">5:16</span> ¶ Mo reira tenei kupu a Ihowa, a te Atua
o nga mano, a te Ariki, I nga waharoa katoa ko te tangi; ko ta ratou
kupu i nga huarahi katoa, Aue! aue! ka karangatia te kaingaki whenua ki
te tangi, me te hunga matau ki te uhunga, hei aue.

<span id="an_5:17">5:17</span> A he aue i nga mara waina katoa: ka tika
atu hoki ahau i waenganui i a koe, e ai ta Ihowa.

<span id="an_5:18">5:18</span> Aue, te mate mo koutou e hiahia nei ki te
ra o Ihowa! Hei aha ma koutou te ra o Ihowa? he pouri hoki, ehara i te
marama.

<span id="an_5:19">5:19</span> Ka pera me te tangata i rere atu i te
aroaro o te raiona, a ka tutaki te pea ki a ia; i haere ranei ki roto ki
te whare, a okioki atu ana tona ringa ki te pakitara, na ngaua iho ia e
te nakahi.

<span id="an_5:20">5:20</span> He teka ianei tera e pouri te ra o Ihowa,
e kore e marama? tera e pouri kerekere, kahore hoki he marama i roto?

<span id="an_5:21">5:21</span> ¶ E kino ana ahau, e whakarihariha ana ki
a koutou hakari, a e kore ahau e ahuareka ki a koutou huihui nunui.

<span id="an_5:22">5:22</span> Ae ra, ahakoa whakaeke noa koutou i nga
tahunga tinana, i a koutou whakahere totokore ki ahau, e kore e
manakohia e ahau: e kore ano e tirohia e ahau nga whakahere mo te pai,
ara a koutou mea momona.

<span id="an_5:23">5:23</span> Maua atu kia matara i ahau te ngangau o
au waiata; e kore hoki ahau e whakarongo ki te rangi o au hatere.

<span id="an_5:24">5:24</span> Engari kia huri mai te whakawa ano he
wai, te tika ano he awa nui.

<span id="an_5:25">5:25</span> I kawea mai koia e koutou ki ahau he
patunga tapu, he whakahere totokore, e te whare o Iharaira, i te koraha,
i nga tau e wha tekau?

<span id="an_5:26">5:26</span> Ae ra, kua maua e koutou a Hikutu, to
koutou kingi, a Kiunu hoki, a koutou whakapakoko, te whetu o to koutou
atua, i hanga nei e koutou ma koutou.

<span id="an_5:27">5:27</span> Na ka whakaraua koutou e ahau ki ko atu i
Ramahiku, e ai ta Ihowa nona nei te ingoa, Ko te Atua o nga mano.

<span id="an_6:1">6:1</span> ¶ Aue, te mate mo te hunga e noho humarie
ana i Hiona, mo te hunga hoki e whakawhirinaki ana ki te maunga o
Hamaria, nga tangata whai ingoa o te tuatahi o nga iwi, i tae atu nei te
whare o Iharaira ki a ratou.

<span id="an_6:2">6:2</span> Haere tonu ki Karane titiro ai, haere atu i
reira ki Hamata nui; haere tonu atu ki Kata o nga Pirihitini: he pai atu
ranei i enei kingitanga? nui atu ranei to ratou rohe i to koutou rohe?

<span id="an_6:3">6:3</span> E te hunga e whakamatara atu na i te ra
kino, e mea na i te nohoanga o te tutu kia tata mai;

<span id="an_6:4">6:4</span> E takoto na i runga i te moenga rei, e
wharoro na i runga i o ratou takotoranga, e kai na i nga reme o te
kahui, i nga kuao kau o waenganui i te turanga kau;

<span id="an_6:5">6:5</span> E waiata na i nga waiata poauau ki te rangi
hatere; e whakaaroa ana hoki e ratou nga mea whakatangi, e pera ana me
Rawiri;

<span id="an_6:6">6:6</span> E inu ana i te waina o nga peihana, a e
whakawahi ana i a ratou ki nga hinu pai rawa; kahore ia o ratou pouri mo
te aitua o Hohepa.

<span id="an_6:7">6:7</span> Na aianei ko ratou ki mua ka whakaraua atu
o te hunga e whakaraua ana, a ka kore te hakari a te hunga i wharoro ra.

<span id="an_6:8">6:8</span> ¶ Kua oatitia te Ariki, a Ihowa, e ia ano,
e ai ta Ihowa, ta te Atua o nga mano, E whakarihariha ana ahau ki ta
Hakopa e whakai na, e kino ana ki ona whare kingi: mo reira ka tukua atu
e ahau te pa me nga mea i roto.

<span id="an_6:9">6:9</span> Na, ki te toe nga tangata kotahi tekau i
roto i te whare kotahi, ka mate ratou.

<span id="an_6:10">6:10</span> A, ki te tangohia ake tetahi e tona matua
keke, ara e te kaitahu mona, kia maua mai ai nga wheua i roto i te
whare, a ka mea ia ki te tangata i roto rawa i te whare, He tangata ano
ranei tena kei a koe na? a ka mea ia, Kahore; katahi ia ka mea,
Whakarongoa; e kore hoki tatou e whakahua i te ingoa o Ihowa.

<span id="an_6:11">6:11</span> No te mea, nana, kei te whakahau a Ihowa,
a ka patua te whare nui ki nga pakaru, te whare iti ki nga ngatata.

<span id="an_6:12">6:12</span> E rere ranei te hoiho i runga i te
kamaka? e parautia ranei a reira ki te kau? i whakaputaina ketia ai e
koutou te whakawa hei au, nga hua hoki o te tika hei taru kawa.

<span id="an_6:13">6:13</span> E koa na hoki koutou ki te kahore noa
iho, e mea na, He teka ianei kua riro mai he haona i a tatou, he mea na
to tatou uaua?

<span id="an_6:14">6:14</span> Otiia, nana, ka ara i ahau tetahi iwi ki
a koutou, e te whare o Iharaira, e ai ta Ihowa, ta te Atua o nga mano, a
ka whakatupuria kinotia koutou e ratou i te haerenga atu ki Hamata a tae
noa ki te awa o te Arapa.

<span id="an_7:1">7:1</span> ¶ Ko ta te Ariki, ko ta Ihowa tenei i
whakaatu ai ki ahau; nana, i hanga e ia he mawhitiwhiti i te timatanga o
te pihinga ake o to muri tupu; nana, ko to muri tupu ia i muri iho i a
te kingi tapahanga.

<span id="an_7:2">7:2</span> Na ka poto te tarutaru o te whenua te kai,
ka mea ahau, E te Ariki, e Ihowa, tena ra, murua te he: ma te aha oti a
Hakopa ka ara ai? he iti nei hoki ia.

<span id="an_7:3">7:3</span> I puta ke to Ihowa whakaaro mo tenei; E
kore e meatia, e ai ta Ihowa.

<span id="an_7:4">7:4</span> Ko ta te Ariki, ko ta Ihowa tenei i
whakakite ai ki ahau: na kua karangatia e te Ariki, e Ihowa, he whawhai,
he mea ahi, a ka pau te rire nui, a ka mea kia kainga te whenua.

<span id="an_7:5">7:5</span> Na ka mea ahau, Kati ra, e te Ariki, e
Ihowa, ma te aha oti a Hakopa ka ara ai? he iti nei hoki ia.

<span id="an_7:6">7:6</span> I puta ke to Ihowa whakaaro mo tenei, E
kore ano tenei e meatia, e ai ta te Ariki, ta Ihowa.

<span id="an_7:7">7:7</span> I whakakitea tenei e ia ki ahau: na, ko te
Ariki e tu ana i runga i te taiepa, he mea paramu ki te aho, me te aho
paramu i tona ringa.

<span id="an_7:8">7:8</span> Na ka mea a Ihowa ki ahau, Ko te aha e
kitea ana e koe, e Amoho? Ano ra ko ahau, He aho paramu. Katahi te Ariki
ka ki mai, Nana, ka iri i ahau he aho paramu i waenganui i taku iwi, i a
Iharaira: e kore e whakarerea noatia iho ta ratou e ahau a mu ri ake
nei.

<span id="an_7:9">7:9</span> A ka ururuatia nga wahi tiketike o Ihaka,
ka tuheatia nga wahi tapu o Iharaira; ka whakatika atu ano ahau, me te
hoari ki te whare o Ieropoama.

<span id="an_7:10">7:10</span> ¶ Na ka unga tangata a Amatia tohunga o
Peteere ki a Ieropoama kingi o Iharaira hei ki atu, Kua whakatakotoria e
Amoho he he mou i roto i te whare o Iharaira; kahore e taea e tenei
whenua te waha ana kupu katoa.

<span id="an_7:11">7:11</span> Ko te kupu hoki tenei a Amoho, Ka mate a
Ieropoama i te hoari, a ka whakaraua rawatia atu a Iharaira i to ratou
oneone.

<span id="an_7:12">7:12</span> I mea ano a Amatia ki a Amoho, E te
matakite, haere, e rere ki te whenua o Hura, ki reira kai ai i te taro
mau, ki reira poropiti ai.

<span id="an_7:13">7:13</span> Engari kati tau poropiti ki Peteere: ko
to te kingi wahi tapu hoki ia, he whare hoki no te kingitanga.

<span id="an_7:14">7:14</span> Na ka whakahoki a Amoho, ka mea ki a
Amatia, Ehara ahau i te poropiti, ehara ano i te tama na te poropiti;
engari he kaitiaki kahui ahau, he kaikikini hikamora:

<span id="an_7:15">7:15</span> I tikina ake hoki ahau e Ihowa i te mea e
whai ana i nga hipi, i ki mai ano a Ihowa ki ahau, Haere, poropiti ki
taku iwi, ki a Iharaira.

<span id="an_7:16">7:16</span> Na whakarongo ki te kupu a Ihowa, E mea
na koe, Kaua e poropiti ki a Iharaira, kei maturuturu iho ano tetahi
kupu au hei whakahe mo te whare o Ihaka.

<span id="an_7:17">7:17</span> No reira ko te kupu tenei a Ihowa, Tera
tau wahine e kairau i roto i te pa, a ka hinga au tama me au tamahine i
te hoari, ka wehewehea tou oneone, mea rawa ki te aho; ka mate koe i
runga i te oneone poke, ka whakaraua rawatia atu hoki a Iharaira i tona
oneone.

<span id="an_8:1">8:1</span> ¶ I whakakitea ano tenei e te Ariki, e
Ihowa, ki ahau; na, he kete hua raumati.

<span id="an_8:2">8:2</span> Na ka mea ia, Ko te aha te kitea ana e koe,
e Amoho? Ano ra ko ahau, He kete hua raumati. Ano ra ko Ihowa ki ahau,
Kua tae mai te mutunga ki taku iwi, ki a Iharaira: e kore ta ratou e
whakarerea noatia e ahau a muri ake nei.

<span id="an_8:3">8:3</span> He aue ano nga waiata o te temepara i taua
ra, e ai ta te Ariki, ta Ihowa; ka maha nga tinana mate i nga wahi
katoa; ka akiritia pukutia atu.

<span id="an_8:4">8:4</span> ¶ Whakarongo ki tenei, e te hunga i horomia
ai te rawakore, i meinga ai te hunga iti o te whenua kia ngohe;

<span id="an_8:5">8:5</span> E ki ana koutou, A hea pahemo ai te
kowhititianga marama, kia hoko witi ai tatou? te hapati hoki, kia
whakaputaia atu ai te witi e tatou? ka meinga te epa kia iti, te hekere
kia nui, me te teka ki nga pauna tinihanga;

<span id="an_8:6">8:6</span> Kia hokona ai e tatou nga ware ki te
hiriwa, te rawakore ki nga hu e rua; na, ko te witi rukenga me hoko atu.

<span id="an_8:7">8:7</span> Kua oatitia e Ihowa te nui o Hakopa, E kore
ahau e wareware ki tetahi o a ratou mahi a ake ake.

<span id="an_8:8">8:8</span> E kore ianei te whenua e wiri ki tenei? e
kore ianei te hunga katoa e noho ana i reira e tangi? ae ra, ka pari
katoa ake nei hoki ano ko te awa; ka akina e te hau, ka hoki iho ano, ka
pera me te awa o Ihipa.

<span id="an_8:9">8:9</span> Na i taua ra, e ai ta te Ariki, ta Ihowa,
ka meinga e ahau te ra kia toene i te awatea, a ka pouri i ahau te
whenua i te mea e marama ana ano te ra:

<span id="an_8:10">8:10</span> Ka puta ke ano i ahau a koutou hakari hei
tangihanga, a koutou waiata katoa hei apakura; he taratara taku kakahu
mo nga hope katoa; mo nga mahunga katoa he pakira; ka rite i ahau ki te
tangihanga ki te huatahi, a ko tona mutunga hei ra mamae.

<span id="an_8:11">8:11</span> ¶ Nana, kei te haere mai nga ra, e ai ta
te Ariki, ta Ihowa, e tukua ai e ahau he hemokai ki te whenua, ehara i
te hemokai taro, ehara ano i te matewai; engari he hiahia kia rongo i
nga kupu a Ihowa.

<span id="an_8:12">8:12</span> A ka atiutiu atu ratou i tetahi moana ki
tetahi moana, i te raki ki te rawhiti; ka kopikopiko, he rapu i te kupu
a Ihowa; heoi e kore e kitea.

<span id="an_8:13">8:13</span> I taua ra ka hemo nga wahine ataahua, me
nga taitama, i te matewai.

<span id="an_8:14">8:14</span> Na, ko te hunga e oati ana i te he o
Hamaria, e ki ana, Kei te ora tou Atua, e Rana; me tenei, Kei te ora te
tikanga o Peerehepa; ka taka rawa ratou, e kore ano e ara a muri ake
nei.

<span id="an_9:1">9:1</span> ¶ I kite ahau i te Ariki e tu ana i te taha
o te aata. Na ka mea ia, Taia nga puku whakapaipai, kia ngarue ai nga
paepae: akina kia pakaru rikiriki ki runga ki te mahunga o ratou katoa;
a ka tukitukia e ahau nga whakamutunga o ratou ki te hoari: e kore rawa
tetahi kotahi o ratou e rere, e kore hoki tetahi kotahi mawhiti.

<span id="an_9:2">9:2</span> Ahakoa keri noa ratou, a tae noa ki te
reinga, ka tikina atu ratou e toku ringa i reira; ahakoa kake ki te
rangi, ka riro iho ano i ahau i reira.

<span id="an_9:3">9:3</span> Ahakoa piri ratou ki te tihi o Karamere, ka
rapua e ahau, ka tangohia mai i reira; ahakoa i huna atu ratou, kei
kitea e ahau, ki te takere o te moana, ka whakahaua e ahau te nakahi i
reira, a ka ngau ia i a ratou.

<span id="an_9:4">9:4</span> Ahakoa haere ratou he parau i te aroaro o o
ratou hoariri, ka whakahaua e ahau te hoari i reira hei tukituki i a
ratou: a ka u atu oku kanohi ki a ratou mo te kino, kahore hoki mo te
pai.

<span id="an_9:5">9:5</span> Ko te Ariki hoki, ko Ihowa o nga mano, ko
ia te pa ana ki te whenua, rewa tonu iho, tangi ana nga tangata katoa o
reira: a ka pari katoa ake ano ko te awa; ka hoki iho ano, ka pera me te
awa o Ihipa.

<span id="an_9:6">9:6</span> Ko ia te hanga nei i ana ruma ki runga ki
te rangi, tu ana i a ia tana rua ki te whenua; ko ia te karanga nei ki
nga wai o te moana, a ringihia ana e ia ki runga ki te mata o te whenua:
ko Ihowa tona ingoa.

<span id="an_9:7">9:7</span> He teka ianei, ki taku, he rite koutou ki
nga tama a nga Etiopiana, e nga tama a Iharaira? e ai ta Ihowa. He teka
ianei naku a Iharaira i kawe mai i te whenua o Ihipa? nga Pirihitini i
Kapatoro? me nga Hiriani i Kiri?

<span id="an_9:8">9:8</span> Nana, kei runga nga kanohi o te Ariki, o
Ihowa, i te kingitanga hara, a ka poto atu i ahau i runga i te mata o te
whenua; e kore ia e poto rawa i ahau te whare o Hakopa, e ai ta Ihowa.

<span id="an_9:9">9:9</span> No te mea, tenei ahau te whakahau nei, a ka
tataria e ahau te whare o Iharaira ki roto ki nga iwi katoa, ka peratia
me te witi e tataria ana ki te tatari, e kore ano tetahi pata ririki e
taka ki te whenua.

<span id="an_9:10">9:10</span> Ka mate i te hoari te hunga hara katoa o
taku iwi, ena e ki na, E kore tatou e mau, e kore ano e haukotia e te
kino.

<span id="an_9:11">9:11</span> ¶ I taua ra ka ara i ahau te tapenakara o
Rawiri kua hinga nei, ka tutakina ano e ahau ona wahi pakaru; ka ara ano
i ahau ona wahi i whakahoroa, ki hanga ano e ahau kia rite ki nga ra o
mua:

<span id="an_9:12">9:12</span> Kia riro ai i a ratou te toenga o Eroma,
o nga iwi katoa ano kua oti toku ingoa te whakahua mo ratou, e ai ta
Ihowa, nana nei tenei mahi.

<span id="an_9:13">9:13</span> Nana, kei te haere mai nga ra, e ai ta
Ihowa, e mau ai te kaikokoti i te kaiparau, e mau ai hoki te kaiwhakato
purapura i te kaitakahi karepe; ka maturuturu ano te waina hou o nga
maunga, a ka rewa nga pukepuke katoa.

<span id="an_9:14">9:14</span> Ka whakahokia mai ano e ahau taku iwi, a
Iharaira, i te whakarau, a ka hanga e ratou nga pa kua ururuatia, nohoia
iho; ka whakato mara waina ano ratou, ka inu i te waina o aua mara: ka
mahi kari ano ratou, a ka kai i nga hua o reira.

<span id="an_9:15">9:15</span> Ka whakatokia ano ratou e ahau ki to
ratou oneone; e kore ano ratou e unuhia atu i muri ake nei, i to ratou
oneone i hoatu e ahau ki a ratou, e ai ta Ihowa, ta tou Atua.

------------------------------------------------------------------------

[Next: Obadiah](oba.md)
