[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa2)  [Next](kg2.md) 

------------------------------------------------------------------------

### Maori Bible: 1 Kings

<span id="an_1:1">1:1</span> ¶ Na kua koroheketia a Kingi Rawiri, kua
maha ona ra; a hipokina ana ia e ratou ki te kakahu; heoi kihai i
mahana.

<span id="an_1:2">1:2</span> No reira ka mea atu ana tangata ki a ia, Me
rapu tetahi kotiro, he wahine, ma toku ariki, ma te kingi: a me tu ia i
mua i te kingi, mana hoki ia e atawhia; a me takoto ia ki tou uma, kia
mahana ai toku ariki, te kingi.

<span id="an_1:3">1:3</span> Heoi rapua ana e ratou tetahi kotiro
ataahua i nga rohe katoa o Iharaira; a kitea ana ko Apihaka Hunami, a
kawea ana mai ia ki te kingi.

<span id="an_1:4">1:4</span> Na he ataahua rawa taua kotiro; a i atawhai
ia i te kingi, i mahi hoki ki a ia: otira kihai te kingi i mohio ki a
ia.

<span id="an_1:5">1:5</span> ¶ Katahi a Aronia tama a Hakiti ka whakanui
i a ia, ka mea, Ko ahau hei kingi: a meatia ana e ia etahi hariata mana,
me etahi tangata noho hoiho, e rima tekau hoki nga tangata hei rere i
tona aroaro.

<span id="an_1:6">1:6</span> Kihai hoki tona papa i whakapouri i tona
ngakau o mua iho, kihai i mea, He aha koe i pena ai? he tangata ataahua
rawa hoki ia; a i whanau ia i muri i a Apoharama.

<span id="an_1:7">1:7</span> Na ka korerorero ia ki a Ioapa tama a
Teruia, ki a Apiatara tohunga; a i whai raua i a Aronia, i awhina i a
ia.

<span id="an_1:8">1:8</span> Ko Haroko tohunga ia, ko Penaia tama a
Iehoiara, ko Natana matakite, ko Himei, ko Rei, ko nga tangata nunui a
Rawiri, kihai ratou i uru ki ta Aronia.

<span id="an_1:9">1:9</span> Na ka patua e Aronia he hipi, he kau, me
nga mea momona, ki te kohatu ki Toherete, ki tera i te taha o Enerokere,
a karangatia ana e ia ona teina katoa, nga tama a te kingi, ratou ko nga
tangata katoa o Hura, nga pononga a te kingi:

<span id="an_1:10">1:10</span> Ko Natana matakite ia, ko Penaia, ko nga
tangata nunui, me tona teina, me Horomona, kihai i karangatia e ia.

<span id="an_1:11">1:11</span> ¶ Na ka korero a Natana ki a Patehepa
whaea o Horomona, ka mea, Kahore ano koe i rongo ko Aronia tama a Hakiti
te kingi, kahore hoki i te mohiotia e to tatou ariki, e Rawiri?

<span id="an_1:12">1:12</span> Na haere mai, tukua maku e hoatu he
whakaaro ki a koe, kia ora ai koe, kia ora ai hoki tau tama, a Horomona.

<span id="an_1:13">1:13</span> Haere, a ka tae ki a Kingi Rawiri, ka mea
ki a ia, Kihai ianei koe i oati mai, e toku ariki, e te kingi, ki tau
pononga, i mea, Ko Horomona tonu ko tau tama hei kingi i muri i ahau, ko
ia hoki hei noho i toku torona? Na, he aha i kingi ai a Aron ia?

<span id="an_1:14">1:14</span> Na, e korero ana ano koe i reira ki te
kingi, ka tae atu hoki ahau i muri i a koe, a maku e whakakoia ki au
korero.

<span id="an_1:15">1:15</span> Na ko te haerenga o Patehepa ki te whare
moenga, ki te kingi: he koroheke rawa hoki te kingi; ko Apihaka Hunami
ano ki te mahi i nga mea a te kingi.

<span id="an_1:16">1:16</span> Na ka tuohu a Patehepa, ka piko ki te
kingi, a ka mea te kingi, He aha tau?

<span id="an_1:17">1:17</span> Na ka mea tera ki a ia, E toku ariki, i
oatitia mai a Ihowa, tou Atua, e koe ki tau pononga, Ko Horomona tonu,
ko tau tama hei kingi i muri i ahau, a ko ia hei noho ki toku torona.

<span id="an_1:18">1:18</span> Na, inaianei, kua kingi a Aronia; a
kahore koe, e toku ariki, e te kingi, i te mohio:

<span id="an_1:19">1:19</span> A kua patua e ia he kau, he mea momona,
he hipi, tona tini; kua karangatia hoki nga tama katoa a te kingi, me
Apiatara tohunga, me Ioapa rangatira ope; ko Horomona ia, ko tau
pononga, kihai i karangatia e ia.

<span id="an_1:20">1:20</span> Na ko koe, e toku ariki, e te kingi, e
anga ana nga kanohi o Iharaira katoa ki a koe, kia whakaaturia ki a
ratou ko wai e noho ki te torona o toku ariki, o te kingi, i muri i a
ia.

<span id="an_1:21">1:21</span> Na tenei ake, hei te moenga o toku ariki,
o te kingi, ki ona matua, ka kiia maua ko taku tama, ko Horomona, he
hunga hara.

<span id="an_1:22">1:22</span> Na, i a ia ano e korero ana ki te kingi,
ka tomo mai a Natana poropiti.

<span id="an_1:23">1:23</span> A ka korerotia e ratou ki te kingi, ka
mea, Ko Natana poropiti tenei. Na haere ana tera ki te aroaro o te
kingi, a piko ana, tapapa ana ki te whenua ki te aroaro o te kingi.

<span id="an_1:24">1:24</span> Na ka mea a Natana, E toku ariki, e te
kingi, i mea ranei koe, Ko Aronia hei kingi i muri i ahau, a ko ia hei
noho ki toku torona?

<span id="an_1:25">1:25</span> Kua haere hoki ia ki raro i tenei ra, a
kei te patu tera i te kau, i te mea momona, i te hipi, tona tini; a kua
karangatia e ia nga tama katoa a te kingi ratou ko nga rangatira ope, ko
Apiatara tohunga: kei te kai ratou, kei te inu i tona aroaro; e ki ana,
Kia ora a Kingi Aronia.

<span id="an_1:26">1:26</span> Ko ahau ia, ko tau pononga, ko matou ko
Haroko tohunga, ko Penaia tama a Iehoiara, ko tau pononga, ko Horomona,
kihai i karangatia e ia.

<span id="an_1:27">1:27</span> Na toku ariki ranei, na te kingi tenei
mea, a kihai i whakaaturia e koe ki au pononga, ko wai e noho ki te
torona o toku ariki, o te kingi i muri i a ia?

<span id="an_1:28">1:28</span> Na ka whakahoki a Kingi Rawiri, ka mea,
Karangatia a Patehepa ki ahau. Na haere ana ia ki te aroaro o te kingi,
a tu ana i te aroaro o te kingi.

<span id="an_1:29">1:29</span> Na ko te oatitanga a te kingi, ka mea, E
ora ana a Ihowa i whakaora nei i ahau i nga mate katoa,

<span id="an_1:30">1:30</span> Ko aku oatitanga i a Ihowa, i te Atua o
Iharaira ki a koe, i ahau i mea ra, He pono, ko Horomona, ko tau tama,
hei kingi i muri i ahau, ko ia hoki hei noho ki toku torona i muri i
ahau; he pono me pena ano e ahau i tenei ra.

<span id="an_1:31">1:31</span> Katahi ka tuohu a Patehepa, anga tonu
tona mata ki te whenua, piko ana ki te aroaro o te kingi, ka mea, Kia
ora toku ariki, a Kingi Rawiri, a ake ake.

<span id="an_1:32">1:32</span> ¶ Na ka mea a Kingi Rawiri, Karangatia a
Haroko tohunga ki ahau, a Natana poropiti, a Penaia tama a Iehoiara. Na
haere ana mai ratou ki te aroaro o te kingi.

<span id="an_1:33">1:33</span> Na ka mea te kingi ki a ratou, Mauria nga
pononga a to koutou ariki hei hoa mo koutou, ka whakanoho i a Horomona,
i taku tama, ki toku muera, ki toku ake, ka kawe i a ia ki raro, ki
Kihona:

<span id="an_1:34">1:34</span> A ma Haroko tohunga raua ko Natana
poropiti ia e whakawahi ki reira hei kingi mo Iharaira; me whakatangi
hoki te tetere, me mea, Kia ora a Kingi Horomona.

<span id="an_1:35">1:35</span> Na ka piki ake koutou i muri i a ia, a ka
tae mai ia, ka noho ki toku torona; a hei kingi ia i muri i ahau; he mea
whakarite naku hei rangatira ia mo Iharaira raua ko Hura.

<span id="an_1:36">1:36</span> Na ka whakahoki a Penaia tama a Iehoiara
ki ta te kingi, ka mea, Amine: kia pena mai hoki te ki a Ihowa, a te
Atua o toku ariki, o te kingi.

<span id="an_1:37">1:37</span> I toku ariki nei, i te kingi, a Ihowa,
kia pena ano ia ki a Horomona; a kia whakanuia ake tona torona ki runga
ake i te torona o toku ariki, o Kingi Rawiri.

<span id="an_1:38">1:38</span> Heoi ka haere a Haroko tohunga, a Natana
poropiti, a Penaia tama a Iehoiara, me nga Kereti, me nga Pereti ki
raro, a whakanohoia ana e ratou a Horomona ki te muera o Kingi Rawiri, a
kawea ana ki Kihona.

<span id="an_1:39">1:39</span> Na tangohia ana e Haroko tohunga te haona
hinu i roto i te tapenakara, a whakawahia ana e ia a Horomona. Na ka
whakatangihia e ratou te tetere; a ka mea katoa te iwi, Kia ora a Kingi
Horomona.

<span id="an_1:40">1:40</span> Na piki ake ana te iwi katoa i muri i a
ia, me te whakatangi te iwi i nga putorino; nui atu hoki te koa i koa ai
ratou, ngatata ana te whenua i to ratou hamama.

<span id="an_1:41">1:41</span> ¶ Na ka rongo a Aronia ratou ko ana
manuhiri i a ratou e whakamutu ana i ta ratou kai. A, no te rongonga o
Ioapa i te tangi o te tetere, ka mea ake, He aha tenei hamama o te pa e
ngangau mai nei?

<span id="an_1:42">1:42</span> I a ia ano e korero ana, na ko Honatana
tama a Apiatara tohunga e haere mai ana; a ka mea a Aronia, Haere mai;
he tangata maia hoki koe, a he korero pai au.

<span id="an_1:43">1:43</span> Na ka whakahoki a Honatana, ka mea atu ki
a Aronia, He pono rawa, kua meinga a Horomona e to tatou ariki, e Kingi
Rawiri, hei kingi.

<span id="an_1:44">1:44</span> A kua unga e te kingi hei hoa mona a
Haroko tohunga, a Natana poropiti, a Penaia tama a Iehoiara, ratou ko
nga Kereti, ko nga Pereti; a kua whakanohoia ia e ratou ki te muera o te
kingi:

<span id="an_1:45">1:45</span> A kua whakawahia ia e Haroko tohunga, e
Natana poropiti hei kingi ki Kihona: na kua piki ake ratou i reira me te
koa, na ngateri ana te pa. Ko te hamama tenei i rongo na koutou.

<span id="an_1:46">1:46</span> A ko Horomona hoki tenei te noho mai nei
i runga i te torona o te kingitanga.

<span id="an_1:47">1:47</span> A kua tae mai hoki nga pononga a te kingi
ki te manaaki i to tatou ariki, i a Kingi Rawiri, ki te mea, Kia meinga
e tou Atua te ingoa o Horomona kia pai atu i tou ingoa, kia whakanuia
ake e ia tona torona i tou torona. Na piko ana te kingi i run ga i te
moenga.

<span id="an_1:48">1:48</span> A i penei hoki te kupu a te kingi, Kia
whakapaingia a Ihowa, te Atua o Iharaira, mona kua homai nei i tetahi
hei noho i toku torona i tenei ra, me te kite atu ano oku kanohi.

<span id="an_1:49">1:49</span> Na ka pawera nga manuhiri a Aronia,
whakatika ana, a haere ana i tona ara, i tona ara.

<span id="an_1:50">1:50</span> A wehi ana a Aronia i a Horomona, a
whakatika ana, ka haere, a ka hopu i nga haona o te aata.

<span id="an_1:51">1:51</span> Na ka korerotia te korero ki a Horomona,
Ko Aronia tera e wehi anai a Kingi Horomona; kei te pupuri ano tera i
nga haona o te aata; e mea ana, Kia oati a Kingi Horomona ki ahau
aianei, e kore a whakamatea e ia tana pononga ki te hoari.

<span id="an_1:52">1:52</span> Na ka mea a Horomona, Ki te mea he
tikanga pai tana, e kore e taka tetahi makawe ona ki te whenua; tena ki
te kitea he he tona, ka mate.

<span id="an_1:53">1:53</span> Heoi ka tono tangata a Kingi Horomona ki
te tiki i a ia, i runga i te aata. A haere mai ana ia, piko ana ki a
Kingi Horomona; a ka mea a horomona ki a ia, Haere ki tou whare.

<span id="an_2:1">2:1</span> ¶ Na kua tata nga ra o Rawiri e mate ia; a
ka ako ia i tana tama, i a Horomona, ka mea,

<span id="an_2:2">2:2</span> E haere ana tenei ahau i te ara o te whenua
katoa: na kia kaha, whakatane:

<span id="an_2:3">2:3</span> A kia mau ki te whakahau a Ihowa, a tou
Atua, kia haere i ana ara, kia mau ki ana tikanga, ki ana whakahau, ki
ana whakaritenga, ki ana whakaaturanga, ki nga mea kua oti te tuhituhi
ki te ture a Mohi, kia tika ai tau i nga mea katoa e mea ai koe, i nga
wahi katoa e tahuri ai koe:

<span id="an_2:4">2:4</span> Kia mana ai i a Ihowa tana kupu i korero ai
ia moku, i mea ia, Ki te tupato au tamariki ki to ratou ara, ki te
whakapaua katoatia o ratou ngakau, o ratou wairua, ki te haere i toku
aroaro i runga i te pono, e kore e whakakorea, e ai ki tana, teta hi
tangata mau mo te torona o Iharaira.

<span id="an_2:5">2:5</span> Na e mohio ana hoki koe ki ta Ioapa tama a
Teruia i mea ai ki ahau, ki tana i mea ai ki nga rangatira ope tokorua o
Iharaira, ki a Apanere tama a Nere, ki a Amaha tama a Ietere, i patua ra
e ia, a whakahekea ana nga toto o te whawhai i te wa o te rangimarie,
whakahekea ana nga toto o te whawhai ki tona whitiki i tona hope, ki ona
hu i ona waewae.

<span id="an_2:6">2:6</span> Na kia rite tau e mea ai ki tau i matau ai,
a kaua e tukua tona upoko hina kia heke atu ki te rua i runga i te
rangimarie.

<span id="an_2:7">2:7</span> Kia puta ia tou aroha ki nga tama a
Paratirai Kireari, kia uru hoki ratou ki te hunga e kai ana ki tau tepu:
i pera hoki ratou, i whakatau ki ahau i toku rerenga i tou tuakana, i a
Apoharama.

<span id="an_2:8">2:8</span> Na kei a koe na a Himei tama a Kera o
Pineamine, o Pahurimi, tera i kanga ra ki ahau, kino atu te kanga, i te
ra i haere ai ahau ki Mahanaima: otiia i haere mai ki ahau ki raro, ki
Horano ki te whakatau i ahau, a oatitia ana a Ihowa e ahau ki a i a; i
mea ahau, E kore ahau e whakamate i a koe ki te hoari.

<span id="an_2:9">2:9</span> Na kaua ia e meinga he harakore, he tangata
mohio hoki koe, a e matau ana ki tau e mea ai ki a ia; engari kia heke
tona upoko hina ki te rua i runga i te toto.

<span id="an_2:10">2:10</span> Na moe ana a Rawiri ki ona matua, a
tanumia ana ki te pa o Rawiri.

<span id="an_2:11">2:11</span> Ko nga ra i kingi ai a Rawiri ki a
Iharaira, e wha tekau tau: e whitu nga tau i kingi ai ia ki Heperona, e
toru tekau ma toru ano nga tau i kingi ai ki Hiruharama.

<span id="an_2:12">2:12</span> ¶ Na noho ana a Horomona i runga i te
torona o Rawiri, o tona papa, a u rawa tona kingitanga.

<span id="an_2:13">2:13</span> Na ka haere a Aronia tama a Hakiti ki a
Patehepa whaea o Horomona. A ka mea tera, I haere mai ranei koe i runga
i te pai? A ka mea ia, I runga ano i te pai.

<span id="an_2:14">2:14</span> A i mea ano ia, He kupu taku ki a koe. A
ka mea tera, Korero.

<span id="an_2:15">2:15</span> Na ka mea ia, E mohio ana koe, i ahau te
kingitanga, i anga mai ano nga kanohi o Iharaira katoa ki ahau hei
kingi: heoi kua kauparea ketia nei te kingitanga, a riro ana i toku
teina: nona hoki, na Ihowa mai.

<span id="an_2:16">2:16</span> Na kotahi tenei tono aku ki a koe: kaua e
whakakahoretia taku. A ka mea tera ki a ia, Korero.

<span id="an_2:17">2:17</span> Na ka mea ia, Tena, korero ki a Kingi
Horomona, e kore hoki ia e whakakahore ki tau, kia homai e ia a Apihaka
Hunami hei wahine maku.

<span id="an_2:18">2:18</span> Na ka mea a Patehepa, E pai ana, me
korero tau e ahau ki te kingi.

<span id="an_2:19">2:19</span> Heoi haere ana a Patehepa ki a Kingi
Horomona ki te korero ki a ia i ta Aronia. A whakatika ana te kingi ki
te whakatau ki a ia, piko ana ki a ia, a ka noho iho ano ki tona torona;
a ka meinga e ia kia whakaturia he torona mo te whaea o te kingi, a noho
ana tera ki tona ringa matau.

<span id="an_2:20">2:20</span> Katahi ka mea ia, Kotahi tenei mea iti
hei tononga maku ki a koe: kaua taku e whakakahoretia. A ka mea te kingi
ki a ia, Tonoa, e toku whaea; e kore hoki ahau e whakakahore ki tau.

<span id="an_2:21">2:21</span> A ka mea tera, Kia hoatu a Apihaka Hunami
hei wahine ma tou tuakana, ma Aronia.

<span id="an_2:22">2:22</span> Na ka whakahoki a Kingi Horomona, ka mea
ki tona whaea, He aha i tonoa ai e koe a Apihaka Hunami ma Aronia? Tonoa
ano hoki te kingitanga mona; ko ia hoki toku tuakana; mona, mo Apiatara
tohunga, mo Ioapa tama a Teruia.

<span id="an_2:23">2:23</span> Katahi ka oatitia a Ihowa e Kingi
Horomona, ka mea, Kia meatia mai tenei e te Atua ki ahau, me tetahi atu
mea ano, mehemea ehara i te kupu whakamate mona ano tenei i korerotia
nei e Aronia.

<span id="an_2:24">2:24</span> Tena ra, e ora ana a Ihowa i whakapumau
nei i ahau, i whakanoho nei i ahau ki te torona o Rawiri, o toku papa, i
mea nei hoki i tetahi whare moku, i te pera me tana i korero ai, ko
aianei pu mate ai a Aronia.

<span id="an_2:25">2:25</span> Na ka tonoa e Kingi Horomona a Penaia
tama a Iehoiara; a rere ana tera ki runga ki a ia, na kua mate.

<span id="an_2:26">2:26</span> ¶ Na ka mea te kingi ki te tohunga ki a
Apiatara, Haere ki Anatoto, ki au mara; e tika ana hoki te mate mou:
otiia e kore ahau e whakamate i a koe i tenei ra, no te mea nau i mau te
aaka a te Ariki, a Ihowa, i mua i a Rawiri, i toku papa, i mate a no
hoki koe i nga mate katoa o toku papa.

<span id="an_2:27">2:27</span> Heoi peia ana a Apiatara e Horomona i te
mahi tohunga ki a Ihowa; kia tutuki ai te kupu a Ihowa i korero ai ki
Hiro mo te whare o Eri.

<span id="an_2:28">2:28</span> Na ka tae te rongo ki a Ioapa: i anga
hoki a Ioapa ki te whai i a Aronia, engari kahore i tahuri ki a
Apoharama. Na rere ana a Ioapa ki te tapenakara o Ihowa, kei te pupuri i
nga haona o te aata.

<span id="an_2:29">2:29</span> A ka korerotia ki a Kingi Horomona, Kua
rere a Ioapa ki te tapenakara o Ihowa, na, kei te taha o te aata. Katahi
ka unga a Penaia tama a Iehoiara e Horomona, a ka mea ia, Haere, e rere
ki runga i a ia.

<span id="an_2:30">2:30</span> Na ka tae a Penaia ki te tapenakara o
Ihowa, ka mea ki a ia, Ko te kupu tenei a te kingi, Puta mai ki waho.
Ano ra ko tera, Kahore, engari kia mate ahau ki konei. Na ka whakahokia
te korero e Penaia ki te kingi; i mea ia, Ko te kupu tenei a Ioap a, ko
tana tenei i whakahoki ai ki ahau.

<span id="an_2:31">2:31</span> Ano ra ko te kingi ki a ia, Meatia tana i
korero ai; rere atu ki runga ki a ia, ka tanu i a ia; kia whakakahoretia
atu ai e koe i ahau, i te whare hoki o toku papa, nga toto i whakahekea
noatia e Ioapa.

<span id="an_2:32">2:32</span> A ka whakahokia iho e Ihowa ona toto ki
runga ano ki tona matenga, nana hoki i rere ki runga i nga tangata
tokorua, ki nga tangata e tika ake ana, e pai ake ana i a ia, a patua
iho ki te hoari, kihai ano hoki toku papa, a Rawiri i mohio, ara ki a
Apanere tama a Nere, ki te rangatira o te ope o Iharaira, raua ko Amaha
tama a Ietere, rangatira o te ope o Hura.

<span id="an_2:33">2:33</span> Heoi ka hoki iho o raua toto ki runga ki
te matenga o Ioapa, ki runga ano ki te matenga o ona uri a ake ake; ki a
Rawiri ia, ratou ko ona uri, ko tona whare, ko tona torona, ka mau ta
Ihowa rongo a ake ake.

<span id="an_2:34">2:34</span> Na ko te haerenga o Penaia tama a
Iehoiara ki runga, a rere ana ki runga ki a ia, whakamatea iho; a
tanumia iho ia ki tona whare, ki te koraha.

<span id="an_2:35">2:35</span> ¶ A meinga ana e te kingi a Penaia tama a
Iehoiara hei rangatira ope i muri i a ia; i meinga e te kingi a Haroko
tohunga hei whakakapi mo Apiatara.

<span id="an_2:36">2:36</span> Na ka tono tangata te kingi ki te karanga
i a Himei, a ka mea ki a ia, Hanga he whare mou ki Hiruharama, hei reira
noho ai; kaua hoki e haere atu i reira ki hea, ki hea.

<span id="an_2:37">2:37</span> Ko a te ra hoki e puta ai koe ki waho, e
whiti ai i te awa i Kitirono, kia tino mohio koe, ko te mate kau mou;
hei runga ano i tou matenga ou toto.

<span id="an_2:38">2:38</span> Na ka mea a Himei ki te kingi, He pai
tena kupu; ka pena tau pononga me ta toku ariki, me ta te kingi i korero
mai na. Na he maha nga ra i noho ai a Himeiki Hiruharama.

<span id="an_2:39">2:39</span> A i te mutunga o nga tau e toru ka tahuti
nga pononga tokorua a Himei ki a Akihi tama a Maaka kingi o Kata. A ka
korerotia ki a Himei, Nana, ko au pononga tera, kei Kata.

<span id="an_2:40">2:40</span> Na ko te whakatikanga o Himei,
whakanohoia ana tana kaihe, a haere ana ki Kata, ki a Akihi, ki te rapu
i ana pononga: heoi haere ana a Himei, a kawea ana mai e ia ana pononga
i Kata.

<span id="an_2:41">2:41</span> Na ka korerotia ki a Horomona, i haere
atu a Himei i Hiruharama ki Kata, a kua hoki mai ano.

<span id="an_2:42">2:42</span> Na ka tono tangata te kingi ki te karanga
i a Himei, a ka mea ki a ia, Kahore ianei koe i whakaoatitia e ahau ki a
Ihowa, me taku whakaatu ano ki a koe, me taku ki atu ano, Ko te ra e
puta ai koe ki waho, e haere ai ki hea ranei, ki hea ranei, k ia tino
mohio koe, ko te mate kau mou? I mea mai ano koe ki ahau, He pai te kupu
i rongo ai ahau.

<span id="an_2:43">2:43</span> He aha ra koe te pupuri ai i te oati a
Ihowa, i te whakahau i whakahaua ai koe e ahau?

<span id="an_2:44">2:44</span> I mea ano te kingi ki a Himei, E mohio
ana koe, e mohio ana ano tou ngakau, ki te kino katoa, ki tau i mea ai
ki toku papa, ki a Rawiri. Na ka whakahokia nei e Ihowa tou kino ki
runga ki tou matenga:

<span id="an_2:45">2:45</span> Ka manaakitia ia a Kingi Horomona, ka
pumau tonu ano te torona o Rawiri i te aroaro o Ihowa a ake ake.

<span id="an_2:46">2:46</span> Heoi ka whakahau te kingi ki a Penaia
tama a Iehoiara, haere ana tera ki waho, rere ana ki runga ki a ia, na
kua mate. Na kua pumau te kingitanga i te ringa o Horomona.

<span id="an_3:1">3:1</span> ¶ Na ka meinga a Horomona hei hunaonga ki a
Parao kingi o Ihipa: i tangohia hoki e ia te tamahine a Parao mana, a
kawea ana ki te pa o Rawiri, kia oti ra ano te whare mona te hanga, me
te whare mo Ihowa, me te taiepa o Hiruharama a tawhio noa.

<span id="an_3:2">3:2</span> Ko te iwi ia patu whakahere ai i runga i
nga wahi tiketike; kiano hoki i hanga noatia te whare mo te ingoa o
Ihowa a tae noa ki aua ra.

<span id="an_3:3">3:3</span> Na i aroha a Horomona ki a Ihowa, i haere i
nga tikanga a tona papa, a Rawiri: otiia i patu whakahere, i tahu
whakakakara ki nga wahi tiketike.

<span id="an_3:4">3:4</span> Na ka haere te kingi ki Kipeono ki te patu
whakahere ki reira; ko te tino wahi tiketike hoki tera. Kotahi mano nga
tahunga tinana i tapaea e Horomona ki runga ki taua aata.

<span id="an_3:5">3:5</span> ¶ I puta a Ihowa ki a Horomona ki Kipeono,
he mea moemoea i te po; a ka mea te Atua, Inoi mai ko te aha kia hoatu e
ahau ki a koe.

<span id="an_3:6">3:6</span> Na ka mea a Horomona, Nui atu te aroha i
whakaputaina e koe ki tau pononga, ki a Rawiri, ki toku papa, i a ia e
haere ana i tou aroaro i runga i te pono, i te tapu, i te ngakau tika ki
a koe; i rongoatia ano e koe tenei aroha nui mona, i a koe i homai nei i
tetahi tama ki a ia hei noho ki tona torona, hei penei me tenei
inaianei.

<span id="an_3:7">3:7</span> Na kua meinga nei tau pononga e koe, e
Ihowa, e toku Atua, hei kingi i muri i a Rawiri, i toku papa; na, he
tamariki rawa ahau; kahore e mohio ki te haere atu, ki te haere mai.

<span id="an_3:8">3:8</span> Na kei waenganui tenei tau pononga i tau
iwi i whiriwhiria e koe, he iwi nui, e kore e taea te tatau, te tuhituhi
ranei, i te tini.

<span id="an_3:9">3:9</span> Heoi homai ki tau pononga he ngakau e
mahara ana ki te whakahaere tikanga ki tau iwi, ki te wehe i te pai, i
te kino: ko wai hoki e ahei te whakahaere tikanga mo tenei iwi nui au?

<span id="an_3:10">3:10</span> A pai tonu taua kupu ki te whakaaro o te
Ariki; no Horomona i tono ki tenei mea.

<span id="an_3:11">3:11</span> Na ka mea te Atua ki a ia, Na, kua tono
nei koe ki tenei mea mau, a kihai i tono kia maha nga ra mou; kihai ano
i tono ki te taonga mou, kihai hoki i tono kia whakamatea ou hoariri;
heoi tonoa ana e koe he mohio ki te whakarongo ki nga whakawa;

<span id="an_3:12">3:12</span> Nana, kua meatia e ahau tau i korero na:
nana, kua hoatu e ahau he ngakau mahara, he ngakau mohio ki a koe;
kahore he rite mou i mua atu i a koe; e kore ano e ara ake he rite mou i
muri i a koe.

<span id="an_3:13">3:13</span> A kua hoatu ano e ahau ki a koe nga mea
kihai na i tonoa mai e koe, te toanga, te kororia; a kahore he tangata i
roto i nga kingi hei rite mou i ou ra katoa.

<span id="an_3:14">3:14</span> A ki te haere koe i aku ara, ki te rongo
ki aku tikanga, ki aku whakahau, ki te pera me te haere a tou papa, a
Rawiri, na ka whakaroaina e ahau ou ra.

<span id="an_3:15">3:15</span> Na ka oho ake a Horomona, na, he moemoea:
a haere ana ia ki Hiruharama, ka tu ki mua i te aaka o te kawenata a
Ihowa, tapaea ana e ia he tahunga tinana, a meatia ana e ia he whakahere
mo te pai, i tuku hoki i te hakari ma ana tangata katoa.

<span id="an_3:16">3:16</span> ¶ Na ka haere mai etahi wahine tokorua ki
reira, ki te kingi, he wahine kairau, a tu ana i tona aroaro.

<span id="an_3:17">3:17</span> Na ka mea tetahi o nga wahine ra, E toku
ariki, kotahi ano te whare i noho ai maua ko te wahine nei; a whanau ana
ahau, a, i roto ano ia i te whare.

<span id="an_3:18">3:18</span> A i te toru o nga ra o toku whanautanga,
ka whanau ano hoki tenei wahine: i reira tahi ano maua; kahore he
tangata ke i a maua i roto i te whare; ko maua tokorua anake i roto i te
whare.

<span id="an_3:19">3:19</span> Na i te po ka mate te tamaiti a te wahine
nei; i tamia hoki e ia.

<span id="an_3:20">3:20</span> Na ka whakatika ia i waenganui po, ka
tangohia taku tamaiti i toku taha, i tau pononga e moe ana, a hikitia
ana ki tona uma, ko tana tamaiti mate i whakatakotoria e ia ki toku uma.

<span id="an_3:21">3:21</span> A, i toku marangatanga ake i te ata ki te
whakangote i taku tamaiti, na kua mate: a ka ata tirohia e ahau i te
ata, na ehara i taku tamaiti i whanau nei i ahau.

<span id="an_3:22">3:22</span> Na ka mea tetahi o nga wahine, Kahore;
engari naku te tamaiti ora, nau te tamaiti mate. A ka mea tenei, Kahore;
engari nau te tamaiti mate, naku hoki te tamaiti ora. Na korero pera ana
raua i te aroaro o te kingi.

<span id="an_3:23">3:23</span> Ano ra ko te kingi, E mea ana tenei, Naku
tenei tamaiti ora, nau te tamaiti mate; e mea ana ano tenei, Kahore;
engari nau te tamaiti mate, naku hoki te tamaiti ora.

<span id="an_3:24">3:24</span> Na ka mea te kingi, Tikina atu he hoari
maku. A ka kawea mai e ratou he hoari ki te aroaro o te kingi.

<span id="an_3:25">3:25</span> Na ka mea atu te kingi, Tapahia te
tamaiti ora kia rua, ka hoatu i tetahi hawhe ki tetahi o nga wahine, i
tetahi hawhe ki tetahi.

<span id="an_3:26">3:26</span> Na ko te kianga atu a te wahine nana nei
te tamaiti ora ki te kingi, he okaka hoki no tona puku aroha ki tana
tamaiti, ko tana meatanga atu, Aue, e toku ariki, hoatu te potiki ora ki
a ia; kaua rawa hoki e whakamatea. Ko tetahi ia i mea, Kauaka m aku,
kauaka hoki mana; tapahia.

<span id="an_3:27">3:27</span> Katahi ka whakahoki te kingi, ka mea,
Hoatu te potiki ora ki a ia, kaua rawa e whakamatea: ko tona whaea ia.

<span id="an_3:28">3:28</span> A ka rongo a Iharaira katoa ki te whakawa
i whakarite ai te kingi; heoi wehi ana ratou i te kingi: i kite hoki
ratou kei roto i a ia to te Atua mohio ki te whakawa.

<span id="an_4:1">4:1</span> ¶ Na ko Kingi Horomona te kingi o Iharaira
katoa.

<span id="an_4:2">4:2</span> A ko ana rangatira enei; ko Ataria tama a
Haroko te tohunga;

<span id="an_4:3">4:3</span> Ko Erihorepe raua ko Ahia nga kaituhituhi,
he tama na Hiha; ko Iehohapata tama a Ahiruru te kaiwhakamahara;

<span id="an_4:4">4:4</span> Ko Penaia tama a Iehoiara te rangatira ope;
ko Haroko raua ko Apiatara nga tohunga;

<span id="an_4:5">4:5</span> Ko Ataria tama a Natana te rangatira o nga
kaitohutohu; ko Tapuru tama a Natana te tohunga, te takahoa o te kingi;

<span id="an_4:6">4:6</span> Ko Ahihara te rangatira o te whare; ko
Aronirama tama a Apara to nga takoha.

<span id="an_4:7">4:7</span> Na kotahi tekau ma rua nga kaitohutohu a
Horomona mo Iharaira katoa, hei mea kai ma te kingi ratou ko tona whare:
kotahi ano te marama mea kai o tetahi, o tetahi, i te tau.

<span id="an_4:8">4:8</span> Na ko o ratou ingoa enei: ko Penehuru te
whenua pukepuke o Eparaima:

<span id="an_4:9">4:9</span> Ko Penerekara i Makaha, i Haarapimi, i
Petehemehe, i Erono Petehanana:

<span id="an_4:10">4:10</span> Ko Penehehere i Arupoto; i a ia Hokoho me
te whenua katoa o Hewhere:

<span id="an_4:11">4:11</span> Ko Pene Apinarapa i te taupae katoa o
Roro; i a ia a Tapata tamahine a Horomona hei wahine mana:

<span id="an_4:12">4:12</span> Ko Paana tama a Ahiruru i Taanaka, i
Mekiro, i Peteheana katoa, tera i Taretana i raro i Ietereere, o
Peteheana atu a tae noa ki Aperemehora, ki tua atu o Iokomeama:

<span id="an_4:13">4:13</span> Ko Penekepere i Ramoto Kireara: i a ia
nga pa o Haira tama a Manahi i Kireara; i a ia nga wahi i Arakopa i
Pahana, e ono tekau nga pa nunui, taiepa rawa, tutaki rawa ki te parahi:

<span id="an_4:14">4:14</span> Ko Mahanaima i a Ahinarapa tama a Iro:

<span id="an_4:15">4:15</span> I Napatari a Ahimaata; i tangohia ano
hoki e ia a Pahemata tamahine a Horomona hei wahine mana:

<span id="an_4:16">4:16</span> I Ahera, i Aroto a Paana tama a Huhai:

<span id="an_4:17">4:17</span> I Ihakara a Iehohapata tama a Parua:

<span id="an_4:18">4:18</span> Ko Himei tama a Eraha i Pineamine:

<span id="an_4:19">4:19</span> Ko Kepere tama a Uri i te whenua o
Kireara, i te whenua o Hihona kingi o nga Amori raua ko Oka kingi o
Pahana; ko ia anake hoki te kaitohutohu o te whenua.

<span id="an_4:20">4:20</span> ¶ Na tini iho a Hura raua ko Iharaira, me
te onepu i te taha o te moana te tini, kai ana ratou, inu ana, hari ana.

<span id="an_4:21">4:21</span> Na ko Horomona te kingi o nga kingitanga
katoa, o te awa a tae noa ki te whenua o nga Pirihitini, ki te rohe ra
ano o Ihipa: i mau hakari mai ano ratou, a mahi ana i nga mahi a
Horomona i nga ra katoa i ora ai ia.

<span id="an_4:22">4:22</span> Na, ko te kai a Horomona o te ra kotahi,
e toru tekau mehua paraoa pai, e ono tekau mehua paraoa ke;

<span id="an_4:23">4:23</span> Kotahi tekau nga kau, he mea momona, e
rua tekau nga kau o nga haerenga kau, kotahi rau nga hipi, apititia iho
ki nga hata, ki nga kakera, ki nga ropaka, ki nga manu whangai.

<span id="an_4:24">4:24</span> Ko ia hoki te kingi i runga i te takiwa i
tenei taha katoa o te awa, o Tipiha, tae noa ki Kaha, i runga ano i nga
kingi katoa o tenei taha o te awa: a he rongo mau i ona taha katoa.

<span id="an_4:25">4:25</span> A noho hu noa iho a Hura raua ko
Iharaira, tera, tera, i raro i tana waina, i tana piki, no Rana mai ano
a Peerehepa atu ana, i nga ra katoa o Horomona.

<span id="an_4:26">4:26</span> Na e wha tekau mano nga turanga a
Horomona mo nga hoiho o ona hariata, kotahi tekau ma rua mano nga kaieke
hoiho.

<span id="an_4:27">4:27</span> A na aua kaitohutohu i mea he kai ma
Kingi Horomona, ma te hunga katoa e haere ana ki te tepu a Kingi
Horomona, tenei tangata i tona marama, tenei tangata i tona marama:
kahore he mea i kore i a ratou.

<span id="an_4:28">4:28</span> I kawea mai ano e ratou he parei, he
kakau witi, ma nga hoiho, ma nga muera, ki te wahi i reira nei nga
kaitohutohu, ia tangata ki tana mahi.

<span id="an_4:29">4:29</span> ¶ Na homai ana e te Atua he mohio ki a
Horomona, me te mahara nui rawa, me te ngakau nui, koia ano kei te onepu
i te taha o te moana.

<span id="an_4:30">4:30</span> Nui atu hoki te mohio o Horomona i te
mohio o nga tama katoa o te rawhiti, i te mohio katoa o Ihipa.

<span id="an_4:31">4:31</span> Nui atu hoki tona mohio i to nga tangata
katoa; i to Etana Eterahi, i to Hemana, i to Karakoro, i to Rarara, ara
i to nga tama a Mahoro; a paku ana tona ingoa ki nga iwi katoa a tawhio
noa.

<span id="an_4:32">4:32</span> Na e toru mano nga whakatauki i korerotia
e ia; a ko ana waiata kotahi mano ma rima.

<span id="an_4:33">4:33</span> I korerotia ano e ia nga rakau, te hita i
Repanona, a tae iho ana ki te hihopa e tupu nei ki te taiepa: i
korerotia ano e ia nga kararehe, nga manu, nga mea ngoki, me nga ika.

<span id="an_4:34">4:34</span> A ka haere mai etahi i nga iwi katoa ki
te whakarongo ki te mohio o Horomona, i nga kingi katoa o te whenua i
rongo nei ki tona mohio.

<span id="an_5:1">5:1</span> ¶ Na ka tonoa e Hirama kingi o Taira ana
tangata ki a Horomona; i rongo hoki kua oti ia te whakawahi hei kingi i
muri i tona papa: he aroha mau tonu hoki to Hirama ki a Rawiri.

<span id="an_5:2">5:2</span> A ka tono tangata a Horomona ki a Hirama
hei ki atu,

<span id="an_5:3">5:3</span> E mohio ana koe kihai i taea e toku papa, e
Rawiri, te hanga whare mo te ingoa o Ihowa, o tona Atua, i nga whawhai
hoki i tetahi taha ona, i tetahi taha, a taea noatia te hoatutanga o
ratou e Ihowa ki raro i nga kapu o ona waewae.

<span id="an_5:4">5:4</span> Ko tenei, kua mea nei a Ihowa, toku Atua,
kia okioki ahau i tetahi taha, i tetahi taha; kahore he hoari, kahore
hoki he kino e pa mai ana.

<span id="an_5:5">5:5</span> Na, e mea ana tenei ahau kia hanga he whare
mo te ingoa o Ihowa, o toku Atua, kia whakaritea te kupu a Ihowa ki toku
papa, ki a Rawiri, tana i mea ai, Ko tau tama e hoatu e ahau i muri i a
koe ki runga ki tou torona, mana e hanga te whare mo toku ingoa.

<span id="an_5:6">5:6</span> Tena ra, mau e whakahau kia tapahia mai he
hita maku i Repanona; a ko aku tangata hei hoa mo au tangata; me hoatu
ano e ahau ki a koe he utu mo au tangata, kia rite ki nga mea katoa e ki
mai ai koe; e mohio ana hoki koe kahore o matou tangata hei rite mo nga
Haironi te mohio ki te tapahi rakau.

<span id="an_5:7">5:7</span> A, i te rongonga o Hirama i nga kupu a
Horomona, nui atu tona koa, a ka mea, Kia whakapaingia a Ihowa i tenei
ra, nana nei i homai ki a Rawiri he tama mohio hei rangatira mo tenei
iwi nui.

<span id="an_5:8">5:8</span> Na ka tono tangata atu a Hirama ki a
Horomona, hei mea, kua rongo atu ahau i te kupu i tukua mai nei e koe ki
ahau: ka mahia katoatia e ahau tau e hiahia ana, ara nga rakau, te hita
me te kauri.

<span id="an_5:9">5:9</span> Ma aku tangata e tari mai i Repanona ki te
moana: a maku e whakatere atu i te moana ki te wahi e whakarite ai koe
ki ahau, maku hoki e mea kia rukea ki uta ki reira, ka tiki mai ai e
koe: a ka meatia e koe taku e hiahia ai, ki te homai he kai ma toku
whare.

<span id="an_5:10">5:10</span> ¶ Na ka homai e Hirama he hita, he kauri,
ki a Horomona, ana rakau i hiahia ai.

<span id="an_5:11">5:11</span> A hoatu ana e Horomona ki a Hirama he
mehua witi e rua tekau mano hei kai ma tona whare, he mehua hinu e rua
tekau, he mea tuki; ko ta Horomona tenei i hoatu ai ki a Hirama i tenei
tau, i tenei tau.

<span id="an_5:12">5:12</span> A homai ana e Ihowa ki a Horomona he
mohio, he pera me tana i korero ai ki a ia: a mau tonu te rongo i
waenganui o Hirama raua ko Horomona; a i whakarite kawenata raua
tokorua.

<span id="an_5:13">5:13</span> Na ka whakataka e Horomona etahi tangata
i roto i a Iharaira katoa; e toru tekau mano tangata taua whakataka.

<span id="an_5:14">5:14</span> A unga ana ratou e ia ki Repanona, tekau
mano i te marama kotahi, he mea whakawhitiwhiti: kotahi to ratou marama
i Repanona, e rua nga marama i te kainga: ko Aronirama hoki te rangatira
o taua whakataka.

<span id="an_5:15">5:15</span> Na e whitu tekau mano nga tangata a
Horomona hei mau kawenga, e waru tekau mano hei tarai i runga i nga
maunga;

<span id="an_5:16">5:16</span> Haunga nga rangatira o nga kaitohutohu a
Horomona i whakahau nei i te mahi, e toru mano e toru rau aua
kaiwhakahau i nga kaimahi i te mahi.

<span id="an_5:17">5:17</span> Na ka whakahau te kingi, a ka haua e
ratou he kohatu nunui, he kohatu utu nui, hei kohatu hahau mo te turanga
o te whare.

<span id="an_5:18">5:18</span> Na taraia ana e nga kaihanga a Horomona,
e nga kaihanga a Hirama, e nga Kipiri, whakapaia ana e ratou nga rakau
me nga kohatu hei hanga mo te whare.

<span id="an_6:1">6:1</span> ¶ Na i te wha rau e waru tekau o nga tau o
te putanga mai o nga tama a Iharaira i te whenua o Ihipa, i te wha o nga
tau o te kingitanga o Horomona ki a Iharaira, i marama Tiwhi, ara i te
rua o nga marama, ka timata ia te hanga i te whare o Ihowa.

<span id="an_6:2">6:2</span> Na, ko te whare i hanga nei e Kingi
Horomona mo Ihowa, e ono tekau whatianga te roa, e rua tekau whatianga
te whanui, a ko te tiketike e toru tekau whatianga.

<span id="an_6:3">6:3</span> Na, ko te whakamahau i te roro o te
temepara o te whare, e rua tekau whatianga te roa, rite tonu ki te
whanui o te whare; kotahi tekau whatianga te whanui i mua mai i te
whare.

<span id="an_6:4">6:4</span> Na i hanga e ia etahi matapihi mo te whare,
he tu arapaki mau tonu.

<span id="an_6:5">6:5</span> I hanga ano e ia etahi ruma ki te taha o te
whare a whawhe noa, ki nga taha o te whare a whawhe noa, ki o te
temepara, a ki o te ahurewa: na hanga ana e ia nga ruma ki te taha a
whawhe noa.

<span id="an_6:6">6:6</span> E rima whatianga te whanui o to raro ruma,
e ono whatianga te whanui o to waenganui, e whitu whatianga te whanui o
te tuatoru: i whakapiritia hoki etahi pokohiwi ki waho o te whare a taka
noa, kei whakaukia nga kurupae ki nga taha o te whare.

<span id="an_6:7">6:7</span> Na, ko te whare, i tona hanganga, he mea
hanga ki te kohatu kua oti noa ake te whakapai, mai te rua kohatu:
kahore hoki he hama, he toki ranei, tetahi mea rino ranei i rongona ki
te whare i tona hanganga.

<span id="an_6:8">6:8</span> Ko te tatau o te paparanga ruma o waenga i
te taha ki matau o te whare: he mea awhiowhio te arawhata i piki ai ki
to waenga paparanga, ma roto atu i to waenga ki te tuatoru.

<span id="an_6:9">6:9</span> Heoi hanga ana e ia te whare a oti ake; he
hita nga kurupae me nga papa i hipokina ai e ia te whare.

<span id="an_6:10">6:10</span> I hanga e ia he ruma ki nga taha katoa o
te whare, e rima whatianga te tiketike; he hita nga rakau i tau iho ai
aua ruma ki te whare.

<span id="an_6:11">6:11</span> ¶ Na ko te putanga o te kupu a Ihowa ki a
Horomona, i mea ia,

<span id="an_6:12">6:12</span> Mo te whare e hanga nei e koe, ki te
haere koe i runga i aku tikanga, a ka mahi i aku whakaritenga, ka mau
hoki ki aku whakahau katoa, ka haere i runga i enei; katahi ka
whakapumautia e ahau taku kupu ki a koe, taku i korero ai ki tou papa,
ki a Rawiri.

<span id="an_6:13">6:13</span> A ka noho ahau i waenganui i nga tama a
Iharaira, e kore ano e whakarere i taku iwi, i a Iharaira.

<span id="an_6:14">6:14</span> Heoi hanga ana e Horomona te whare a oti
ake.

<span id="an_6:15">6:15</span> ¶ A i hanga e ia nga taha o roto o te
whare ki te papa hita; no raro ake a tae noa ki nga papa hipoki, i
whakapiritia e ia a roto ki te rakau: a i wharikitia a raro ki te papa
kauri.

<span id="an_6:16">6:16</span> A e rua tekau nga whatianga o nga taha o
te whare ki muri i hanga e ia ki te papa hita i raro a tae noa ki nga
taha: i hanga ano ki te pera a roto, hei ahurewa, ara mo te wahi tino
tapu.

<span id="an_6:17">6:17</span> A, ko te whare, ara ko te temepara i mua
o te ahurewa, e wha tekau whatianga te roa.

<span id="an_6:18">6:18</span> A he hita i roto i te whare, he mea
whakairo ki te rapupuku, ki te puawai kowhera: he hita katoa; kahore he
kohatu i kitea.

<span id="an_6:19">6:19</span> I whakapaia ano e ia he ahurewa i te
whare i roto atu, ki reira tu ai te aaka o te kawenata a Ihowa.

<span id="an_6:20">6:20</span> Na i roto i te ahurewa ko tetahi wahi, e
rua tekau whatianga te roa, e rua tekau whatianga te whanui, e rua tekau
whatianga te tiketike; a i whakakikoruatia e ia ki te koura parakore; i
hipokina hoki te aata ki te hita.

<span id="an_6:21">6:21</span> Heoi whakakikoruatia ana a roto o te
whare e Horomona ki te koura parakore: tataitia e ia he mekameka koura
ki mua o te ahurewa, whakakikoruatia iho ki te koura.

<span id="an_6:22">6:22</span> I whakakikoruatia ano e ia te whare katoa
ki te koura a oti noa te whare katoa: i whakakikoruatia katoatia ano e
ia te aata, to te ahurewa, ki te koura.

<span id="an_6:23">6:23</span> A i hanga e ia mo roto i te ahurewa e rua
nga kerupima, he oriwa te rakau, kotahi tekau whatianga te tiketike o
tetahi, o tetahi.

<span id="an_6:24">6:24</span> A e rima whatianga tetahi parirau o te
kerupa kotahi, e rima hoki whatianga tetahi parirau o taua kerupa; ko te
pito o tetahi parirau a tae noa ki te pito o tetahi, tekau whatianga.

<span id="an_6:25">6:25</span> Kotahi tekau whatianga te rua o nga
kerupima: kotahi te roa, kotahi te ahua o nga kerupima e rua.

<span id="an_6:26">6:26</span> Kotahi tekau whatianga te tiketike o
tetahi kerupima: he pera ano te rua o nga kerupima.

<span id="an_6:27">6:27</span> A whakanohoia ana e ia nga kerupima ki to
roto whare; i roha nga parirau o nga kerupima, a pa ana te parirau o
tetahi ki tetahi taha, pa ana te parirau o tetahi ki tetahi taha; me te
pa ano o raua parirau ki a raua i waenganui o te whare.

<span id="an_6:28">6:28</span> I whakakikoruatia ano e ia nga kerupima
ki te korua

<span id="an_6:29">6:29</span> He mea tuhi ano nana nga taha katoa o te
whare a tawhio noa, he kerupima nga mea i tuhia iho, he nikau, he puawai
kowhera, ki roto, ki waho.

<span id="an_6:30">6:30</span> I whakakikoruatia ano e ia nga papa o
raro o te whare ki te koura, o roto, o waho.

<span id="an_6:31">6:31</span> Na, ko nga tatau mo te kuwaha o te
ahurewa, i hanga e ia ki te oriwa te rakau: i riro i te korupe me nga
pou tatau, kotahi o nga wahi e rima o te patu.

<span id="an_6:32">6:32</span> Heoi hanga ana e ia e rua nga tatau, he
oriwa te rakau; tuhia iho e ia, he kerupima nga mea i tuhia, he nikau,
he puawai kowhera, whakakikoruatia ana e ia ki te koura; i tohaina iho
ano e ia te koura ki runga ki nga kerupima, ki nga nikau.

<span id="an_6:33">6:33</span> Pera tonu tana hanga i nga pou mo te
tatau o te temepara, he oriwa te rakau; ko te matotoru, ko te wha o nga
wahi o te patu;

<span id="an_6:34">6:34</span> A e rua nga tatau, he kauri te rakau; he
mea whakakopa nga taha e rua o tetahi tatau, a he mea whakakopa nga taha
e rua o tetahi tatau.

<span id="an_6:35">6:35</span> I tuhia ano e ia he kerupima ki aua
tatau, he nikau, he puawai kowhera; a whakakikoruatia iho ki te koura,
he mea whakanoho iho ki runga ki te whakairo.

<span id="an_6:36">6:36</span> I hanga ano e ia to roto marae, e toru
nga rarangi o te kohatu tarai; me te rarangi kurupae, he hita.

<span id="an_6:37">6:37</span> No te wha o nga tau i whakatakotoria ai
te turanga o te whare o Ihowa, ko Tiwhi te marama.

<span id="an_6:38">6:38</span> A no te tekau ma tahi o nga tau, no
marama Puru, ara no te waru o nga marama i oti ai nga aha katoa o te
whare, ara nga mea katoa i whakaritea mona. E whitu nga tau e hanga ana
ia i taua whare.

<span id="an_7:1">7:1</span> ¶ Na kotahi tekau ma toru nga tau o
Horomona e hanga ana i tona whare ake, na kua oti i a ia tona whare
katoa.

<span id="an_7:2">7:2</span> Nana hoki i hanga te whare o te ngahere o
Repanona; ko te roa, kotahi rau whatianga, ko te whanui e rima tekau
whatianga, ko te tiketike e toru tekau whatianga; ko te turanga e wha
nga rarangi pou, he mea hita, he kurupae hita ano i runga i aua p ou.

<span id="an_7:3">7:3</span> He hita te hipoki i runga i nga kurupae, i
runga hoki era i nga pou e wha tekau ma rima, kotahi tekau ma rima ki te
rarangi.

<span id="an_7:4">7:4</span> A e toru nga rarangi o nga matapihi; rite
tonu tenei wini ki tenei wini; e toru nga rarangi.

<span id="an_7:5">7:5</span> Na he porowha nga tatau katoa, nga pou
tatau me nga matapihi: me te anga ano tenei matapihi ki tenei matapihi;
e toru nga rarangi.

<span id="an_7:6">7:6</span> I hanga ano e ia etahi pou hei whakamahau;
e rima tekau whatianga te roa, e toru tekau whatianga te whanui: na he
whakamahau i mua i era pou: i mua hoki i era he pou me nga kurupae
matotoru.

<span id="an_7:7">7:7</span> Na ka hanga e ia he whakamahau mo te
torona, mo te wahi e whakarite whakawa ai ia, ara te whakamahau whakawa;
he mea hipoki ki te hita i tetahi taha o te papa a tae noa ki tetahi
taha.

<span id="an_7:8">7:8</span> Me tona whare i noho ai ia, he marae tona i
roto atu i te whakamahau, rite tonu te hanga. I hanga ano e Horomona he
whare mo te tamahine a Parao i marenatia nei e ia; ko tona rite ko tenei
whakamahau.

<span id="an_7:9">7:9</span> He kohatu utu nui enei katoa, he mea tarai
ra ano, he mea ruri ano, he mea kani, a rato, a waho, o te turanga ake
ano, ki nga whakapaipai i runga; pera tonu i te taha ki waho whaka te
marae nui.

<span id="an_7:10">7:10</span> He kohatu utu nui ano te turanga, he
kohatu nunui, he kohatu kotahi tekau nei nga whatianga, he kohatu e waru
nei nga whatianga.

<span id="an_7:11">7:11</span> Na a runga, he kohatu utu nui, ko te
ruri, kei to nga kohatu tarai, he hita ano hoki.

<span id="an_7:12">7:12</span> Na, ko te marae nui, a taka noa, e toru
nga rarangi kohatu, he mea tarai, kotahi hoki te rarangi o nga kurupae
hita; i rite ki to roto marae o te whare o Ihowa, me te whakamahau o te
whare.

<span id="an_7:13">7:13</span> ¶ A i tono tangata a Kingi Horomona ki te
tiki atu i a Hirama i Taira.

<span id="an_7:14">7:14</span> He tama ia na tetahi pouaru o te iwi o
Napatari, a ko tona papa he tangata no Taira, he kaimahi parahi; ki tonu
ia i te whakaaro nui, i te mohio, i te tohunga hoki ki te mahi i nga
mahi parahi katoa. Na haere ana ia ki a Kingi Horomona ki te mah i i ana
mahi katoa.

<span id="an_7:15">7:15</span> Nana hoki i hanga nga pou parahi e rua,
tekau ma waru whatianga te roa o tetahi, o tetahi; tekau ma rua
whatianga o te aho hei pae mo tetahi, mo tetahi.

<span id="an_7:16">7:16</span> I hanga hoki e ia etahi pane e rua ki te
parahi whakarewa, hei whakanoho ki runga o nga pou; e rima whatianga te
tiketike o tetahi pane, e rima whatianga te tiketike o tetahi pane.

<span id="an_7:17">7:17</span> Tera etahi kupenga, he mea whatu a
kupenga, me nga wahiawhi, he mea mekameka, mo nga pane i runga o nga
pou: e whitu mo tetahi pane, e whitu mo tetahi pane.

<span id="an_7:18">7:18</span> Heoi hanga ana e ia nga pou; e rua nga
rarangi i tetahi kupenga a ta, a noa, no ka kapi nga pane i runga i nga
pou: i pera ano ia ki te rua o nga pane.

<span id="an_7:19">7:19</span> Na ko nga pane i runga o nga pou i te
whakamahau he mea mahi ki te rengarenga, e wha nga whatianga.

<span id="an_7:20">7:20</span> A tera ano he pane i runga i nga pou, a
haere whakarunga, i tata tonu ano ki te puku i te taha o te kupenga: a e
rua rau nga pamekaranete, he mea whakararangi, ki tetahi o nga pane a
taka noa.

<span id="an_7:21">7:21</span> Na whakatura ana e ia nga pou ki te
whakamahau o te temepara: i whakaturia e ia te pou ki te taha ki matau,
a huaina iho tona ingoa, ko Iakini: i whakaturia ano e ia te pou ki
maui, a huaina iho tona ingoa, ko Poaha.

<span id="an_7:22">7:22</span> He rengarenga ano te mahi o te pito ki
runga o nga pou: na ka oti te mahi o nga pou.

<span id="an_7:23">7:23</span> I hanga ano e ia tetahi moana, he mea
whakarewa, tekau whatianga o tetahi pareparenga ki tetahi pareparenga,
he mea porotaka, e rima whatianga tona tiketike: e toru tekau whatianga
o te aho i paea ai.

<span id="an_7:24">7:24</span> Na i raro iho i tona niao ko etahi puku
nana i karapoti a taka noa, kotahi tekau ki te whatianga kotahi, i
karapotia ai te moana: e rua nga rarangi o nga puku, i whakarewaina i
tona whakarewanga.

<span id="an_7:25">7:25</span> I tu taua moana i runga i nga kau kotahi
tekau ma rua, e toru e anga ana ki te raki, e toru e anga ana ki te
hauauru, e toru e anga ana ki te tonga, e toru e anga ana ki te rawhiti:
i runga ano i aua kau te moana e tu ana; na i anga whaka roto a muri
katoa o ratou.

<span id="an_7:26">7:26</span> Na he whanuitanga ringaringa tona
matotoru; rite tonu te hanganga o tona niao ki to te niao o te kapu, he
puawai rengarenga ona; e rua mano ona pati ina ki.

<span id="an_7:27">7:27</span> I hanga ano e ia etahi turanga parahi
kotahi tekau, e wha whatianga te roa o tetahi turanga, e wha whatianga
te whanui, e toru whatianga te tiketike.

<span id="an_7:28">7:28</span> A ko te hanganga tenei o nga turanga: i
whai awhi, a i nga takiwa o nga karapiti nga awhi.

<span id="an_7:29">7:29</span> A, i nga awhi i nga takiwa o nga
karapiti, he raiona, he kau, he kerupima; a he turanga o nga karapiti i
runga: i raro hoki i nga raiona, i nga kau, ko etahi tautau, he mea
angiangi.

<span id="an_7:30">7:30</span> A e wha nga wira parahi o tenei turanga,
o tenei turanga, me etahi kakau wira parahi. I whai pokohiwi ano ona
koki e wha; i raro i te takotoranga wai nga pokohiwi, he mea whakarewa,
he tautau i te taha o tetahi, o tetahi.

<span id="an_7:31">7:31</span> Na, ko tona waha, i roto i te pane a
haere whakarunga, kotahi te whatianga: he porotaka ia tona waha te
mahinga, kei to te turanga, kotahi te whatianga me te hawhe: na he tuhi
kei tona waha, me nga awhi ano o aua tuhi, he porowha, ehara i te mea
porotaka.

<span id="an_7:32">7:32</span> A ko nga wira e wha i raro i nga awhi; he
mea hono ki te turanga nga kakau o nga wira: na, ko te ikeike o tetahi
wira, kotahi whatianga me te hawhe whatianga.

<span id="an_7:33">7:33</span> A ko te mahinga o nga wira, kei te
mahinga o te wira hariata: ko nga kakau, o waenga, o waho, me nga titoko
o aua wira, he mea whakarewa katoa.

<span id="an_7:34">7:34</span> A e wha nga pokohiwi i raro i nga koki e
wha o te turanga kotahi; ko nga pokohiwi me te turanga, kotahi tonu.

<span id="an_7:35">7:35</span> Na he hawhe whatianga te ikeike o te wahi
porotaka i runga i te turanga: a runga o te turanga, ona karapiti, me
ona awhi, kotahi tonu.

<span id="an_7:36">7:36</span> Na, ko nga papa o ona karapiti, me ona
awhi, tuhia iho e ia ki te kerupima, ki te raiona, ki te nikau, he mea
whakarite ki te wahi takoto kau o tetahi, o tetahi, ki nga mea ano i
tapiritia.

<span id="an_7:37">7:37</span> Penei tonu tana hanga i nga turanga
kotahi tekau: kotahi tonu te whakarewanga o te katoa, kotahi te nui,
kotahi te ahua.

<span id="an_7:38">7:38</span> Na ka hanga e ia ki te parahi etahi oko
horoi kotahi tekau: e wha tekau nga pati o te oko kotahi, ina ki: e wha
nga whatianga o tetahi oko, o tetahi oko: kotahi te oko horoi i runga i
tetahi, i tetahi, o nga turanga kotahi tekau.

<span id="an_7:39">7:39</span> A i whakaturia e ia aua turanga, e rima
ki te taha ki matau o te whare, e rima ki te taha ki maui o te whare: i
whakaturia ano e ia te moana ki te taha ki matau o te whare, ki te
rawhiti, whaka te tonga.

<span id="an_7:40">7:40</span> Na hanga ana e Hirama nga oko horoi, nga
koko pungarehu, me nga peihana. A mutu ake ta Hirama mahi i nga mahi
katoa a Kingi Horomona i hanga e ia mo te whare o Ihowa:

<span id="an_7:41">7:41</span> I nga pou e rua, i nga peihana o nga pane
i te pito ki runga o nga pou; i nga kupenga e rua hei kopaki mo nga
peihana e rua o nga pane i nga pito ki runga o nga pou;

<span id="an_7:42">7:42</span> I nga pamekarenete e wha rau mo nga
kupenga e rua, e rua rarangi pamekaranete mo te kupenga kotahi, hei
kopaki mo nga peihana e rua o nga pane i nga pito ki runga o nga pou;

<span id="an_7:43">7:43</span> I nga turanga kotahi tekau, i nga oko
horoi kotahi tekau i runga o nga turanga;

<span id="an_7:44">7:44</span> I te moana kotahi, i nga kau kotahi tekau
ma rua i raro i te moana;

<span id="an_7:45">7:45</span> I nga pata, i nga koko pungarehu, i nga
peihana. Na, ko enei mea katoa i hanga nei e Hirama ma Kingi Horomona,
ki roto ki te whare o Ihowa, he parahi kanapa katoa.

<span id="an_7:46">7:46</span> I whakarewaina aua mea e te kingi ki te
mania o Horano ki te wahi onematua i waenganui o Hukota, o Taretana.

<span id="an_7:47">7:47</span> A i waiho noa iho nga mea katoa e
Horomona, kahore i paunatia, he tini rawa hoki; kihai hoki i kitea te
taimaha o te parahi.

<span id="an_7:48">7:48</span> ¶ A i hanga e Horomona nga oko katoa o te
whare o Ihowa: te aata koura, me te tepu, he koura, i runga nei te taro
aroaro;

<span id="an_7:49">7:49</span> Me nga turanga rama he parakore nei te
koura, e rima ki te taha ki matau, e rima ki te taha ki maui, i mua o te
ahurewa; me nga puawai, me nga rama, me te kokopi koura;

<span id="an_7:50">7:50</span> Me nga kapu, me nga kuku, me nga peihana,
me nga koko, me nga tahu kakara, he parakore te koura; me nga inihi
koura mo nga tatau o te whare i roto, ara o te wahi tino tapu, mo nga
tatau o te whare, ara o te temepara.

<span id="an_7:51">7:51</span> Heoi ka oti nga mahi katoa i mahia e
Kingi Horomona mo te whare o Ihowa. Na ka kawea e Horomona nga mea i
whakatapua e tona papa, e Rawiri, te hiriwa, te koura, nga oko, hoatu
ana e ia ki roto ki nga takotoranga taonga o te whare o Ihowa.

<span id="an_8:1">8:1</span> ¶ Katahi ka huihuia e Horomona nga kaumatua
o Iharaira ratou ko nga upoko katoa o nga iwi, ko nga rangatira o nga
whare o nga matua o nga tama a Iharaira ki a Kingi Horomona, ki
Hiruharama, hei mau ake mo te aaka o te kawenata a Ihowa i roto i te p a
o Rawiri, ara i Hiona.

<span id="an_8:2">8:2</span> Na ka huihui nga tangata katoa o Iharaira
ki a Kingi Horomona i marama Etanimi, i te hakari, ara i te whitu o nga
marama.

<span id="an_8:3">8:3</span> Na ka tae mai nga kaumatua katoa o
Iharaira, a ka mau nga tohunga ki te aaka,

<span id="an_8:4">8:4</span> A kawea ana te aaka a Ihowa, me te
tapenakara o te whakaminenga, me nga oko tapu katoa i roto i te
tapenakara, kawea ana e nga tohunga ratou ko nga Riwaiti ki runga.

<span id="an_8:5">8:5</span> Na kei te tapae a Kingi Horomona, ratou ko
te huihui katoa o Iharaira, i huihui nei ki a ia ki te ritenga o te
aaka, i nga hipi, i nga kau, kahore nei e taea te korero, te tatau
ranei, i te tini.

<span id="an_8:6">8:6</span> Na kawea ana e nga tohunga te aaka o te
kawenata a Ihowa ki tona wahi, ki te ahurewa o te whare, ki te wahi tino
tapu, ki raro i nga parirau o nga kerupima.

<span id="an_8:7">8:7</span> I roha hoki nga parirau e rua o nga
kerupima ki runga ki te wahi i te aaka, a taupokina iho a runga o te
aaka me ona amo e nga kerupima.

<span id="an_8:8">8:8</span> I te roroa rawa o nga amo, kitea mai ai nga
pito o nga amo i te wahi tapu i te ritenga atu o te ahurewa; otiia kihai
i kitea ki waho; kei reira na ano aua mea a tae noa mai ki tenei ra.

<span id="an_8:9">8:9</span> Kahore he mea i roto i te aaka, ko nga papa
kohatu e rua anake i whaowhina nei ki reira e Mohi i Horepa i ta Ihowa
whakaritenga kawenata ki nga tama a Iharaira, i to ratou putanga mai i
te whenua o Ihipa.

<span id="an_8:10">8:10</span> A, no te putanga mai o nga tohunga i roto
i te wahi tapu, na kua ki te whare o Ihowa i te kapua,

<span id="an_8:11">8:11</span> A kihai i ahei i nga tohunga te tu ki te
mahi, na te kapua hoki: i ki tonu ra hoki te whare o Ihowa i te kororia
o Ihowa.

<span id="an_8:12">8:12</span> ¶ Katahi ka korero a Horomona, I mea a
Ihowa, ka noho ia ki te pouri nui.

<span id="an_8:13">8:13</span> Kua oti nei i ahau te hanga he whare hei
nohoanga mou, he kainga pumau mou mo ake tonu atu.

<span id="an_8:14">8:14</span> Na ka tahuri te aroaro o te kingi, a
manaakitia ana e ia te huihui katoa o Iharaira; a tu ana te huihui katoa
o Iharaira.

<span id="an_8:15">8:15</span> Na ka mea ia, Kia whakapaingia a Ihowa,
te Atua o Iharaira, na tona mangai nei te kupu ki toku papa, ki a
Rawiri, a kua rite nei i tona ringa; i mea ia,

<span id="an_8:16">8:16</span> Mai o te ra i whakaputaina mai ai e ahau
taku iwi a Iharaira i Ihipa, kihai i whiriwhiria e ahau he pa i roto i
nga iwi katoa o Iharaira e hanga ai he whare hei waihotanga mo toku
ingoa; engari i whiriwhiria e ahau a Rawiri hei rangatira mo taku iwi,
mo Iharaira.

<span id="an_8:17">8:17</span> Na i whai ngakau toku papa, a Rawiri ki
te hanga whare mo te ingoa o Ihowa, o te Atua o Iharaira.

<span id="an_8:18">8:18</span> Otira i mea a Ihowa ki a Rawiri, ki toku
papa, I te mea i roto i tou ngakau kia hanga he whare mo toku ingoa, he
pai tonu te whakaaro o tou ngakau:

<span id="an_8:19">8:19</span> Otiia e kore koe e hanga i taua whare;
engari tau tama e puta mai i tou hope, mana e hanga te whare mo toku
ingoa.

<span id="an_8:20">8:20</span> Na kua mana nei i a Ihowa tana kupu i
korero ai ia, a kua ara tenei ahau i muri i a Rawiri, i toku papa, a e
noho nei ahau i runga i te torona o Iharaira, e pera ana me ta Ihowa i
korero ai, kua hanga hoki e ahau he whare mo te ingoa o Ihowa, o te Atua
o Iharaira.

<span id="an_8:21">8:21</span> A meinga ana e ahau ki reira he wahi mo
te aaka, mo te takotoranga o te kawenata a Ihowa i whakaritea e ia ki o
tatou matua i tana whakaputanga mai i a ratou i te whenua o Ihipa.

<span id="an_8:22">8:22</span> ¶ Na ka tu a Horomona ki mua i te aata a
Ihowa, i te aroaro o te huihui katoa o Iharaira, whewhera tonu ona ringa
whaka te rangi:

<span id="an_8:23">8:23</span> A ka mea, E Ihowa, e te Atua o Iharaira,
kahore he Atua hei rite mou i te rangi i runga, i te whenua ranei i
raro, e pupuri nei i te kawenata, i te aroha ki au pononga, ina
whakapaua o ratou ngakau ki te haere i tou aroaro:

<span id="an_8:24">8:24</span> Mau tonu hoki i a koe nga mea i korerotia
e koe ki tau pononga, ki toku papa, ki a Rawiri, i korerotia nei e tou
mangai ki a ia, a kua rite nei i tou ringa; koia ano tenei inaianei.

<span id="an_8:25">8:25</span> Na kia mau, e Ihowa, e te Atua o
Iharaira, aianei tau i korero ai ki tau pononga, ki toku papa, ki a
Rawiri, i a koe i ki ra, E kore e whakakorea he tangata mau i toku
aroaro hei noho ki te torona o Iharaira; mehemea raia ka mahara au tama
ki to ratou ara, kia haere i toku aroaro.

<span id="an_8:26">8:26</span> Na kia mana aianei, e te Atua o Iharaira,
au kupu i korero ai koe ki tau pononga, ki toku papa, ki a Rawiri.

<span id="an_8:27">8:27</span> Engari he pono ranei, tera te Atua e noho
ki te whenua? nana, kahore e nui hei nohoanga mou te rangi, me te rangi
o nga rangi; ka iti rawa iho te whare kua hanga nei e ahau!

<span id="an_8:28">8:28</span> He ahakoa ra, kia anga mai koe ki te inoi
a tau pononga, ki tana karanga, e Ihowa, e toku Atua, ka whakarongo ki
te karanga, ki te inoi e inoi nei tau pononga ki tou aroaro i tenei ra.

<span id="an_8:29">8:29</span> Kia titiro mai ou kanohi ki tenei whare i
te po, i te ao, ki te wahi i ki ai koe, Ko reira toku ingoa; whakarongo
ki te inoi e inoi ai tau pononga ki te ritenga mai o tenei wahi.

<span id="an_8:30">8:30</span> Kia rongo hoki koe ki te karanga a tau
pononga, a tau iwi hoki, a Iharaira, ina inoi ki te ritenga mai o tenei
wahi; na kia rongo koe i te wahi e noho na koe i te rangi, a ka rongo,
murua to ratou hara.

<span id="an_8:31">8:31</span> Ki te hara tetahi tangata ki tona hoa, a
ka meinga he oati hei oati mana, a ka tae mai ia a ka oati ki mua i tou
aata i tenei whare;

<span id="an_8:32">8:32</span> Tena ra, mau e whakarongo mai i te rangi,
e mahi, e whakarite te whakawa a au pononga, mau e whakahe te tangata
he, e mea iho tona ara ki runga ano ki tona mahunga; mau ano e whakatika
ta te tika, e hoatu ki a ia nga mea e rite ana ki tona tika.

<span id="an_8:33">8:33</span> Ki te patua tau iwi, a Iharaira e te
hoariri, mo ratou i hara ki a koe, a ka hoki ki a koe, ka whakaae ki tou
ingoa, ka inoi, ka karanga ki a koe i roto i tenei whare:

<span id="an_8:34">8:34</span> Tena ra, mau e whakarongo i te rangi, e
muru te hara o tau iwi, o Iharaira, e whakahoki mai ratou ki te whenua i
homai e koe ki o ratou matua.

<span id="an_8:35">8:35</span> Ki te tutakina te rangi, a kahore he ua,
mo ratou i hara ki a koe; a ka inoi ratou ki te ritenga o tenei wahi, ka
whakaae ki tou ingoa, ka tahuri i to ratou hara, no ratou ka whakawhiua
e koe:

<span id="an_8:36">8:36</span> Tena ra, mau e whakarongo i te rangi, e
muru te hara o au pononga, o tau iwi, o Iharaira, ina whakaako koe i a
ratou ki te ara pai e haere ai ratou; a homai e koe he ua ki tou whenua,
i homai nei e koe hei kainga pumau mo tau iwi.

<span id="an_8:37">8:37</span> Ki te mea he matekai to te whenua, he
mate uruta, ki te mea he ngingio, he koriri, he mawhitiwhiti ranei, he
moka ranei; ki te whakapaea ranei ratou e o ratou hoariri ki te whenua o
o ratou pa; ki te pa mai tetahi whiu, tetahi mate turoro ranei;

<span id="an_8:38">8:38</span> Ki te mea he inoi, he karanga ranei na
tetahi tangata, na tau iwi katoa ranei, na Iharaira, ina mohio ratou ki
te mate o tona ngakau, o tona ngakau, a ka wherahia ona ringa ki te
ritenga mai o tenei whare:

<span id="an_8:39">8:39</span> Tena ra, mau e whakarongo mai i te rangi,
i tou wahi e noho na koe, e muru te he, e mahi, e homai ki nga tangata
nga mea e rite ana ki nga huarahi katoa o tenei, o tenei, e mohio ana
hoki koe ki tona ngakau; ko koe anake nei hoki te mohio ana ki nga
ngakau o nga tama katoa a te tangata;

<span id="an_8:40">8:40</span> Kia wehi ai ratou i a koe i nga ra katoa
e ora ai ratou i runga i te mata o te whenua i homai nei e koe ki o
matou matua.

<span id="an_8:41">8:41</span> Na, ko te tangata iwi ke, ehara nei i tau
iwi, i a Iharaira, a ka tae mai i te whenua mamao, he whakaaro ki tou
ingoa;

<span id="an_8:42">8:42</span> E rongo hoki ratou ki tou ingoa nui, ki
tou ringa kaha, ki tou takakau kua oti te whakamaro; a ka haere, ka inoi
ki te ritenga mai o tenei whare;

<span id="an_8:43">8:43</span> Mau e whakarongo mai i te rangi, i tou
wahi e noho na koe, e mea nga mea katoa i karanga ai te tangata iwi ke
ki a koe: kia mohio ai nga iwi katoa o te whenua ki tou ingoa, kia wehi
ai i a koe, kia pera ai me tau iwi, me Iharaira; kia mohio ai h oki kua
oti tou ingoa te karanga ki runga ki tenei whare ka oti nei i ahau te
hanga.

<span id="an_8:44">8:44</span> Ki te haere tau iwi ki te whawhai ki tona
hoariri, ki nga wahi e tonoa ai ratou e koe, a ka inoi ki a Ihowa ki te
ritenga mai o te pa kua whiriwhiria nei e koe, o te whare kua hanga nei
e ahau mo tou ingoa:

<span id="an_8:45">8:45</span> Tena ra, mau e whakarongo mai i te rangi
ki ta ratou inoi, ki ta ratou karanga, e whakatika hoki ta ratou.

<span id="an_8:46">8:46</span> Ki te hara ratou ki a koe, kahore hoki he
tangata i hapa i te hara, a ka riri koe ki a ratou, ka tuku i a ratou ki
te hoa whawhai, a ka whakaraua atu e ratou hei whakarau ki te whenua o
te hoa whawhai, ki te wahi tata, ki te wahi mamao ranei;

<span id="an_8:47">8:47</span> Na ki te hoki ake to ratou mahara i te
whenua i whakaraua atu ai ratou, a ka ripeneta ratou, ka inoi ki a koe i
te whenua o o ratou kaiherehere, ka mea, Kua hara matou, kua parori ke
ta matou mahi, kua mahi matou i te kino;

<span id="an_8:48">8:48</span> A ka tahuri o ratou ngakau katoa, o ratou
wairua katoa, ki a koe i te whenua o o ratou hoariri i whakaraua atu ai
ratou, a ka inoi ratou ki a koe ki te ritenga mai o to ratou nei whenua
i homai e koe ki o ratou matua, ki te pa i whiriwhiria nei e koe, ki
tenei whare kua hanga nei e ahau mo tou ingoa:

<span id="an_8:49">8:49</span> Tena ra, mau e whakarongo mai i te rangi,
i tou wahi e noho na koe, ki ta ratou inoi, ki ta ratou karanga, mau
hoki e whakatika ta ratou,

<span id="an_8:50">8:50</span> Mau ano e muru te he o tau iwi i hara nei
ki a koe, me a ratou mahi tutu katoa i tutu ai ki a koe; meinga ano kia
arohaina ratou e o ratou kaiherehere, kia tohungia hoki e ratou:

<span id="an_8:51">8:51</span> Ko tau iwi hoki ratou, ko tou wahi tupu i
whakaputaina mai nei e koe i Ihipa, i roto i te oumu rino;

<span id="an_8:52">8:52</span> Kia titiro mai ai ano ou kanohi ki te
karanga a tau pononga, ki te karanga ano a tau iwi, a Iharaira, ka
whakarongo ki a ratou i a ratou karangatanga katoa ki a koe.

<span id="an_8:53">8:53</span> Nau hoki ratou i wehe hei taonga tupu mou
i roto i nga iwi katoa o te whenua, he kupu hoki nau, na tau pononga, na
Mohi i whakapuaki, i tau whakaputanga mai i o matou matua i Ihipa, e te
Ariki, e Ihowa.

<span id="an_8:54">8:54</span> ¶ A, i te mutunga o ta Horomona inoi i
tenei inoi katoa, i tenei karanga ki a Ihowa, ka whakatika ake ia i mua
i te aata a Ihowa i a ia i tuturi ra i runga i ona turi, me te tuwhera
tonu ano ona ringa whaka te rangi.

<span id="an_8:55">8:55</span> A ka tu ia, ka manaaki i te huihui katoa
o Iharaira, he nui te reo, a ka mea,

<span id="an_8:56">8:56</span> Kia whakapaingia a Ihowa nana nei i homai
te okiokinga ki tana iwi, ki a Iharaira, rite tonu ki nga mea katoa i
korerotia e ia: hore rawa tetahi kupu i taka o ana mea pai katoa i
korerotia e ia, ara e tana pononga, e Mohi.

<span id="an_8:57">8:57</span> Hei hoa mo tatou a Ihowa, to tatou Atua,
kia pera ano me ia i o tatau matua; kaua ia e whakarere i a tatou, kaua
hoki e mawehe atu i a tatou:

<span id="an_8:58">8:58</span> Mana e whakaanga o tatou ngakau ki a ia,
kia haere i ana ara katoa, kia pupuri i ana whakahau, i ana tikanga, i
ana whakaritenga, i whakahaua e ia ki o tatou matua.

<span id="an_8:59">8:59</span> Na kia tata ki a Ihowa, ki to tatou Atua,
i te ao, i te po, enei kupu aku i karanga nei ahau ki a Ihowa, kia
whakatikaia ai e ia ta tana pononga, ta tana iwi hoki, ta Iharaira e
tohe ai, i nga meatanga o tenei ra, o tenei ra:

<span id="an_8:60">8:60</span> Kia mohio ai nga iwi katoa o te whenua ki
a Ihowa, ko ia te Atua; kahore ke atu.

<span id="an_8:61">8:61</span> Na kia tapatahi o koutou ngakau ki a
Ihowa ki to tatou Atua, kia haere i runga i ana tikanga, kia puritia ana
whakahau, kia rite ki to tenei ra.

<span id="an_8:62">8:62</span> ¶ Na patua iho e te kingi ratou tahi ko
Iharaira katoa he patunga tapu ki te aroaro o Ihowa.

<span id="an_8:63">8:63</span> I patua hoki e Horomona he patunga mo te
pai, he mea patu nana ma Ihowa, e rua tekau ma rua mano nga kau, kotahi
rau e rua tekau mano nga hipi. Na kua taia te kawa o te whare o Ihowa e
te kingi ratou ko nga tama katoa a Iharaira.

<span id="an_8:64">8:64</span> I whakatapua ano e te kingi i taua ra a
waenganui o te marae i mua i te whare o Ihowa; i tukua hoki e ia ki
reira nga tahunga tinana, me nga whakahere totokore, me te ngako o nga
whakahere mo te pai: he iti hoki no te aata parahi i te aroaro o I howa
hei meatanga mo nga tahunga tinana, mo nga whakahere totokore, mo nga
ngako o nga whakahere mo te pai.

<span id="an_8:65">8:65</span> I mahia ano he hakari i taua wa e
Horomona ratou ko Iharaira katoa ki te aroaro o Ihowa, o to tatou Atua,
he huihuinga nui, no te haerenga atu ki Hamata tae noa ki te awa o
Ihipa, e whitu nga ra, e whitu atu ano nga ra, kotahi tekau ma wha aua r
a.

<span id="an_8:66">8:66</span> I te waru o nga ra ka tukua e ia te iwi
kia haere, na ka manaaki ratou i te kingi a haere koa ana ki o ratou
teneti, pai tonu hoki te ngakau i nga mea pai katoa i meinga e Ihowa ki
a Rawiri, ki tana pononga, ratou ko tana iwi, ko Iharaira.

<span id="an_9:1">9:1</span> ¶ A, ka oti i a Horomona te whare o Ihowa,
me te whare o te kingi, me nga mea katoa i hiahia ai a Horomona, i pai
ai kia mahia;

<span id="an_9:2">9:2</span> Na ko te rua o nga putanga o Ihowa ki a
Horomona, pera me tona putanga ki a ia ki Kipeono.

<span id="an_9:3">9:3</span> Na ka mea a Ihowa ki a ia, Kua rongo ahau i
tau inoi, i tau karanga i karanga ai koe i toku aroaro; kua oti i ahau
te whakatapu tenei whare kua hanga nei e koe, hei waihotanga iho mo toku
ingoa a ake ake; ka tau ano oku kanohi, me toku ngakau, ki reira i nga
ra katoa.

<span id="an_9:4">9:4</span> Na, ko koe, ki te rite tau haere i toku
aroaro ki te haere a tou papa, a Rawiri, a ka tapatahi, ka tika te
ngakau, ka mahi koe i nga mea katoa i whakahau ai ahau ki a koe, ka
pupuri i aku tikanga, i aku whakaritenga;

<span id="an_9:5">9:5</span> Katahi ahau ka whakapumau i te torona o tou
kingitanga ki a Iharaira a ake ake; ka pera me taku i korero ai ki tou
papa, ki a Rawiri, i ahau i ki ra, E kore e whakakorea he tangata mau mo
te torona o Iharaira.

<span id="an_9:6">9:6</span> Otiia ki te anga koutou ko a koutou tama,
ki te tahuri ke, a kahore e whai i ahau, e pupuri i aku whakahau, i aku
tikanga, i hoatu e ahau ki to koutou aroaro, a ka haere, ka mahi ki nga
atua ke, ka koropiko ki a ratou,

<span id="an_9:7">9:7</span> Katahi ka hautopea atu e ahau a Iharaira i
te mata o te whenua i hoatu e ahau ki a ratou; a koe tenei whare i
whakatapua nei e ahau mo toku ingoa, ka akiritia atu e ahau i toku
aroaro, a ka waiho a Iharaira hei whakatauki, hei taunutanga i roto i
nga iwi katoa.

<span id="an_9:8">9:8</span> Na, ahakoa te tiketike o te whare nei, ka
miharo ia nga tangata katoa e haere ana na konei, ka whakahi, ka mea, Na
te aha tenei mahi a Ihowa ki tenei whenua, ki tenei whare?

<span id="an_9:9">9:9</span> Na ka whakahoki ratou, Mo ratou i whakarere
i a Ihowa, i to ratou Atua, i whakaputa mai nei i o ratou matua i te
whenua o Ihipa, a ka tango ki nga atua ke, ka koropiko ki a ratou, ka
mahi ki a ratou: no reira i homai ai e Ihowa tenei kino katoa k i runga
ki a ratou.

<span id="an_9:10">9:10</span> ¶ Na i te mutunga o nga tau e rua tekau,
i te mea ka oti te hanga e Horomona nga whare e rua, te whare o Ihowa,
me te whare o te kingi;

<span id="an_9:11">9:11</span> Na i homai e Hirama kingi o Taira he
rakau hita ki a Horomona, he rakau kauri, he koura, ko ana katoa i pai
ai; na hoatu ana e Kingi Horomona ki a Hirama e rua tekau nga pa i te
whenua o Kariri.

<span id="an_9:12">9:12</span> A ka haere ake a Hirama i Taira kia kite
i nga pa i hoatu nei e Horomona ki a ia, kihai i rite ki tana titiro.

<span id="an_9:13">9:13</span> Ka mea ia, He aha enei pa i homai nei e
koe ki ahau, e toku tuakana? Na huaina iho e ia ko te whenua o Kapuru,
koia tenei inaianei.

<span id="an_9:14">9:14</span> Na tukua atu ana e Hirama ki te kingi
kotahi rau e rua tekau nga taranata koura.

<span id="an_9:15">9:15</span> ¶ Na ko te putake tenei o te whakataka i
whakataka ai e Horomona; hei hanga i te whare o Ihowa, i tona ake whare,
i Miro, i te taiepa o Hiruharama, i Hatoro, i Mekiro, i Ketere.

<span id="an_9:16">9:16</span> I haere mai hoki a Parao kingi o Ihipa, a
horo ana a Ketere i a ia, tahuna ana e ia ki te ahi, patua iho hoki nga
Kanaani e noho ana i te pa, a homai ana hei kaipakuha ki tana tamahine,
ki te wahine a Horomona.

<span id="an_9:17">9:17</span> Na hanga ana e Horomona a Ketere me
Petehorono ki raro,

<span id="an_9:18">9:18</span> Me Paarata, me Taramoro i te koraha, i
taua whenua,

<span id="an_9:19">9:19</span> Me nga pa taonga katoa o Horomona, me nga
pa mo nga hariata, me nga pa mo nga kaieke hoiho, me ta Horomona i
hiahia ai kia hanga ki Hiruharama, ki Repanona, ki te whenua katoa hoki
o tona kingitanga.

<span id="an_9:20">9:20</span> Ko nga morehu katoa o nga Amori, o nga
Hiti, o nga Perihi, o nga Hiwi, o nga Iepuhi ehara nei i nga tama a
Iharaira;

<span id="an_9:21">9:21</span> Ko a ratou tamariki i mahue i muri i a
ratou i te whenua, kihai nei i taea e nga tama a Iharaira te huna rawa,
na whakatakohatia ana ratou e Horomona, he mahi te takoha, a tae noa ki
tenei ra.

<span id="an_9:22">9:22</span> Ko nga tama ia a Iharaira, kihai i meinga
e Horomona hei kaimahi; ko ratou hoki hei tangata whawhai, hei tangata
mana, hei rangatira mana, hei kaiwhakahauhau mana, hei rangatira ano mo
ana hariata, mo ana kaieke hoiho.

<span id="an_9:23">9:23</span> Ko nga rangatira enei o nga kaitohutohu,
o nga rangatira o te mahi o Horomona, e rima rau e rima tekau, he
rangatira, mo nga kaimahi i te mahi.

<span id="an_9:24">9:24</span> Na, kua riro atu te tamahine a Parao i te
pa o Rawiri ki runga, ki te whare i hanga e ia mona: katahi a Miro ka
hanga e ia.

<span id="an_9:25">9:25</span> Na i te tau kotahi, e toru nga tapaenga a
Horomona i nga tahunga tinana, i nga whakahere mo te pai ki runga ki te
aata i hanga e ia ma Ihowa, i tahuna ano e ia te whakakakara ki tera i
te aroaro o Ihowa. Heoi kua oti te whare i a ia.

<span id="an_9:26">9:26</span> Na he maha nga kaipuke i hanga e Kingi
Horomona ki Ehiono Kepere, ki tera i Eroto i te taha o te Moana Whero, i
te whenua o Eroma.

<span id="an_9:27">9:27</span> A tonoa ana e Hirama ana tangata ki runga
ki nga kaipuke, he kaimahi kaipuke, he mohio ki te moana, hei hoa mo nga
tangata a Horomona.

<span id="an_9:28">9:28</span> Na ka rere ratou ki Opira, a utaina ana
he koura i reira, e wha rau e rua tekau taranata, a kawea ana ki a Kingi
Horomona.

<span id="an_10:1">10:1</span> ¶ A, no te rongonga o te Kuini o Hepa ki
te rongo o Horomona, ki tana i mea ai mo te ingoa o Ihowa, ka haere mai
ia ki te whakamatau i a ia ki nga kupu pakeke.

<span id="an_10:2">10:2</span> Na haere mai ana ia ki Hiruharama, nui
atu hoki te tira, he kamera e waha ana i nga mea kakara, i tona nui o te
koura, i te kohatu utu nui; na, i tona haerenga ki a Horomona, ka
korerotia e ia ki a ia nga mea katoa i roto i tona ngakau.

<span id="an_10:3">10:3</span> A whakaaturia ana e Horomona ki a ia te
tikanga o ana kupu katoa, kahore he kupu i ngaro i te kingi, i kore te
whakaatu ki a ia.

<span id="an_10:4">10:4</span> A, no te kitenga o te Kuini o Hepa i te
mohio katoa o Horomona, i te whare hoki i hanga e ia,

<span id="an_10:5">10:5</span> I te kai o tana tepu, i te nohoanga o ana
tangata, i te turanga o ana kaimahi, i o ratou kakahu, i ana kairiringi
waina, i tona pikitanga i piki atu ai ki te whare o Ihowa, kore ake he
wairua i roto i a ia.

<span id="an_10:6">10:6</span> A ka mea ia ki te kingi, Pono tonu nga
mea i rongo ai ahau i toku whenua mo au mahi, mo tou mohio.

<span id="an_10:7">10:7</span> Heoi kihai ahau i whakapono ki aua
korero, a tae noa mai ahau, kite noa oku kanohi. Nana, kihai te hawhe i
korerotia ki ahau; nui atu tou mohio, tou pai, i te rongo i rongo ai
ahau.

<span id="an_10:8">10:8</span> Ano te hari o au tangata, ano te hari o
enei pononga au e tu tonu nei i tou aroaro, e whakarongo nei ki tou
mohio!

<span id="an_10:9">10:9</span> Kia whakapaingia a Ihowa, tou Atua i
whakaahuareka nei ki a koe, i homai nei i a koe ki runga ki te torona o
Iharaira; he aroha mau tonu hoki no Ihowa ki a Iharaira, na meinga ana
koe e ia hei kingi, hei nahi i te whakawa, i te tika.

<span id="an_10:10">10:10</span> Na homai ana e ia ki te kingi kotahi
rau e rua tekau taranata koura, tona tini o nga mea kakara, me nga
kohatu utu nui; kahore he mea kakara i tae mai i muri nei hei rite te
nui ki enei i homai nei e te Kuini o Hepa ki a Kingi Horomona.

<span id="an_10:11">10:11</span> A na nga kaipuke o Hirama nana nei i
mau mai te koura i Opira, na reira ano i kawe mai nga raku aramuka me
nga kohatu utu nui i Opira, tona tini.

<span id="an_10:12">10:12</span> Na ka hanga aua rakau aramuka e te
kingi hei pou mo te whare o Ihowa, mo te whare ano o te kingi, he hapa,
hei hatere, he mea ma nga kaiwaiata: kahore ano i tae noa mai he rakau
aramuka hei rite, kahore hoki i kitea i mua, a taea noatia tenei ra.

<span id="an_10:13">10:13</span> Na ka hoatu e Kingi Horomona ki te
Kuini o Hepa nga mea katoa i pai ai ia, ana hoki i tono ai, he tapiri ki
runga ki nga mea i hoatu e te ringa o Kingi Horomona ki a ia. Heoi ka
tahuri ia, a haere ana ratou ko ana tangata ki tona whenua.

<span id="an_10:14">10:14</span> ¶ Na, ko te taimaha o te koura i tae ki
a Horomona i te tau kotahi, e ono rau e ono tekau ma ono taranata koura;

<span id="an_10:15">10:15</span> Haunga a nga kairapu taonga, i mau mai
ai me nga taonga a nga kaihokohoko, a nga kingi katoa o Arapia, a nga
kawana o te whenua.

<span id="an_10:16">10:16</span> Na ka hanga e Kingi Horomona etahi
pukupuku, e rua rau, he mea patu te koura: e ono rau nga hekere koura ki
te pukupuku kotahi.

<span id="an_10:17">10:17</span> A i hangaia e ia etahi pukupuku iti iho
e toru rau, he mea patu te koura: e toru pauna koura ki te pukupuku
kotahi: a hoatu ana e te kingi ki te whare o te ngahere o Repanona.

<span id="an_10:18">10:18</span> A i hanga e te kingi tetahi torona nui
ki te rei, whakakikoruatia iho ki te koura pai rawa.

<span id="an_10:19">10:19</span> E ono nga kaupae ki te torona, he mea
porotaka a runga o muri o te torona; he okiokinga ringa ano kei te wahi
e nohoia ana, i tetahi taha, i tetahi taha, e rua ano nga raiona e tu
ana i te taha o nga okiokinga.

<span id="an_10:20">10:20</span> Kotahi tekau ma rua hoki nga raiona i
reira e tu ana i tetahi taha, i tetahi taha, i runga i nga kaupae e ono;
kahore he mea pera i hanga i tetahi atu rangatiratanga.

<span id="an_10:21">10:21</span> Na, ko nga oko inu katoa a kingi
Horomona, he koura kau; me nga oko katoa o te whare o te ngahere o
Repanona, he koura parakore; kahore he hiriwa: kihai tera i kiia he mea
nui nga ra o Horomona.

<span id="an_10:22">10:22</span> He maha hoki a te kingi kaipuke ki
Tarahihi i te moana, he mea huihui ki nga kaipuke a Hirama: kotahi te
unga mai i nga tau e toru o nga kaipuke o Tarahihi, hei kawe mai i te
koura, i te hiriwa, i te rei, i nga makimaki, me nga pikake.

<span id="an_10:23">10:23</span> Na nui atu a Kingi Horomona i nga kingi
katoa o te whenua te whai taonga, te mohio.

<span id="an_10:24">10:24</span> I whaia ano a Horomona e nga whenua
katoa, kia rongo ai ratou i tona mohio i homai nei e te Atua ki tona
ngakau.

<span id="an_10:25">10:25</span> Me te kawe mai ano ratou i tana hakari,
i tana hakari, i nga oko hiriwa, i nga oko koura, i nga kakahu, i nga
mea mo te whawhai, i nga kakara reka, i nga hoiho, i nga muera, he mea
tatau a tau tonu.

<span id="an_10:26">10:26</span> Na ka amia e Horomona he hariata, he
kaieke hoiho: kotahi mano e wha rau ana hariata, tekau ma rua mano nga
kainoho hoiho, he mea wehe nana ki nga pa hariata, ki te kingi hoki, ki
Hiruharama.

<span id="an_10:27">10:27</span> Na meinga ana te hiriwa e te kingi ki
Hiruharama kia rite ki te kohatu; i meinga ano e ia nga hita kia rite ki
te hokamora i te raorao te tini.

<span id="an_10:28">10:28</span> A, ko nga hoiho o Horomona, he mea mau
mai i Ihipa; na nga kaihoko a te kingi i tango kahui mai, tena kahui me
tona utu.

<span id="an_10:29">10:29</span> Na e ono rau nga hekere hiriwa i riro
ai te hariata i puta ai i Ihipa, kotahi rau e rima tekau i riro ai te
hoiho: ko ratou hei kawe mo nga kingi katoa o nga Hiti, mo nga kingi o
Hiria.

<span id="an_11:1">11:1</span> ¶ Otiia he tini nga wahine ke i arohaina
e Kingi Horomona, he Moapi, he Amoni, he Eromi, he Haironi, he Hiti, me
te tamahine ano a Parao;

<span id="an_11:2">11:2</span> No nga iwi i mea ra a Ihowa ki nga tama a
Iharaira, kaua e haere atu ki a ratou, kaua hoki ratou e haere mai ki a
koutou: he pono ma ratou o koutou ngakau e whakaanga ke ki te whai i o
ratou atua: piri tonu, aroha tonu a Horomona ki enei.

<span id="an_11:3">11:3</span> Na e whitu rau ana wahine rangatira, e
toru rau nga wahine iti: a whakaanga ketia ana tona ngakau e ana wahine.

<span id="an_11:4">11:4</span> Na, koroheke rawa ake a Horomona, kua
whakaanga ketia tona ngakau e ana wahine, kua whai i nga atua ke; kihai
hoki tona ngakau i tapatahi ki a Ihowa, ki tona Atua, kihai i rite ki te
ngakau o Rawiri, o tona papa.

<span id="an_11:5">11:5</span> I haere hoki a Horomona i whai i a
Ahatorete atua o nga Haironi, i a Mirikomo hoki, i te mea whakarihariha
a nga Amoni.

<span id="an_11:6">11:6</span> Na kua he ta Horomona mahi ki te aroaro o
Ihowa, kihai hoki i anga nui ki te whai i a Ihowa, kihai i pera me tona
papa, me Rawiri.

<span id="an_11:7">11:7</span> Na ka hanga e Horomona he wahi tiketike
mo ta Moapa mea whakarihariha, mo Kemoho, ki runga ki te maunga e anga
ana ki Hiruharama; mo Moreke hoki, mo te mea whakarihariha a nga tama a
Amona.

<span id="an_11:8">11:8</span> Pera tonu tana i mea ai mo ana wahine ke
katoa, i tahu whakakakara nei, i patu whakahere hoki ki o ratou atua.

<span id="an_11:9">11:9</span> ¶ Na ka riri a Ihowa ki a Horomona, no te
mea kua anga ke tona ngakau i a Ihowa, i te Atua o Iharaira, ka rua nei
ona putanga ki a ia,

<span id="an_11:10">11:10</span> Me te ako i tenei kupu ki a ia kia kaua
ia e haere ki te whai i nga atua ke: otiia kihai i mau i a ia ta Ihowa i
whakahau ai.

<span id="an_11:11">11:11</span> Na reira ka mea a Ihowa ki a Horomona,
I te mea ka penei tau mahi, kahore nei i mau i a koe taku kawenata me
taku tikanga i akona e ahau ki a koe, ka haea rawatia atu e ahau te
kingitanga i a koe, a ka hoatu ki tau tangata.

<span id="an_11:12">11:12</span> Otiia e kore tenei e meatia e ahau i ou
ra, he whakaaro hoki ki tou papa, ki a Rawiri: ka haea atu ia e ahau i
te ringa o tau tama.

<span id="an_11:13">11:13</span> Otiia e kore e haea atu e ahau te
kingitanga katoa; kotahi te iwi e hoatu e ahau ki tau tama, he whakaaro
ki a Rawiri, ki taku pononga, ki Hiruharama i whiriwhiria nei e ahau.

<span id="an_11:14">11:14</span> ¶ Na ka whakaarahia ake e Ihowa he
hoariri mo Horomona, ko Harara Eromi: he uri ia no te kingi i Eroma.

<span id="an_11:15">11:15</span> Tera, i a Rawiri i Eroma, ka haere atu
a Ioapa rangatira o te ope ki te tanu i te hunga i patua, kua oti hoki
nga tane katoa o Eroma te patu e ia;

<span id="an_11:16">11:16</span> E ono hoki nga marama i noho ai a Ioapa
ratou ko Iharaira katoa ki reira, a poto noa nga tane katoa o Eroma te
hautope atu;

<span id="an_11:17">11:17</span> Na ka rere a Harara ratou ko etahi
Eromi, he tangata na tona papa, haere ana ki Ihipa: a e nohinohi tonu
ana a Harara.

<span id="an_11:18">11:18</span> A ka whakatika atu ratou i Miriana, a
ka tae ki Parana: na ka tangohia e ratou etahi tangata o Parana hei hoa
mo ratou, a haere ana ki Ihipa ki a Parao kingi o Ihipa; a na tera i
hoatu he whare mona, i whakarite he kai mana; i hoatu ano he whenu a ki
a ia.

<span id="an_11:19">11:19</span> Na ka manakohia nuitia a Harara e
Parao, a hoatu ana e ia hei wahine mana te teina o tana wahine ake, te
teina o te Kuini, o Tahapene.

<span id="an_11:20">11:20</span> Na ka whanau he tama mana i te teina o
Tahapene, ko Kenupata, a na Tahapene ano i whakamutu tana kai u i roto i
te whare o Parao: na noho ana a Kenupata i te whare o Parao i roto i nga
tama a Parao.

<span id="an_11:21">11:21</span> A, i te rongonga o Harara i Ihipa, kua
takoto a Rawiri ki ona matua, kua mate hoki a Ioapa rangatira ope, ka
mea a Harara ki a Parao, Tukua ahau kia haere ki toku whenua.

<span id="an_11:22">11:22</span> Na ka mea a Parao ki a ia, I hapa koe i
te aha i a koe i ahau nei, i whai ai koe kia haere ki tou whenua? Na ko
tana kianga, Kahore: he ahakoa ra tukua ahau kia haere.

<span id="an_11:23">11:23</span> I ara ano i te Atua he hoariri mona, a
Retona tama a Eriara, i rere nei i tona ariki i a Hararetere kingi o
Topa.

<span id="an_11:24">11:24</span> Na ka huihuia e ia etahi tangata, a ka
meinga ia hei rangatira ropu, i te mea e patua ana ratou e Rawiri: na
haere ana ratou ki Ramahiku, a noho ana i reira, a ko ratou hei kingi mo
Ramahiku.

<span id="an_11:25">11:25</span> A he hoariri ia ki a Iharaira i nga ra
katoa o Horomona, haunga hoki ta Harara kino i mea ai: heoi
whakarihariha ana ia ki a Iharaira, ko ia ano te kingi o Hiria.

<span id="an_11:26">11:26</span> ¶ Me Ieropoama ano tama a Nepata, he
Eparati, no Terera, he tangata na Horomona, ko te ingoa o tona whaea, ko
Terua, he wahine pouaru, i ara ano tona ringa ki te kingi.

<span id="an_11:27">11:27</span> A ko te take tenei i ara ai tona ringa
ki te kingi: e hanga ana a Horomona i Miro, e tutaki ana i nga wahi
pakaru o te pa o tona papa, o Rawiri.

<span id="an_11:28">11:28</span> Na he marohirohi a Ieropoama, he toa: a
ka kite a Horomona i taua taitama he uaua ki te mahi, na meinga ana ia e
ia hei kaitirotiro mo nga mahi katoa a te whare o Hohepa.

<span id="an_11:29">11:29</span> Na i taua wa ka puta a Ieropoama i
Hiruharama, a ka tutaki a Ahia Hironi, te poropiti ki a ia i te ara; na
kua kakahuria e Ahia he kakahu hou; a ko raua tokorua anake i te parae.

<span id="an_11:30">11:30</span> Na ka hopukia e Ahia tona kakahu hou,
haea ana kia tekau ma rua nga wahi:

<span id="an_11:31">11:31</span> A ka mea atu ia ki a Ieropoama, kia
tekau nga wahi e tangohia e koe mau: ko te kupu hoki tenei a Ihowa, a te
Atua o Iharaira, Nana, ka haea e ahau te kingitanga i te ringa o
Horomona, a tekau nga iwi e hoatu ki a koe;

<span id="an_11:32">11:32</span> Kotahi ia te iwi mana; he whakaaro ki
taku pononga, ki a Rawiri, he whakaaro ki Hiruharama, ki te pa i
whiriwhiria e ahau i roto i nga iwi katoa o Iharaira;

<span id="an_11:33">11:33</span> Mo ratou i whakarere i ahau, a koropiko
ana ki a Ahatorete atua o nga Haironi, ki a Kemoho atua o nga Moapi, ki
a Mirikomo atua o nga tama a Amona; kihai hoki i haere i aku ara, i mahi
i te mea tika ki taku titiro, i pupuri hoki i aku tikanga, i aku
whakaritenga, a kihai i pera me tona papa, me Rawiri.

<span id="an_11:34">11:34</span> Otiia e kore e tangohia e ahau te
kingitanga katoa i tona ringa; engari ka whakarangatira ahau i a ia i
nga ra katoa e ora ai ia, he whakaaro ki taku pononga, ki a Rawiri, i
whiriwhiria nei e ahau, mona i pupuri i aku whakahau, i aku tikanga.

<span id="an_11:35">11:35</span> Engari ka tangohia e ahau te kingitanga
i te ringa o tana tama, a ka hoatu ki a koe, ara tekau nga iwi.

<span id="an_11:36">11:36</span> Kotahi te iwi e hoatu e ahau ki tana
tama, hei rama ma taku pononga, ma Rawiri ki toku aroaro i nga ra katoa
ki Hiruharama, ki te pa i whiriwhiria e ahau hei waihotanga iho mo toku
ingoa.

<span id="an_11:37">11:37</span> A ka tangohia koe e ahau, a hei kingi
koe, ka rite ki nga mea katoa i hiahia ai tou ngakau, a hei kingi koe mo
Iharaira.

<span id="an_11:38">11:38</span> Na, tenei ake, ki te rongo koe i nga
mea katoa e whakahau ai ahau ki a koe, a ka haere i aku ara, ka mahi i
te mea e tika ana ki taku titiro, ka pupuri i aku tikanga, i aku
whakahau, ka pera me ta taku pononga, me ta Rawiri i mea ai, na hei hoa
ahau mou, ka hanga hoki e ahau tou whare kia pumau, ka peratia me to
Rawiri i hanga ra e ahau; a ka hoatu a Iharaira ki a koe.

<span id="an_11:39">11:39</span> A ka whakawhiua e ahau nga uri o Rawiri
mo tenei mea nei; otiia ehara i te mea mo ake tonu atu.

<span id="an_11:40">11:40</span> Na ka whai a Horomona kia whakamatea a
Ieropoama; otiia i whakatika a Ieropoama, a rere ana ki Ihipa, ki a
Hihaka kingi o Ihipa, a i Ihipa ia a mate noa a Horomona.

<span id="an_11:41">11:41</span> ¶ Na, ko era atu mahi a Horomona, ko
nga mea katoa i mea ai ia, me ona whakaaro nui, kahore ianei i tuhituhia
ki te pukapuka o nga mahi a Horomona?

<span id="an_11:42">11:42</span> Na, ko te roa o te kingitanga o
Horomona ki Hiruharama ki a Iharaira katoa, e wha tekau tau.

<span id="an_11:43">11:43</span> Na ka moe a Horomona ki ona matua, a
tanumia ana ki te pa o Rawiri, o tona papa; a ko Rehopoama, ko tana
tama, te kingi i muri i a ia.

<span id="an_12:1">12:1</span> ¶ Na ka haere a Rehopoama ki Hekeme: kua
tae hoki a Iharaira katoa ki Hekeme ki te whakakingi i a ia.

<span id="an_12:2">12:2</span> A, no te rongonga o Ieropoama tama a
Nepata, i Ihipa na hoki ia, i rere hoki ia i te aroaro o Kingi Horomona,
na noho ana a Ieropoama ki Ihipa;

<span id="an_12:3">12:3</span> A ka tono tangata ratou ki te tiki atu i
a ia: na ka haere a Ieropoama ratou ko te whakaminenga katoa o Iharaira,
ka korero ki a Rehopoama, ka mea,

<span id="an_12:4">12:4</span> He pakeke te ioka i meatia e tou papa ki
a matou: na mau e whakamama te mahi pakeke a tou papa, me tana ioka
taimaha i meatia e ia ki a matou, a ka mahi matou ki a koe.

<span id="an_12:5">12:5</span> Na ka mea ia ki a ratou, Haere, kia toru
nga ra, ka hoki mai ano ki ahau. Na haere ana te iwi.

<span id="an_12:6">12:6</span> Na ka runanga a Kingi Rehopoama ki nga
kaumatua i tu ra i te aroaro o tona papa, o Horomona, i a ia i te ora,
ka mea, He aha ki to koutou whakaaro he kupu hei whakahokinga atu maku
ki tenei iwi?

<span id="an_12:7">12:7</span> Na ka korero ratou ki a ia, ka mea, Ki te
mea hei pononga koe ma tenei iwi i tenei ra, a ka mahi ki a ratou, a ka
pai nga korero e korerotia e koe ki a ratou, na ko ratou hei pononga mau
i nga ra katoa.

<span id="an_12:8">12:8</span> Otiia whakarerea ake e ia te whakaaro o
nga kaumatua i hoatu ai ki a ia, a runanga ana ki nga taitama i kaumatua
ngatahi nei me ia, i tu nei ki tona aroaro.

<span id="an_12:9">12:9</span> I mea ia ki a ratou, Ki to koutou
whakaaro he aha te kupu e whakahoki ai tatou ki tenei hunga i korero nei
ki ahau, i mea nei, Whakamamakia te ioka i meatia mai ra e tou papa ki a
matou?

<span id="an_12:10">12:10</span> Na ka korero ki a ia nga taitama i
kaumatua ngatahi me ia, ka mea, Kia penei tau ki atu ki tenei hunga i
korero nei ki a koe, i mea nei, I whakataimahatia e tou papa to matou
ioka, na kia mama tau ki a matou; kia penei tau ki atu ki a ratou, Ko
toku maikara iti nui ke atu i te hope o toku papa.

<span id="an_12:11">12:11</span> Na i whakawaha e toku papa he ioka
taimaha ki a koutou; maku ia e tapiri ki to koutou ioka; he wepu ta toku
papa i whiu ai i a koutou; maku ia koutou e whiu ki te kopiona.

<span id="an_12:12">12:12</span> Na ka tae a Ieropoama ratou ko te iwi
katoa ki a Rehopoama i te toru o nga ra, i ta te kingi i whakarite ai, i
mea ai, Hoki mai ano ki ahau i te toru o nga ra.

<span id="an_12:13">12:13</span> A pakeke tonu ta te kingi i whakahoki
ai; i whakarerea hoki e ia te whakaaro i whakaaro ai nga kaumatua;

<span id="an_12:14">12:14</span> A rite tonu ki to nga taitamariki
whakaaro tana i korero ai ki a ratou; i mea ia, I whakataimahatia to
koutou ioka e toku papa, maku ia e tapiri ki to koutou ioka: he wepu ta
toku papa i whiu ai i a koutou; maku ia koutou e whiu ki te kopiona.

<span id="an_12:15">12:15</span> Heoi kihai te kingi i rongo ki te iwi;
na Ihowa hoki te take kia mana ai tana kupu i korero ai a Ihowa, ara ta
Ahia Hironi ki a Ieropoama tama a Nepata.

<span id="an_12:16">12:16</span> ¶ A, no te kitenga o Iharaira katoa
kihai te kingi i rongo ki ta ratou, ka utua e te iwi ta te kingi; i mea
ratou, Ko te aha ianei ta tatou wahi i roto i a Rawiri? kahore nei hoki
o tatou wahi tupu i roto i te tama a Hehe: ki o koutou teneti, e Ih
araira! na, kia whai kanohi ki tou whare, e Rawiri! Na haere ana a
Iharaira ki tona teneti, ki tona teneti.

<span id="an_12:17">12:17</span> Ko nga tama ia a Iharaira e noho ana i
nga pa o Hura, ko Rehopoama hei kingi mo ratou.

<span id="an_12:18">12:18</span> Na ka tono a Kingi Rehopoama i te
rangatira takoha, i a Aroama; a akina ana ia e Iharaira katoa ki te
kohatu, mate rawa. Na hohoro tonu te eke o Kingi Rehopoama ki tona
hariata, a rere ana ki Hiruharama.

<span id="an_12:19">12:19</span> Na kua tahuri ke a Iharaira i te whare
o Rawiri a taea noatia tenei ra.

<span id="an_12:20">12:20</span> A, no te rongonga o Iharaira katoa kua
hoki mai a Ieropoama, na ka tono tangata ratou ki te tiki i a ia ki te
huihui, a meinga ana ia hei kingi mo Iharaira katoa: kahore he mea i
whai i te whare o Rawiri, ko te iwi anake o Hura.

<span id="an_12:21">12:21</span> Na kua tae a Rehopoama ki Hiruharama, a
huihuia ana e ia te whare katoa o Hura, me te iwi o Pineamine, kotahi
rau e waru tekau mano, he hunga whiriwhiri, he hunga whawhai, ki te
whawhai ki te whare o Iharaira, kia hoki ai te kingitanga ki a Reho
poama tama a Horomona.

<span id="an_12:22">12:22</span> Na ka puta te kupu a te Atua ki a
Hemaia, tangata a te Atua; i mea ia,

<span id="an_12:23">12:23</span> Korero ki a Rehopoama tama a Horomona
kingi o Hura, ki te whare katoa ano o Hura raua ko Pineamine, ki era atu
hoki o te iwi, mea atu,

<span id="an_12:24">12:24</span> Ko te kupu tenei a Ihowa, Kei haere ki
runga, kei whawhai ki o koutou tuakana, ki nga tama a Iharaira. Hoki atu
ki tona whare, ki tona whare; naku hoki tenei mea. Na rongo tonu ratou
ki te kupu a Ihowa, a hoki ana, haere ana, pera ana me ta Ihow a i ki
ai.

<span id="an_12:25">12:25</span> ¶ Na ka hanga e Ieropoama a Hekeme ki
te whenua pukepuke o Eparaima, a hoho ana i reira: i haere atu ano ia i
teira, a hanga ana e ia a Penuere.

<span id="an_12:26">12:26</span> A ka mea a Ieropoama i tona ngakau,
Akuanei hoki ai te kingitanga ki te whare o Rawiri:

<span id="an_12:27">12:27</span> Ki te haere tenei iwi ki te mea
whakahere ki te whare o Ihowa ki Hiruharama, na ka hoki te ngakau o
tenei iwi ki to ratou ariki, ki a Rehopoama kingi o Hura: na ka patu
ratou i ahau, a ka hoki ki a Rehopoama kingi o Hura.

<span id="an_12:28">12:28</span> Na ka hanga whakaaro te kingi, a e rua
nga kuao kau i hanga e ia ki te koura. Na ka mea ia ki a ratou, He
pakeke rawa ta koutou haere ki Hiruharama: nana, ou atua na, e Iharaira,
nana nei koe i kawe mai i te whenua o Ihipa!

<span id="an_12:29">12:29</span> Na whakaturia ana tetahi e ia ki
Peteere; ko tetahi hoki i waiho ki Rana.

<span id="an_12:30">12:30</span> Na ka tupu te hara i taua mea; i haere
hoki te iwi ki te aroaro o tetahi, ki Rana, koropiko ai.

<span id="an_12:31">12:31</span> I hanga ano e ia nga whare o nga wahi
tiketike, a meinga ana hei tohunga o te iwi katoa noa iho, ehara nei i
nga tama a Riwai.

<span id="an_12:32">12:32</span> I whakaritea ano e Ieropoama he hakari
i te waru o nga marama i te tekau ma rima o nga ra o te marama, he pera
me ta Hura hakari; i tapae whakahere ano ia ki runga ki te aata. Ko tana
hanga ano tenei i Peteere, he patu whakahere ki nga kuao kau i hanga e
ia: i whakaturia ano e ia ki Peteere he tohunga mo nga wahi tiketike i
hanga nei e ia.

<span id="an_12:33">12:33</span> I tapae whakahere ano ia ki runga ki te
aata i hanga e ia ki Peteere i te tekau ma rima o nga ra o te waru o nga
marama, ara i te marama i kitea iho e tona ngakau ano; a whakaritea ana
e ia he hakari ma nga tama a Iharaira. Heoi tapae whakahere ana ia ki
runga ki te aata, tahu ana i te whakakakara.

<span id="an_13:1">13:1</span> ¶ Na ka tae mai tetahi tangata a te Atua
i Hura ki Peteere, he mea ki na Ihowa: a i te tu a Ieropoama i te taha o
te aata, e tahu whakakakara ana.

<span id="an_13:2">13:2</span> Na karangatia ana e ia ta Ihowa kupu ki
te aata; i mea ia, E te aata na, e te aata na, ko ta Ihowa kupu tenei,
Nana, tera e whanau tetahi tamaiti o te whare o Rawiri, ko Hohia tona
ingoa, a ka tapaea e ia ki runga ki a koe nga tohunga o nga wahi
tiketike e tahu whakakakara nei ki runga ki a koe; a ka tahuna he wheua
tangata ki runga ki a koe.

<span id="an_13:3">13:3</span> I hoatu ano e ia he tohu i taua ra, i
mea, Ko te tohu tenei i korerotia e Ihowa, Nana, ka koara te aata, a ka
maringi nga pungarehu o runga.

<span id="an_13:4">13:4</span> A, no te rongonga o te kingi i te kupu a
te tangata a te Atua i karangatia nei e ia ki te aata i Peteere, ka
totoro te ringa o Ieropoama i te aata ka mea ia, Hopukia ia. Na memenge
ake tona ringa i totoro nei ki a ia, kihai hoki i taea te whakaho ki mai
ki a ia.

<span id="an_13:5">13:5</span> Na kua koara te aata; maringi ake nga
pungarehu i runga i te aata, i rite tonu ki te tohu i homai e te tangata
a te Atua, ki ta Ihowa i korero ai.

<span id="an_13:6">13:6</span> Na ka oho te kingi, ka mea ki te tangata
a te Atua, Tena ra, karanga atu ki te aroaro o Ihowa, o tou Atua, ka
inoi moku, kia whakahokia mai toku ringa ki ahau. Na ka karanga te
tangata a te Atua ki te aroaro o Ihowa, a ka whakahokia te ringa o te
kingi ki a ia, ka pera me to mua.

<span id="an_13:7">13:7</span> Na ka mea te kingi ki te tangata a te
Atua, Haere mai taua ki te whare ki tetahi oranga mou, kia hoatu hoki e
ahau tetahi mea ki a koe.

<span id="an_13:8">13:8</span> Na ka mea te tangata a te Atua ki te
kingi, Ahakoa i homai e koe ko te hawhe o tou whare, e kore ahau e haere
taua, e kore ano e kai taro, e inu wai ki tenei wahi.

<span id="an_13:9">13:9</span> Ko te ako hoki tenei ki ahau, ko ta Ihowa
hoki i korero ai; i mea ai, Kei kai taro, kei inu wai; kaua ano e hoki
mai na te ara e haere atu ai koe.

<span id="an_13:10">13:10</span> Na haere ana ia he ara ke, kihai i hoki
na te ara i haere mai nei ia ki Peteere.

<span id="an_13:11">13:11</span> ¶ Na i Peteere tetahi poropiti e noho
ana, he koroheke; a, ka haere mai tetahi o ana tama, ka korerotia ki a
ia nga mea katoa i mea ai te tangata a te Atua i taua ra ki Peteere; i
korerotia ano e ratou ki to ratou papa nga kupu i korero ai ia ki t e
kingi.

<span id="an_13:12">13:12</span> Na ka mea to ratou papa ki a ratou,
Tena koa te ara i haere ai ia? I kite hoki ana tama i te ara i haere atu
ai te tangata a te Atua i haere mai nei i Hura.

<span id="an_13:13">13:13</span> Na ka mea ia ki ana tama, Whakanohoia
taku kaihe. Na whakanohoia ana tana kaihe e ratou, a eke ana ia ki
runga.

<span id="an_13:14">13:14</span> Na whaia ana e ia te tangata a te Atua,
mau rawa atu e noho ana i raro i tetahi oki; a ka mea ki a ia, Ko koe
ianei te tangata a te Atua i haere mai nei i Hura? Ano ra ko tera, Ae,
ko ahau.

<span id="an_13:15">13:15</span> Katahi ka mea ia ki a ia, Haere mai
taua ki te whare ki te kai taro mau.

<span id="an_13:16">13:16</span> Ano ra ko ia, E kore e ahei kia hoki
taua, kia haere atua; e kore ano taua e kai taro, e inu wai ranei ki
tenei wahi.

<span id="an_13:17">13:17</span> Kua korerotia mai hoki ta Ihowa kupu ki
ahau, Kei kai taro, kei inu wai ki reira, kei anga, kei haere mai na te
ara ka haere atu nei koe.

<span id="an_13:18">13:18</span> Na ka mea tera ki a ia, He poropiti ano
ahau, he pena me koe; kua korerotia mai ano ki ahau te kupu a Ihowa e
tetahi anahera: i ki mai ia, Whakahokia ia ki a koe, ki tou whare ki te
kai taro mana, ki te inu wai. He teka ia nana ki a ia.

<span id="an_13:19">13:19</span> Heoi hoki ana ia i a ia, a kai taro ana
i roto i tona whare, inu wai ana.

<span id="an_13:20">13:20</span> Na, i a raua e noho ana ki te tepu, ko
te putanga mai o te kupu a Ihowa ki te poropiti nana nei ia i whakahoki:

<span id="an_13:21">13:21</span> A ka karanga ia ki te tangata a te Atua
i haere mai nei i Hura, ka mea, Ko ta Ihowa kupu tenei, Na, kua tutu nei
koe ki te mangai o Ihowa, a kahore i mau i a koe te ako i ako ai a
Ihowa, tou Atua ki a koe,

<span id="an_13:22">13:22</span> Heoi hoki mai ana koe, kai taro ana,
inu wai ana ki te wahi i korero ai ia ki a koe, Kei kai taro, kei inu
wai; e kore e tae tou tinana ki te urupa o ou matua.

<span id="an_13:23">13:23</span> ¶ A ka mutu tana kai taro, ka mutu tana
inu, na ka whakanohoia e ia te kaihe mona, ara mo te poropiti i
whakahokia mai nei e ia.

<span id="an_13:24">13:24</span> Na, i tona haerenga, ka tutaki tetahi
raiona ki a ia, ka whakamate i a ia: a ko tona tinana i akiritia ki te
ara, me te kaihe ki tona taha tu ai; ko te raiona ano hoki i tu i te
taha o te tinana.

<span id="an_13:25">13:25</span> Na, ka haere mai nga tangata, ka kite i
te tinana i akiritia ra ki te ara, me te raiona e tu ana i te taha o te
tinana: ka haere, ka korero i taua mea i te pa i noho ai te poropiti
koroheke.

<span id="an_13:26">13:26</span> A, no te rongonga o taua poropiti, nana
nei ia i whakahoki mai i te ara, ka mea ia, Ko te tangata tena a te Atua
kihai nei i whakarongo ki te mangai o Ihowa, a hoatu ana ia e Ihowa ki
te raiona, a haea iho e ia, whakamatea iho; ko ta Ihowa kupu hoki tena i
korero ai ki a ia.

<span id="an_13:27">13:27</span> Na ka korero ia ki ana tama, ka mea,
Whakanohoia taku kaihe, a whakanohoia ana e ratou.

<span id="an_13:28">13:28</span> Na haere ana ia, a rokohanga atu ko te
tinana, he mea akiri ki te ara, me te kaihe raua ko te raiona e tu ana i
te taha o te tinana; kihai te tinana i kainga e te raiona, kihai ano te
kaihe i haea.

<span id="an_13:29">13:29</span> Na hapainga ana te tinana o te tangata
a te Atua e te poropiti, a whakatakotoria ana ki runga ki te kaihe,
whakahokia ana; haere ana ki te pa o te poropiti koroheke ki te tangi,
ki te tanu i a ia.

<span id="an_13:30">13:30</span> Na whakatakotoria ana e ia tona tinana
ki roto ki tona ake urupa; a ko ta ratou tangi mona, Aue, e toku teina.

<span id="an_13:31">13:31</span> A, ka mutu tana tanu i a ia, ka korero
ia ki ana tama, ka mea, Kia mate ahau, tanumia ahau ki roto ki te urupa
i tanumia ai te tangata a te Atua; hei te taha o ona wheua whakatakoto
ai i oku wheua.

<span id="an_13:32">13:32</span> No te mea tera e tino rite ta Ihowa
korero i karangatia e ia mo tenei aata i Peteere, mo nga whare katoa
hoki o nga wahi tiketike i nga pa o Hamaria.

<span id="an_13:33">13:33</span> I muri i tenei kihai a Ieropoama i
tahuri i tona ara kino; engari i tahuri ano ki te mea tohunga no roto
noa iho i te iwi katoa mo nga wahi tiketike: ahakoa ko wai i hiahia, kua
whakatohungatia e ia, kia whai tohunga ai mo nga wahi tiketike.

<span id="an_13:34">13:34</span> Na meinga ana tenei mea hei hara mo te
whare o Ieropoama, hei mea e huna ai, e whakamotitia rawatia ai i te
mata o te whenua.

<span id="an_14:1">14:1</span> ¶ I taua wa ka turorotia a Apia tama a
Ieropoama.

<span id="an_14:2">14:2</span> Na ka mea a Ieropoama ki tana wahine,
Tena, whakatika, whakareretia ketia tou ahua, kei mohiotia ko te wahine
koe a Ieropoama; ka haere ki Hiro, kei reira a Ahia poropiti, nana nei
te ki ko ahau hei kingi mo tenei iwi.

<span id="an_14:3">14:3</span> A ka mau koe i tou ringa kia tekau nga
taro, me etahi keke, me tetahi pounamu honi, ka haere ki a ia: mana e
korero ki a koe, ka pehea ranei te tamaiti.

<span id="an_14:4">14:4</span> Na, pera tonu te wahine a Ieropoama,
whakatika ana, haere ana ki Hiro, tae tonu atu ki te whare o Ahia. Na
kihai i ahei i a Ahia te titiro, kua maro hoki ona kanohi, kua
koroheketia hoki ia.

<span id="an_14:5">14:5</span> Na ka mea a Ihowa ki a Ahia, Nana, ko te
wahine tenei a Ieropoama te haere mai nei ki te rapu kupu i a koe mo
tana tama; e mate ana hoki: kia penei tau ki atu ki a ia; no te mea, ina
tae mai ia, tera ia e whakaahua i a ia ki tetahi wahine ke.

<span id="an_14:6">14:6</span> Heoi, i te rongonga o Ahia i te haruru o
ona waewae, i a ia i tomo mai ai i te kuwaha, ka mea ia, Tomo mai, e te
wahine a Ieropoama: he aha koe i whakaahua ke ai i a koe? he pakeke hoki
nga korero i tonoa mai ai ahau ki a koe.

<span id="an_14:7">14:7</span> ¶ Haere, korero ki a Ieropoama, Ko te
kupu tenei a Ihowa, a te Atua o Iharaira, Na kua whakanuia na koe e ahau
i roto i te iwi, kua meinga hei rangatira mo taku iwi, mo Iharaira,

<span id="an_14:8">14:8</span> A haea ana e ahau te kingitanga i te
whare o Rawiri, hoatu ana ki a koe: heoi kihai koe i rite ki taku
pononga, ki a Rawiri, i pupuri nei i aku whakahau, a whakapaua ana tona
ngakau ki te whai i ahau, a ko te tika anake hei mahi mana ki toku aroa
ro;

<span id="an_14:9">14:9</span> Otiia hira ake te kino o au mahi i a te
katoa i mua atu i a koe: i haere hoki koe, i hanga i etahi atua ke mau,
me nga whakapakoko whakarewa, hei whakapataritari i ahau, a whiua ana
ahau e koe ki muri i a koe, ki tou tuara.

<span id="an_14:10">14:10</span> Na reira ka hoatu e ahau he kino ki
runga i te whare o Ieropoama, a ka hautopea atu e ahau nga tamariki tane
katoa i a Ieropoama, te hunga o Iharaira i tutakina ki roto, i mahue
ranei ki waho, a ka tahia rawatia atu te whare o Ieropoama, ka pera tia
me te paru e tahia ana e te tangata, a poto noa.

<span id="an_14:11">14:11</span> Ko te hunga o Ieropoama e mate ki te pa
ma nga kuri e kai; ko nga mea hoki e mate ki te parae ma nga manu o te
rangi e kai; he mea ki mai hoki tenei na Ihowa.

<span id="an_14:12">14:12</span> Na reira whakatika koe, haere ki tou
whare: a kia tomo ou waewae ki te pa, ka mate te tamaiti.

<span id="an_14:13">14:13</span> A ma Iharaira katoa ia e tangi, ma
ratou ia e tanu; ko ia anake hoki o Ieropoama e tae ki te urupa, no te
mea nona tetahi mea pai ki a Ihowa, ki te Atua o Iharaira i kitea i roto
i te whare o Ieropoama.

<span id="an_14:14">14:14</span> Ka ara ano hoki i a Ihowa he kingi mana
mo Iharaira, hei hautope i te whare o Ieropoama, i taua ra: he aha ra?
aianei nei ano.

<span id="an_14:15">14:15</span> Ka patua hoki a Iharaira e Ihowa, ka
peratia me te kakaho e whakangaueuetia ana i roto i te wai, a ka hutia
atu a Iharaira i tenei whenua pai i hoatu nei e ia ki o ratou matua; a
ka titaria ki tawahi o te awa; mo ratou i hanga i a ratou Aherimi hei
whakapataritari i a Ihowa.

<span id="an_14:16">14:16</span> Na ka tukua atu a Iharaira e ia mo nga
hara o Ieropoama i hara nei ia, i hara ai hoki a Iharaira.

<span id="an_14:17">14:17</span> Na whakatika ana te wahine a Ieropoama,
haere ana, kua tae ki Tirita: a, tae kau ia ki te paepae o te whare, ka
mate te tamaiti.

<span id="an_14:18">14:18</span> Na tanumia ana ia e Iharaira katoa, a
tangihia iho; ko ta Ihowa kupu tera i korero ai, ara ta tana pononga, ta
Ahia poropiti.

<span id="an_14:19">14:19</span> Na, ko era meatanga a Ieropoama, ko ana
whawhai, ko tona kingitanga, koia tena e mau na i te pukapuka o nga ra o
nga kingi o Iharaira.

<span id="an_14:20">14:20</span> Na, ko nga ra i kingi ai a Ieropoama, e
rua tekau ma rua tau, a moe ana ia ki ona matua, a ko tana tama, ko
Natapa te kingi i muri i a ia.

<span id="an_14:21">14:21</span> ¶ Na ko Rehopoama tama a Horomona te
kingi o Hura. E wha tekau ma tahi nga tau o Rehopoama i tona meatanga
hei kingi; a kotahi tekau ma whitu ona tau i kingi ai ki Hiruharama, ki
te pa i whiriwhiri e Ihowa i roto i nga iwi katoa o Iharaira hei wai
hotanga iho mo tona ingoa. Ko te ingoa hoki o tona whaea ko Naama, he
Amoni.

<span id="an_14:22">14:22</span> Na ka kino te mahi a Hura ki te titiro
a Ihowa, a whakapataritaritia ana ia e ratou ki o ratou hara i hara ai
ratou, a hae iho ia; nui atu hoki i a o ratou matua katoa i mea ai.

<span id="an_14:23">14:23</span> I hanga hoki e ratou etahi wahi
tiketike ma ratou, me etahi pou, me etahi Aherimi, ki nga puke teitei
katoa, ki raro hoki i nga rakau kouru nui katoa.

<span id="an_14:24">14:24</span> I taua whenua ano etahi e whakahoroma
ana, e mahi ana i nga mea whakarihariha katoa a nga tauiwi i peia nei e
Ihowa i te aroaro o nga tama a Iharaira.

<span id="an_14:25">14:25</span> Na i te rima o nga tau o Kingi
Rehopoama ka tae mai a Hihaka kingi o Ihipa ka whakapaea a Hiruharama:

<span id="an_14:26">14:26</span> A taria atu ana e ia nga taonga o te
whare o Ihowa, me nga taonga o te whare o te kingi; i mauria katoatia
atu e ia: a i mauria atu hoki e ia nga pukupuku koura katoa i hanga e
Horomona.

<span id="an_14:27">14:27</span> Na hanga ana e Kingi Rehopoama etahi
pukupuku parahi hei whakakapi mo era, a tukua ana e ia ki nga ringa o
nga rangatira o nga kaitiaki i tiaki nei i te tatau o te whare o te
kingi.

<span id="an_14:28">14:28</span> A i o te kingi haerenga ki te whare o
Ihowa, ka maua aua mea e nga kaitiaki, ka whakahokia ano e ratou ki te
whare o nga kaitiaki.

<span id="an_14:29">14:29</span> Na, ko era atu meatanga a Rehopoama me
ana mahi katoa, kahore ianei i tuhituhia ki te pukapuka o nga meatanga o
nga ra o nga kingi o Hura?

<span id="an_14:30">14:30</span> A he whawhai tonu ta Rehopoama raua ko
Ieropoama ki a raua i o raua ra katoa.

<span id="an_14:31">14:31</span> Na ka moe a Rehopoama ki ona matua, a
tanumia iho ki ona matua ki te pa o Rawiri: a ko te ingoa hoki o tona
whaea ko Naama, he Amoni. A ko Apiama, ko tana tama te kingi i muri i a
ia.

<span id="an_15:1">15:1</span> ¶ Na no te tekau ma waru o nga tau o
Kingi Ieropoama tama a Nepata i kingi ai a Apiama ki a Hura.

<span id="an_15:2">15:2</span> E toru nga tau i kingi ai ia ki
Hiruharama: a ko te ingoa o tona whaea ko Maaka, he tamahine na
Apoharama.

<span id="an_15:3">15:3</span> Na i haere ia i runga i nga hara katoa i
mea ai tona papa i mua atu i a ia: kihai hoki tona ngakau i tapatahi ki
a Ihowa, ki tona Atua, kihai i rite ki te ngakau o tona tupuna, o
Rawiri.

<span id="an_15:4">15:4</span> Otiia he whakaaro ki a Rawiri homai ana e
Ihowa, e tona Atua he rama ki a ia i Hiruharama kia whakaarahia ake ai
tana tama i muri i a ia, kia whakapumautia ai hoki a Hiruharama:

<span id="an_15:5">15:5</span> Mo Rawiri i mahi tika ki te aroaro o
Ihowa, a kihai i peka ke i nga mea katoa i whakahaua ai ia i nga ra
katoa i ora ai ia, ko te meatanga anake ki a Uria Hiti.

<span id="an_15:6">15:6</span> Na he whawhai ta Rehopoama raua ko
Ieropoama ki a raua i nga ra katoa i ora ai ia.

<span id="an_15:7">15:7</span> Na, ko era atu meatanga a Apiama me ana
mahi katoa, kahore ianei i tuhituhia ki te pukapuka o nga meatanga o nga
ra o nga kingi o Hura? He whawhai hoki ta Apiama raua ko Ieropoama ki a
raua.

<span id="an_15:8">15:8</span> Na kua moe a Apiama ki ona matua, a
tanumia ana e ratou ki te pa o Rawiri. A ko tana tama, ko Aha te kingi i
muri i a ia.

<span id="an_15:9">15:9</span> ¶ Na no te rua tekau o nga tau o
Ieropoama kingi o Iharaira i kingi ai a Aha ki a Hura.

<span id="an_15:10">15:10</span> A e wha tekau ma tahi nga tau i kingi
ai ia ki Hiruharama; ko te ingoa hoki o tona whaea, ko Maaka, he
tamahine na Apoharama.

<span id="an_15:11">15:11</span> A tika tonu te mahi a Aha ki te aroaro
o Ihowa, rite tonu ki ta tona tupuna, ki ta Rawiri.

<span id="an_15:12">15:12</span> I peia atu hoki e ia te hunga
whakahoroma i te whenua, whakakorea atu ana e ia nga whakapakoko katoa i
hanga e ona matua.

<span id="an_15:13">15:13</span> I whakamutua ano e ia te kuinitanga o
Maaka, o tona whaea, mona i hanga whakapakoko wehi hei Ahera;
tapatapahia iho hoki e Aha tana whakapakoko, tahuna ake ki te taha o te
awa, o Kitirono.

<span id="an_15:14">15:14</span> Otiia kihai i whakakorea nga wahi
tiketike. He ahakoa ra, i tapatahi te ngakau o Aha ki a Ihowa i ona ra
katoa.

<span id="an_15:15">15:15</span> I kawea hoki e ia nga mea i whakatapua
e tona papa, me ana mea ano i whakatapu ai, ki te whare o Ihowa, te
hiriwa, te koura, me nga oko.

<span id="an_15:16">15:16</span> He whawhai hoki ta Aha ki a Paaha kingi
o Iharaira i o raua ra katoa.

<span id="an_15:17">15:17</span> Na ka haere a Paaha kingi o Iharaira ki
Hura, a hanga ana a Rama e ia, kia kaua ai tetahi e tukua kia haere atu,
kia haere mai ki a Aha kingi o Hura.

<span id="an_15:18">15:18</span> Katahi ka tangohia katoatia e Aha te
hiriwa me te koura i mahue o nga taonga o te whare o Ihowa, me nga
taonga o te whare o te kingi, a hoatu ana ki nga ringa o nga tangata: a
hoatu ana e Kingi Aha kia kawea ki a Peneharara tama a Taparimono, ta ma
a Hetiono kingi o Hiria, i Ramahiku nei tona kainga; i mea ia,

<span id="an_15:19">15:19</span> He kawenata ta taua, ta toku papa raua
ko tou papa: tena taku hakari mau te kawea atu na, he hiriwa, he koura;
haere mai whakataka tau kawenata ki a Paaha kingi o Iharaira kia haere
atu ai ia i toku taha.

<span id="an_15:20">15:20</span> Na rongo tonu a Peneharara ki a Kingi
Aha, a unga ana e ia nga rangatira o ana ope ki nga pa o Iharaira, a
patua iho e ia a Ihono, a Rana, a Apere Petemaaka, me Kinerota katoa, me
te whenua katoa o Napatari.

<span id="an_15:21">15:21</span> Na, i te rongonga o Paaha, ka mutu tana
hanga i Rama, a noho ana ki Tirita.

<span id="an_15:22">15:22</span> Katahi ka karanga nui a Kingi Aha puta
noa i Hura; kihai tetahi i tukua noatia atu: a taria atu ana e ratou nga
kohatu o Rama, me nga rakau o reira i hanga nei e Paaha, hei hanga ma
Kingi Aha i Kepa o Pineamine, i Mihipa hoki.

<span id="an_15:23">15:23</span> Na, ko era atu meatanga katoa a Aha me
ana mahi marohirohi, me nga mea katoa i mea ai ia, me nga pa i hanga e
ia, kahore ianei i tuhituhia ki te pukapuka o nga meatanga o nga ra o
nga kingi o Hura? Otiia i tona koroheketanga i mate ona waewae.

<span id="an_15:24">15:24</span> Na ka moe a Aha ki ona matua, a tanumia
iho ki ona matua, ki te pa o tona tupuna, o Rawiri; a ko Iehohapata, ko
tana tama te kingi i muri i a ia.

<span id="an_15:25">15:25</span> ¶ Na no te rua o nga tau o Aha kingi o
Hura i kingi ai a Natapa tama a Ieropoama ki a Iharaira; a e rua nga tau
i kingi ai ia ki a Iharaira.

<span id="an_15:26">15:26</span> A he kino tana mahi ki te aroaro o
Ihowa; i haere hoki ia i te ara o tona matua, i tona hara i meinga ai e
ia a Iharaira kia hara.

<span id="an_15:27">15:27</span> Na ka whakatupuria he he mona e Paaha
tama a Ahia o te whare o Ihakara; a patua iho ia e Paaha ki Kipetono o
nga Pirihitini; i te whakapae hoki a Natapa ratou ko Iharaira katoa i
Kipetono.

<span id="an_15:28">15:28</span> Na, no te toru o nga tau o Aha kingi o
Hura i patua ai ia e Paaha, a ko ia te kingi i muri i a ia.

<span id="an_15:29">15:29</span> A, kingi tahanga ia, na patua iho e ia
te whare katoa o Ieropoama: kihai tetahi mea whai manawa o Ieropoama i
mahue i a ia, poto rawa te huna; i rite tonu ki ta Ihowa kupu i
korerotia e tana pononga, e Ahia Hironi:

<span id="an_15:30">15:30</span> Mo nga hara i hara ai a Ieropoama, i
mea ai i a Iharaira kia hara; mo tana whakapataritari i whakapataritari
ai ia i a Ihowa, i te Atua o Iharaira kia riri.

<span id="an_15:31">15:31</span> Na, ko era atu meatanga a Natapa me ana
mahi katoa, kahore ianei i tuhituhia ki te pukapuka o nga meatanga o nga
ra o nga kingi o Iharaira?

<span id="an_15:32">15:32</span> He whawhai hoki ta Aha raua ko Paaha
kingi o Iharaira i o raua ra katoa.

<span id="an_15:33">15:33</span> No te toru o nga tau o Aha kingi o Hura
i kingi ai a Paaha tama a Ahia ki a Iharaira katoa ki Tirita, e rua
tekau ma wha nga tau i kingi ai.

<span id="an_15:34">15:34</span> A he kino tana mahi i te aroaro o Ihowa
i haere hoki ia i te ara o Ieropoama, i tona hara i meinga ai e ia a
Iharaira kia hara.

<span id="an_16:1">16:1</span> ¶ Na ka puta te kupu a Ihowa ki a Iehu,
tama a Hanani mo Paaha; i mea ia,

<span id="an_16:2">16:2</span> Naku nei koe i whakaara ake i roto i te
puehu, a hoatu ana koe e ahau hei rangatira mo taku iwi, mo Iharaira; na
haere ana koe i te ara o Ieropoama, a nau i hara ai taku iwi, a
Iharaira, hei whakapataritari i ahau, ki o ratou hara;

<span id="an_16:3">16:3</span> Nana, ka moti i ahau nga uri o Paaha, me
nga uri o tona whare, a ka meinga tou whare kia rite ki te whare o
Ieropoama tama a Nepata.

<span id="an_16:4">16:4</span> Ko te hunga o Paaha e mate ki te pa ma
nga kuri e kai, ko nga mea hoki ona e mate ki te parae ma nga manu o te
rangi e kai.

<span id="an_16:5">16:5</span> Na, ko era atu meatanga a Paaha me ana
mahi, me tona toa, kahore ianei i tuhituhia ki te pukapuka o nga
meatanga o nga ra o nga kingi o Iharaira?

<span id="an_16:6">16:6</span> Na ka moe a Paaha ki ona matua, a tanumia
iho ki Tirita; a ko Eraha, ko tana tama te kingi i muri i a ia.

<span id="an_16:7">16:7</span> I kawea ano e Iehu poropiti tama a Hanani
te kupu a Ihowa mo Paaha ratou ko tona whare, mo te kino katoa i meatia
e ia ki te aroaro o Ihowa, mo tana whakapataritari i a ia ki nga mahi a
ona ringa, mona i rite ki te whare o Ieropoama, mo tana patu nga hoki i
a ia.

<span id="an_16:8">16:8</span> I te rua tekau ma ono o nga tau o Aha
kingi o Hura ka kingi a Eraha tama a Paaha ki a Iharaira ki Tirita, e
rua nga tau e kingi ana.

<span id="an_16:9">16:9</span> Na ka whakatupuria he he mona e tana
tangata, e Timiri, rangatira o te hawhe o ana hariata; na i Tirita ia e
inu ana a haurangi iho, i roto i te whare o Arata kaitohutohu o tona
whare i Tirita.

<span id="an_16:10">16:10</span> Na haere ana a Timiri, patua iho ia,
whakamatea iho i te rua tekau ma whitu o nga tau o Aha kingi o Hura, a
ko ia te kingi i muri i a ia.

<span id="an_16:11">16:11</span> A, ka kingi nei ia, tona nohoanga ano
ki te torona, patua iho e ia te whare katoa o Paaha: kihai tetahi
tamaiti tane i mahue ki a ia, o ona whanaunga, o ona hoa aroha ranei.

<span id="an_16:12">16:12</span> Heoi huna ana e Timiri te whare katoa o
Paaha; ko ta Ihowa kupu ia i korerotia e Iehu poropiti mo Paaha,

<span id="an_16:13">16:13</span> Mo nga hara katoa o Paaha, mo nga hara
o Eraha, o tana tama i hara nei raua, i hara ai a Iharaira, he
whakapataritari i a Ihowa, i te Atua o Iharaira ki a ratou mea horihori.

<span id="an_16:14">16:14</span> Na, ko era atu meatanga a Eraha me ana
mahi katoa, kahore ianei i tuhituhia ki te pukapuka o nga meatanga o nga
ra o nga kingi o Iharaira?

<span id="an_16:15">16:15</span> ¶ No te rua tekau ma whitu o nga tau o
Aha kingi o Hura i kingi ai a Timiri ki Tirita, e whitu nga ra. Na i te
whakapae te iwi i Kipetono o nga Pirihitini.

<span id="an_16:16">16:16</span> A ka rongo taua iwi i whakapae ra i te
korero, kua whakatakoto he a Timiri, kua patua hoki e ia te kingi; heoi
meinga ana e Iharaira katoa a Omori rangatira ope hei kingi mo Iharaira
i taua ra, i te puni.

<span id="an_16:17">16:17</span> Na haere atu ana a Omori i Kipetono,
ratou ko Iharaira katoa, a whakapaea ana e ratou a Tirita.

<span id="an_16:18">16:18</span> A, no te kitenga o Timiri ka horo te
pa, na haere ana ia ki te wahi pai rawa o te whare o te kingi, a tahuna
ana e ia ki te ahi te whare kingi ki runga ki a ia, a mate iho;

<span id="an_16:19">16:19</span> Mo ona hara i hara ai, i tana mahinga i
te kino i te aroaro o Ihowa, i tona haerenga i te ara o Ieropoama, a i
tona hara i hara ai, a hara iho a Iharaira.

<span id="an_16:20">16:20</span> Na, ko era atu meatanga a Timiri me
tana he i whakatupu ai ia, kahore ianei i tuhituhia ki te pukapuka o nga
meatanga o nga ra o nga kingi o Iharaira?

<span id="an_16:21">16:21</span> Katahi ka wahia te iwi o Iharaira, kia
rua nga wahi: ko tetahi hawhe o te iwi i whai i a Tipini tama a Kinata,
ko ia hei kingi; ko tetahi hawhe i whai i a Omori.

<span id="an_16:22">16:22</span> Otiia i kaha ake te hunga i whai i a
Omori i te hunga i whai i a Tipini tama a Kinata; heoi mate ana a
Tipini, a ka kingi ko Omori.

<span id="an_16:23">16:23</span> No te toru tekau ma tahi o nga tau o
Aha kingi o Hura i kingi ai a Omori ki a Iharaira, a kotahi tekau ma rua
ona tau i kingi ai: e ono nga tau i kingi ai ki Tirita.

<span id="an_16:24">16:24</span> Na ka hokona e ia i a Hemere te
pukepuke, a Hamaria, mo nga taranata hiriwa e rua; a hanga ana ia ki
runga ki te pukepuke, a huaina iho e ia te ingoa o te pa i hanga e ia ko
Hamaria, ko te ingoa o Hemere, o te tangata nona te puke.

<span id="an_16:25">16:25</span> Na kino ana te mahi a Omori ki te
aroaro o Ihowa, kino atu i a te katoa i mua atu i a ia.

<span id="an_16:26">16:26</span> I haere hoki ia i nga ara katoa o
Ieropoama tama a Nepata, i ona hara i mea ai ia i a Iharaira kia hara,
kia whakapataritari i a Ihowa, i te Atua o Iharaira ki a ratou mea
horihori.

<span id="an_16:27">16:27</span> Na, ko era atu meatanga a Omori i mea
ai ia me ana mahi toa, kahore ianei i tuhituhia ki te pukapuka o nga
meatanga o nga ra o nga kingi o Iharaira?

<span id="an_16:28">16:28</span> Na ka moe a Omori ki ona matua, a
tanumia iho ki Hamaria: a ko tana tama, ko Ahapa te kingi i muri i a ia.

<span id="an_16:29">16:29</span> ¶ No te toru tekau ma waru o nga tau o
Aha kingi o Hura, i kingi ai a Ahapa tama a Omori ki a Iharaira: a e rua
tekau ma rua nga tau i kingi ai a Ahapa tama a Omori ki a Iharaira ki
Hamaria.

<span id="an_16:30">16:30</span> Na i mahia e Ahapa tama a Omori te kino
i te tirohanga a Ihowa, hira atu i a te katoa i mua atu i a ia.

<span id="an_16:31">16:31</span> Na, me te mea nei he mea mama ki a ia
te haere i runga i nga hara o Ieropoama tama a Nepata, ka tango ia i a
Ietepere, tamahine a Etepaara kingi o nga Haironi, hei wahine mana; a
haere ana, mahi ana ki a Paara, koropiko ana ki a ia.

<span id="an_16:32">16:32</span> I whakaarahia e ia tetahi aata mo Paara
i roto i te whare o Paara i hanga nei e ia ki Hamaria.

<span id="an_16:33">16:33</span> Na hanga ana e Ahapa te Ahera; a nui
atu ta Ahapa i mea ai hei whakapataritari mo Ihowa, mo te Atua o
Iharaira i ta nga kingi katoa o Iharaira i mua i a ia.

<span id="an_16:34">16:34</span> No ona ra ka hanga Heriko e Hiere o
Peteere: ko tana matamua, ko Apirama, te papa i te timatanga o te
whakaturanga, a ko tana whakaotinga, ko Hekupu, te papa i te
whakanohoanga o nga tatau; ko ta Ihowa kupu ia i korerotia e Hohua tama
a Nunu.

<span id="an_17:1">17:1</span> ¶ Na ka mea a Iraia Tihipi, no nga
tangata o Kireara, ki a Ahapa, E ora ana a Ihowa, te Atua o Iharaira,
kei tona aroaro nei ahau e tu ana,, e kore enei tau e whai tomairangi, e
whai ua; engari ma taku kupu anake.

<span id="an_17:2">17:2</span> Na ka puta te kupu a Ihowa ki a ia, ka
mea,

<span id="an_17:3">17:3</span> Haere atu i konei, anga atu whaka te
rawhiti, ka piri ki te awa ki Keriri, e aro nui atu na ki Horano.

<span id="an_17:4">17:4</span> A kei te awa he wai mou; kua oti hoki nga
raweni te whakahau e ahau hei whangai i a koe i reira.

<span id="an_17:5">17:5</span> Na haere ana ia, meatia ana ta Ihowa i
korero ai; i haere hoki, a noho ana ki te taha o te awa, o Keriti, e aro
nui nei ki Horano.

<span id="an_17:6">17:6</span> A na nga raweni i kawe mai he taro, he
kikokiko mana i te ata, he taro, he kikokiko mana i te ahiahi; no te awa
hoki tona wai.

<span id="an_17:7">17:7</span> Nawai a kei etahi ra mai, ka maroke te
awa, kahore hoki he ua o te whenua.

<span id="an_17:8">17:8</span> ¶ Na ka puta mai te kupu a Ihowa ki a ia,
ka mea,

<span id="an_17:9">17:9</span> Whakatika, haere ki Harepata o Hairona,
ki reira noho ai; nana, kua oti tetahi wahine pouaru o reira te whakahau
e ahau hei whangai i a koe ki reira.

<span id="an_17:10">17:10</span> Na whakatika ana ia, haere ana ki
Harepata. A, no tona taenga atu ki te kuwaha o te pa, na ko tetahi
wahine i reira, he pouaru, e kohikohi rakau ana. A ka karanga atu ia ki
a ia, ka mea, Mauria mai he wai moku i roto i te oko, hei inu maku.

<span id="an_17:11">17:11</span> Na haere ana tera ki te tiki, a ka
karanga ano ia ki a ia, Tena tetahi wahi taro maua mai i tou ringa maku.

<span id="an_17:12">17:12</span> Na ka mea ia, E ora ana a Ihowa, tou
Atua, kahore aku keke; engari he kutanga paraoa i roto i te oko, me
tetahi hinu, he iti nei, i roto i te ipu, e kohikohi ana ano tenei ahau
i nga rakau e rua, kia haere ai ahau ki te taka i taua mea ma maua k o
taku tama, mo ta maua kai atu, ka mate ai.

<span id="an_17:13">17:13</span> Na ka mea a Iraia ki a ia, Kaua e wehi,
tikina, meatia tau i ki mai na; Otiia matua hanga mai te tahi wahi hei
keke maku, kia nohinohi, ka mau mai ai ki ahau; a muri iho ka hanga ma
korua ko tau tama.

<span id="an_17:14">17:14</span> Ko te kupu hoki tenei a Ihowa, a te
Atua o Iharaira, E kore e pau te oko paraoa, e kore ano te ipu hinu e
poto a taea noatia te ra e homai ai e Ihowa he ua ki te mata o te
whenua.

<span id="an_17:15">17:15</span> Na haere ana ia; meatia ana ta Iraia i
ki ai, a kai ana raua, me tona whare ano, i nga ra maha.

<span id="an_17:16">17:16</span> Kihai te oko paraoa i hemo, kihai hoki
te ipu hinu i poto, rite tonu ki te kupu a Ihowa i korerotia ra e Iraia.

<span id="an_17:17">17:17</span> ¶ A i muri i enei mea ka takoto mate te
tama a taua wahine nona nei te whare; nui atu te kaha o tona mate kahore
noa iho he manawa i mahue i roto i a ia.

<span id="an_17:18">17:18</span> Na ka mea ia ki a Iraia, He aha taku ki
a koe, e te tangata a te Atua? i haere mai na koe ki ahau kia
whakamaharatia mai oku he, ki te whakamate hoki i taku tama!

<span id="an_17:19">17:19</span> Na ka mea tera ki a ia, Homai tau
tamaiti ki ahau. Na tangohia ana e ia i tona uma, a kawea ana ki te ruma
i runga, ki te wahi i noho ai ia, whakatakotoria ana e ia ki tona
moenga.

<span id="an_17:20">17:20</span> Na ka karanga ia ki a Ihowa, ka mea, E
Ihowa, e toku Atua, kua meatia ano hoki e koe he kino ki tenei pouaru e
noho nei ahau ki a ia, i tana tama ka whakamatea nei?

<span id="an_17:21">17:21</span> Na wharoro ana ia, e toru nga
wharorotanga ki runga ki te tamaiti, a ka karanga ki a Ihowa, ka mea, E
Ihowa, e toku Atua, kia hoki mai te wairua o tenei tamaiti ki roto ki a
ia.

<span id="an_17:22">17:22</span> Na rongo tonu a Ihowa ki te reo o
Iraia; a hoki ana te wairua o te tamaiti ki roto ki a ia, na kua ora.

<span id="an_17:23">17:23</span> Na ka mau a Iraia ki te tamaiti, a
kawea atu ana i taua ruma ki raro, ki te whare, a hoatu ana ki tona
whaea: a ka mea a Iraia, Titiro, kei te ora tau tama.

<span id="an_17:24">17:24</span> Na ka mea te wahine ra ki a Iraia,
Katahi rawa ahau ka mohio he tangata koe na te Atua, he pono ano te kupu
a Ihowa i tou mangai.

<span id="an_18:1">18:1</span> ¶ A, ka maha nga ra, ka puta mai te kupu
a Ihowa ki a Iraia i te toru o nga tau; i mea ia, Haere whakakitea atu
koe ki a Ahapa; a maku e hoatu he ua ki te whenua.

<span id="an_18:2">18:2</span> Na haere ana a Iraia ki te whakakite i a
ia ki a Ahapa. Nui atu hoki te matekai o Hamaria.

<span id="an_18:3">18:3</span> Na ka karanga a Ahapa ki a Oparia,
kaitohutohu o tona whare. Na he nui te wehi o Oparia ki a Ihowa;

<span id="an_18:4">18:4</span> A i ta Ietepere hautopenga atu i nga
poropiti a Ihowa, na ka mau a Oparia ki nga poropiti kotahi rau, a huna
ana e ia, takirima tekau nga tangata ki te ana kotahi, a whangainga ana
ratou e ia ki te taro, ki te wai.

<span id="an_18:5">18:5</span> Na ka mea a Ahapa ki a Oparia, Haere puta
noa i te whenua ki nga puna wai katoa; ki nga awa katoa; tera pea ka
kitea e tatou tetahi tarutaru e ora ai nga hoiho me nga muera; kei poto
katoa a tatou kararehe.

<span id="an_18:6">18:6</span> Heoi ka wehea e raua te whenua hei
haerenga mo raua: haere ana a Ahapa, tona kotahi i tetahi ara, haere ana
a Oparia, tona kotahi i tetahi ara.

<span id="an_18:7">18:7</span> A, i a Oparia i te ara, na ko Iraia kua
tutaki ki a ia; a ka mohio ia ki tera, ka tapapa, ka mea, Ko koe ranei
tena, e toku Ariki, e Iraia?

<span id="an_18:8">18:8</span> Ano ra ko ia ki a ia, Ko ahau ra; haere,
korero atu ki tou ariki, Ko Iraia tenei.

<span id="an_18:9">18:9</span> Na ka mea tera, He aha ra toku hara i
hoatu ai tau pononga ki te ringa o Ahapa kia whakamatea?

<span id="an_18:10">18:10</span> E ora ana a Ihowa, tou Atua, kahore he
iwi, ke kingitanga, i kore nei toku ariki e tono tangata ki reira ki te
rapu i a koe: a, i ta ratou meatanga mai, Kahore nei; whakaoatitia iho e
ia taua kingitanga, taua iwi ranei, me kahore ratou i kite i a koe.

<span id="an_18:11">18:11</span> Na kua mea na koe inaianei, Haere,
korero atu ki tou ariki, Ko Iraia tenei.

<span id="an_18:12">18:12</span> Na akuanei, kei toku mawehenga atu i a
koe, ka kahakina atu koe e te wairua o Ihowa ki te wahi e kore ai ahau e
mohio; a, i toku taenga atu ki te whakaatu ki a Ahapa, a ka kore ia e
kite i a koe, katahi ahau ka patua e ia: heoi e wehi ana tau po nonga i
a Ihowa, no toku tamarikitanga ake.

<span id="an_18:13">18:13</span> Kahore ianei i korerotia ki toku ariki
taku i mea ai i ta Ietepere patunga i nga poropiti a Ihowa, taku hunanga
i nga poropiti kotahi rau a Ihowa, takirima tekau nga tangata ki roto i
te ana kotahi, a whangainga ana e ahau ki te taro, ki te wai?

<span id="an_18:14">18:14</span> A ka mea mai na koe inaianei, Haere,
korero atu ki tou ariki, Ko Iraia tenei: ka patua hoki ahau e ia.

<span id="an_18:15">18:15</span> Ano ra ko Iraia ki a ia, E ora ana a
Ihowa o nga mano e tu nei ahau i tona aroaro, ko a tenei ra pu ahau puta
ai ki a ia.

<span id="an_18:16">18:16</span> Heoi haere ana a Oparia ki te whakatau
i a Ahapa, a korerotia ana ki a ia. Na haere ana a Ahapa ki te whakatau
i a Iraia.

<span id="an_18:17">18:17</span> ¶ A, no te kitenga o Ahapa i a Iraia,
na ka mea a Ahapa ki a ia, Ko koe tenei, e te kaiwhakararuraru o
Iharaira?

<span id="an_18:18">18:18</span> Ano ra ko ia, Kahore i whakararurarutia
e ahau a Iharaira; engari koe me te whare o tou papa i ta koutou
whakarerenga nei i nga whakahau a Ihowa, i a koe ka whai nei i nga
Paara.

<span id="an_18:19">18:19</span> Na tikina aianei, huihuia mai a
Iharaira katoa ki ahau ki Maunga Karamere, me nga poropiti e wha rau e
rima tekau a Paara, me nga poropiti e wha rau o te Ahera, e kai na ki te
tepu a Ietepere.

<span id="an_18:20">18:20</span> Heoi tono tangata ana a Ahapa puta noa
i nga tama katoa a Iharaira, a whakaminea ana aua poropiti ki Maunga
Karamere.

<span id="an_18:21">18:21</span> ¶ Na ka whakatata a Iraia ki te iwi
katoa, ka mea, Kia pehea te roa o to koutou tuhurihuri ki nga tikanga e
rua? ki te mea ko Ihowa te Atua, me whai ki a ia; ki te mea ia ko Paara,
me whai ki a ia. Na kahore he kupu i whakahokia e te iwi ki a ia.

<span id="an_18:22">18:22</span> Katahi ka mea a Iraia ki te iwi, Ko
ahau anake kua mahue nei o nga poropiti a Ihowa; e wha rau ia e rima
tekau tangata nga poropiti a Paara.

<span id="an_18:23">18:23</span> Na me homai e ratou etahi puru ma
matou, kia rua, ma ratou e whiriwhiri tetahi puru ma ratou, ka
tapatapahi ai, ka whakaeke ai ki runga ki nga wahie, kaua hoki he ahi e
meatia atu: maku hoki e taka tetahi puru, e whakatakoto ki runga ki nga
wahi e; e kore hoki e meatia atu he ahi.

<span id="an_18:24">18:24</span> A ma koutou e karanga ki te ingoa o to
koutou atua; maku hoki e karanga ki te ingoa o Ihowa. Na, ko te Atua e
utua ai te karanga ki te ahi, ko ia hei Atua. Na ka whakahoki te iwi
katoa, ka mea, Ka pai tena kupu.

<span id="an_18:25">18:25</span> Na ka mea a Iraia ki nga poropiti a
Paara, Whiriwhiria tetahi puru ma koutou, taka; ko ta koutou ki mua, he
tokomaha hoki koutou; ka karanga ai ki te ingoa o to koutou atua; kaua
hoki he ahi e meatia atu.

<span id="an_18:26">18:26</span> Na ka tango ratou i te puru i hoatu ki
a ratou, a mahia ana e ratou. Na ka karanga ki te ingoa o Paara o te ata
iho ano a taea noatia te poutumarotanga; i mea ai, E Paara, utua mai ta
matou karanga. Otiia kahore he kupu, kihai hoki i utua e teta hi. A
tupekepeke ana ratou i te aata i hanga nei.

<span id="an_18:27">18:27</span> A, i te poutumarotanga, ka tawai a
Iraia ki a ratou, ka mea, Karanga, kia nui te reo; he atua hoki ia: kei
te purakau pea ia, kei tahaki ranei, kei te ara ranei, tena ranei kei te
moe, a me whakaara.

<span id="an_18:28">18:28</span> Na nui atu to ratou reo ki te karanga,
ka haehae i a ratou ki te maripi, ki te oka, ko ta ratou tikanga hoki
ia, a tarere noa nga toto ki runga ki a ratou.

<span id="an_18:29">18:29</span> Heoi kua tawharara te ra, na ka
poropiti ratou a tae noa ki te whakaekenga o to te ahiahi whakahere;
otiia kahore he reo, kihai i utua te karanga, kahore tetahi hei
whakarongo.

<span id="an_18:30">18:30</span> Na ka mea a Iraia ki te iwi katoa, Neke
mai ki ahau. Na neke ana te iwi katoa ki a ia, Na ka whakatikaia e ia te
aata a Ihowa i turakina.

<span id="an_18:31">18:31</span> I mau hoki a Iraia ki nga kohatu kotahi
tekau ma rua; rite tonu te maha ki nga iwi o nga tama a Hakopa, ki a ia
nei te kupu a Ihowa, i ki nei, Ko Iharaira hei ingoa mou.

<span id="an_18:32">18:32</span> Na hanga ana e ia aua kohatu hei aata
mo te ingoa o Ihowa; a keria ana he awa ki te taha o te aata a taka noa,
kia rua nga mehua purapura ka ki.

<span id="an_18:33">18:33</span> Na whakapaia ana e ia nga wahie, a
tapatapahia ana te puru, whakatakotoria ana ki runga ki nga wahie. A ka
mea ia, Whakakiia etahi oko, kia wha, ki te wai, ka riringi ki runga ki
te tahunga tinana, ki nga wahie.

<span id="an_18:34">18:34</span> I mea ano ia, Tena ano. Na ka meatia
ano e ratou. I mea hoki ia, Tuatorutia. Na ka tuatorutia e ratou.

<span id="an_18:35">18:35</span> Na ka rere te wai i nga taha o te aata
tawhio noa: whakakiia ana hoki e ia te waikeri ki te wai.

<span id="an_18:36">18:36</span> Na i te whakaekenga o to te ahiahi
whakahere, ka whakatata a Iraia poropiti, a ka mea, E Ihowa, e te Atua o
Aperahama, o Ihaka, o Iharaira, kia mohiotia i tenei ra ko koe te Atua i
roto i a Iharaira, ko ahau tau pononga, a nau te kupu i mea ai a hau i
enei mea katoa.

<span id="an_18:37">18:37</span> Whakarongo mai ki ahau, e Ihowa,
whakarongo mai ki ahau, kia mohio ai tenei iwi ko te Atua koe, e Ihowa,
nau ano i whakahoki o ratou ngakau ki muri nei.

<span id="an_18:38">18:38</span> Na ko te tino takanga iho o te ahi a
Ihowa, pau ake te tahunga tinana, me nga wahie, me nga kohatu, me te
puehu, mitikia ake ana ano hoki te wai i roto i te waikeri.

<span id="an_18:39">18:39</span> A, no te kitenga o te iwi katoa, tapapa
ana, me te ki ake ano, Ko Ihowa, ko ia te Atua: ko Ihowa, ko ia te Atua.

<span id="an_18:40">18:40</span> Katahi ka mea a Iraia ki a ratou,
Hopukia nga poropiti a Paara: kei mawhiti tetahi o ratou. Na hopukia ana
e ratou, a kawea ana e Iraia ki raro, ki te awa, ki Kihona, patua iho ki
reira.

<span id="an_18:41">18:41</span> ¶ Na ka mea a Iraia ki a Ahapa, Haere
ki runga, ki te kai, ki te inu; he haruru ua hoki te rara mai nei.

<span id="an_18:42">18:42</span> Heoi haere ana a Ahapa ki te kai, ki te
inu. Ko Iraia ia i piki ki te tihi o Karamere; a tapapa ana ia ki te
whenua, ko tona mata i roto i ona turi.

<span id="an_18:43">18:43</span> Na ka mea ia ki tana tangata, Tena,
piki atu inaianei, tirohia te ritenga atu o te moana. Na piki ana ia,
titiro ana, a ka mea, Kahore kau he mea. Na ka mea ano tera, Hoki atu
ano, kia whitu nga hokinga.

<span id="an_18:44">18:44</span> A i te whitu ka mea ia, Nana, he kapua
nohinohi tera te haere ake ra i roto i te moana; kei te kapu o te ringa
tangata te rite. Na ka mea tera, Haere, mea atu ki a Ahapa, Whakanohoia
tou hariata, ka haere ki raro; kei araia koe e te ua.

<span id="an_18:45">18:45</span> Na mea rawa ake kua pouri pu te rangi i
te kapua, i te hau, nui atu hoki te ua. Na rere ana tera a Ahapa i runga
i te hariata, a haere ana ki Ietereere.

<span id="an_18:46">18:46</span> A i runga i a Iraia te ringa o Ihowa;
na whitikiria ana e ia tona hope, a rere ana i mua i a Ahapa a tae noa
ki Ietereere.

<span id="an_19:1">19:1</span> ¶ Na ka korerotia e Ahapa ki a Ietepere
nga mea katoa i mea ai a Iraia, me nga meatanga katoa i tana
whakamatenga i nga poropiti katoa ki te hoari.

<span id="an_19:2">19:2</span> Katahi a Ietepere ka tono tangata ki a
Iraia hei ki atu, Kia meatia tenei ki ahau e nga atua, me etahi atu mea,
ki te kahore ahau e mea i a koe i tenei takiwa apopo kia rite te mate ki
tetahi o ratou i mate ra.

<span id="an_19:3">19:3</span> A ka kite ia, na whakatika ana, haere
ana, he mea kei mate, a ka tae ki Peerehepa o Hura. Na ka whakarerea e
ia tana tangata ki reira.

<span id="an_19:4">19:4</span> Ko ia ia i haere ki te koraha, kotahi te
ra ki te ara, a ka tae, ka noho i raro i tetahi hunipa: a ka inoi ia
mona kia mate ia; a ka mea, Heoi ra, inaianei, e Ihowa, tangohia atu
toku wairua; kahore hoki ahau i pai ake i oku matua.

<span id="an_19:5">19:5</span> Na ka takoto ia, ka moe i raro i tetahi
hunipa; na, ko tetahi anahera e papaki ana i a ia, e mea ana ki a ia,
Maranga ki te kai.

<span id="an_19:6">19:6</span> Na titiro rawa ake ia, ko tetahi keke, he
mea tunu ki te pungarehu, me tetahi ipu wai i tona urunga. Na kai ana
ia, inu ana, a takoto iho ana ano.

<span id="an_19:7">19:7</span> Na ka hoki mai ano te anahera a Ihowa, a
ka papaki i a ia, ka mea, Maranga ki te kai; he roa rawa hoki te ara
mou, e kore e taea e koe.

<span id="an_19:8">19:8</span> Na maranga ana ia, a kai ana, inu ana, a
haere ana, me te mau ano te mana o taua kai, e wha tekau nga ra, e wha
tekau nga po a tae noa ki Horepa, ki te maunga o te Atua.

<span id="an_19:9">19:9</span> ¶ Na haere ana ia ki reira ki tetahi ana,
a moe ana i reira. Na ka puta mai te kupu a Ihowa ki a ia; i mea ia, E
aha ana koe i konei, e Iraia?

<span id="an_19:10">19:10</span> A ka mea tera, Nui atu toku hae mo
Ihowa, mo te Atua o nga mano; kua whakarerea hoki tau kawenata e nga
tama a Iharaira, a ko au aata, wahia iho e ratou, patua iho hoki e ratou
au poropiti ki te hoari; a ko ahau, ko ahau rawa anake i mahue; a ke i
te rapu ratou i ahau kia whakamatea.

<span id="an_19:11">19:11</span> Na ka mea ia, Puta mai, ka tu ki te
maunga ki te aroaro o Ihowa. Na ko te haerenga atu o Ihowa, he nui ano
te hau, he kaha, e whakakoara ana i nga maunga, e wahi ana i nga kohatu
i te aroaro o Ihowa; otiia kahore a Ihowa i roto i te hau: a muri iho i
te hau ko te ru; otiia kahore a Ihowa i roto i te ru:

<span id="an_19:12">19:12</span> A i muri o te ru ko te ahi; otiia
kahore a Ihowa i roto i te ahi: a i muri i te ahi ko te reo ngawari, he
mea iti.

<span id="an_19:13">19:13</span> A, no te rongonga o Iraia ka hipokina e
ia tona mata ki tona koroka, a haere ana, tu ana i te kuwaha o te ana.
Na ko te putanga mai o tetahi reo ki a ia, ka mea, E aha ana koe i
konei, e Iraia?

<span id="an_19:14">19:14</span> Ano ra ko tera, Nui atu toku hae mo
Ihowa, mo te Atua o nga mano; kua whakarerea hoki tau kawenata e nga
tama a Iharaira, ko au aata, wahia iho e ratou, patua iho e ratou au
poropiti ki te hoari; a ko ahau, ko ahau rawa anake i mahue; a kei te r
apu ratou i ahau kia whakamatea.

<span id="an_19:15">19:15</span> Na ka mea a Ihowa ki a ia, Haere, e
hoki i tou ara ki te koraha o Ramahiku; a ka tae koe, whakawahia a
Hataere hei kingi mo Hiria.

<span id="an_19:16">19:16</span> A whakawahia a Iehu tama a Nimihi hei
kingi mo Iharaira; me whakawahi ano a Eriha tama a Hapata o Aperemehora
hei poropiti i muri i a koe.

<span id="an_19:17">19:17</span> Na, ko te hunga e mawhiti i te hoari a
Hataere ma Iehu e whakamate; ko te hunga e mawhiti i te hoari a Iehu ma
Eriha e whakamate.

<span id="an_19:18">19:18</span> Otiia ka whakatoea e ahau maku e whitu
nga mano i roto i a Iharaira, ko nga turi katoa kihai ano i tuturi ki a
Paara, me nga mangai katoa kihai i kihi i a ia.

<span id="an_19:19">19:19</span> ¶ Heoi haere atu ana ia i reira, a ka
tupono ki a Eriha tama a Hapata, e parau ana ia, me nga kau i nga ioka
kotahi tekau ma rua i tona aroaro, ko ia i te tekau ma rua: na haere ana
a Iraia i tona taha, a maka ana e ia tona koroka ki runga ki a ia.

<span id="an_19:20">19:20</span> Na whakarerea ake e tera nga kau, a
rere ana ki te whai i a Iraia, a ka mea, Tukua ahau kia kihi i toku
papa, i toku whaea, ka haere ai ki te whai i a koe. Ano ra ko tera ki a
ia, Haere, e hoki: i aha hoki ahau ki a koe?

<span id="an_19:21">19:21</span> Na hoki ana tera i te whai i a ia, a ka
mau ki nga kau o tetahi ioka, patua iho, kohuatia iho o raua kikokiko ki
nga mea o nga kau, hoatu ana e ia te kikokiko ki nga tangata, a kainga
ana e ratou. Na whakatika ana ia, haere ana ki te whai i a Ir aia, a
mahi ana ki a ia.

<span id="an_20:1">20:1</span> ¶ Na ka huihuia tana ope katoa e
Peneharara kingi o Hiria; e toru tekau ma rua nga kingi ona hoa, me nga
hoiho, me nga hariata: na haere ana ia, a whakapaea ana a Hamaria,
tauria ana e ia.

<span id="an_20:2">20:2</span> Na ka tonoa etahi karere e ia ki a Ahapa
kingi o Iharaira, ki te pa, a ka mea ki a ia, Ko te kupu tenei a
Peneharara,

<span id="an_20:3">20:3</span> Ko tau hiriwa, ko tau koura, naku ena: me
au wahine, me au tamariki, nga mea papai, naku ena.

<span id="an_20:4">20:4</span> Na ka whakahoki te kingi o Iharaira, ka
mea, Rite tonu ki tau i mea na, e toku ariki, e te kingi: nau ahau me
aku mea katoa.

<span id="an_20:5">20:5</span> Na ka hoki nga karere, ka mea, Ko te kupu
tenei a Peneharara, e ki ana, I tono tangata ano ahau ki a koe hei mea
atu, Me homai e koe tau hiriwa, tau koura, au wahine, me au tamariki;

<span id="an_20:6">20:6</span> Na kia penei apopo ka tonoa atu e ahau
aku tangata ki a koe, ki te rapu i roto i tou whare, i nga whare ano o
au tangata; na, ko nga mea katoa e minaminatia ana e ou kanohi, tera e
tangohia mai i o ratou ringa, ka maua mai.

<span id="an_20:7">20:7</span> Katahi te kingi o Iharaira ka karanga ki
nga kaumatua katoa o te whenua, a ka mea, Kia ata whakaaro koutou, kia
kite kei te rapu tenei tangata i te kino: i tono tangata mai hoki ia ki
ahau mo aku wahine, mo aku tamariki, mo taku hiriwa, a mo taku koura; a
kihai i kaiponuhia e ahau ki a ia.

<span id="an_20:8">20:8</span> Na ka mea nga kaumatua katoa, ratou ko te
iwi katoa ki a ia, Kaua e whakarongo, kaua e whakaae.

<span id="an_20:9">20:9</span> Katahi ia ka mea ki nga karere a
Peneharara, Mea atu ki toku ariki, ki te kingi, Ko nga mea katoa i tono
mai ai koe ki tau pononga i te tuatahi, ka meatia e ahau: ko tenei mea
ia e kore e taea e ahau te mea. Na haere ana nga karere ki te whakahok i
i te kupu.

<span id="an_20:10">20:10</span> Na ka tono tangata ano a Peneharara, ka
mea, Kia meatia mai tenei e nga atua ki ahau, me era atu mea, ki te rato
i te puehu o Hamaria nga ringa o te hunga katoa e whai ana i ahau.

<span id="an_20:11">20:11</span> Na ka whakahoki te kingi o Iharaira, ka
mea, Ki atu ki a ia, Kaua te tangata e whitiki ana i tona pukupuku, e
whakamanamana, e pera me te tangata e wewete ana.

<span id="an_20:12">20:12</span> ¶ I te rongonga o Peneharara i tenei
kupu, i a ia e inu ana, ratou ko nga kingi i roto i nga teneti, ka mea
ia ki ana tangata, Whakatikaia a koutou ngohi. Na whakatikaia ana a
ratou ngohi hei whawhai ki te pa.

<span id="an_20:13">20:13</span> Na, ka whakatata mai tetahi poropiti ki
a Ahapa kingi o Iharaira, ka mea, Ko ta Ihowa kupu tenei, Ka kite koe i
tenei ope nui katoa? Nana, ka hoatu ratou e ahau aianei ki tou ringa, a
ka mohio koe ko Ihowa ahau.

<span id="an_20:14">20:14</span> A ka mea a Ahapa, Ma wai? Ano ra ko
tera, Ko ta Ihowa kupu tenei, Ma nga taitama o nga rangatira o nga
kawanatanga. A ka mea ia, Ma wai e timata te whawhai? A ka mea tera,
Mau.

<span id="an_20:15">20:15</span> Na ka whakaemia e ia nga taitama a nga
rangatira o nga kawanatanga, e rua rau e toru tekau ma rua ratou: i muri
i a ratou i whakaemia ano e ia te iwi katoa, ara nga tama katoa a
Iharaira, e whitu mano.

<span id="an_20:16">20:16</span> Na puta ana ratou i te poutumarotanga.
Ko Peneharara ia i te inu i roto i nga teneti, a haurangi iho, a ia me
nga kingi, ara ko nga kingi e toru tekau ma rua, ona whakauru.

<span id="an_20:17">20:17</span> Na ka puta tuatahi ko nga taitama a nga
rangatira o nga kawanatanga: na ka tono tangata a Peneharara; a ka
korero ratou ki a ia, ka mea, He tangata enei kua puta mai i Hamaria.

<span id="an_20:18">20:18</span> Ano ra ko tera, Ki te mea he hohou
rongo i puta mai ai ratou, hopukia oratia: ki te mea ano he whawhai i
puta mai ai, hopukia oratia.

<span id="an_20:19">20:19</span> Heoi puta ana enei ki waho o te pa, nga
taitamariki o nga kawanatanga, me te ope i muri i a ratou.

<span id="an_20:20">20:20</span> Na patua ana e ratou tana tangata, tana
tangata; a rere ana nga Hiriani, whaia ana e Iharaira; ko Peneharara ia
kingi o Hiria, i mawhiti i runga i te hioho, ratou ko nga kaieke hioho.

<span id="an_20:21">20:21</span> Na ka puta te kingi o Iharaira, a patua
iho nga hoiho me nga hariata; heoi patua ana nga Hiriani, nui atu te
parekura.

<span id="an_20:22">20:22</span> ¶ Na ka haere te poropiti ki te kingi o
Iharaira, a ka mea ki a ia, Haere ki te whakakaha i a koe; kia mohio
hoki, kia mahara ki tau e mea ai; ka taka hoki te tau, ka whakaekea koe
e te kingi o Hiria.

<span id="an_20:23">20:23</span> Na ka mea nga tangata a te kingi o
Hiria ki a ia, He atua maunga o ratou atua; koia ratou i kaha ai i a
tatou; kia whawhai ia tatou ki a ratou i te mania, ka kaha tatou i a
ratou.

<span id="an_20:24">20:24</span> Na ko tenei tau e mea ai; whakawateatia
atu nga kingi, tenei, tenei i tona wahi; a whakaritea etahi rangatira
hei whakakapi mo ratou.

<span id="an_20:25">20:25</span> Na taua tetahi ope, kia rite ki tenei
au kua hinga nei, he hoiho, he hoiho, he hariata, he hariata, a ka
whawhai tatou ki a ratou ki te mania: tera tatou e kaha i a ratou. Na
rongo tonu ia ki to ratou reo, a peratia ana e ia.

<span id="an_20:26">20:26</span> Na, i te takanga o te tau, ka whakaemia
e Peneharara nga Hiriani, a haere ana ki Apeke ki te whawhai ki a
Iharaira.

<span id="an_20:27">20:27</span> Na ka taua ano nga tama a Iharaira, a
ka whai kai, a ka haere ki te tu i a ratou: a noho ana nga tama a
Iharaira i to ratou ritenga atu, koia ano kei nga kahui iti e rua o nga
kuao koati; ko nga Hiriani ia, kapi ana te whenua i a ratou.

<span id="an_20:28">20:28</span> Na ka haere te tangata a te Atua, a ka
korero ki te kingi o Iharaira, ka mea, Ko te kupu tenei a Ihowa, Kua mea
nei nga Hiriani, He atua maunga a Ihowa, ehara ia i te atua raorao, na
ka hoatu e ahau tenei ope nui katoa ki tou ringa, a ka mohio k outou ko
Ihowa ahau.

<span id="an_20:29">20:29</span> Na noho ana ratou, tetahi, tetahi, anga
atu, anga mai, e whitu nga ra. A i te whitu o nga ra ka pipiri ki te
whawhai. Na patua iho o nga Hiriani e nga tama a Iharaira kotahi rau
mano i taua ra kotahi.

<span id="an_20:30">20:30</span> Ko nga morehu ia i rere ki Apeke, ki
roto ki te pa; a horo iho ana te taiepa ku runga ki nga mano e rua tekau
ma whitu o nga morehu; ko Peneharara ia i rere, a haere ana ki roto ki
te pa ki tetahi ruma i roto rawa.

<span id="an_20:31">20:31</span> ¶ Na ka mea ana tangata ki a ia, Nana,
kua rongo matou he kingi tohu tangata nga kingi o te whare o Iharaira:
tena, kia maka iho e matou he kakahu taratara ki o matou hope, me etahi
taura ki o matou matenga, a kia haere atu ki te kingi o Iharaira: tera
pea koe e whakaorangia e ia.

<span id="an_20:32">20:32</span> Heoi whitikiria ana e ratou he kakahu
taratara ki o ratou hope, he taura hoki ki o ratou matenga; a ka haere
ki te kingi o Iharaira, ka mea, E mea ana tau pononga a Peneharara, Tena
ra, kia ora ahau. A ka mea tera, Kei te ora ano ranei ia? ko to ku
tuakana ia.

<span id="an_20:33">20:33</span> Na i ata whakarongo aua tangata ki
tana, a hohoro tonu te hopu i tona whakaaro, a ka mea, Ko tou tuakana
ra, a Peneharara. Ano ra ko ia, Haere koutou, tikina atu ia. Heoi ka
puta mai a Peneharara ki a ia, a ka mea tera kia eke ia ki te hariata.

<span id="an_20:34">20:34</span> Na ka mea a Peneharara ki a ia, Ko nga
pa i tangohia e toku papa i tou papa me whakahoki atu e ahau; a mau e
hanga etahi huanui mau ki Ramahiku kia rite ki a toku papa i hanga ai ki
Hamaria. Ano ra ko Ahapa, Me tuku koe e ahau i runga i tenei ka wenata.
Na, whakaritea ana he kawenata e raua, a tukua ana ia.

<span id="an_20:35">20:35</span> Na ka mea tetahi tangata o nga tama a
nga poropiti ki tona hoa, he mea ki na Ihowa, Tena, patua ahau. Heoi
kihai taua tangata i pai ki te patu i a ia.

<span id="an_20:36">20:36</span> Katahi ka mea tera ki a ia, i te mea
kihai koe i whakarongo ki te reo o Ihowa, na, mawehe atu ana koe i
konei, ka patua koe e te raiona. A, no te haerenga atu i tona taha, ka
tutaki tetahi raiona ki a ia, patua iho.

<span id="an_20:37">20:37</span> Katahi ka tutaki ia ki tetahi atu
tangata, a ka mea, Tena, patua ahau. Na ka patu taua tangata i a ia, he
patu i motu ai.

<span id="an_20:38">20:38</span> Heoi haere ana taua poropiti, a tu ana
i te ara, he whanga i te kingi; i whakaahua ke hoki i a ia, ko tona
tipare ki tona mata.

<span id="an_20:39">20:39</span> A, i te kingi e haere ana, ka karanga
ia ki te kingi, ka mea, I haere tau pononga ki waenganui o te whawhai:
na ko te pekanga mai o tetahi tangata, kawea mai ana e ia tetahi tangata
ki ahau, ka mea, Tiakina tenei tangata: ki te mea ka riro ia, k o koe ka
mate hei ritenga mo tona matenga: me utu ranei e koe kia kotahi taranata
hiriwa.

<span id="an_20:40">20:40</span> A, i tau pononga e mea noa ana i tenei
mea, i tera mea, kua riro tera. Na ka mea te kingi o Iharaira ki a ia,
Me pena te tikanga mou; kua tika mai na i a koe.

<span id="an_20:41">20:41</span> Na hohoro tonu te tango a tera i te
tipare i ona kanohi, a ka mohio te kingi o Iharaira ki a ia ko tetahi o
nga poropiti.

<span id="an_20:42">20:42</span> Na ka mea tera ki a ia, Ko te kupu
tenei a Ihowa, Kua tukua atu nei i roto i tou ringa taku tangata i tukua
putia atu nei e ahau ki te mate; na ko tou matenga hei ritenga mo tona
matenga, me tou iwi hei utu mo tona iwi.

<span id="an_20:43">20:43</span> Na pouri ana, riri ana, te kingi o
Iharaira, a haere ana ki tona whare; tae tonu atu ki Hamaria.

<span id="an_21:1">21:1</span> ¶ A, i muri i enei mea, he mara waina ta
Napoto Ietereeri i Ietereere, i te taha tonu o te whare o Ahapa kingi o
Hamaria.

<span id="an_21:2">21:2</span> Na ka korero a Ahapa ki a Napoto, ka mea,
Homai tau mara waina ki ahau, hei kari otaota maku, e tata ana hoki ki
te taha o toku whare, a me hoatu e ahau tetahi mara waina, he pai ke atu
i tenei hei utu; ki te pai ranei ki tau titiro, me utu ki te moni.

<span id="an_21:3">21:3</span> Na ka mea a Napoto ki a Ahapa, E! ma
Ihowa ahau e arai kei hoatu e ahau te kainga tupu o oku matua ki a koe!

<span id="an_21:4">21:4</span> Na haere ana a Ahapa ki tona whare; pouri
ana, riri ana, mo te kupu i korero ai a Napoto Ietereeri ki a ia; mo
tana i mea ra, E kore e hoatu e ahau te kainga tupu o oku matua ki a
koe. Na takoto ana ia ki tona moenga, me te ahu ke ano tona mata, kihai
hoki i kai taro.

<span id="an_21:5">21:5</span> ¶ Katahi tana wahine, a Ietepere, ka
haere mai ki a ia, ka mea ki a ia, He aha tou wairua i pouri ai, te kai
taro ai koe?

<span id="an_21:6">21:6</span> Na ka mea tera ki a ia, I korero ahau ki
a Napoto Ietereeri, i mea ki a ia, Homai tau mara waina ki ahau, me utu
ki te moni: ki te pai ranei koe, me hoatu e ahau tetahi atu mara ki a
koe hei utu. Na ka mea mai ia, E kore e hoatu e ahau taku mara waina ki
a koe.

<span id="an_21:7">21:7</span> Na ka ki atu a Ietepere, tana wahine, ki
a ia, Ko koe ranei te kaiwhakahaere o te kingitanga o Iharaira?
Whakatika ki te kai taro mau, kia koa tou ngakau. Maku e hoatu te mara
waina a taua Ietereeri, a Napoto, ki a koe.

<span id="an_21:8">21:8</span> Heoi tuhituhia ana etahi pukapuka e ia,
no Ahapa te ingoa, hiri rawa ki tana hiri; a tukua ana aua pukapuka ki
nga kaumatua, ki nga rangatira i roto i tona pa, a e noho tahi ana me
Napoto.

<span id="an_21:9">21:9</span> I tuhituhi ia ki te pukapuka, i mea,
Karangatia he nohopuku, ka whakanoho i a Napoto ki runga ake i te iwi:

<span id="an_21:10">21:10</span> Ka whakanoho ano i etahi tangata, he
tama na Periara, kia tokorua, ki tona aroaro, hei whakaatu i tona he,
hei ki, Nau i kanga te Atua raua ko te kingi. Katahi ka kawe i a ia ki
waho, ka aki ki te kohatu, kia mate.

<span id="an_21:11">21:11</span> Na ka meatia e nga tangata o tona pa,
ara e nga kaumatua ratou ko nga rangatira e noho ana i tona pa, te mea i
tono tangata ai a Ietepere ki a ratou, te mea i tuhituhia ki nga
pukapuka i tukua nei e ia ki a ratou.

<span id="an_21:12">21:12</span> I karangatia he nohopuku, a whakanohoia
ana a Napoto ki runga ake i te iwi.

<span id="an_21:13">21:13</span> Na ka haere mai nga tangata tokorua,
nga tama a Periara, ka noho i tona aroaro: a ka whakaatu aua tangata a
Periara i te he mona, ara mo Napoto i te aroaro o te iwi; i mea raua, I
kanga e Napoto te Atua raua ko te kingi. Na kawea ana ia e ratou ki waho
o te pa, a akina ana ki te kohatu, a mate noa ia.

<span id="an_21:14">21:14</span> Katahi ratou ka tono tangata ki a
Ietepere, ka mea, Kua oti a Napoto te aki ki te kohatu, a kua mate.

<span id="an_21:15">21:15</span> A, i te rongonga o Ietepere kua oti a
Napoto te aki ki te kohatu, a kua mate, na ka mea a Ietepere ki a Ahapa,
Whakatika, tangohia te mara a taua Ietereeri, a Napoto, kihai na ia i
pai kia homai ki a koe hei utu moni; kahore hoki a Napoto i te o ra, kua
mate.

<span id="an_21:16">21:16</span> A ka rongo a Ahapa kua mate a Napoto,
na whakatika ana a Ahapa, haere ana ki raro, ki te mara waina a taua
Ietereeri, a Napoto, kia tangohia e ia.

<span id="an_21:17">21:17</span> ¶ Na ka puta te kupu a Ihowa ki a Iraia
Tihipi; i ki ia,

<span id="an_21:18">21:18</span> Whakatika, haere ki raro, ki te
whakatau i a Ahapa kingi o Iharaira i Hamaria: kei te mara waina ia a
Napoto, kua riro hoki ki reira ki te tango.

<span id="an_21:19">21:19</span> Korero ki a ia, mea atu, Ko te kupu
tenei a Ihowa, Kua patu iana koe? kua riro ano i a koe? Ki atu ano ki a
ia, mea atu, Ko te kupu tenei a Ihowa, Ko te wahi i mitikia ai e nga
kuri nga toto o Napoto, ka mitikia ano e nga kuri ki reira ou toto, ae
ra, ou ano.

<span id="an_21:20">21:20</span> Na ka mea a Ahapa ki a Iraia, Kua mau
ahau i a koe, e toku hoariri? Ano ra ko tera, Kua mau ano, no te mea kua
hoko koe i a koe ki te mahi i te kino ki te aroaro o Ihowa.

<span id="an_21:21">21:21</span> Nana, tenei ahau te tari kino atu nei
ki runga ki a koe, a ka tahia atu ou uri; ka hautopea atu nga tamariki
tane katoa i a Ahapa, me nga mea i tutakina ki roto, me nga mea i mahue
i roto i a Iharaira.

<span id="an_21:22">21:22</span> Ka meinga ano e ahau tou whare kia rite
ki te whare o Ieropoama tama a Nepata, ki te whare o Paaha tama a Ahia,
mo te whakapataritari i whakapataritari ai koe i ahau, mou i hara ai a
Iharaira.

<span id="an_21:23">21:23</span> I korerotia ano a Ietepere e Ihowa, i
mea ia, Ka kainga a Ietepere e nga kuri ki te parepare o Ietepere.

<span id="an_21:24">21:24</span> Ko te hunga o Ahapa e mate ki te pa ma
nga kuri e kai; ko nga mea hoki e mate ki te parae ma nga manu o te
rangi e kai.

<span id="an_21:25">21:25</span> Heoi kahore he rite mo Ahapa, i hoko
nei i a ia ki te mahi kino ki te aroaro o Ihowa; he mea akiaki na tana
wahine, na Ietepere.

<span id="an_21:26">21:26</span> Whakarihariha rawa tana haere ki te
whai i nga whakapakoko: rite tonu tana ki nga mea katoa i mea ai nga
Amori i peia nei e Ihowa i te aroaro o nga tama a Iharaira.

<span id="an_21:27">21:27</span> A, no te rongonga o Ahapa i enei kupu,
na haea ana e ia ona kakahu, meatia ana he kakahu taratara ki tona kiri,
a nohopuku ana, takoto ana ko taua mea taratara nei te kakahu, a mahaki
ana te haere.

<span id="an_21:28">21:28</span> Na ka puta te kupu a Ihowa ki a Iraia
Tihipi, i mea ia,

<span id="an_21:29">21:29</span> Kua kite koe i ta Ahapa whakangohengohe
nei i a ia ki toku aroaro, na e kore e taria e ahau tenei kino i ona ra:
engari hei nga ra o tana tama ahau tari ai i te kino ki tona whare.

<span id="an_22:1">22:1</span> ¶ Na e toru o ratou tau e noho ana, a
kahore he whawhai a Hiria ki a Iharaira.

<span id="an_22:2">22:2</span> Na i te toru o nga tau ka haere iho a
Iehohapata kingi o Hura ki raro, ki te kingi o Iharaira.

<span id="an_22:3">22:3</span> Na ka mea te kingi o Iharaira ki ana
tangata, E mohio ana ranei koutou no tatou Ramoto Kireara, a e ata noho
nei tatou, kahore e tangohia e tatou i te ringa o te kingi o Hiria?

<span id="an_22:4">22:4</span> Na ka mea ia ki a Iehohapata, ka haere
ranei koe, taua ki Ramoto Kireara ki te whawhai? Ano ra ko Iehohapata ki
te kingi o Iharaira, Ko ahau, ko koe, taua taua; ko toku iwi, ko tou
iwi, ratou ratou; ko oku hoiho, ko ou hoiho, rite tonu.

<span id="an_22:5">22:5</span> I mea ano a Iehohapata ki te kingi o
Iharaira, Tena, rapua aianei tetahi kupu i a Ihowa.

<span id="an_22:6">22:6</span> Katahi ka huihuia nga poropiti e te kingi
o Iharaira, e wha rau aua tangata. Na ka mea ia ki a ratou, Me haere
ranei ahau ki Ramoto Kireara ki te whawhai, kauaka ranei? Ano ra ko
ratou; Haere; ma te Ariki hoki e homai ki te ringa o te kingi.

<span id="an_22:7">22:7</span> Na ka mea a Iehohapata, Kahore ranei
tetahi atu i konei, tetahi poropiti a Ihowa, hei rapunga atu ma tatou?

<span id="an_22:8">22:8</span> Ano ra ko te kingi o Iharaira ki a
Iehohapata, Tenei ano tetahi, ko Mikaia tama a Imira hei rapunga atu ma
tatou i ta Ihowa: otiia e kino ana ahau ki a ia; kahore hoki ana
poropiti pai moku; engari he kino. Na ka mea a Iehohapata, Kaua e pena
te kupu a te kingi.

<span id="an_22:9">22:9</span> Katahi te kingi o Iharaira ka karanga ki
tetahi rangatira, ka mea, Kia hohoro te tiki atu i a Mikaia tama a
Imira.

<span id="an_22:10">22:10</span> Na ka noho te kingi o Iharaira raua ko
Iehohapata kingi o Hura, tena i runga i tona torona, tena i runga i tona
torona, rakai rawa ki o raua kakahu, i te wahi takoto kau i te tomokanga
ki te kuwaha o Hamaria; me te poropiti ano nga poropiti kato a i to raua
aroaro.

<span id="an_22:11">22:11</span> Na ka meatia e Terekia tama a Kenaana
etahi haona rino mana, a ka mea ia, Ko te kupu tenei a Ihowa, Ka pana
nga Hiriani e koe ki enei a poto noa.

<span id="an_22:12">22:12</span> A pera tonu te poropiti a nga poropiti
katoa, i mea ratou, Haere ki Ramoto Kireara, kia taea hoki tau; kua
homai hoki e Ihowa ki te ringa o te kingi.

<span id="an_22:13">22:13</span> A i korero te karere i haere ki te
karanga i a Mikaia, i mea ki a ia, Nana, ko nga kupu a nga poropiti ki
te kingi kotahi tonu te mangai mo te pai: na kia rite tau kupu ki ta
tetahi o ratou, kia pai au korero.

<span id="an_22:14">22:14</span> Na ka mea a Mikaia, E ora ana a Ihowa,
ina, ko ta Ihowa e korero mai ai ki ahau, ko taku tena e korero ai.

<span id="an_22:15">22:15</span> ¶ A, no tona taenga ki te kingi, ka mea
te kingi ki a ia, E Mikaia, me haere ranei matou ki Ramoto Kireara ki te
whawhai, kaua ranei? Ano ra ko tera ki a ia, Haere, kia taea hoki tau;
kua hoatu hoki e Ihowa ki te ringa o te kingi.

<span id="an_22:16">22:16</span> Na ka mea te kingi ki a ia, Kia hia
ianei aku whakaoati i a koe kia kati au e korero mai ai ki ahau, ko te
mea pono anake, i runga i te ingoa o Ihowa?

<span id="an_22:17">22:17</span> Na ka ki tera, I kite ahau i a Iharaira
katoa e marara noa ana i runga i nga maunga, koia ano kei nga hipi
kahore nei o ratou kaitiaki, a i mea a Ihowa, Kahore o enei ariki; kia
hoki marie tera, tera, ki o ratou whare.

<span id="an_22:18">22:18</span> Na ka mea te kingi o Iharaira ki a
Iehohapata, Kahore ianei ahau i ki atu ki a koe, e kore e pai tana
poropiti moku; engari he kino?

<span id="an_22:19">22:19</span> Na ka ki tera, Mo reira whakarongo mai
ki te kupu a Ihowa; i kite ahau i a Ihowa e noho ana i runga i tona
torona, i te mano katoa ano o te rangi e tu ana i tona taha ki matau, i
tona taha ki maui.

<span id="an_22:20">22:20</span> Na ka mea a Ihowa, Ko wai hei whakapati
i a Ahapa kia haere ai, kia hinga ai ki Ramoto Kireara? Na puta ke ta
tenei kupu, puta ke ta tenei kupu.

<span id="an_22:21">22:21</span> Na ka puta tetahi wairua, ka tu ki te
aroaro o Ihowa, ka mea, Maku ia e whakapati.

<span id="an_22:22">22:22</span> A ka mea a Ihowa ki a ia, Me pehea? ano
ra ko tera, Me haere ahau, a hei wairua teka ahau i roto i nga mangai o
ana poropiti katoa. Na ka mea ia, Mau ia e whakapati, ka taea ano e koe:
haere, meatia tau na.

<span id="an_22:23">22:23</span> Na kua hoatu inaianei e Ihowa he wairua
teka ki te mangai o enei poropiti katoa au, a kua kino ta Ihowa korero
mou.

<span id="an_22:24">22:24</span> Na ka whakatata a Terekia tama a
Kenaana, ka papaki i te paparinga o Mikaia, ka mea, I na hea te haerenga
atu o te wairua o Ihowa i ahau ki a koe korero ai?

<span id="an_22:25">22:25</span> Ano ra ko Mikaia, Tera koe e kite i te
ra e haere ai koe ki tetahi ruma i roto rawa piri ai.

<span id="an_22:26">22:26</span> Na ka mea te kingi o Iharaira, Kawea
atu a Mikaia, whakahokia ki a Amono rangatira o te pa, ki a Ioaha tama a
te kingi;

<span id="an_22:27">22:27</span> Ki atu hoki, Ko te kupu tenei a te
kingi, Hoatu tenei ki te whare herehere, whangaia ki te taro o te
tangihanga, ki te wai o te tangihanga, kia hoki mai ra ano ahau i runga
i te rangimarie.

<span id="an_22:28">22:28</span> Ano ra ko Mikaia, Ki te hoki mai koe i
runga i te rangimarie, ehara ahau i te kaiwhakapuaki i a Ihowa korero. I
mea ano ia, Whakarongo, e nga iwi, e koutou katoa!

<span id="an_22:29">22:29</span> ¶ Heoi haere ana te kingi o Iharaira
raua ko Iehohapata kingi o Hura ki runga, ki Ramoto Kireara.

<span id="an_22:30">22:30</span> Na ka mea te kingi o Iharaira ki a
Iehohapata, Me whakaputa ke toku ahua, ka haere ki te whawhai: ko koe ia
kakahuria ou kakahu. Na whakaputa ke ana te kingi o Iharaira i tona
ahua, a haere ana ki te whawhai.

<span id="an_22:31">22:31</span> Na kua oti i te kingi o Hiria te
whakahau ana rangatira e toru tekau ma rua, nga kaiwhakahaere o ana
hariata, kua mea, Kaua e whawhai ki te iti, ki te rahi; engari ki te
kingi anake o Iharaira.

<span id="an_22:32">22:32</span> A, no te kitenga o nga rangatira o nga
hariata i a Iehohapata, ka mea ratou, Koia ano tenei te kingi o
Iharaira. Na peka ana ratou ki a ia ki te whawhai ki a ia. Na ko te
hamamatanga o Iehohapata.

<span id="an_22:33">22:33</span> A, i te kitenga o nga rangatira o nga
hariata ehara ia i te kingi o Iharaira, hoki ana ratou i te whai i a ia.

<span id="an_22:34">22:34</span> Na ka kumea te kopere e tetahi tangata,
he mea noa iho, tu tonu te kingi o Iharaira i waenga pu o te hononga iho
o te pukupuku. Na ka mea ia ki te kaiarataki o tana hariata, Tahuri tou
ringa; kawea atu ahau i roto i te ope; kua tu hoki ahau, he tu kino.

<span id="an_22:35">22:35</span> Na ka rahi haere te whawhai i taua ra:
a he mea pupuri ake te kingi i runga i te hariata kia tu tonu atu ai ia
ki nga Hiriani; a i te ahiahi ka mate: na rere ana nga toto o te tunga
ki te riu o te hariata.

<span id="an_22:36">22:36</span> Na ka pa te karanga puta noa i te ope i
te mea ka to te ra; ko te kupu tenei, Ki tona pa, ki tona whenua, e tera
tangata, e tera tangata!

<span id="an_22:37">22:37</span> Heoi ka mate te kingi, a ka kawea ki
Hamaria, tanumia iho e ratou te kingi ki Hamaria.

<span id="an_22:38">22:38</span> A i horoia te hariata ki te poka wai i
Hamaria; a mitikia ana ona toto e nga kuri: na he wahi horoinga tera no
nga wahine kairau; ko ta Ihowa ia korero ai.

<span id="an_22:39">22:39</span> Na, ko era atu mahi a Ahapa me nga mea
katoa i mea ai ia, me te whare rei i hanga e ia, me nga pa katoa i hanga
e ia, kahore ianei i tuhituhia ki te pukapuka o nga meatanga o nga ra o
nga kingi o Iharaira?

<span id="an_22:40">22:40</span> Na moe ana a Ahapa ki ona matua, a ko
tana tama, ko Ahatia, te kingi i muri i a ia.

<span id="an_22:41">22:41</span> ¶ No te wha o nga tau o Ahapa kingi o
Iharaira i kingi ai a Iehohapata tama a Aha ki a Hura.

<span id="an_22:42">22:42</span> E toru tekau ma rima nga tau o
Iehohapata i tona kingitanga, a e rua tekau ma rima nga tau i kingi ai
ia ki Hiruharama: ko te ingoa hoki o tona whaea, ko Atupa, he tamahine
na Hirihi.

<span id="an_22:43">22:43</span> A i haere ia i nga ara katoa o tona
papa, o Aha; kihai i peka ke; i mahi ia i te mea e tika ana ki ta Ihowa
titiro; otiia kihai nga wahi tiketike i whakakahoretia; i patu whakahere
ano te iwi, i tahu whakakakara ki nga wahi tiketike.

<span id="an_22:44">22:44</span> A i houhia te rongo e Iehohapata ki te
kingi o Iharaira.

<span id="an_22:45">22:45</span> Na, ko era atu meatanga a Iehohapata me
ana mahi toa, me ana whawhaitanga, kahore ianei i tuhituhia ki te
pukapuka o nga meatanga o nga ra o nga kingi o Hura?

<span id="an_22:46">22:46</span> I whakamotitia atu ano e ia i te whenua
era atu o te hunga whakahoroma i mahue nei i nga ra o tona papa, o Aha.

<span id="an_22:47">22:47</span> Na i taua wa kahore o Eroma kingi: he
kawana te kingi.

<span id="an_22:48">22:48</span> A i hanga etahi kaipuke o Tarahihi e
Iehohapata hei tiki koura ki Opira. Otiia kihai i rere; i pakaru hoki
nga kaipuke ki Ehiono Kepere.

<span id="an_22:49">22:49</span> Katahi a Ahatia tama a Ahapa ka mea ki
a Iehohapata, Kia eke tahi aku tangata me au tangata ki runga ki nga
kaipuke. Otiia kihai a Iehohapata i pai.

<span id="an_22:50">22:50</span> Na ka moe a Iehohapata ki ona matua, a
tanumia ana ki ona matua ki te pa o tona tupuna, o Rawiri; a ko tana
tama, ko Iehorama te kingi i muri i a ia.

<span id="an_22:51">22:51</span> No te tekau ma whitu o nga tau o
Iehohapata kingi o Hura i kingi ai a Ahatia tama a Ahapa ki a Iharaira i
Hamaria; a e rua nga tau i kingi ai ia ki a Iharaira.

<span id="an_22:52">22:52</span> A i kino tana mahi ki te aroaro o
Ihowa, i haere hoki i te ara o tona papa, i te ara o tona whaea, i te
ara ano o Ieropoama tama a Nepata, i hara ai a Iharaira:

<span id="an_22:53">22:53</span> I mahi hoki ki a Paara, i koropiko ki a
ia; i whakapataritari i a Ihowa, i te Atua o Iharaira: rite tonu tana ki
nga mea katoa i mea ai tona papa.

------------------------------------------------------------------------

[Next: 2 Kings](kg2.md)
