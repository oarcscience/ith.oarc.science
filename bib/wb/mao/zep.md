[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hab)  [Next](hag.md) 

------------------------------------------------------------------------

### Maori Bible: Zephaniah

<span id="an_1:1">1:1</span> ¶ Ko te kupu a Ihowa i puta mai ki a
Tepania tama a Kuhi, tama a Keraria, tama a Amaria, tama a Hetekia, i
nga ra o Hohia tama a Amono, kingi o Hura.

<span id="an_1:2">1:2</span> Ka poto rawa i ahau nga mea katoa i runga i
te mata o te oneone, e ai ta Ihowa.

<span id="an_1:3">1:3</span> Ka poto i ahau te tangata, te kararehe; ka
poto i ahau te manu o te rangi, me te ika o te moana, nga tutukitanga
waewae ngatahi ano ko te hunga kino; ka hatepea atu ano e ahau te
tangata i runga i te mata o te oneone, e ai ta Ihowa.

<span id="an_1:4">1:4</span> Ka totoro ano toku ringa ki runga ki a
Hura, ki nga tangata katoa ano o Hiruharama; ka hatepea atu e ahau i
tenei wahi nga toenga o Paara, me te ingoa o nga Kemarimi, ratou ko nga
tohunga;

<span id="an_1:5">1:5</span> Me te hunga e koropiko ana i runga i nga
tuanui ki te ope o te rangi; ratou ko te hunga e koropiko ana, e oati
ana i a Ihowa, me te oati ano ratou i a Marakama;

<span id="an_1:6">1:6</span> Me te hunga i tahuri atu nei i te whai i a
Ihowa, me te hunga kihai nei i ui ki a Ihowa, kihai ano i rapu i a ia.

<span id="an_1:7">1:7</span> ¶ Whakarongoa i te aroaro o te Ariki, o
Ihowa, ka tata hoki te ra o Ihowa, kua takoto hoki ta Ihowa patunga
tapu, kua whakatapua hoki e ia ana manuhiri.

<span id="an_1:8">1:8</span> Na i te ra o ta Ihowa patunga tapu, ka
whiua e ahau nga rangatira, ratou ko nga tama a te kingi, ko te hunga
katoa ano he kakahu ke o ratou.

<span id="an_1:9">1:9</span> A taua ra ka whiua e ahau te hunga katoa e
tupekepeke ana i runga i te paepae, e whakaki ana i nga whare o o ratou
ariki ki te nanakia, ki te tinihanga.

<span id="an_1:10">1:10</span> A taua ra, e ai ta Ihowa, ka karanga te
reo i te kuwaha ika, he aue hoki i te wahi tuarua, a he nui te pakaru i
nga pukepuke.

<span id="an_1:11">1:11</span> Aue, e nga tangata o Makateha, kua moti
hoki nga tangata katoa o Kanaana, kua hatepea atu nga kaimau hiriwa
katoa.

<span id="an_1:12">1:12</span> I taua ra ka rapua e ahau ta Hiruharama,
mea rawa ki te rama; ka whiua ano nga tangata kua totoka i runga i o
ratou nganga, a e mea ana i roto i o ratou ngakau, E kore a Ihowa e mahi
i te pai, e kore ano e mahi i te kino.

<span id="an_1:13">1:13</span> Na hei mea parau o ratou rawa; o ratou
whare hei ururua: ae ra, ka hanga whare ratou; a e kore e nohoia e
ratou, ka whakato i te mara waina, otiia e kore e inu i te waina.

<span id="an_1:14">1:14</span> ¶ Ka tata te ra nui o Ihowa, ka tata, nui
atu te hohoro, ara te reo o te ra o Ihowa: nui noa atu te tangi o te
marohirohi i reira.

<span id="an_1:15">1:15</span> He ra riri taua ra, he ra mamae, he
pawera, he ra whakangaro, whakamoti, he ra pouri, he mangu, he ra kapua,
he pouri kerekere;

<span id="an_1:16">1:16</span> Ko te ra ia o te tetere, o te whakaoho mo
nga pa taiepa, mo nga taumaihi tiketike.

<span id="an_1:17">1:17</span> Ka mamae ano i ahau nga ngakau o nga
tangata, ka rite ratou ki te matapo ina haere, mo ratou i hara ki a
Ihowa: ka ringihia o ratou toto ano he puehu, o ratou kikokiko ano he
paru.

<span id="an_1:18">1:18</span> E kore ano ta ratou hiriwa, ta ratou
koura, e tau hei whakaora i a ratou i te ra o to Ihowa riri; engari ka
pau te whenua katoa i te ahi, ara i tona hae; ka ohorere hoki, ka poto i
a ia nga tangata katoa o te whenua.

<span id="an_2:1">2:1</span> ¶ Huihui, ae ra, huihui i a koutou, e te
iwi kahore nei he whakama;

<span id="an_2:2">2:2</span> I te mea kiano te ture i whai hua, a kiano
i pahemo te ra ano he papapa, i te mea kiano i tae iho ki a koutou te
mura o to Ihowa riri, i te mea kiano i tae iho ki a koutou te ra o to
Ihowa riri.

<span id="an_2:3">2:3</span> Rapua a Ihowa, e te hunga mahaki katoa o te
whenua, e te hunga e mahi ana i tana i whakarite ai; rapua te tika,
rapua te tikanga mahaki: me kahore koutou e piri i te ra o to Ihowa
riri.

<span id="an_2:4">2:4</span> ¶ No te mea tera a Kaha ka mahue, ka
ururuatia a Ahakerono: ka peia atu a Aharoro i te poutumarotanga, ka
hutia atu hoki a Ekerono.

<span id="an_2:5">2:5</span> Aue, te mate mo nga tangata i nga tahatika
o te moana, mo te iwi o nga Kereti! Kua korero a Ihowa i te he mou, e
Kanaana, e te whenua o nga Pirihitini; ka ngaro koe i ahau, kahore he
tangata hei noho.

<span id="an_2:6">2:6</span> A ka waiho te tahatika o te moana hei
haerenga hipi, me nga whare mo nga hepara, me nga taiepa mo nga hipi.

<span id="an_2:7">2:7</span> Ka waiho ano te tahatika mo nga toenga o te
whare o Hura, ka whangaia e ratou a ratou hipi ki reira; ka takoto i te
ahiahi i roto i nga whare o Ahakerono: no te mea ka tirotirohia ratou e
Ihowa, e to ratou Atua, a ka whakahokia mai e ia i te whak arau.

<span id="an_2:8">2:8</span> ¶ Kua rongo ahau i ta Moapa tawai, i nga
taunu a nga tama a Amona, i ta ratou tawai ki taku iwi, i ta ratou
whakatete mo to ratou rohe kia nui.

<span id="an_2:9">2:9</span> Mo reira e ora ana ahau, e ai ta Ihowa o
nga mano, ta te Atua o Iharaira, he pono ka rite a Moapa ki Horoma, nga
tama a Amona ki Komora, hei tupuranga ongaonga, hei rua tote, hei
ururua, a ake ake: ma nga toenga o taku iwi ratou e pahua, hei kain ga
tupu ratou mo nga morehu o aku tangata.

<span id="an_2:10">2:10</span> Hei utu tenei ki a ratou mo to ratou
whakapehapeha, mo ta ratou rawai, mo ta ratou whakakake ki te iwi o
Ihowa o nga mano.

<span id="an_2:11">2:11</span> Na ka wehingia a Ihowa e ratou, no te mea
ka hiroki i a ia nga atua katoa o te whenua; a ka koropiko nga tangata
katoa ki a ia i tona wahi, i tona wahi, ara nga motu katoa o nga tuaiwi.

<span id="an_2:12">2:12</span> ¶ Ko koutou ano, e nga Etiopiana, ka
werohia koutou ki taku hoari.

<span id="an_2:13">2:13</span> Ka totoro ano tona ringa ki te raki, a ka
ngaro a Ahiria i a ia; a ka meinga a Ninewe hei ururua, ka maroke, ka
pera i te koraha.

<span id="an_2:14">2:14</span> A ka tapapa nga kahui ki waenganui ona,
nga kirehe katoa o nga tauiwi; ka noho te kawau raua ko te matuku ki ona
puku whakapaipai; ka puaki to raua reo i nga matapihi; ka ururuatia nga
kuwaha: no te mea ka tu tahanga nga mea hita i a ia.

<span id="an_2:15">2:15</span> Ko te pa whakamanamana tenei i noho
wehikore nei, i mea nei i roto i tona ngakau, Ko ahau tenei, kahore atu
hoki, ko ahau anake: ano tona ururuatanga! he tapapatanga kirehe! ko te
hunga katoa e tika ana na reira ka hi atu, ka tawhi i tona ringa.

<span id="an_3:1">3:1</span> ¶ Aue te mate mo tenei e whakakeke nei, kua
poke nei, mo te pa tukino!

<span id="an_3:2">3:2</span> Kihai ia i whakarongo ki te reo, kihai i
pai ki te ako; kihai i whakawhirinaki ki a Ihowa, kihai i whakatata ki
tona Atua.

<span id="an_3:3">3:3</span> He raiona e hamama ana ona rangatira i roto
i a ia, he wuruhi i te ahiahi ona kaiwhakarite, kahore a ratou toenga mo
te ata.

<span id="an_3:4">3:4</span> Ko ona poropiti, he wairangi, he hunga
tinihanga: kua whakapokea te wahi tapu e ona tohunga, kua tukinotia e
ratou te ture.

<span id="an_3:5">3:5</span> He tika a Ihowa i roto i a ia; kahore ana
mahi he: i tenei ata, i tenei ata, e puta ana tana whakawakanga ki te
marama, e kore tana e ngaro atu; na, ko te kaimahi i te he, e kore ia e
mohio ki te whakama.

<span id="an_3:6">3:6</span> Kua oti nga iwi te hatepe atu e ahau; tu
kau ana o ratou taumaihi; kua ururua i ahau o ratou ara, kahore e
haerea: kua ngaro o ratou pa, kahore he tangata, kahore he kainoho.

<span id="an_3:7">3:7</span> I ki ahau, He pono ka wehi koe i ahau, ka
pai ki te ako; penei kihai i hatepea atu tona nohoanga, kihai i pera me
aku whiunga katoa i a ia: heoi moata tonu to ratou maranga, he iho a
ratou mahi katoa.

<span id="an_3:8">3:8</span> ¶ Mo reira tatari mai ki ahau, e ai ta
Ihowa, ki te ra e whakatika ai ahau ki te taonga parakete: ko taku
tikanga hoki tenei, kia huihuia mai nga tauiwi, kia tawhiua mai nga
kingitanga, kia ringihia ki runga ki a ratou toku riri, toku aritarita
kat oa, mura tonu: ka pau hoki te whenua katoa i te ahi, ara i toku hae.

<span id="an_3:9">3:9</span> Ka puta he hoki i ahau i reira he reo tino
tika mo nga iwi, e karanga ai ratou katoa ki te ingoa o Ihowa, e kotahi
tonu ai te whakaaro e mahi ai ki a ia.

<span id="an_3:10">3:10</span> Ka kawea mai he whakahere ki ahau e te
hunga e inoi ana ki ahau, ara e te tamahine a aku whati, i tera taha o
nga awa o Etiopia.

<span id="an_3:11">3:11</span> I taua ra e kore koe e whakama ki tetahi
o au mahi, o ou he ki ahau: no te mea ka tangohia atu e ahau i roto i a
koe te hunga e whakamanamana ana, e whakapehapeha ana, e kore ano koe e
whakakake a muri ake nei i runga i toku maunga tapu.

<span id="an_3:12">3:12</span> Ka whakatoea ano e ahau etahi i roto i a
koe, he ware, he rawakore, a ka whakawhirinaki ratou ki te ingoa o
Ihowa.

<span id="an_3:13">3:13</span> E kore nga toenga o Iharaira e mahi he, e
korero teka ranei; e kore ano e kitea he arero teka i roto i o ratou
mangai; ka kai hoki ratou, ka takoto, te ai he kaiwhakawehi.

<span id="an_3:14">3:14</span> ¶ Waiata, e te tamahine a Hiona; hamama,
e Iharaira; whakapaua te ngakau ki te koa ki te whakamanamana, e te
tamahine a Hiruharama.

<span id="an_3:15">3:15</span> Kua kore i a Ihowa nga whakawa mou, kua
peia e ia tou hoariri; kei roto i a koe te kingi o Iharaira, ara a
Ihowa; e kore koe e kite i te kino a muri ake nei.

<span id="an_3:16">3:16</span> Ko te korero tenei ki Hiruharama i taua
ra, Kaua e wehi; e Hiona, kei ruha ou ringa.

<span id="an_3:17">3:17</span> Kei roto a Ihowa, tou Atua, i a koe, a he
nui ia, mana e whakaora; ka koa ia, ka hari ki a koe; ka ata noho ia i
runga i tona aroha, ka whakamanamana ia, ka waiata ki a koe.

<span id="an_3:18">3:18</span> Ka whakaminea e ahau te hunga e pouri ana
ki te huihuinga nui, era i roto i a koe, era e mau na tona ingoa kino ki
a ratou.

<span id="an_3:19">3:19</span> Nana, i taua wa, ka mahi ahau ki te hunga
katoa e whakatupu kino ana i a koe: ka whakaora i te wahine e totitoti
ana; ka kohikohi i te mea i peia atu, a hei whakamoemititanga ratou, hei
ingoa i nga whenua katoa i whakama ai ratou.

<span id="an_3:20">3:20</span> I taua wa ka kawea mai koutou e ahau, a i
taua wa ka whakaminea mai koutou e ahau: a hei ingoa koutou, hei
whakamoemititanga i roto i nga iwi katoa o te whenua, ina whakahokia
koutou e ahau i te whakarau me te titiro ano koutou, e ai ta Ihowa.

------------------------------------------------------------------------

[Next: Haggai](hag.md)
