[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Maori Bible: Colossians

<span id="an_1:1">1:1</span> ¶ Na Paora, i paingia nei e te Atua hei
apotoro ma Karaiti Ihu, na to tatou teina hoki, na Timoti,

<span id="an_1:2">1:2</span> Ki te hunga tapu, ki nga teina whakapono
hoki i roto i a te Karaiti, i Korohe: kia tau ki a koutou te aroha noa,
me te rangimarie, he mea na te Atua, na to tatou Matua.

<span id="an_1:3">1:3</span> ¶ Tenei matou te whakawhetai atu nei ki te
Atua, ara ki te Matua o to tatou Ariki, o Ihu Karaiti, me te inoi tonu
ano matou mo koutou,

<span id="an_1:4">1:4</span> No matou ka rongo nei ki to koutou
whakapono ki a Karaiti Ihu, ki to koutou aroha hoki ki te hunga tapu
katoa;

<span id="an_1:5">1:5</span> Mo te mea e taria atu nei, e takoto mai nei
ma koutou i te rangi, ko ta koutou i rongo ai i mua ki te kupu o te pono
o te rongopai,

<span id="an_1:6">1:6</span> Kua tae atu na ki a koutou; kua whai hua
hoki a kua nui haere ki te ao katoa, pena hoki i roto i a koutou, no te
ra ano i rongo ai, i matau ai koutou ki te aroha noa o te Atua i roto i
te pono.

<span id="an_1:7">1:7</span> I whakaakona atu na hoki koutou ki tena e
Epapara, e to matou hoa pononga e arohaina nei; he minita pono nei ia na
te Karaiti ki a koutou.

<span id="an_1:8">1:8</span> Nana hoki i whakakite mai ki a matou to
koutou aroha i runga i te Wairua.

<span id="an_1:9">1:9</span> ¶ No konei hoki, mai o te ra i rongo ai
matou, Kahore e mutu ta matou karakia me ta matou inoi mo koutou, kia
whakakiia koutou ki te mohio ki tana e pai ai, i runga i nga whakaaro
nui katoa, i te mahara wairua ano hoki;

<span id="an_1:10">1:10</span> Kia tika ai ta koutou haere, kia rite ai
ki ta te Ariki, ahuareka rawa, hua rawa i runga i nga mahi pai katoa,
tupu tonu i runga i te mohio ki te Atua;

<span id="an_1:11">1:11</span> Kia whakanuia te kaha hei whakakaha mo
koutou, kia rite ki ta te mana o tona kororia, e u tonu ai, e
whakamanawanui ai i runga i te hari;

<span id="an_1:12">1:12</span> ¶ Me te whakawhetai atu ano ki te Matua,
nana nei tatou i whai tikanga ai ki tetahi wahi o te kainga o te hunga
tapu i roto i te marama.

<span id="an_1:13">1:13</span> Nana nei tatou i whakaora mai i te kaha o
te pouri, a whakawhitia ake tatou e ia ki te rangatiratanga o tana Tama
aroha.

<span id="an_1:14">1:14</span> Kei roto nei i a ia to tatou whakaoranga
i runga i ona toto, ara te murunga o nga hara.

<span id="an_1:15">1:15</span> Ko ia nei te ahua o te Atua e kore nei e
kitea atu, ko te whanau matamua o nga mea hanga katoa.

<span id="an_1:16">1:16</span> Nana hoki nga mea katoa i hanga, nga mea
i te rangi me nga mea i te whenua, nga mea e kitea ana me nga mea kahore
e kitea, ahakoa torona, ahakoa kawanatanga, ahakoa rangatiratanga,
ahakoa mana: nana, a mona te hanganga o nga mea katoa.

<span id="an_1:17">1:17</span> No mua ano hoki ia i nga mea katoa, nana
ano hoki nga mea katoa i mau ai;

<span id="an_1:18">1:18</span> Ko ia ano te o te tinana, ara o te hahi:
ko ia te timatanga, ko te whanau matamua i roto i te hunga mate; kia
waiho ai ia hei tuatahi i roto i nga mea katoa.

<span id="an_1:19">1:19</span> Ko ta te Matua tera i pai ai, kia noho te
huanga o nga mea katoa ki roto ki a ia;

<span id="an_1:20">1:20</span> Kia ma roto ai i a ia he houhanga rongo
mo nga mea katoa ki a ia, kua mau nei i a ia te rongo i nga toto o tona
ripeka; ae ra ma roto i a ia, ahakoa he mea no te whenua, ahakoa he mea
no te rangi.

<span id="an_1:21">1:21</span> Me koutou hoki he tangata ke i mua, he
hoariri te hinengaro i nga mahi kino, na kua meinga nei e ia kia houhia
ta koutou rongo,

<span id="an_1:22">1:22</span> I runga i te tinana o tona kikokiko, he
mea na te mate; mo koutou ano kia tapaea atu ki tona aroaro, he hunga
tapu, kahore nei he koha, kahore he he;

<span id="an_1:23">1:23</span> Ki te pumau koutou ki te whakapono, u
tonu, mau tonu, te taea te whakaneke atu i te tumanako ki ta te rongopai
i rongo ai koutou, kua kauwhautia atu nei ki nga mea hanga katoa i raro
o te rangi: mo reira nei ahau, a Paora, i meinga ai hei minita.

<span id="an_1:24">1:24</span> Tenei ahau te hari nei ki oku mamae mo
koutou, ka kapi hoki i oku kikokiko nga mate o te Karaiti kahore ano i
rite noa, hei ea mo tona tinana, ara mo te hahi;

<span id="an_1:25">1:25</span> Mo reira nei ahau i meinga ai hei minita,
rite tonu ki ta te Atua tikanga ki a koutou i homai nei ki ahau, kia
whakapaua te kauwhau o te kupu a te Atua,

<span id="an_1:26">1:26</span> O te mea ngaro i huna i era wa noa atu, i
era whakatupuranga; a kua whakakitea inaianei ki tana hunga tapu,

<span id="an_1:27">1:27</span> He meatanga na te Atua, kia whakaaturia
ki a ratou te taonga nui o te kororia o tenei mea ngaro ki roto ki nga
Tauiwi, ara a te Karaiti i roto i a koutou, e tumanako atu ai ki te
kororia:

<span id="an_1:28">1:28</span> E kauwhautia nei e matou, me te
whakatupato i nga tangata katoa, me te whakaako i nga tangata katoa i
runga i nga whakaaro mohio katoa, kia tapaea atu ai e matou nga tangata
katoa, he mea tino tika i roto i a Karaiti Ihu:

<span id="an_1:29">1:29</span> Ko taku tenei e uaua nei, e tohe nei i
runga i tana mahinga e kaha nei te mahi i roto i ahau.

<span id="an_2:1">2:1</span> ¶ E mea ana hoki ahau kia mohio koutou ki
te nui o toku uaua mo koutou, mo te hunga ano hoki o Raorikia, a mo te
hunga katoa hoki kahore nei i kite noa i toku mata i te kikokiko;

<span id="an_2:2">2:2</span> Kia whakamarietia o ratou ngakau, kia
tuhonohonoa i runga i te aroha, kia taea ai nga taonga katoa o te tino
whakaunga o te ngakau mahara, kia matau ai ratou ki te mea ngaro a te
Atua, ara ki a te Karaiti;

<span id="an_2:3">2:3</span> Kei roto nei i a ia nga taonga katoa o te
mahara, o te matauranga e huna ana.

<span id="an_2:4">2:4</span> ¶ Na i korero ai ahau i tenei, kei kumea
ketia koutou e te korero reka a te tangata.

<span id="an_2:5">2:5</span> No te mea ahakoa kei tawhiti toku kikokiko,
kei a koutou na toku wairua, e hari ana, e titiro ana ki a koutou
ritenga tika, ki te u ano hoki o to koutou whakapono ki a te Karaiti.

<span id="an_2:6">2:6</span> Na, kua riro na te Ariki, a Karaiti Ihu i a
koutou, kia pena ano ta koutou haere i roto i a ia;

<span id="an_2:7">2:7</span> Kia whai pakiaka, ano he whare i hanga ki
runga ki a ia, whakapumau rawa ki runga ki to koutou whakapono, kia pera
me koutou i whakaakona ra, kia hira rawa ai te whakawhetai.

<span id="an_2:8">2:8</span> Kia tupato kei roro parau koutou i to te
tangata whakaaro mohio, i te tinihanga huakore, e rite nei ki te
whakarerenga iho a te tangata, ki nga mea timatanga o te ao, a kahore ki
a te Karaiti.

<span id="an_2:9">2:9</span> Kei roto katoa hoki i a ia te tino o te
Atua e noho a tinana ana.

<span id="an_2:10">2:10</span> A kua tino tangata ano koutou i roto i a
ia, ko te nei ia o nga rangatiratanga, o nga mana katoa;

<span id="an_2:11">2:11</span> He mea kokoti koutou i roto i a ia, he
kotinga kihai i meatia e te ringaringa, i te unuhanga atu i te tinana o
nga hara o te kikokiko, i to te Karaiti kotinga;

<span id="an_2:12">2:12</span> He mea tanu tahi koutou me ia i te
iriiringa, he mea whakaara ngatahi ano hoki me ia i reira, no te mea ka
whakapono nei ki te mahi a te Atua, nana nei ia i whakaara ake i te
hunga mate.

<span id="an_2:13">2:13</span> ¶ He tupapaku na hoki koutou i nga he, i
te kotingakore hoki o to koutou kikokiko, na, whakaorangia ngatahitia
ana koutou me ia, he mea whakarere noa atu nana o koutou he katoa;

<span id="an_2:14">2:14</span> Murua ake e ia nga tikanga i tuhituhia e
te ringaringa, nga tikanga i hoariri ki a tatou, i tu ke mai i a tatou;
tangohia ake e ia ki rahaki, he mea titi nana ki te ripeka;

<span id="an_2:15">2:15</span> Pauhua ake e ia ki raro nga
rangatiratanga me nga mana, whakakitea nuitia ana e ia, a waiho ana e ia
taua ripeka hei mea whakataka mana i a ratou.

<span id="an_2:16">2:16</span> ¶ Na, kaua tetahi e whakawa i a koutou mo
te kai, mo te inu, mo nga meatanga ki te hakari, ki te kowhititanga
marama, ki nga hapati;

<span id="an_2:17">2:17</span> He atarangi enei no nga mea i kiia e puta
ana i muri; no te Karaiti ia te tinana.

<span id="an_2:18">2:18</span> Kei riro ta koutou taonga i te maminga a
te tangata e mea ana ki te whakaiti i a ia, ki te karakia ki nga
anahera, ka noho i roto i nga mea e kitea ana e ia, ka whakapehapeha kau
noa, he mea na tona ngakau kikokiko;

<span id="an_2:19">2:19</span> A kahore e mau ki te Upoko, no roto nei i
a ia te tinana katoa, he mea atawhai, he mea tuhonohono e nga hononga, e
nga here, ka tupu ai, he tupu na te Atua.

<span id="an_2:20">2:20</span> Ki te mea kua tupapaku ngatahi koutou ko
te Karaiti ki nga mea timatanga o te ao, he aha koutou, ano e ora ana ki
te ao, ka pupuri tonu ai i nga tikanga,

<span id="an_2:21">2:21</span> Kei pa ringaringa, kei pa kai, kei
rahurahu;

<span id="an_2:22">2:22</span> He mea pirau katoa nei aua mea i te
meatanga iho ano, he whakahau, he ako na te tangata?

<span id="an_2:23">2:23</span> Ko te ahua o aua mea i whakaritea ki to
te whakaaro nui, he karakia pokano, he whakaiti i a ia ake, he
atawhaikore i te tinana; otira kahore he painga hei pehi i te kikokiko e
torere ana kia makona ia.

<span id="an_3:1">3:1</span> ¶ Na, ki te mea kua ara ngatahi koutou me
te Karaiti, rapua nga mea o runga, o te wahi e noho mai nei a te Karaiti
i te ringa matau o te Atua.

<span id="an_3:2">3:2</span> Kia anga atu to koutou whakaaro ki nga mea
o runga, kaua ki nga mea kei te whenua.

<span id="an_3:3">3:3</span> Kua mate hoki koutou, a kua oti to koutou
ora te huna ki a te Karaiti i roto i te Atua.

<span id="an_3:4">3:4</span> I te whakakitenga mai o te Karaiti, o to
tatou ora, ko reira hoki koutou whakakitea tahitia ai me ia i runga i te
kororia.

<span id="an_3:5">3:5</span> ¶ Na, whakamatea o koutou wahi i runga i te
whenua; te moe tahae, te poke, te minamina ki te he, te hiahia kino, me
te apo, he karakia whakapakoko hoki tena.

<span id="an_3:6">3:6</span> He mea hoki enei e puta mai ai te riri o te
Atua ki nga tamariki a te tutu.

<span id="an_3:7">3:7</span> I roto hoki koutou i enei mea e haere ana i
mua, i a koutou e noho ana i roto i aua mea.

<span id="an_3:8">3:8</span> ¶ Tena ko tenei whakarerea enei mea katoa;
te aritarita, te riri, te mauahara, te korero kino, te korero
whakarihariha, i roto i o koutou mangai.

<span id="an_3:9">3:9</span> Kaua e teka tetahi ki tetahi, kua unuhia
atu hoki i a koutou te tangata tawhito me ana hanga;

<span id="an_3:10">3:10</span> Kua kakahuria nei te tangata hou, e
whakahoutia nei i runga i te matauranga kia rite ki te ahua o tona
kaihanga.

<span id="an_3:11">3:11</span> Kei reira kahore he Kariki, he Hurai
ranei, he kotinga, he kotingakore ranei, he Tautangata, Haitiana,
pononga, he rangatira ranei: engari ko te Karaiti te katoa, i roto ano i
te katoa.

<span id="an_3:12">3:12</span> ¶ Na, kia rite ki te hunga whiriwhiri a
te Atua, ki te hunga tapu e arohaina ana, kakahuria iho hoki te ngakau
tohu tangata, te ngawari, te ngakau papaku, te ngakau mahaki, te
manawanui;

<span id="an_3:13">3:13</span> Kia ata hanga koutou tetahi ki tetahi, me
te hohou i te rongo tetahi ki tetahi, ki te mea kei tetahi he take riri
ki tetahi: kia rite ki ta te Ariki i hohou nei i te rongo ki a koutou,
kia pera ano hoki koutou.

<span id="an_3:14">3:14</span> A hei waho i enei mea katoa uhia ko te
aroha, ko te tauhere tika rawa ia.

<span id="an_3:15">3:15</span> A waiho ma te rangimarie a te Karaiti te
whakahaere tikanga i roto i o koutou ngakau: i karangatia hoki koutou ki
tenei i roto i te tinana kotahi; kia whakawhetai hoki koutou.

<span id="an_3:16">3:16</span> Kia noho nui te kupu a te Karaiti i roto
i a koutou i runga i te matauranga katoa; me whakaako, me whakatupato
tetahi e tetahi ki nga waiata tapu, ki nga himene, ki nga waiata wairua,
me te waiata ano ki te Atua i runga i te aroha noa, i roto i o koutou
ngakau.

<span id="an_3:17">3:17</span> Ko nga mea katoa hoki e mea ai koutou, ko
nga kupu, ko nga mahi ranei, kia meinga katoatia i runga i te ingoa o te
Ariki, o Ihu, me te whakawhetai ano ki te Atua, ara ki te Matua, i roto
i a ia.

<span id="an_3:18">3:18</span> ¶ E nga wahine, kia ngohengohe ki a
koutou tane ake, kia rite ai ta te Ariki tikanga.

<span id="an_3:19">3:19</span> E nga tane, arohaina a koutou wahine, kei
kaha hoki te riri ki a ratou.

<span id="an_3:20">3:20</span> E nga tamariki, whakarongo ki o koutou
matua i nga mea katoa: he mea pai hoki tenei ki te Ariki.

<span id="an_3:21">3:21</span> E nga matua, kei arita noa ki a koutou
tamariki, kei ngakaukore ratou.

<span id="an_3:22">3:22</span> E nga pononga, kia whakarongo ki o koutou
rangatira o te wahi ki te kikokiko i nga mea katoa: kaua hei ta te
kanohi mahi, he whakamanawareka tangata hoki tera; engari hei runga i te
ngakau tapatahi, me te wehi ano ki te Atua.

<span id="an_3:23">3:23</span> Ko nga mea katoa e mea ai koutou mahia a
ngakautia, hei mea ki te Ariki, a ehara i te mea ki nga tangata;

<span id="an_3:24">3:24</span> Me te matau ano, ka homai e te Ariki ki a
koutou te utu, ara te kainga: he pononga hoki koutou na te Ariki, na te
Karaiti.

<span id="an_3:25">3:25</span> Ko te tangata hoki e he ana te mahi, ka
whakawhiwhia ano ia ki tana he i mahi ai: kahore hoki he whakapai
kanohi.

<span id="an_4:1">4:1</span> ¶ E nga rangatira, hoatu ki nga pononga te
mea e tika ana, te mea e rite ana; e mohio ana hoki koutou he Rangatira
to koutou kei te rangi.

<span id="an_4:2">4:2</span> ¶ Kia u ki te inoi, kia mataara tonu ki
taua mea i runga i te whakawhetai;

<span id="an_4:3">4:3</span> Me te inoi ano mo matou, kia whakapuaretia
e te Atua he kuwaha korero ki a matou, hei korerotanga i te mea ngaro a
te Karaiti i hereherea ai ahau.

<span id="an_4:4">4:4</span> Kia whakakitea atu ai e ahau, kia rite ai
taku korero ki te mea i tika.

<span id="an_4:5">4:5</span> ¶ Hei runga i te whakaaro mohio to koutou
whakahaere ki te hunga o waho. Hokona te taima.

<span id="an_4:6">4:6</span> Hei runga i te aroha noa ta koutou korero i
nga wa katoa, he mea kinaki ki te tote, kia matau ai koutou ki te
tikanga mo te whakahoki kupu atu ki tenei tangata, ki tenei tangata.

<span id="an_4:7">4:7</span> ¶ Ma Tikiku e whakaatu aku mea katoa ki a
koutou; he teina aroha ia, he minita pono, he hoa pononga i roto i te
Ariki.

<span id="an_4:8">4:8</span> Ko te tino putake tenei i tonoa atu ai ia e
ahau ki a koutou, kia matau ai koutou ki to matou ahua, a kia
whakamarietia ai o koutou ngakau;

<span id="an_4:9">4:9</span> Raua ko Onehimu, he teina pono, e arohaina
ana, a no koutou hoki ia. Ma raua e whakaatu ki a koutou nga mahi katoa
o konei.

<span id="an_4:10">4:10</span> He oha tenei ki a koutou na Aritaku, na
toku hoa herehere, raua ko Maka iramutu o Panapa; kua tae atu na hoki
nga tikanga mona ki a koutou; ki te tae atu ia ki a koutou, manaakitia;

<span id="an_4:11">4:11</span> Me Ihu ano hoki, tetahi ingoa ona ko
Hutuha; no te kotinga ratou. Ko enei anake oku hoa mahi ki te
rangatiratanga o te Atua, he oranga ngakau ano ratou ki ahau.

<span id="an_4:12">4:12</span> Tenei te oha atu nei ki a koutou a
Epapara; no koutou ia, he pononga na te Karaiti. He tohe tonu tana ki te
inoi mo koutou, kia tu koutou, he hunga tino tika, pumau tonu ki nga mea
katoa i pai ai te Atua.

<span id="an_4:13">4:13</span> Ko ahau hoki tona pono mo tana mahi nui
mo koutou, mo te hunga hoki i Raorikia, a mo te hunga i Hierapori.

<span id="an_4:14">4:14</span> Tenei te oha atu nei ki a koutou a Ruka,
te rata aroha, raua ko Rimaha.

<span id="an_4:15">4:15</span> Oha atu ki nga teina i Raorikia, ki a
Naimapa hoki, ki te hahi ano hoki i to ratou whare.

<span id="an_4:16">4:16</span> A ka korerotia tenei pukapuka ki a
koutou, meinga kia korerotia ano hoki i roto i te hahi o nga Raorikia;
korerotia ano hoki e koutou tera i tuhia mai i Raorikia.

<span id="an_4:17">4:17</span> Mea atu hoki ki a Arakipu, Kia mahara ki
te mahi minita kua riro na i a koe i roto i te Ariki, kia ata mahia
marietia.

<span id="an_4:18">4:18</span> Ko te aha aku, a Paora, na toku
ringaringa ake. Kia mahara ki oku mekameka. Kia tau te aroha noa ki a
koutou. Amine.

------------------------------------------------------------------------

[Next: 1 Thessalonians](th1)
