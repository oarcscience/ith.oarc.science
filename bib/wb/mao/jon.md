[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](oba)  [Next](mic) 

------------------------------------------------------------------------

### Maori Bible: Jonah

<span id="an_1:1">1:1</span> ¶ Na i puta mai te kupu a Ihowa ki a Hona,
tama a Amitai, i mea,

<span id="an_1:2">1:2</span> Whakatika, haere ki Ninewe, ki taua pa nui,
karangatia he he mona; kua tae ake hoki to ratou kino ki toku aroaro.

<span id="an_1:3">1:3</span> Ko Hona ia i whakatika, he rere ki Tarahihi
i te aroaro o Ihowa; haere ana ia ki raro, ki Hopa, a ka kitea e ia
tetahi kaipuke e rere ana ki Tarahihi: ka hoatu e ia te utu mo te ekenga
ki runga, kia haere atu ai ia i roto i a ratou ki Tarahihi i te aroaro o
Ihowa.

<span id="an_1:4">1:4</span> ¶ Na ka tukua e Ihowa he hau nui ki te
moana, a he nui te awha i te moana, no ka kiia ka pakaru te kaipuke.

<span id="an_1:5">1:5</span> Na ka wehi nga kaiwhakatere, ka karanga ki
tona atua, ki tona atua; a akiritia ana e ratou nga taonga o runga o te
kaipuke ki te moana kia mama ai ki a ratou. Ko Hona ia kua riro ki roto
rawa i te kaipuke, a ka takoto ia, ka moe, au rawa.

<span id="an_1:6">1:6</span> Na ko te haerenga atu o te rangatira o te
kaipuke, ka mea ki a ia, He aha tau, e te tangata e moe na? maranga,
karanga ki tou Atua, me kahore te Atua e whakaaro ki a tatou, kei ngaro
tatou.

<span id="an_1:7">1:7</span> Na ka mea ratou ki tona hoa, ki tona hoa,
Haere mai, kia makamaka rota tatou, kia mohio ai ko wai te take o tenei
he ki a tatou. Na kei te makamaka rota ratou, a ka tau te rota ki a
Hona.

<span id="an_1:8">1:8</span> Katahi ratou ka mea ki a ia, Tena ra,
whakaaturia ki a matou ko wai te take o tenei he ki a tatou? he mahi aha
tau? i haere mai koe i hea? Ko hea tou whenua? no tehea iwi koe?

<span id="an_1:9">1:9</span> Ano ra ko ia ki a ratou, He Hiperu ahau; e
wehi ana hoki ahu i a Ihowa, i te Atua o nga rangi, nana nei i hanga te
moana me te whenua maroke.

<span id="an_1:10">1:10</span> Na nui atu te wehi i wehi ai aua tangata,
ka mea ratou ki a ia, He aha tenei i meatia nei e koe? I mohio hoki aua
tangata e rere ana ia i te aroaro o Ihowa, nana hoki i whakaatu ki a
ratou.

<span id="an_1:11">1:11</span> ¶ Na ka mea ratou ki a ia, Me aha matou
ki a koe, kia marino ai te moana ki a tatou? e nui haere ana hoki te
ngaru o te moana.

<span id="an_1:12">1:12</span> A ka mea ia ki a ratou, Hapainga ake
ahau, maka ki te moana; katahi ka marino te moana ki a koutou; e mohio
ana hoki ahau he whakaaro ki ahau i puta mai ai tenei paroro ki a
koutou.

<span id="an_1:13">1:13</span> Heoi hoe tonu aua tangata kia u ai ratou
ki uta; otiia kihai i taea: e nui haere ana hoki te ngaru o te moana hei
arai i a ratou.

<span id="an_1:14">1:14</span> Katahi aua tangata ka karanga ki a Ihowa,
ka mea, Aue, e Ihowa, kaua ra matou e whakangaromia hei utu mo te
matenga o tenei tangata: kaua ano e utaina he toto harakore ki runga ki
a matou: kua mahia na hoki e koe, e Ihowa, tau i pai ai.

<span id="an_1:15">1:15</span> Na hapainga ana a Hona e ratou, maka ana
ki te moana: a mutu ake te riri o te moana.

<span id="an_1:16">1:16</span> Na he nui te wehi i wehi ai aua tangata i
a Ihowa; patua iho e ratou he patunga tapu ki a Ihowa, puaki ana a ratou
kupu taurangi.

<span id="an_1:17">1:17</span> Na kua rite mai i a Ihowa tetahi ika nui
hei horo i a Hona. A e toru nga ra, e toru nga po o Hona i roto i te
kopu o te ika.

<span id="an_2:1">2:1</span> ¶ Katahi a Hona ka inoi ki a Ihowa, ki tona
Atua, i roto i te kopu o te ika,

<span id="an_2:2">2:2</span> I mea ia, I karanga ahau, he ngakau mamae
noku, ki a Ihowa; a whakahoki mai ana ia ki ahau; i tangi atu ahau i
roto i te kopu o te reinga, a whakarongo ana koe ki toku reo.

<span id="an_2:3">2:3</span> I maka hoki ahau e koe ki te rire, ki
waenga moana, a karapotia ana ahau e nga roma; tika ana au tuatea katoa
me au ngaru i runga i ahau.

<span id="an_2:4">2:4</span> Na ka mea ahau, Kua oti ahau te pei i mua i
ou kanohi; otiia tera ahau e titiro atu ano ki tou temepara tapu.

<span id="an_2:5">2:5</span> Karapotia ana ahau e te wai, tae tonu iho
ki te wairua; i oku taha katoa te rire a taka noa; he rimu nga takai o
toku mahunga.

<span id="an_2:6">2:6</span> I haere ahau ki raro ki nga take o nga
maunga; kopia ana ahau e te whenua me ona tutaki ake ake; heoi
whakaputaina ake ana e koe toku ora i roto i te poka, e Ihowa, e toku
Atua.

<span id="an_2:7">2:7</span> I te hemonga o toku wairua i roto i ahau, i
mahara ahau ki a Ihowa: i tae atu ano taku inoi ki a koe ki tou temepara
tapu.

<span id="an_2:8">2:8</span> Ko te hunga e pupuri ana i nga mea tekateka
noa e whakarere ana i te atawhai mo ratou.

<span id="an_2:9">2:9</span> Ko ahau ia ka mea patunga tapu ki a koe i
runga i te reo whakawhetai; ka whakamana e ahau aku kupu taurangi. Na
Ihowa te whakaoranga.

<span id="an_2:10">2:10</span> ¶ Na ka korero a Ihowa ki te ika, a ka
ruakina e tera a Hona ki te wahi maroke.

<span id="an_3:1">3:1</span> ¶ Na ka puta tuarua mai te kupu a Ihowa ki
a Hona, i mea ia,

<span id="an_3:2">3:2</span> Whakatika, haere ki Ninewe, ki taua pa nui,
kauwhautia hoki ki reira te kauwhau e korerotia e ahau ki a koe.

<span id="an_3:3">3:3</span> Na whakatika ana a Hona, haere ana ki
Ninewe, pera ana me ta Ihowa i korero ai. Na he pa nui rawa a Ninewe, e
toru nga ra e haerea ai.

<span id="an_3:4">3:4</span> Na ka timata ta Hona haere ki roto ki te
pa, kotahi te ra i haere ai, kei te karanga, kei te mea, Kia wha tekau
ake nga ra, ka hurihia a Ninewe.

<span id="an_3:5">3:5</span> ¶ A whakapono tonu nga tangata o Ninewe ki
ta te Atua; karangatia ana e ratou he nohopuku, he taratara o ratou
kakahu, o nga mea rarahi o ratou tae rawa iho ki nga mea ririki.

<span id="an_3:6">3:6</span> Na ka tae he korero ki te kingi o Ninewe, a
whakatika ana ia i runga i tona torona, whakarerea atu ana e ia tona
koroka, kei te hipoki i a ia ki te kakahu taratara, noho ana i roto i te
pungarehu.

<span id="an_3:7">3:7</span> I meinga ano e ia kia karangatia te korero
i roto i Ninewe, he mea whakatakoto na te kingi ratou ko ana metararahi,
i mea ia, Kaua te tangata, te kararehe ranei, te kau ranei, te hipi
ranei e pa ki tetahi aha: kaua ratou e kai, e inu wai ranei:

<span id="an_3:8">3:8</span> Engari kia hipokina te tangata me te
kararehe ki te kakahu taratara, kia kaha ano ta ratou karanga ki te
Atua: ae ra, kia hoki ano nga tangata i tona ara kino, i tona ara kino,
i te tutu ano o o ratou ringa.

<span id="an_3:9">3:9</span> Ko wai ka tohu tera pea te Atua ka tahuri,
a ka puta ke tona whakaaro, ka tahuri atu hoki i te muranga o tona riri,
a e kore tatou e ngaro?

<span id="an_3:10">3:10</span> A ka kite te Atua i a ratou mahi, kua
tahuri atu ratou i to ratou ara kino; na ka puta ke te whakaaro o te
Atua mo te kino i kiia e ia kia meatia ki a ratou; a kihai i meatia e
ia.

<span id="an_4:1">4:1</span> ¶ Otiia ki ta Hona, nui atu te he, a mura
ana tona riri.

<span id="an_4:2">4:2</span> A ka inoi ia, ki a Ihowa, ka mea, Aue, e
Ihowa, he teka ianei ko taku tenei i mea ai i ahau ano i toku whenua? Na
reira ahau i rere wawe ai ki Tarahihi; i mohio hoki ahau he Atua atawhai
koe, he tohu tangata, he puhoi ki te riri, he nui te aroha, e puta ke
ana te whakaaro mo te kino.

<span id="an_4:3">4:3</span> Na, tera ra, e Ihowa, kia mate ahau aianei;
he pai atu hoki i te ora te mate moku.

<span id="an_4:4">4:4</span> Ano ra ko Ihowa, He mea pai ranei kia riri
koe?

<span id="an_4:5">4:5</span> ¶ Na ka puta a Hona i roto i te pa, a noho
ana i te taha ki te rawhiti o te pa; kei te hanga i tetahi tihokahoka
mona ki reira, noho ana i raro i te taumarumarunga iho, kia kite ra ano
ka ahatia ranei te pa.

<span id="an_4:6">4:6</span> Na kua rite i a Ihowa tetahi hue, meinga
ana e ia kia eke ki runga ki a Hona, hei whakamarumaru mo tona mahunga,
hei whakaora mona i a ia i mamae ra. Na nui atu te koa o Hona ki te hue
ra.

<span id="an_4:7">4:7</span> Na kua rite ano i te Atua he huhu i te
aonga ake o te ra, a ngaua iho e tera te hue, na kua maroke.

<span id="an_4:8">4:8</span> Na i te whitinga o te ra kua rite mai ano i
te Atua tetahi hau pumahu, he marangai; aki tonu mai te ra ki runga ki
te mahunga o Hona, whakaruhi noa iho, a inoi ana mona kia mate ia, i mea
ia, Pai atu i te ora te mate moku.

<span id="an_4:9">4:9</span> Na ka mea te Atua ki a Hona, He pai ranei
kia riri koe ki te hue? Ano ra ko ia, He pai ano kia riri ahau a mate
noa.

<span id="an_4:10">4:10</span> Ano ra ko Ihowa, I manawapa koe ki te hue
kihai na i mahia e koe, kihai ano i whakatupuria e koe; kotahi ano te po
i tupu ake ai, kotahi ano te po i kore ai,

<span id="an_4:11">4:11</span> A kaua ianei ahau e manawapa ki Ninewe ki
taua pa nui, he tokomaha nei ona tangata i nga mano e ono tekau topu, he
hunga kahore nei e mohio ki o ratou ringa matau, ki o ratou ringa maui,
he maha ano hoki nga kararehe?

------------------------------------------------------------------------

[Next: Micah](mic)
