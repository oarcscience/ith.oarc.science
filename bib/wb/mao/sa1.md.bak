[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rut)  [Next](sa2.md) 

------------------------------------------------------------------------

### Maori Bible: 1 Samuel

<span id="an_1:1">1:1</span> ¶ Na tera tetahi tangata no Ramataima
Topimi, no te whenua pukepuke o Eparaima, ko Erekana tona ingoa, he
Eparati, he tama na Iorohama, tama a Erihu, tama a Tohu, tama a Tupu:

<span id="an_1:2">1:2</span> A tokorua ana wahine; ko Hana te ingoa o
tetahi, ko Penina te ingoa o tetahi: na he tamariki a Penina, kahore ia
he tamariki a Hana.

<span id="an_1:3">1:3</span> A haere atu ai tenei tangata i ia tau, i ia
tau, i tona pa ki te koropiko, ki te patu whakahere ki a Ihowa o nga
mano, ki Hiro. A i reira nga tama tokorua a Eri, a Hoponi raua ko
Pinehaha, nga tohunga a Ihowa.

<span id="an_1:4">1:4</span> A, ka tae ki te ra i patu whakahere ai a
Erekana, na, hoatu ana e ia etahi mea ki a Penina, ki tana wahine, ki
ana tama katoa ano, ratou ko ana tamahine:

<span id="an_1:5">1:5</span> Ki tana wahine ia, ki a Hana, e rua nga
wahi i hoatu e ia; i aroha hoki ia ki a Hana; otiia kua oti tona kopu te
tutaki e Ihowa.

<span id="an_1:6">1:6</span> A nui atu te whakatoia a tona hoa
tauwhainga ki a ia, a mamae noa ia, no te mea kua tutakina tona kopu e
Ihowa.

<span id="an_1:7">1:7</span> Pena tonu ta te tane mahi, i ia tau, i ia
tau, i nga haerenga o tenei ki runga, ki te whare o Ihowa, a pena tonu
ta tera whakatoi i tenei; a tangi noa ia, kihai hoki i kai.

<span id="an_1:8">1:8</span> Na ka mea tana tahu, e Erekana ki a ia, E
Hana, he aha koe i tangi ai? he aha hoki koe te kai ia? he aha ano i
pouri ai tou ngakau? ki tau e kore ianei e nui atu toku pai i to nga
tama kotahi tekau?

<span id="an_1:9">1:9</span> ¶ Heoi ka whakatika a Hana i muri i a ratou
i kai ai i Hiro, i inu ai hoki. Na ko Eri, ko te tohunga, i runga i tona
nohoanga noho ai, i te pou o te kuwaha o te temepara o Ihowa.

<span id="an_1:10">1:10</span> A i tino pouri te ngakau o tera, ka inoi
ki a Ihowa, a nui atu tana tangi.

<span id="an_1:11">1:11</span> Na ka puaki tana ki taurangi, i mea ia, E
Ihowa o nga mano, ki te ata titiro mai koe ki te pouri o tau pononga
wahine, a ka mahara ki ahau, a e kore e wareware ki tau pononga, engari
ka homai i tetahi tama ki tau pononga, na, ka hoatu ia e ahau ki a Ihowa
i nga ra katoa e ora ai ia; e kore ano he heu e heua ki tona matenga.

<span id="an_1:12">1:12</span> Na, i te mea e inoi tonu ana ia i te
aroaro o Ihowa, ka titiro a Eri ki tona waha.

<span id="an_1:13">1:13</span> Na ko Hana, e korero ana ia i roto i tona
ngakau; ko ona ngutu kau e komeme ana, kihai ia tona reo i rangona: na
reira i mea ai a Eri e haurangi ana ia.

<span id="an_1:14">1:14</span> Na ka mea a Eri ki a ia, Ka tae te roa o
tou haurangi! Whakarerea atu tau waina.

<span id="an_1:15">1:15</span> Na ka utua e Hana, ka mea, Kahore, e toku
ariki; he wahine ngakau pouri ahau: kahore ahau i inu i te waina, i te
wai whakahaurangi ranei; engari e ringihia ana e ahau toku ngakau ki te
aroaro o Ihowa.

<span id="an_1:16">1:16</span> Kaua tau pononga e kiia he tamahine na
Periara: na te nui hoki o toku mamae, o toku pouri, enei korero aku.

<span id="an_1:17">1:17</span> Katahi ka utua e Eri, ka mea ia, Haere
marie: a ma te Atua o Iharaira e homai tau mea i inoi ai koe ki a ia.

<span id="an_1:18">1:18</span> Na ka mea tera, Kia manakohia tau pononga
e koe. Katahi taua wahine ka haere, ka kai, a mutu ake te pouri o tona
mata.

<span id="an_1:19">1:19</span> ¶ Na ka maranga wawe ratou i te ata, a ka
koropiko ki te aroaro o Ihowa, a hoki ana, haere ana ki to ratou whare i
Rama. Na ka mohio a Erekana ki a Hana, ki tana wahine; i mahara ano a
Ihowa ki a ia.

<span id="an_1:20">1:20</span> Na, ka taka nga ra, ka hapu a Hana, a ka
whanau he tama; a huaina iho e ia tona ingoa ko Hamuera, i mea hoki, No
te mea i inoia ia e ahau i a Ihowa.

<span id="an_1:21">1:21</span> Na ka haere taua tangata a Erekana me
tona whare katoa ki runga, ki te patu i te whakahere o te tau ki a
Ihowa, me tana ki taurangi hoki.

<span id="an_1:22">1:22</span> Ko Hana ia kihai i haere; i mea hoki ki
tana tahu, Kia whakamutua ra ano te kai u a te tamaiti, ko reira ahau
kawe atu ai i a ia, kia puta ai ia ki te aroaro o Ihowa, mo tona noho
tonu atu ki reira.

<span id="an_1:23">1:23</span> Na ka mea a Erekana tana tahu ki a ia,
Meatia ta tou whakaaro e whakapai ai; e noho, kia whakamutua ra ano tana
kai u; otiia kia mau te kupu a Ihowa. Heoi, noho ana taua wahine,
whakangotea ana tana tama, a mutu noa tana kai u.

<span id="an_1:24">1:24</span> Na, i te mutunga o tana kai u, ka mauria
ia e ia, me etahi puru e toru, kotahi hoki te epa paraoa, me te pounamu
waina, kawea ana ia e ia ki te whare o Ihowa, ki Hiro: he tamariki rawa
hoki taua tamaiti.

<span id="an_1:25">1:25</span> Na patua ana e ratou te puru, a kawea ana
te tamaiti ki a Eri.

<span id="an_1:26">1:26</span> A ka mea ia, E toku ariki, kia ora tou
wairua; e toku ariki, ko ahau te wahine i tu i tou taha i konei nei, i
inoi ra ki a Ihowa.

<span id="an_1:27">1:27</span> Ko tenei tamaiti taku i inoi ai; a homai
ana e Ihowa ki ahau taku mea i inoi ai ahau ki a ia:

<span id="an_1:28">1:28</span> Na reira kua tukua atu nei ia e ahau ki a
Ihowa; he mea tuku ia ki a Ihowa i nga ra katoa e ora ai ia. A koropiko
ana te tamaiti ki a Ihowa ki reira.

<span id="an_2:1">2:1</span> ¶ Na ka karakia a Hana, ka mea, E
whakamanamana ana toku ngakau ki a Ihowa, kua ara toku haona i a Ihowa;
ka rahi toku waha ki oku hoariri; noku ka koa ki tau whakaoranga.

<span id="an_2:2">2:2</span> Kahore he mea tapu, ko Ihowa anake; kahore
ke atu, ko koe anake: kahore ano hoki he kamaka hei rite mo to tatou
Atua.

<span id="an_2:3">2:3</span> Kati te whakanui i te korero whakahihi; kei
puta te whakapehapeha i o koutou mangai: he Atua mohio hoki a Ihowa, a
ka paunatia e ia nga mahi.

<span id="an_2:4">2:4</span> Whati ana nga kopere a te hunga marohirohi;
a ko te hunga i tutuki te waewae, ko te kaha hei whitiki mo ratou.

<span id="an_2:5">2:5</span> E mahi ana hei utu taro te hunga i makona i
mua; a mutu ake ta te hunga i matekai: heoi kua tokowhitu a te pakoko i
whanau ai; a iwikore noa iho te mea kua tokomaha nei ana tamariki.

<span id="an_2:6">2:6</span> Ko Ihowa e whakamate ana, a ko ia e
whakaora ana: mana e riro ai ki raro ki te reinga, mana e kake ai ki
runga.

<span id="an_2:7">2:7</span> Ko Ihowa hei whakarawakore, ko ia hei
whakawhiwhi ki te taonga: mana e whakaiti, mana ano hoki e whakaara.

<span id="an_2:8">2:8</span> Whakaarahia ana e ia te iti i roto i te
puehu, ara ana i a ia te iti i roto i te puehu, ara ana i a ia te
rawakore i roto i te puranga paru, a whakanohoia iho ki roto ki nga
rangatira, meinga ana kia whiwhi ki te torona kororia: no Ihowa ra hoki
nga pou turanga o te whenua; a whakanohoia iho e ia te ao ki runga.

<span id="an_2:9">2:9</span> Mana nga waewae o tana hunga tapu e tiaki;
ko te hunga kino ia ka whakanohoia ki roto ki te pouri wahangu ai; ehara
hoki te kaha i te mea e riro ai te papa i te tangata.

<span id="an_2:10">2:10</span> Mongamonga noa nga hoariri o Ihowa; ka
papa mai tana whatitiri i te rangi ki a ratou: ka whakarite whakawa a
Ihowa mo nga pito o te whenua; mana e homai he kaha ki tana kingi, e
whakaara te haona o tana i whakawahi ai.

<span id="an_2:11">2:11</span> ¶ Na ka haere a Erekana ki Rama, ki tona
whare. A minita ana taua tamaiti ki a Ihowa i te aroaro o te tohunga, o
Eri.

<span id="an_2:12">2:12</span> Na he tama na Periara nga tama a Eri;
kihai ratou i mohio ki a Ihowa.

<span id="an_2:13">2:13</span> Na ko te tikanga tenei a nga tohunga i
roto i te iwi; i te patunga a tetahi i te whakahere, ka haere te tangata
a te tohunga, i te mea kei te kohua ano nga kiko, me te marau e toru nei
nga koikoi i tona ringa;

<span id="an_2:14">2:14</span> Na ka werohia e ia ki te peihana, ki te
pata ranei, ki te hopane ranei, ki te kohua ranei; ko nga mea katoa i
riro ake i te marau, i tangohia e te tohunga ki taua mea. Pena tonu ta
ratou mahi i Hiro ki nga Iharaira katoa i haere ki reira.

<span id="an_2:15">2:15</span> Ae ra, i te mea ano hoki kahore i tahuna
noatia nga ngako, ka haere te tangata a te tohunga, ka mea ki te tangata
nana te whakahere, Homai tetahi wahi kiko kia tunua ma te tohunga; e
kore hoki ia e tango i au kiko, i te mea kohua, engari i te me a mata.

<span id="an_2:16">2:16</span> A, ki te ki mai te tangata ki a ia,
Aianei pu tahuna ai e ratou te ngako, a hei reira koe tango ai i ta tou
ngakau i pai ai; katahi tera ka mea atu, Kahore; engari me homai e koe
aianei; a, ki te kahore, ka tangohia maoritia e ahau.

<span id="an_2:17">2:17</span> Na nui atu te hara o aua taitama i te
aroaro o Ihowa: no te mea i whakarihariha nga tangata ki te whakahere a
Ihowa.

<span id="an_2:18">2:18</span> Ko Hamuera ia i minita ki te aroaro o
Ihowa, he tamariki nei ia, whitiki rawa tona epora rinena.

<span id="an_2:19">2:19</span> I hanga ano he koroka iti e tona whaea
mona, a kawea ana ki a ia i tenei tau, i tenei tau, i o raua haerenga ko
tana tahu ki te patu i te whakahere o te tau.

<span id="an_2:20">2:20</span> Na ka whakapai a Eri i a Erekana raua ko
tana wahine, ka mea, Ma Ihowa e homai he uri ki a koe i roto i tenei
wahine mo tenei ka tukua nei ki a Ihowa. Na hoki ana raua ki to raua
wahi.

<span id="an_2:21">2:21</span> Na ka titiro a Ihowa ki a Hana, a ka hapu
ano ia, ka whanau, tokotoru nga tama, tokorua nga kotiro. A tupu ana te
tamaiti, a Hamuera, i te aroaro o Ihowa.

<span id="an_2:22">2:22</span> Na kua koroheke rawa a Eri; kua rongo
hoki ki nga mea katoa i mea ai ana tama ki a Iharaira katoa, ki to raua
takotaoranga hoki ki nga wahine i mahi ki te whatitoka o te tapenakara o
te whakaminenga.

<span id="an_2:23">2:23</span> Na ka mea ia ki a raua, He aha korua i
mahi ai i enei mea? kua rongo hoki ahau ki tenei iwi katoa ki a korua
mahi kino.

<span id="an_2:24">2:24</span> Kati ra, e aku tama; ehara hoki i te pai
te korero e rangona nei e ahau: e mea ana korua i te iwi o Ihowa kia
peka ke.

<span id="an_2:25">2:25</span> Ki te hara he tangata ki tona hoa, ma te
Atua te whakawa mona: tena ko tenei ka hara te tangata ki a Ihowa, ko
wai hei kaiwawao mona? Heoi kihai raua i pai ki te whakarongo ki te reo
o to raua papa, no te mea i pai a Ihowa kia whakamatea raua.

<span id="an_2:26">2:26</span> A nui haere ana ano taua tamaiti, a
Hamuera, e paingia ana e Ihowa, e nga tangata.

<span id="an_2:27">2:27</span> ¶ Na ka haere mai tetahi tangata a te
Atua ki a Eri, ka mea ki a ia, Ko te kupu tenei a Ihowa, Kahore ianei
ahau i puta marama ki te whare o tou papa, i a ratou i Ihipa, i pononga
ai i te whare o Parao?

<span id="an_2:28">2:28</span> Kahore ranei ahau i whiriwhiri i a ia i
roto i nga iwi katoa o Iharaira hei tohunga moku, hei whakaeke whakahere
ki runga ki taku aata, hei tahu whakakakara, hei kakahu i te epora ki
toku aroaro? a hoatu ana ki te whare o tou papa nga whakahere ahi katoa
a nga tamariki a Iharaira?

<span id="an_2:29">2:29</span> A he aha koutou i takahi ai i oku patunga
tapu, i oku whakahere, i kiia e ahau mo toku nohoanga; i a koe ka
whakahonore nei i au tama ki runga ake i ahau, a ka tetere nei koutou i
nga mea papai o nga whakahere katoa a Iharaira, a taku iwi?

<span id="an_2:30">2:30</span> Na reira tenei kupu a Ihowa, a te Atua o
Iharaira, He tika i mea ahau, ko tou whare me te whare o tou matua ka
haere i toku aroaro a ake ake: na ko ta Ihowa kupu tenei inaianei,
Kahore ra hoki; ka whakahonore hoki ahau i te hunga e whakahonore a na i
ahau, ka whakaiti ano i te hunga e whakahawea ana ki ahau.

<span id="an_2:31">2:31</span> Nana, meake puta nga ra e tapahia ai e
ahau tou ringa, me te ringa o te whare o tou papa, a kore iho tetahi
koroheke i roto i tou whare.

<span id="an_2:32">2:32</span> A ka kite koe i te tukinotanga i toku
nohoanga, i nga pai katoa e hoatu e te Atua ki a Iharaira; e kore ano
tou whare e whai koroheke a ake ake.

<span id="an_2:33">2:33</span> Na, ko te tangata au e kore e hautopea
atu i taku aata, ka ai ia hei whakapaunga mo ou kanohi, hei whakamamae
mo tou ngakau: whakakaumatua kau hoki nga whanau hou o tou whare, ka
mate i to ratou taiohinga.

<span id="an_2:34">2:34</span> Ko te tohu hoki tenei ki a koe, ka puta
ki au tama tokorua, ki a Hoponi raua ko Pinehaha, kotahi ano te ra e
mate ai raua tokorua.

<span id="an_2:35">2:35</span> A ka whakaarahia ake e ahau he tohunga
pono maku, hei mahi i ta toku ngakau, i ta toku hinengaro i pai ai, maku
ano e hanga he whare pumau mona; a ka haereere ia i nga ra katoa i te
aroaro o taku e whakawahi ai.

<span id="an_2:36">2:36</span> A, ko te hunga katoa e mahue iho ki tou
whare, ka haere mai, ka piko iho ki a ia mo tetahi pihi hiriwa, mo
tetahi wahi taro, ka mea, Tena koe, kia uru atu ahau ki tetahi o nga
mahi tohunga, kia kai ai ahau i tetahi kongakonga taro.

<span id="an_3:1">3:1</span> ¶ Na i te minita te tamaiti, a Hamuera, ki
a Ihowa i te aroaro o Eri. A he taonga momohanga te kupu a Ihowa i aua
ra; kahore he whakakitenga nui.

<span id="an_3:2">3:2</span> Na i taua wa kei te takoto a Eri i tona
wahi, kua timata hoki ona kanohi te atarua, kahore hoki i ata kite:

<span id="an_3:3">3:3</span> Na kahore ano te rama a te Atua kia pirau
noa, a i te takoto a Hamuera, he moe, i roto i te temepara o Ihowa, i te
wahi i tu ai te aaka a te Atua;

<span id="an_3:4">3:4</span> Na ka karanga a Ihowa ki a Hamuera; ka mea
tera, Tenei ahau.

<span id="an_3:5">3:5</span> Na ka rere ia ki a Eri, ka mea, Tenei ahau;
i karanga ake na hoki koe ki ahau. Na ka mea tera, Kihai ahau i karanga;
hoki atu ki te takoto. Na haere ana ia, takoto ana.

<span id="an_3:6">3:6</span> Na ka karanga ano hoki a Ihowa, E Hamuera.
A ka whakatika a Hamuera, haere ana ki a Eri, ka mea, Tenei ahau; i
karanga ake na hoki koe ki ahau. Na ka mea tera, Kihai ahau i karanga, e
taku tamaiti: hoki atu ki te takoto.

<span id="an_3:7">3:7</span> Na kahore a Hamuera i mohio noa ki a Ihowa,
kahore ano hoki te kupu a Ihowa i whakapuakina noatia ki a ia.

<span id="an_3:8">3:8</span> Na ka karanga ano a Ihowa i a Hamuera, ko
te tuatoru o nga karangatanga. A ka whakatika ia, ka haere ki a Eri, ka
mea, Tenei ahau: i karanga ake na hoki koe ki ahau. Na ka mohio a Eri ko
Ihowa tera i karanga ra ki te tamaiti.

<span id="an_3:9">3:9</span> Na ka mea a Eri ki a Hamuera, Haere ki te
takoto: a ki te karanga ia ki a koe, ka mea ake koe, Korero e Ihowa; e
whakarongo ana hoki tau pononga. Heoi, haere ana a Hamuera, a takoto ana
i tona wahi.

<span id="an_3:10">3:10</span> Na ka haere mai a Ihowa, ka tu, ka
karanga, ka pera me era karangatanga, E Hamuera, e Hamuera. Katahi ka
mea a Hamuera, Korero; e whakarongo ana hoki tau pononga.

<span id="an_3:11">3:11</span> ¶ Na ka mea a Ihowa ki a Hamuera, Nana,
ka mahia e ahau he mahi i roto i a Iharaira, e paorooro ai nga taringa e
rua o te hunga katoa e rangona ai.

<span id="an_3:12">3:12</span> Ko te rangi tena e puta ake ai i ahau mo
Eri nga mea katoa i korerotia e ahau mo tona whare: i te timatanga a ki
te mutunga.

<span id="an_3:13">3:13</span> Kua mea atu na hoki ahau ki a ia, ka
whakawakia tona whare e ahau a ake ake, mo te kino i mohiotia na e ia;
mo ta ana tama i mea ai, i tau ai he kanga ki a raua, a kihai ia i pehi
i a raua.

<span id="an_3:14">3:14</span> Na reira kua oati ahau mo te whare o Eri,
E kore e tau te patunga tapu, te whakahere totokore ranei, hei pure mo
te kino o te whare o Eri a ake ake.

<span id="an_3:15">3:15</span> Na takoto tonu a Hamuera a tae noa ki te
ata, na uakina ana e ia nga tatau o te whare o Ihowa. A i wehi a Hamuera
ki te whakaatu ki a Eri i te mea i whakakitea mai ki a ia.

<span id="an_3:16">3:16</span> Na ka karanga a Eri ki a Hamuera, ka mea,
E Hamuera, e taku tamaiti; a ka mea tera, Tenei ahau.

<span id="an_3:17">3:17</span> Na ka mea ia, Tena koa te kupu i
korerotia e Ihowa ki a koe? Kaua ra e huna ki ahau: kia meatia tenei e
te Atua ki a koe, etahi atu mea ano hoki, ki te huna e koe i ahau tetahi
o nga kupu katoa i korerotia e ia ki a koe.

<span id="an_3:18">3:18</span> Na ka korerotia nga kupu katoa e Hamuera
ki a ia, kihai hoki i huna tetahi mea i a ia. Na ka mea tera, Na Ihowa
ra hoki: mana e mea ta tona whakaaro i pai ai.

<span id="an_3:19">3:19</span> ¶ Nawai a ka kaumatua a Hamuera, a noho
ana a Ihowa ki a ia, kihai hoki tetahi o ana kupu i tukua e ia kia taka
ki te whenua.

<span id="an_3:20">3:20</span> A i mohi a Iharaira katoa, o Rana a tae
noa ki Peerehepa, kua whakapumautia a Hamuera hei poropiti ma Ihowa.

<span id="an_3:21">3:21</span> A i puta mai ano a Ihowa i Hiro: i
whakaatu ano hoki a Ihowa i a ia ki a Hamuera i Hiro, he mea korero mai
na Ihowa.

<span id="an_4:1">4:1</span> ¶ Na puta mai ana te kupu a Hamuera ki a
Iharaira katoa. Na ka haere a Iharaira ki te whawhai ki nga Pirihitini,
a ka noho a puni ki Epeneetere; a i noho te puni o nga Pirihitini ki
Apeke.

<span id="an_4:2">4:2</span> Na ka whakaritea e nga Pirihitini a ratou
ngohi hei whawhai ki a Iharaira: a ka horapa haere te whawhai, na ka
patua a Iharaira e nga Pirihitini: e wha mano tangata o te ope i patua
ki te parae.

<span id="an_4:3">4:3</span> A, no te taenga o nga tangata ki te puni,
ka mea nga kaumatua o Iharaira, He aha tatou i patua ai e Ihowa inaianei
i te aroaro o nga Pirihitini? Me tiki atu ki a tatou te aaka o te
kawenata a Ihowa i Hiro, kia tae mai ki roto i a tatou, hei whaka ora i
a tatou i te ringa o o tatou hoariri.

<span id="an_4:4">4:4</span> Heoi ka tonoa e te iwi ki Hiro, a ka mauria
mai i reira te aaka o te kawenata a Ihowa o nga mano e noho nei i runga
i nga kerupima: i reira ano nga tama tokorua a Eri, a Hoponi raua ko
Pinehaha, i te aaka o te kawenata a Ihowa.

<span id="an_4:5">4:5</span> A, i te taenga mai o te aaka o te kawenata
a Ihowa ki te puni, ka hamama a Iharaira katoa, he nui te hamama, a
ngateri ana te whenua.

<span id="an_4:6">4:6</span> A ka rongo nga Pirihitini i te reo e hamama
ana, ka mea ratou, He reo aha tenei e nui nei te hamama i te puni o nga
Hiperu? Na ka mohio ratou kua tae mai te aaka a Ihowa ki te puni.

<span id="an_4:7">4:7</span> Na ka wehi nga Pirihitini; i mea hoki, Kua
tae te Atua ki roto i te puni. Na ka mea ratou, Aue, te mate mo tatou!
kahore hoki he mea penei me tenei i mua ake nei.

<span id="an_4:8">4:8</span> Aue, te mate mo tatou! ma wai tatou e
whakaora i roto i te ringa o enei atua nui? ko nga atua enei nana nga
whakapanga mate katoa i patua ai nga Ihipiana i te koraha.

<span id="an_4:9">4:9</span> Kia maia, whakatane i a koutou, e nga
Pirihitini, kei whakataurerekatia koutou e nga Hiperu, kei peratia me
ratou i whakataurerekatia na e koutou: na, me whakatane koutou, me
whawhai.

<span id="an_4:10">4:10</span> ¶ Na ka whawhai nga Pirihitini, a patua
ana a Iharaira, a rere ana ki tona teneti, ki tona teneti: he tino nui
rawa te parekua; e toru tekau mano hoki o Iharaira i hinga, he hunga
haere raro.

<span id="an_4:11">4:11</span> Na riro ana te aaka a te Atua; i mate
hoki a Hoponi raua ko Pinehaha, nga tama tokorua a Eri.

<span id="an_4:12">4:12</span> ¶ Na ka rere tetahi tangata o Pineamine i
te ope, tae tonu atu ki Hiro i taua ra ano, he mea haehae ona kakahu, he
oneone hoki i runga i tona matenga.

<span id="an_4:13">4:13</span> A, no tona taenga, na e noho ana a Eri i
runga i te nohoanga i te taha o te ara, e tutei atu ana: he pawera hoki
no tona ngakau mo te aaka a te Atua. A ka tae taua tangata ki te pa, ka
korero, na hamama katoa ana te pa.

<span id="an_4:14">4:14</span> A ka rongo a Eri i te reo e hamama ana,
ka mea ia, He reo aha tenei e ngangau nei? Na hohoro tonu taua tangata,
a kua tae, kua korero ki a Eri.

<span id="an_4:15">4:15</span> Na e iwa tekau ma waru nga tau o Eri; kua
maro hoki ona kanohi, te ahei ia te kite.

<span id="an_4:16">4:16</span> Na ka mea taua tangata ki a Eri, Ko ahau
tenei i puta mai i roto i te ope, i rere tonu mai inaianei i te ope. Ka
mea tera, I pehea te mea ra, e taku tama?

<span id="an_4:17">4:17</span> Na ka whakaatu a ia i kawea mai nei nga
korero, ka mea, I rere a Iharaira i te aroaro o nga Pirihitini, he nui
hoki te parekura o te iwi; a ko au tama tokorua, ko Hoponi, raua ko
Pinehaha, kua mate; kua riro ano hoki te aaka a te Atua.

<span id="an_4:18">4:18</span> A, no tana whakahuatanga i te aaka a te
Atua, hinga ana tera ki muri i runga i te nohoanga, ki te taha o te
kuwaha, a whati iho tona kaki, mate ake: he koroheke hoki ia, he
taimaha. Na e wha tekau nga tau i whakarite ai ia mo Iharaira.

<span id="an_4:19">4:19</span> ¶ Na e hapu ana tana hunaonga, te wahine
a Pinehaha, meake whanau: a, no tona rongonga i te korero o te aaka a te
Atua kua riro, o te matenga ano o tona hungawai raua ko tana tahu, ka
piko iho ia, ka whanau; i pa whakarere mai hoki te mamae ki a i a.

<span id="an_4:20">4:20</span> A i a ia e whakahemohemo ana, ka mea nga
wahine e tu ana i tona taha, Kaua e wehi; he tane hoki tenei tamaiti au.
Heoi kahore ana kupu i whakahoki ai, kihai ano hoki i anga mai tona
ngakau.

<span id="an_4:21">4:21</span> Na huaina iho e ia te tama ko Ikaporo, i
mea, Kua heke te kororia o Iharaira: no te mea kua riro te aaka a te
Atua, mo tona hungawai hoki raua ko tana tahu.

<span id="an_4:22">4:22</span> I mea ano ia, Kua heke te kororia o
Iharaira; kua riro nei hoki te aaka a te Atua.

<span id="an_5:1">5:1</span> ¶ Na, tera kua riro te aaka a te Atua i nga
Pirihitini, kua mauria atu i Epeneetere ki Aharoro.

<span id="an_5:2">5:2</span> Na ka mau nga Pirihitini ki te aaka a te
Atua, a kawea ana e ratou ki te whare o Rakono, whakaturia ake ki te
taha o Rakono.

<span id="an_5:3">5:3</span> A, no te marangatanga ake o nga Aharori i
te aonga ake, na kua taka, kua tapapa iho a Rakono ki te whenua ki mua i
te aaka a Ihowa. Na ka mau ratou ki a Rakono, whakanohoia ake ana e
ratou ki tona wahi ano.

<span id="an_5:4">5:4</span> Na, i to ratou marangatanga ake i te ata
tonu o tetahi ra, na kua taka a Rakono, kua tapapa ki te whenua ki mua i
te aaka a Ihowa; a ko te matenga o Rakono me nga kapu e rua o ona ringa,
e takoto mutu ana i runga i te paepae o te tatau; ko te tum utumu anake
o Rakono i mahue ki a ia.

<span id="an_5:5">5:5</span> Koia nga tohunga o Rakono me te hunga katoa
e haere ana ki te whare o Rakono te takahi ai ki runga ki te paepae o
Rakono ki Aharoro, a mohoa noa nei.

<span id="an_5:6">5:6</span> ¶ Ka pehia ia nga Aharori e te ringa o
Ihowa, a huna iho ratou e ia; i patua hoki ratou e ia ki te pukupuku,
ara a Aharoro me ona rohe.

<span id="an_5:7">5:7</span> A, no te kitenga o nga tangata o Aharoro i
taua meatanga, ka mea ratou, E kore te aaka a te Atua o Iharaira e noho
ki a tatou; he uaua mai hoki tona ringa ki a tatou, ki to tatou atua
hoki, ki a Rakono.

<span id="an_5:8">5:8</span> Heoi ka unga tangata ratou hei huihui i nga
rangatira katoa o nga Pirihitini ki a ratou. Na ka mea, Me aha matou ki
te aaka a te Atua o Iharaira? A ka mea ratou, Me kawe te aaka a te Atua
o Iharaira ki Kata. Na kawea ana e ratou te aaka a te Atua o Iharaira ki
reira.

<span id="an_5:9">5:9</span> A, no te kawenga atu, katahi ka pa te ringa
o Ihowa ki te pa, nui atu te aitua; i patua hoki e ia nga tangata o te
pa, te iti, te rahi, a whakaputaputa ana te pukupuku i runga i a ratou.

<span id="an_5:10">5:10</span> Na ka tukua e ratou te aaka a te Atua ki
Ekerono. A, i te taenga atu te aaka a te Atua ki Ekerono, na ka karanga
nga Ekeroni, ka mea, Kua kawea mai e ratou te aaka a te Atua o Iharaira
ki a tatou, hei whakamate i a tatou, i to tatou iwi.

<span id="an_5:11">5:11</span> Koia ratou ka unga tangata atu, ka huihui
i nga rangatira katoa o nga Pirihitini, a ka mea, Unga atu te aaka a te
Atua o Iharaira kia whakahokia ki tona wahi, kei whakamatea matou me to
matou iwi: he aitua whakamate hoki kei te pa katoa; he pehi rawa te
ringa o te Atua ki reira.

<span id="an_5:12">5:12</span> Na, ko nga tangata kihai i mate, i patua
ki te pukupuku, a kake ana te aue o te pa ki te rangi.

<span id="an_6:1">6:1</span> ¶ A e whitu nga marama o te aaka a Ihowa ki
te whenua o nga Pirihitini.

<span id="an_6:2">6:2</span> Na ka karanga nga Pirihitini ki nga tohunga
karakia ratou ko nga tohunga tuahu, ka mea, Me aha e matou te aaka a
Ihowa? whakaaturia mai ki a matou hei te aha he mea ma matou ina kawea
atu taua mea ki tona wahi.

<span id="an_6:3">6:3</span> Na ka mea ratou, Ki te tukua atu e koutou
te aaka a te Atua o Iharaira, kaua e tukua tahangatia; engari me hoatu
ano he whakahere mo te he hei whakahokinga atu ki a ia: ko reria koutou
ora ai, a ka mohio na te aha tona ringa te neke atu ai i a ko utou.

<span id="an_6:4">6:4</span> Ano ra ko era, He aha te whakahere mo te he
hei whakahokinga atu ki a ia? Na ka mea ratou, Kia rima nga puku koura,
kia rite ki te tokomaha o nga rangatira o nga Pirihitini, kia rima hoki
nga kiore koura; kotahi tonu nei hoki te mate o koutou kat oa, o o
koutou rangatira ano hoki.

<span id="an_6:5">6:5</span> Na me hanga he ahua no o koutou puku, he
ahua ano no a koutou kiore i ngaro ai te whenua; a ka hoatu kororia ano
ki te Atua o Iharaira; tera pea e mama iho tona ringa ki a koutou, ki o
koutou atua, ki to koutou whenua.

<span id="an_6:6">6:6</span> He aha koutou i whakapakeke ai i o koutou
ngakau, i pera ai me nga Ihipiana ratou ko Parao i whakapakeke nei i o
ratou ngakau? i tana mahinga i nga mea nunui i roto i a ratou, kihai
ianei ratou i tuku i te iwi, a haere ana ratou?

<span id="an_6:7">6:7</span> Na reira tangohia ka hanga he kaata hou,
tikina hoki kia rua nga kau kutete kahore ano i mau ioka, ka here ai i
nga kau ki te kaata, a ko a raua kuao me tango mai i a raua ki te whare:

<span id="an_6:8">6:8</span> Na ka tiki i te aaka a Ihowa, ka
whakatakoto ki runga ki te kaata; a ka hoatu ki tona taha, ki roto i
tetahi pouaka, nga mea koura, ta koutou whakahere mo te he hei
whakahokinga ki a ia; a ka tuku ai kia haere.

<span id="an_6:9">6:9</span> Ko reira tirohia atu ai e koutou; ki te
haere na te aro o tona rohe ki runga, ki Petehemehe, nana tenei kino nui
i mea ki a tatou: ki te kahore ia, katahi tatou ki mohio, ehara i a ia
te ringa i patua ai tatou; he mea tupono noa mai taua mea i pa mai nei
ki a tatou.

<span id="an_6:10">6:10</span> ¶ Na pera ana aua tangata. Tikina ana e
ratou nga kau kutete e rua, a herea ana ki te kaata, ko a raua kuao ia i
tutakina ki te whare.

<span id="an_6:11">6:11</span> A whakanohoia ana e ratou te aaka a Ihowa
ki runga ki te kaata, me te pouaka, me nga kiore koura, me nga ahua o o
ratou puku.

<span id="an_6:12">6:12</span> A tika tonu nga kau i te ara ki te
huarahi ki Petehemehe; i haere raua ra te huanui, me te tangi haere,
kihai hoki i peka ki matau, ki maui; a i aru nga rangatira o nga
Pirihitini i a raua, a tae noa ki te rohe ki Petehemehe.

<span id="an_6:13">6:13</span> Na i te kokoti witi nga tangata o
Petehemehe i te raorao, a, ko te marangatanga ake o o ratou kanohi, ka
kite i te aaka, na koa ana ratou i te kitenga atu.

<span id="an_6:14">6:14</span> Na haere tonu tera te kaata ki te mara a
Hohua, a tetahi Petehemehi, a tu ana i reira, kei reira ano tetahi
kohatu nui: na tatangia ana e ratou te rakau o te kaata, a whakaekea ana
nga kau hei tahunga tinana ki a Ihowa.

<span id="an_6:15">6:15</span> I tangohia iho ano e nga Riwaiti te aaka
a Ihowa, me te pouaka i te taha, i reira ra nga mea koura, a
whakatakotoria ana ki runga ki te kohatu nui: i whakaeke tahunga tinana
ano hoki, i patu patunga tapu nga tangata o Petehemehe i taua ra ki a I
howa.

<span id="an_6:16">6:16</span> A, no te kitenga o nga rangatira e rima o
nga Pirihitini, hoki ana ki Ekerono i taua rangi ano.

<span id="an_6:17">6:17</span> A ko nga puku koura enei i whakahokia atu
nei e nga Pirihitini hei whakahere mo te he ki a Ihowa; mo Aharoro
kotahi, mo Kaha kotahi, mo Ahakerono kotahi, mo Kata kotahi, mo Ekerono
kotahi;

<span id="an_6:18">6:18</span> Me nga kiore koura, rite tonu ki te maha
o nga pa katoa o nga Pirihitini, no aua rangatira tokorima nei, o nga pa
taiepa me nga pa koraha; tae noa atu ki te kohatu nui, ki Apere, i
whakatakotoria ra te aaka a Ihowa ki reira; kei te mara a Hohua
Petehemehi taua kohatu a taea noatia tenei ra.

<span id="an_6:19">6:19</span> ¶ Na ka patua nga tangata o Petehemehe mo
ratou i titiro ki roto ki te aaka a Ihowa; koia i patua ai e ia nga
tangata o te iwi, e rima tekau mano e whitu tekau. Na ka tangi te iwi mo
te patunga nui i patua ai te iwi e Ihowa.

<span id="an_6:20">6:20</span> Na ka mea nga tangata o Petehemehe, Ko
wai hei tu ki te aroaro o Ihowa, o tenei Atua tapu? me haere atu ano
hoki ia i roto i a tatou ki a wai?

<span id="an_6:21">6:21</span> Katahi ratou ka tono tangata ki nga
tangata o Kiriata Tearimi, hei mea, Kua whakahokia mai te aaka a Ihowa e
nga Pirihitini; haere mai, mauria atu ki a koutou.

<span id="an_7:1">7:1</span> ¶ Na ka haere nga tangata o Kiriata Tearimi
ki te tiki i te aaka a Ihowa, a kawea ana e ratou ki te whare o
Apinarapa i te pukepuke; i whakatapua hoki e ratou a Ereatara tana tama
hei tiaki i te aaka a Ihowa.

<span id="an_7:2">7:2</span> A i te nohoanga o te aaka ki Kiriata
Tearimi, i te mea kua maha nga ra; e rua tekau hoki nga tau; na ka tangi
te whare katoa o Iharaira ki a Ihowa.

<span id="an_7:3">7:3</span> ¶ Na ka korero a Hamuera ki te whare katoa
o Iharaira, ka mea, Ki te mea e hoki katoa ana o koutou ngakau ki a
Ihowa, whakarerea nga atua ke i roto i a koutou, me Ahataroto ano hoki;
whakapumautia hoki o koutou ngakau ki a Ihowa, me mahi hoki ki a ia
anake, a mana koutou e whakaora i roto i te ringa o nga Pirihitini.

<span id="an_7:4">7:4</span> Katahi ka whakarerea e nga tama a Iharaira
nga Paara me Ahataroto, a mahi ana ki a Ihowa anake.

<span id="an_7:5">7:5</span> Na ka mea a Hamuera, Huihuia mai a Iharaira
katoa ki Mihipa, a ka inoi ahau ki a Ihowa mo koutou.

<span id="an_7:6">7:6</span> Na ka huihui ratou ki Mihipa, a utuhia ana
he wai, ringihia ana ki te aroaro o Ihowa, i nohopuku ano hoki i taua
ra, a ka mea i reira, Kua hara matou ki a Ihowa. Na, ka whakawa a
Hamuera mo nga tama a Iharaira ki Mihipa.

<span id="an_7:7">7:7</span> ¶ A, no te rongonga o nga Pirihitini kua
huihui nga tama a Iharaira ki Mihipa, ka haere nga rangatira o nga
Pirihitini ki a Iharaira. A, i te rongonga o nga tama a Iharaira, ka
wehi ratou i nga Pirihitini.

<span id="an_7:8">7:8</span> Na ka mea nga tama a Iharaira ki a Hamuera,
Kei whakamutua tau karanga ki a Ihowa, ki to tatou Atua, mo matou, kia
whakaorangia matou i te ringa o nga Pirihitini.

<span id="an_7:9">7:9</span> Na tikina ana e Hamuera he reme, he mea
ngote u, a whakaekea katoatia ana hei tahunga tinana ki a Ihowa. Na ka
karanga a Hamuera ki a Ihowa mo Iharaira, a ka whakarongo a Ihowa ki a
ia.

<span id="an_7:10">7:10</span> A, i a Hamuera e whakaeke ana i te
tahunga tinana, ka whakatata mai nga Pirihitini ki te whawhai ki a
Iharaira: otira nui atu te papatanga o ta Ihowa whatiri i taua ra ki
runga ki nga Pirihitini, a hinga ana ratou; patua iho hoki i te aroaro o
I haraira.

<span id="an_7:11">7:11</span> Na ka puta nga tangata o Iharaira i roto
i Mihipa, a whaia ana nga Pirihitini, tukitukia ana a tae noa ki raro,
ki Petekara.

<span id="an_7:12">7:12</span> Na ka mau a Hamuera ki tetahi kohatu nui,
a whakatakotoria ana ki waenganui o Mihipa, o Hene, a huaina iho tona
ingoa, ko Epeneetere; i mea hoki, Ko Ihowa to tatou kaiawhina a tae noa
mai ki tenei wa.

<span id="an_7:13">7:13</span> ¶ Heoi kua taea nga Pirihitini, kihai ano
i haere mai i muri ki te rohe o Iharaira: i runga hoki i nga Pirihitini
te ringa o Ihowa i nga ra katoa o Hamuera.

<span id="an_7:14">7:14</span> A i whakahokia atu ki a Iharaira nga pa i
tongohia e nga Pirihitini i a Iharaira, a Ekerono tae noa ki Kata; i
tangohia hoki nga rohe o ena pa e Iharaira i roto i te ringa o nga
Pirihitini. A ka mau ta Iharaira rongo ki nga Amori.

<span id="an_7:15">7:15</span> A i whakarite a Hamuera mo Iharaira i nga
ra katoa i ora ai ia.

<span id="an_7:16">7:16</span> I taiawhio haere hoki ia i tenei tau, i
tenei tau, ki Peteere, ki Kirikara, ki Mihipa, i whakarite ano mo
Iharaira i aua wahi katoa.

<span id="an_7:17">7:17</span> A hoki ana ki Rana; i reira hoki tona
whare, a whakarite ana mo Iharaira ki reira; i hanga hoki e ia tetahi
aata ma Ihowa ki reira.

<span id="an_8:1">8:1</span> ¶ Na, ka koroheketia a Hamuera, ka meinga e
ia ana tama hei kaiwhakarite mo Iharaira.

<span id="an_8:2">8:2</span> Na ko te ingoa o tana matamua ko Hoere; ko
Apia hoki te ingoa o tana tuarua. I whakarite raua ki Peerehepa.

<span id="an_8:3">8:3</span> Na kihai ana tama i tika i tona ara, engari
peka ke ana raua ki te apo, i tango hoki i te moni whakapati, a
whakapeaua ketia ake te whakawa.

<span id="an_8:4">8:4</span> ¶ Katahi ka huihui nga kaumatua katoa o
Iharaira, ka haere ki a Hamuera ki Rama.

<span id="an_8:5">8:5</span> Ka mea ki a ia, Kua koroheketia koe, kahore
hoki au tama e tika i ou huarahi; heoi whakaritea he kingi mo matou hei
whakarite mo matou, hei pera ano me o nga iwi katoa/

<span id="an_8:6">8:6</span> Otira i kino taua kupu ki a Hamuera, mo
ratou i me, Homai he kingi ki a matou hei whakarite mo matu. Na ka inoi
a Hamuera ki a Ihowa.

<span id="an_8:7">8:7</span> Na ka mea a Ihowa ki a Hamuera, Whakarongo
ki te reo o te iwi na, ki nga mea katoa i korerotia e ratou ki a koe;
ehara hoki i te mea ko koe ta ratou i paopao ai, ko ahau ia ta ratou i
paopao mai nga hei kingi mo ratou.

<span id="an_8:8">8:8</span> E rite ana ki nga mea katoa i mea ai ratou,
o te ra iho ano i kawea mai ai ratou e ahau i Ihipa a tae noa ki tenei
ra; i whakarere hoki ratou i ahau, i mahi atu ki nga atua ke: ko ta
ratou mahi hoki tena ki a koe.

<span id="an_8:9">8:9</span> Heoi whakarongo aianei ki to ratou reo:
otiia kia kaha te kauwhau ki a ratou, whakaaturia hoki nga tikanga o te
kingi e whakakingitia mo ratou.

<span id="an_8:10">8:10</span> Na ka korerotia e Hamuera nga kupu katoa
a Ihowa ki te hunga i tono kingi nei i a ia;

<span id="an_8:11">8:11</span> Ka mea, Ko te tikanga tenei a te kingi e
whakakingitia mo koutou: Ko a koutou tama ka tangohia e ia, ka meinga
mana, mo ana hariata, hei tangata eke hoiho hoki mana, hei rere ano ki
mua i ana hariata;

<span id="an_8:12">8:12</span> Ka meinga hoki hei rangatira mano mana,
hei rangatira mo nga rima tekau, hei parau i tana mara, hei kokoti i ana
witi, hei hanga hoki i ana mea mo te whawhai, i ana mea mo ana hariata;

<span id="an_8:13">8:13</span> Ka tangohia hoki e ia a koutou tamahine
hei mahi keke, hei taka kai, hei tunu taro.

<span id="an_8:14">8:14</span> Me a koutou mara, a koutou kari waina, a
koutou kari oriwa, ka tangohia e ia nga mea papai, a ka hoatu ki ana
pononga.

<span id="an_8:15">8:15</span> Ka tangohia hoki e ia te whakatekau o a
koutou purapura, o a koutou kari waina, a ka hoatu ki ana unaka, ki ana
pononga.

<span id="an_8:16">8:16</span> Ka tangohia ano e ia a koutou pononga
tane, a koutou pononga wahine, a koutou taitamariki papai, me a koutou
kaihe, a ka whakamahia ki tana mahi.

<span id="an_8:17">8:17</span> Ka tangohia ano e ia nga whakatekau o a
koutou hipi: ka waiho ano hoki koutou hei pononga mana.

<span id="an_8:18">8:18</span> A ka tangi koutou i taua ra i ta koutou
kingi i whiriwhiri ai mo koutou; e kore ano a Ihowa e rongo ki a koutou
i taua ra.

<span id="an_8:19">8:19</span> Otira kihai te iwi i pai kia whakarongo
ki te reo o Hamuera. Na ka mea ratou, Kahore; engari me whai kingi
matou;

<span id="an_8:20">8:20</span> Kia rite ai hoki matou ki nga iwi katoa;
a ka whakarite to matou kingi mo matou, ka haere atu hoki i to matou
aroaro, hei whawhai i a matou whawhai.

<span id="an_8:21">8:21</span> A ka rongo a Hamuera i nga kupu katoa a
te iwi, korerotia ana e ia ki nga taringa o Ihowa.

<span id="an_8:22">8:22</span> A ka mea a Ihowa ki a Hamuera, Whakarongo
atu ki to ratou reo, whakaritea hoki he kingi mo ratou. A ka mea a
Hamuera ki nga tangata o Iharaira, Haere atu koutou ki tona pa, ki tona
pa.

<span id="an_9:1">9:1</span> ¶ Na tera tetahi tangata o Pinemine, ko
Kihi tona ingoa, he tama na Apiere, tama a Teroro, tama a Pekorata, tama
a Apiaha, he Pineamini, he tangata marohirohi.

<span id="an_9:2">9:2</span> He tama ano tana, ko tona ingoa ko Haora,
he taitama, he ataahua, he pai, kahore he tangata o nga tama a Iharaira
i ataahua atu i a ia; purero tonu ona pokohiwi ki runga ake i te iwi
katoa.

<span id="an_9:3">9:3</span> ¶ Na kua ngaro nga kaihe a Kihi papa o
Haora, a ka mea a Kihi ki a Haora, ki tana tama, Tangohia tetahi o nga
tamariki hei hoa mou, whakatika, haere ki te rapu i nga kaihe.

<span id="an_9:4">9:4</span> Na ka tika ia na te whenua pukepuke o
Eparaima, a haere tonu na te whenua o Hariha; heoi kihai i kitea: katahi
raua ka tika na te whenua o Harimi, heoi kahore noa iho; na ka haere ia
na te whenua o nga Pineamini, a kahore i kitea.

<span id="an_9:5">9:5</span> A, no to raua taenga ki te whenua o Tupu,
ka mea a Haora ki tana tangata, ki tona hoa, Haere mai, taua ka hoki;
kei mutu te whakaaro o toku papa ki nga kaihe, a ka manukanuka ke ki a
taua.

<span id="an_9:6">9:6</span> Na ka mea tera ki a ia, He tangata na te
Atua tenei kei te pa nei, he tangata e whakahonoretia ana; mana pu ana
kupu katoa: na kia haere taua ki reira; tera pea e korerotia mai e ia ki
a taua te haere e haere nei taua.

<span id="an_9:7">9:7</span> Ano ra ko Haora ki tana tangata, Engari, ki
te haere taua he aha te mea hei mauranga atu ma taua ki taua tangata,
kua hemo nei hoki te taro i roto i a taua putea, a kahore he hakari hei
kawenga atu ki taua tangata a te Atua: he aha oti ta taua?

<span id="an_9:8">9:8</span> Na ka whakahoki taua tangata ki ta Haora,
ka mea, Nana, ko te whakawha tenei o te hekere hiriwa kei toku ringa: me
hoatu e ahau ki taua tangata a te Atua, kia whakaaturia mai e ia to taua
ara ki a taua.

<span id="an_9:9">9:9</span> I mua hoki i roto i a Iharaira, ina haere
te tangata ki te ui tikanga i te Atua, ko tana ki tenei, Hoake, taua ka
haere ki te matakite: he matakite hoki ta mua ingoa mo te poropiti.

<span id="an_9:10">9:10</span> Na ka mea a Haora ki tana tangata, Ka pai
tau kupu; hoatu, taua ka haere. Na haere ana raua ki te pa kei reira nei
taua tangata a te Atua.

<span id="an_9:11">9:11</span> ¶ I a raua e piki ana i te pikitanga ki
te pa, ka tutaki raua ki etahi kotiro e puta mai ana ki te utu wai. Na
ka mea raua ki a ratou, Tenei ranei te matakite?

<span id="an_9:12">9:12</span> Na ka whakahoki ratou ki a raua, ka mea,
Tenei ano; nana, kei mua atu i a koe na: hohoro atu inaianei tonu, no
tenei ra hoki ia i tae mai ai ki te pa; he patunga tapu hoki ta te iwi
nei aianei i te wahi tiketike.

<span id="an_9:13">9:13</span> Tomo kau korua ki te pa, ka tupono korua
ki a ia i te mea kahore ano i piki noa ki te wahi tiketike ki te kai: e
kore hoki te iwi e kai kia tae atu ra ano ia; ko ia hoki hei whakapai i
te patunga tapu, muri iho ka kai te hunga i karangatia. Heoi, piki atu;
ko te wa hoki tenei e kitea ai ia e korua.

<span id="an_9:14">9:14</span> Na piki ana raua ki te pa; a ka uru atu
raua ki roto ki te pa, ko Hamuera kua puta; tutaki tonu ki a raua; e
piki ana ki te wahi tiketike.

<span id="an_9:15">9:15</span> Na kua whakapuakina e Ihowa ki a Hamuera
i te ra i mua atu i te taenga mai o Haora, kua mea,

<span id="an_9:16">9:16</span> Kia penei apopo ka unga atu e ahau ki a
koe tetahi tangata no te whenua o Pineamine, na me whakawahi ia e koe
hei rangatira mo taku iwi, mo Iharaira, a mana e whakaora taku iwi i te
ringa o nga Pirihitini: kua titiro atu hoki ahau ki taku iwi, n o te mea
kua tae ake ta ratou karanga ki ahau.

<span id="an_9:17">9:17</span> A, no te kitenga o Hamuera i a Haora, ka
mea a Ihowa ki a ia, Ko te tangata tenei i korerotia ra e ahau ki a koe.
Mana e whakahaere tikanga mo taku iwi.

<span id="an_9:18">9:18</span> ¶ Katahi ka whakatata a Haora ki a
Hamuera, ki te kuwaha, ka mea, Tena koe, whakaaturia mai ki ahau, kei
hea te whare o te matakite.

<span id="an_9:19">9:19</span> Na ka whakahoki a Hamuera ki a Haora, ka
mea, Ko ahau te matakite: piki atu i mua i ahau ki te wahi tiketike, ka
kai tahi hoki korua i ahau aianei; a ka tukua atu koe e ahau i te ata,
ka whakaaturia hoki ki a koe nga mea katoa i tou ngakau.

<span id="an_9:20">9:20</span> A ko au kaihe, ka toru nei nga ra e ngaro
ana, kaua tou ngakau e whai ki era; kua kitea hoki. Kei a wai koia te
hiahia katoa o Iharaira? he teka ianei kei a koe, kei te whare katoa ano
hoki o tou papa?

<span id="an_9:21">9:21</span> Na ka whakahokia e Haora, ka mea, He teka
ianei he Pineamini ahau, no te iti rawa o nga iwi o Iharaira, ko toku
hapu hoki te iti rawa o nga hapu katoa o te iwi o Pineamine? he aha ra
ena kupu i puaki mai ai i a koe?

<span id="an_9:22">9:22</span> Na ka mau a Hamuera ki a Haora raua ko
tana tangata, a kawea ana ki te whare, a hoatu ana e ia he nohoanga ki a
raua i runga ake o te hunga i karangatia; e toru tekau ano hoki ratou.

<span id="an_9:23">9:23</span> Na ka mea a Hamuera ki te tuari, Homai te
wahi i hoatu e ahau ki a koe, tera i kiia atu ra e ahau ki a koe, Kia
takoto tena ki a koe.

<span id="an_9:24">9:24</span> Na hapainga ana e te tuari te huha me ona
aha noa, a whakatakotoria ana ki te aroaro o Haora. Na ka mea a Hamuera,
Nana, ko te wahi i tohungia na, waiho i tou aroaro hei kai mau: he mea
rongoa tonu hoki mau a tae noa ki tenei wa, no taku kianga, He hunga
tenei kua karangatia e ahau. Na kai tahi ana a Haora raua ko Hamuera i
taua ra.

<span id="an_9:25">9:25</span> A, i to ratou hekenga iho i te wahi
tiketike ki te pa, ka korero ia ki a Haora i runga i te tuanui.

<span id="an_9:26">9:26</span> Na ka maranga wawe ratou: a i te mea ka
puta ake te ra, ka karangatia a Haora e Hamuera ki runga ki te tuanui, i
mea ia, Whakatika, kia unga atu koe e ahau. Na ka whakatika a Haora, a
puta atu ana raua tokorua, a ia, a Hamuera, ki waho.

<span id="an_9:27">9:27</span> I a raua e heke ana i te pito o te pa, ka
mea a Hamuera ki a Haora, Mea atu ki te tangata ra kia haere atu ki mua
i a taua; katahi tera ka haere; ko koe ia, tu marie koe, kia
whakapuakina atu e ahau ki a koe te kupu a te Atua.

<span id="an_10:1">10:1</span> ¶ Katahi ka mau a Hamuera ki te pounamu
hinu, ringihia ana e ia ki runga ki tona matenga; na ka kihi ia i a ia,
ka mea, Ehara ianei i te mea na Ihowa koe i whakawahi hei rangatira mo
tona wahi tupu?

<span id="an_10:2">10:2</span> Ka mawehe atu koe i ahau aianei, ka
tupono koe ki etahi tangata tokorua i te taha o te tanumanga o Rahera, i
te rohe o Pineamine, i Tereta; a tera raua e mea ki a koe, Kua kitea nga
kaihe i haere na koe ki te rapu: na, ko tou papa, mahue ake nga whakaaro
ki nga kaihe, kei te manukanuka hoki tera ki a korua, e mea ana, Me
pehea ahau ki taku tama?

<span id="an_10:3">10:3</span> Katahi ka haere tonu atu koe i reira, a
ka tae ki te oki o Taporo, ka tupono ki a koe etahi tangata tokotoru e
haere ana ki runga, ki te Atua, ki Peteere, e toru nga kuao koati e
kawea ana e tetahi, e toru nga rohi taro e kawea ana e tetahi, a ko
tetahi e mau ana i te pounamu waina.

<span id="an_10:4">10:4</span> Na ka oha ratou ki a koe, ka homai ano
hoki etahi taro e rua ki a koe, a me tango e koe i o ratou ringa.

<span id="an_10:5">10:5</span> Muri iho i tera ka tae ki te puke o te
Atua, kei reira nei nga hoia pupuri a nga Pirihitini: a, i tou taenga ki
reira, ki te pa, na ka tutaki koe ki te ropu poropiti e haere iho ana i
te wahi tiketike, me te hatere, me te timipera, me te putorino, me te
hapa hoki ki mua i a ratou; me te poropiti ano hoki ratou;

<span id="an_10:6">10:6</span> Na ka puta kaha mai te wairua o Ihowa ki
runga ki a koe, a ka poropiti tahi koutou, a koe me ratou, a ka puta tou
ahua hei tangata ke.

<span id="an_10:7">10:7</span> Me i reira, ki te puta ena tohu ki a koe,
meatia e koe te mea e tupono atu ai tou ringa no te mea kei a koe te
Atua.

<span id="an_10:8">10:8</span> Na, me haere koe i mua i ahau ki
Kirikara; na, tena ahau te haere atu na ki raro, ki a koe, ki te
whakaeke i nga tahunga tinana, ki te patu i nga patunga mo te pai: kia
whitu nga ra e tatari ai koe kia tae atu ahau ki a koe, katahi ka
whakaaturia e ahau ki a koe tau e mea ai.

<span id="an_10:9">10:9</span> ¶ Koia ano, kei te tahuritanga o tona
tuara, he mawehe atu i a Hamuera, ka homai e te Atua he ngakau ke mona!
a puta katoa ana aua tohu i taua rangi ano.

<span id="an_10:10">10:10</span> A, no to raua taenga ki reira, ki te
puke, na ko tetahi ropu poropiti kua tutaki ki a ia: ko te tino putanga
mai o te wairua o te Atua ki runga ki a ia, na poropiti ana ia i roto i
a ratou.

<span id="an_10:11">10:11</span> A, no te kitenga o te hunga katoa i
mohio ki a ia i mua ake, na kei roto ia i nga poropiti e poropiti ana;
katahi ka mea te iwi tetahi ki tetahi, He aha tenei kua puta nei ki te
tama a Kihi? Kei roto ano koia a Haora i nga poropiti?

<span id="an_10:12">10:12</span> Na ka whakahoki tetahi o taua wahi, ka
mea, Ha, ko wai to ratou papa? Koia te whakatauki nei, Kei roto ano koia
a Haora i nga poropiti?

<span id="an_10:13">10:13</span> A, i te mutunga o tana poropiti, ka
haere ia ki te wahi tiketike.

<span id="an_10:14">10:14</span> Na ka mea te matua keke o Haora ki a
raua ko tana tangata, I haere korua ki hea? A ka ki atu ia, Ki te rapu i
nga kaihe; a, i to maua mohiotanga kahore ano ratou i kitea, haere ana
maua ki a Hamuera.

<span id="an_10:15">10:15</span> Ano ra ko te matua keke o Haora, Tena
ra, whakaaturia mai ki ahau, i pehea a Hamuera ki a korua.

<span id="an_10:16">10:16</span> Na ka mea a Haora ki tona matua keke, I
ata whakaaturia mai e ia ki a maua kua kitea nga kaihe. Otiia ko te mea
o te kingitanga, ko ta Hamuera i korero ra, kihai tera i whakaaturia ki
a ia.

<span id="an_10:17">10:17</span> ¶ Katahi ka karangarangatia te iwi e
Hamuera ki a Ihowa ki Mihipa;

<span id="an_10:18">10:18</span> Na ka mea ia ki nga tama a Iharaira, Ko
te kupu tenei a Ihowa, a te Atua o Iharaira, Naku a Iharaira i kawe mai
i Ihipa, naku hoki koutou i whakaora i roto i te ringa o nga Ihipiana, i
te ringa ano o nga rangatiratanga katoa, i whakatupu kino i a koutou.

<span id="an_10:19">10:19</span> Na kua whakakahore nei koutou i tenei
ra ki to koutou Atua, e whakaora nei i a koutou i roto i o koutou he
katoa, i o koutou mate; a kua mea koutou ki a ia, Engari, me whakarite e
koe he kingi mo matou: Na reira, me tu koutou inaianei ki te aroa ro o
Ihowa, o koutou iwi, o koutou mano.

<span id="an_10:20">10:20</span> Katahi a Hamuera ka mea i nga iwi katoa
o Iharaira kia whakatata mai; na ka tangohia ko te iwi o Pineamine.

<span id="an_10:21">10:21</span> Na ka mea ia i te iwi o Pineamine kia
whakatata mai, tenei hapu, tenei hapu, a ka tangohia ko te hapu o
Matari; na ka tangohia ko te hapu o Matari; na ka tangohia ko Haora, ko
te tama a Kihi; no ta ratou rapunga ia i a ia, kahore i kitea.

<span id="an_10:22">10:22</span> Na reira ka ui ano ratou ki a Ihowa,
Tena ano ranei he tangata kia tae mai ki konei? A ka whakautua e Ihowa,
Na, kei roto ia i nga mea na e piri ana.

<span id="an_10:23">10:23</span> Na ko to ratou rerenga, ka tikina atu
ia i reira; a, no tona tunga i waenganui i te iwi, teitei ake ia i te
iwi katoa, i ona pokohiwi ahu ake.

<span id="an_10:24">10:24</span> Na ka mea a Hamuera ki te iwi katoa,
Kia kite koutou i ta Ihowa i whiriwhiri ai; kahore hoki he rite mona o
te iwi katoa. Na ka hamama te iwi katoa, ka mea, Kia ora te kingi.

<span id="an_10:25">10:25</span> Katahi ka korerotia e Hamuera ki te iwi
te tikanga o te kingitanga, a tuhituhia ana e ia ki te pukapuka,
whakatakotoria ana ki te aroaro o Ihowa. Na ka tonoa e Hamuera te iwi
katoa kia haere ki tona whare, ki tona whare.

<span id="an_10:26">10:26</span> Me Haora ano i haere ia ki tona whare
ki Kipea; i haere tahi ano i a ia tetahi ropu tangata i whakapakia nei o
ratou ngakau e Ihowa.

<span id="an_10:27">10:27</span> Tera ano ia etahi tama a Periara, i
mea, Me pewhea e ora ai tatou i tenei tangata? Na whakahaweatia ana ia e
ratou, kihai ano i kawea he hakari e ratou ki a ia. Otiia whakarongo
puku tonu ia.

<span id="an_11:1">11:1</span> ¶ Na ka haere mai a Nahaha Amoni ki te
whakapae i Iapehe Kireara. A ka mea nga tangata katoa o Iapehe ki a
Nahaha, Whakaritea mai he kawenata ki a matou, a ka mahi matou ki a koe.

<span id="an_11:2">11:2</span> Na ka mea a Nahaha Amoni ki a ratou, Ko
te mea tenei e whakarite kawenata ai ahau ki a koutou, kia pokaia o
koutou kanohi matau katoa; a ka waiho e ahau hei tawai mo Iharaira
katoa.

<span id="an_11:3">11:3</span> Ano ra ko nga kaumatua o Iapehe ki a ia,
Tukua mai koa ki a matou kia whitu nga ra, kia tono tangata ai matou
puta noa i nga rohe o Iharaira; a, ki te kahore he kaiwhakaora mo matou,
na ka puta atu matou ki a koe.

<span id="an_11:4">11:4</span> Katahi ka haere nga karere ki Kipea o
Haora, a korerotia ana enei kupu ki nga taringa o te iwi: na nui atu te
reo o te iwi katoa ki te tangi.

<span id="an_11:5">11:5</span> ¶ Na e haere mai ana tera a Haora i te
mara, i muri i nga kau; na ka mea a Haora, Na te aha te iwi i tangi ai?
Na ka korerotia ki a ia nga korero a nga tangata o Iapehe.

<span id="an_11:6">11:6</span> I te rongonga o Haora i enei korero, na
ko te tino putanga o te wairua o te Atua ki runga ki a ia, a mura
whakarere tona riri ki taua rongo.

<span id="an_11:7">11:7</span> Na ka mau ia ki etahi kau e rua,
tapatapahia ana e ia; tukua ana ki nga rohe katoa o Iharaira, he mea
kawe na nga karere, a ka mea, Ki te kahore tetahi e puta mai ki te aru i
a Haora, ki te aru hoki i a Hamuera, ka peneitia ana kau. Na ka tau te
wehi o Ihowa ki runga ki te iwi, a ka puta ratou ano he tangata kotahi.

<span id="an_11:8">11:8</span> Na ka taua ratou e ia ki Pehek; e toru
rau mano nga tama a Iharaira, e toru tekau hoki mano nga tangata o Hura.

<span id="an_11:9">11:9</span> Na ka mea ratou ki nga karere i haere mai
ra, Kia penei ta koutou ki atu ki nga tangata o Iapehe Kireara, Apopo,
kia mahana te ra, ka puta he whakaoranga mo koutou. Na haere ana aua
karere, a korerotia ana ki nga tangata o Iapehe; a koa ana ratou.

<span id="an_11:10">11:10</span> Na reira ka mea nga tangata o Iapehe,
Apopo ka puta atu matou ki a koutou, a ma koutou e mea ki a matou nga
mea e pai ana ki to koutou whakaaro.

<span id="an_11:11">11:11</span> Heoi i te aonga ake ka wehea e Haora te
iwi kia toru nga ngohi. Na haere ana ratou ki waenganui o te puni i te
whakaaraara o te ata, patua iho nga Amoni a mahana noa te ra; a, ko nga
toenga, i marara noa atu, a kihai hoki i waiho kia tokorua o r atou e
haere tahi ana.

<span id="an_11:12">11:12</span> ¶ Na ka mea te iwi ki a Hamuera, Ko wai
tenei i mea nei, Hei kingi koia a Haora mo tatou? Homai aua tangata kia
whakamatea e matou.

<span id="an_11:13">11:13</span> Ano ra ko Haora, E kore tetahi e
whakamatea aianei; ko te ra hoki tenei i puta ai ta Ihowa whakaora mo
Iharaira.

<span id="an_11:14">11:14</span> Katahi ka mea a Hamuera ki te iwi,
Haere mai, tatou ka haere ki Kirikara, ki reira whakahou ai i te
kingitanga.

<span id="an_11:15">11:15</span> Na haere ana te iwi katoa ki Kirikara,
a whakakingitia ana a Haora ki reira ki te aroaro o Ihowa ki Kirikara.
Na patua ana e ratou ki reira he patunga mo te pai ki te aroaro o Ihowa;
a nui atu te koa o Haora, ratou ko nga tangata katoa o Iharair a i
reira.

<span id="an_12:1">12:1</span> ¶ Na ka mea a Hamuera ki a Iharaira
katoa, Nana, kua rongo nei ahau ki to koutou reo, ki nga mea katoa i
kiia mai ki ahau, kua whakakingi hoki i tetahi kingi mo koutou.

<span id="an_12:2">12:2</span> Ina, te kingi na, e haereere na i to
koutou aroaro: ko ahau hoki, kua koroheketia ahau, kua hina; a ko aku
tama kei a koutou ena: no toku tamarikitanga hoki toku haereere i to
koutou aroaro a tae noa mai ki tenei ra.

<span id="an_12:3">12:3</span> Tenei ahau: whakaaturia mai toku he i te
aroaro o Ihowa, i te aroaro ano hoki o tana tangata i whakawahi ai: i
tango ranei ahau i te kau a tetahi? i tango ranei ahau i te kaihe a
tetahi? i riro mai ranei i ahau nga taonga o tetahi? i tukinotia ra nei
e ahau tetahi? i tango ranei ahau i te utu whakapati a tetahi hei mea
kia huna oku kanohi? a ka whakahokia e ahau ki a koutou.

<span id="an_12:4">12:4</span> Ano ra ko ratou, Kihai tetahi mea a matou
i riro he i a koe, kihai hoki koe i tukino i a matou, kihai ano hoki i
tangohia e koe tetahi mea a te tangata.

<span id="an_12:5">12:5</span> Na ka mea ia ki a ratou, Ko Ihowa hei
kaiwhakaatu mo ta koutou; hei kaiwhakaatu ano hoki inaianei tana tangata
i whakawahi ai, kihai i mau i a koutou tetahi mea a toku ringa. A ka mea
ratou, Hei kaiwhakaatu ano ia.

<span id="an_12:6">12:6</span> ¶ Na ka mea a Hamuera ki te iwi, Na Ihowa
i whakatu a Mohi raua ko Arona, nana hoki o koutou matua i kawe mai i te
whenua o Ihipa.

<span id="an_12:7">12:7</span> Na, tu tonu koutou, a ka whakahaerea e
ahau ki a koutou ki te aroaro o Ihowa nga mahi tika katoa a Ihowa i
mahia e ia ki a koutou, ki o koutou matua hoki.

<span id="an_12:8">12:8</span> I te haerenga atu o Hakopa ki Ihipa, a ka
tangi o koutou matua ki a Ihowa, na ka tonoa e Ihowa a Mohi raua ko
Arona hei whakaputa mai i o koutou matua i Ihipa, hei whakanoho hoki i a
ratou ki tenei wahi.

<span id="an_12:9">12:9</span> A ka wareware ratou ki a Ihowa, ki to
ratou Atua, na hokona ana ratou e ia ki te ringa o Hihera, rangatira o
te ope a Hatoro, ki te ringa hoki o nga Pirihitini, ki te ringa hoki o
te kingi o Moapa, a whawhai ana ratou ki a ratou.

<span id="an_12:10">12:10</span> A ka tangi atu ratou ki a Ihowa, ka
mea, Kua hara matou, i a matou i whakarere nei i a Ihowa, i mahi ki nga
Paara, ki a Ahataroto; otiia whakaorangia matou i te ringa o o matou
hoariri, a ka mahi matou ki a koe.

<span id="an_12:11">12:11</span> Na ka unga mai e Ihowa a Ierupaara, a
Perana, a Iepeta, a Hamuera, a whakaorangia ana koutou i roto i nga
ringa o o koutou hoariri i tetahi taha, i tetahi taha, a noho wehikore
noa iho ana koutou.

<span id="an_12:12">12:12</span> A, no to koutou kitenga e haere mai ana
a Nahaha kingi o nga tama a Amona ki a koutou, ka mea koutou ki ahau,
Kahore, engari me whai kingi ano matou; i te mea ko Ihowa, ko to koutou
Atua to koutou kingi.

<span id="an_12:13">12:13</span> Ina ra te kingi i whiriwhiria nei e
koutou, i tonoa nei e koutou! Nana, kua hoatu e Ihowa he kingi mo
koutou.

<span id="an_12:14">12:14</span> Ki te wehi koutou i a Ihowa, ki te mahi
ki a ia, ki te whakarongo ki tona reo, ki te kore hoki e tutu ki te kupu
a Ihowa, katahi koutou ko te kingi e kingi ana i a koutou ka whai tonu i
a Ihowa, i to koutou Atua.

<span id="an_12:15">12:15</span> Engari ki te kore koutou e rongo ki te
reo o Ihowa, a ka tutu ano ki te kupu a Ihowa, katahi ka anga mai ki a
koutou te ringa o Ihowa, ka rite ki tana ki o koutou matua.

<span id="an_12:16">12:16</span> ¶ Tena, tu tonu koutou, kia kite koutou
i tenei mea nui ka meatia nei e Ihowa ki to koutou aroaro.

<span id="an_12:17">12:17</span> Ehara ianei tenei i te kotinga witi
inaianei? Ka karanga ahau ki a Ihowa, a ka homai he whatitiri, he ua,
kia mohio ai koutou, kia kite ai, he nui to koutou he i meatia nei e
koutou i te aroaro o Ihowa i a koutou i tono kingi nei mo koutou.

<span id="an_12:18">12:18</span> Na ka karanga a Hamuera ki a Ihowa, a
homai ana e Ihowa he whatitiri, he ua, i taua rangi ano. Na nui noa atu
te wehi o te iwi katoa ki a Ihowa, ki a Hamuera.

<span id="an_12:19">12:19</span> Na ka mea te iwi katoa ki a Hamuera,
Inoi atu mo au pononga ki a Ihowa, ki tou Atua, kei mate matou; kua
tapiritia hoki o matou hara katoa ki tenei kino, ki ta matou tono i te
kingi mo matou.

<span id="an_12:20">12:20</span> Ano ra ko Hamuera ki te iwi, Kaua e
wehi: kua oti tenei kino katoa te mea e koutou, kaua ia e peka atu i te
whai a Ihowa; engari me whakapau o koutou ngakau ki te mahi ki a Ihowa.

<span id="an_12:21">12:21</span> Kaua ano hoki e peka atu: ko reira hoki
koutou whai ai i nga mea tekateka noa, e kore e mana, e kore ano hoki e
whakaora; he mea tekateka noa hoki.

<span id="an_12:22">12:22</span> E kore hoki a Ihowa e whakarere i tana
iwi, ka mahara ia ki tona ingoa nui; kua pai nei hoki a Ihowa ki te mea
i a koutou hei iwi mana.

<span id="an_12:23">12:23</span> Ko ahau hoki! E! kia hara ahau ki a
Ihowa! kia mutu taku inoi mo koutou! Tena ko tenei, me whakaako koutou e
ahau ki te ara pai, ki te ara tika.

<span id="an_12:24">12:24</span> Engari kia wehi i a Ihowa; whakapaua
hoki o koutou ngakau ki te mahi ki a ia i runga i te pono; whakaaroa
hoki nga mea nunui i mea ai ia ki a koutou.

<span id="an_12:25">12:25</span> Na, ki te mahi tonu koutou i te he, ka
ngaro ngatahi koutou ko to koutou kingi.

<span id="an_13:1">13:1</span> ¶ E toru tekau nga tau o Haora ka kingi
ia; a e rua ona tau e kingi ana mo Iharaira.

<span id="an_13:2">13:2</span> Na ka whiriwhiria e Haora etahi tangata o
Iharaira mana, e toru mano. A o aua mano, e rua i a Haora i Mikimaha, i
Maunga Peteere, kotahi mano i a Honatana i Kipea o Pineamine; ko te
nuinga ia o te iwi i tonoa atu e ia ki tona teneti, ki tona tene ti.

<span id="an_13:3">13:3</span> Na ka patua e Honatana nga hoia pupuri a
nga Pirihitini i Kepa, a rongo ana nga Pirihitini. Na ka whakatangihia
te tetere e Haora puta noa i te whenua katoa, a ka mea, Kia rongo nga
Hiperu.

<span id="an_13:4">13:4</span> A ka rongo a Iharaira katoa i te korero
kua patua e Haora nga hoia pupuri a nga Pirihitini, a kua whakahouhou
hoki a Iharaira ki nga Pirihitini, na ka huihui te iwi ki te whai i a
Haora ki Kirikara.

<span id="an_13:5">13:5</span> Me nga Pirihitini hoki, i huihui ki te
whawhai ki a Iharaira, e toru tekau mano nga hariata, e ono mano nga
hoia eke hoiho, me nga tangata e rite ana ki te onepu i te taha o te
moana te tini. Na ka haere ratou, ka noho ki Mikimaha, whaka te rawhi ti
o Peteawene.

<span id="an_13:6">13:6</span> I te kitenga o nga tangata o Iharaira kei
roto ratou i te raru, kua pawera hoki te iwi, na piri ana te iwi i roto
i nga ana, i nga wahi ururua, i runga i nga kamaka, i nga taumaihi, i
roto i nga rua.

<span id="an_13:7">13:7</span> Na tera etahi o nga Hiperu i whiti atu i
Horano ki te whenua o Kara, o Kireara, Ko Haora ia, i Kirikara ano ia; a
aru wehi ana te iwi katoa i a ia.

<span id="an_13:8">13:8</span> ¶ A e whitu nga ra i tatari ai ia; ko te
wa hoki ia i whakaritea e Hamuera; kahore ia a Hamuera i tae ki
Kirikara; a marara noa atu tona nuinga.

<span id="an_13:9">13:9</span> Na ka mea a Haora, Kawea mai te tahunga
tinana ki ahau, me nga whakahere mo te pai. Na whakaekea ana e ia te
tahunga tinana.

<span id="an_13:10">13:10</span> A ka oti tana tahunga tinana te
whakaeke, na kua puta a Hamuera; a haere ana a Haora ki te whakatau i a
ia, ki te oha ki a ia.

<span id="an_13:11">13:11</span> Na ka mea a Hamuera, He mahi aha tau?
Ano ra ko Haora, I kite hoki ahau kua marara noa atu toku nuinga, a
kahore koe i tae mai i nga ra i whakaritea, heoi e huihui ana nga
Pirihitini ki Mikimaha:

<span id="an_13:12">13:12</span> Koia ka mea ahau, Akuanei nga
Pirihitini haere mai ai ki ahau ki Kirikara, a kahore ano ahau kia inoi
ki a Ihowa. Na pehia ana e ahau toku ngakau, a whakaekea ana te tahunga
tinana.

<span id="an_13:13">13:13</span> Na ko te kianga a Hamuera ki a Haora,
He mahi kuware tau; kihai nei i pupuri i te whakahau a Ihowa, a tou Atua
i whakahau ai ia ki a koe: penei kua whakapumautia e Ihowa aianei tou
kingitanga ki a Iharaira a ake ake.

<span id="an_13:14">13:14</span> Ko tenei, e kore e tu tou kingitanga:
kua rapua e Ihowa tetahi tangata mana, ko ta tona ngakau i pai ai, kua
oti ano ia te whakahau e Ihowa hei rangatira mo tana iwi; mou kihai i
pupuri i ta Ihowa i whakahau ai ki a koe.

<span id="an_13:15">13:15</span> ¶ Na whakatika ana a Hamuera, a haere
atu ana i Kirikara ki Kipea o Pineamine. A taua ana e Haora nga tangata
i piri ki a ia; tata tonu aua tangata ki te ono rau.

<span id="an_13:16">13:16</span> Na i Kepa o Pineamine a Haora raua ko
tana tama, ko Honatana, me te hunga hoki i piri ki a raua: i Mikimaha
ano nga Pirihitini e noho ana.

<span id="an_13:17">13:17</span> Na ka puta nga kaipahua i te puni o nga
Pirihitini, e toru nga ngohi: kotahi te ngohi i anga na te ara ki Opora,
ki te whenua o Huara:

<span id="an_13:18">13:18</span> Kotahi te ngohi i anga na te huarahi ki
Petehorono: kotahi te ngohi i anga na te ara ki te rohe e aro nui ana ki
te raorao o Tepoimi whaka te koraha.

<span id="an_13:19">13:19</span> Na kahore he parakimete i kitea puta
noa i te whenua katoa o Iharaira: i mea hoki nga Pirihitini, Kei hanga
he hoari, he tao ranei, e nga Hiperu.

<span id="an_13:20">13:20</span> Haere ai a Iharaira katoa ki raro, ki
nga Pirihitini ki te whakakoi i te hea, i te maripi o tana parau, i tana
toki, i tana ko.

<span id="an_13:21">13:21</span> Otiia he whaiuru ano ta ratou mo nga
hea, mo nga maripi o nga parau, mo nga marau, mo nga toki, hei oro ano
hoki mo nga wero kau.

<span id="an_13:22">13:22</span> Heoi i te ra o te pakanga kahore i
kitea he hoari, he tao i roto i te ringa o tetahi o nga tangata a Haora
raua ko Honatana: otiia i kitea ano ki a Haora raua ko tana tama, ko
Honatana.

<span id="an_13:23">13:23</span> Na ka haere nga hoia pupuri a nga
Pirihitini ki te whakawhitinga atu o Mikimaha.

<span id="an_14:1">14:1</span> ¶ Na i tetahi o aua ra ka mea a Honatana,
tama a Haora, ki te taitama e mau ana i ana patu, Haere mai, taua ka
whiti atu ki nga hoia pupuri a nga Pirihitini i tawahi ra. Otiia kihai i
korerotia e ia ki tona papa.

<span id="an_14:2">14:2</span> A i tera pito o Kipea a Haora e noho ana
i raro i tetahi pamekaranete i Mikirono: tata tonu ana tangata ki te ono
nga rau;

<span id="an_14:3">14:3</span> Me Ahia ano hoki, tama a Ahitupu, tuakana
o Ikaporo, tama a Pinehaha, tama a Eri tohunga a Ihowa i Hiro, ko te
kaikakahu ia o te epora. Na kihai te iwi i mohio kua riro a Honatana.

<span id="an_14:4">14:4</span> Na, i waenga o nga whitinga i whai ai a
Honatana kia whiti atu ki nga hoia pupuri a nga Pirihitini, tera tetahi
pari kohatu i tetahi taha, he pari kohatu hoki i tetahi taha: ko te
ingoa o tetahi ko Potete, ko te ingoa o tetahi ko Henehe.

<span id="an_14:5">14:5</span> I te raki tetahi pari e tu ana, i te
ritenga atu o Mikimaha; i te tonga tetahi, i te ritenga atu o Kipea.

<span id="an_14:6">14:6</span> Na ka mea a Honatana ki te taitama e mau
ana i ana patu, Haere mai, taua ka haere ki nga hoia o enei kokotikore:
tera pea a Ihowa e mahi mo taua: kahore he aha ki a Ihowa kia riro ma te
tokomaha, ma te tokoiti ranei e whakaora.

<span id="an_14:7">14:7</span> Ano ra ko te kaimau o ana patu ki a ia,
Meatia nga mea katoa e paingia ana e tou ngakau: anga atu, tenei ahau
hei hoa mou, hei pera me ta tou ngakau e pai ai.

<span id="an_14:8">14:8</span> Ano ra ko Honatana, Nana, me haere atu
taua ki nga tangata ra, me whakaputa atu hoki ki a ratou.

<span id="an_14:9">14:9</span> Ki te penei mai ta ratou ki a taua, Tu
marie, kia tae atu ra ano matou ki a korua; na me tu taua i to taua
turanga, e kore ano e piki ki a ratou.

<span id="an_14:10">14:10</span> Engari ki te penei ta ratou ki, Piki
ake ki a matou, ko reira taua piki atu ai; no te mea kua homai ratou e
Ihowa ki o taua ringa: a ko tenei hei tohu ki a taua.

<span id="an_14:11">14:11</span> Na ka puta raua tokorua ki nga hoia
pupuri a nga Pirihitini: a ka mea nga Pirihitini, Nana, ko nga Hiperu e
puta mai ana i roto i nga rua i piri ai ratou.

<span id="an_14:12">14:12</span> Na ka oho nga hoia pupuri ki a Honatana
raua ko tana kaimau patu, ka mea, Piki ake ki a matou kia whakakitea ai
tetahi mea e matou ki a korua. Na ka mea a Honatana ki te kaimau o ana
patu, Piki ake i muri i ahau; kua homai hoki ratou e Ihowa ki te ringa o
Iharaira.

<span id="an_14:13">14:13</span> Na ka piki atu a Honatana, he mea ngoki
atu, me tana kaimau patu i muri i a ia: na hinga ana ratou i a Honatana,
me te patu ano te kaimau patu i muri i a ia.

<span id="an_14:14">14:14</span> Na, ko te patunga tuatahi i patu ai a
Honatana raua ko tana kaimau patu, tata tonu ki te rua tekau nga
tangata: ko te nui o taua wahi, me te mea kei te hawhe eka whenua.

<span id="an_14:15">14:15</span> Na ka pa te wiri ki te puni, ki era i
te parae, ki te iwi katoa ano hoki: ko nga hoia, me nga kaipahua, i wiri
ano hoki ratou; i ru ano te whenua: nui rawa te wiri.

<span id="an_14:16">14:16</span> ¶ A ka titiro nga tutei a Haora i Kipea
o Pineamine; na, kua papahoro te ope, me te haere ano ratou, kopiko atu,
kopiko mai.

<span id="an_14:17">14:17</span> Katahi a Haora ka mea ki te iwi i
reira, i a ia, Tatauria tatou kia kitea ko wai kua riro. A, no ka
tatauria e ratou, na kahore a Honatana raua ko tana kaimau patu i reira.

<span id="an_14:18">14:18</span> Na ka mea a Haora ki a Ahia, Kawea mai
te aaka a te Atua. I nga tama hoki a Iharaira te aaka a te Atua i taua
wa.

<span id="an_14:19">14:19</span> A, i a Haora e korero ana ki te
tohunga, ka tino nui haere te ngangau i te puni o nga Pirihitini: na ka
ki a Haora ki te tohunga, Pepeke ake tou ringa.

<span id="an_14:20">14:20</span> Na ka huihui a Haora ratou ko tona
nuinga, a haere ana ki te whawhai: na e anga mai ana tera te hoari a
tetahi, a tetahi, ki tona hoa, ki tona hoa: nui atu te pokaikaha.

<span id="an_14:21">14:21</span> Na ko nga Hiperu i roto i nga
Pirihitini i mua atu, i haere tahi atu nei me ratou ki te puni i te
whenua i tetahi taha, i tetahi taha; na huri ana ano hoki ratou ki te
taha i a Iharaira, ki nga hoa o Haora raua ko Honatana.

<span id="an_14:22">14:22</span> Na pera ano nga tangata katoa o
Iharaira i piri nei ki te whenua pukepuke o Eparaima, i to ratou
rongonga kua whati nga Pirihitini, na kei te whai haere ano hoki i a
ratou i roto i te pakanga.

<span id="an_14:23">14:23</span> Heoi whakaorangia ana a Iharaira, i
taua ra e Ihowa: a puta ke ana te whawhai ki Peteawene.

<span id="an_14:24">14:24</span> ¶ A i hemanawa nga tangata o Iharaira i
taua ra: i whakaoati hoki a Haora i te iwi, i mea, Ki te kai tetahi
tangata i te kai a ahiahi noa, ka kanga ia, kia whai utu ra ano ahau i
oku hoariri. Na reira kihai tetahi o te iwi i anga ki te kai.

<span id="an_14:25">14:25</span> Na ko te haerenga o nga tangata katoa o
te whenua ki tetahi ngahere; a he honi kei runga i te whenua.

<span id="an_14:26">14:26</span> A, no te taenga o te iwi ki te ngahere,
na e turuturu iho ana te honi; otiia kihai i pa te ringa o tetahi
tangata ki tona waha; i wehi hoki te iwi i te oati.

<span id="an_14:27">14:27</span> Ko Honatana ia kihai i rongo i te
whakaoati a tona papa i te iwi: na ka kokiritia e ia te pito o te
tokotoko i tona ringa, a toua ana ki roto ki te honikoma, whakahokia ana
e ia tona ringa ki tona waha, a ka marama ona kanohi.

<span id="an_14:28">14:28</span> Katahi ka oho tetahi o te iwi, a ka
mea, I tino whakaoatitia te iwi e tou papa; i mea ia, Kia kanga te
tangata e kai ana i tetahi kai aianei; a e hemo ana te iwi.

<span id="an_14:29">14:29</span> Katahi a Honatana ka mea, Raru ana te
whenua nei i toku papa: titiro hoki, kua marama oku kanohi, noku i kai i
tetahi wahi iti o te honi nei.

<span id="an_14:30">14:30</span> Tera noa ake mehemea pea i kai noa atu
te iwi inaianei i nga mea i pahuatia mai i o ratou hoariri i tupono atu
ai ratou? ko tenei kahore i rahi te parekura o nga Pirihitini.

<span id="an_14:31">14:31</span> Na patua iho e ratou nga Pirihitini i
taua rangi i Mikimaha atu a tae noa ki Aitarono: a e tino hemo ana te
iwi.

<span id="an_14:32">14:32</span> Na ko te rerenga atu o te iwi ki nga
taonga; ka mau ki nga hipi, ki nga kau, ki nga kuao kau, patua iho ki te
whenua, kainga tahitia ana e te iwi me nga toto.

<span id="an_14:33">14:33</span> Katahi ka korerotia ki a Haora ka
meatia, Nana, kua hara te iwi ki a Ihowa, e kainga tahitia ana ta ratou
kai me nga toto. Na ka mea ia, He mahi hianga ta koutou: hurihia mai he
kohatu nui ki ahau aianei.

<span id="an_14:34">14:34</span> Ka mea ano a Haora, Tomotomo atu koutou
ki roto ki te iwi mea atu hoki ki a ratou, Kawea mai ki ahau, e tera, e
tera, tana kau, tana hipi, ka patu ai ki konei hei kai ma koutou; kaua
hoki e hara ki a Ihowa, e kai i te toto. Katahi ka kawea mai e te iwi
katoa i taua po te kau a tena, a tena, a patua iho ana ki reira.

<span id="an_14:35">14:35</span> Na ka hanga e Haora he aata ma Ihowa.
Koia tenei ko te aata tuatahi i hanga e ia ma Ihowa.

<span id="an_14:36">14:36</span> ¶ Na ka mea a Haora, Tatou ka haere ki
raro, ka whai i nga Pirihitini i te po, ka pahua i a ratou a marama noa
te ata; kaua ano e waiho tetahi tangata o ratou. Na ka mea ratou, Meatia
ra nga mea katoa e pai ana ki tou whakaaro. Na ka mea ake te to hunga,
Kia whakatata tatou ki a Ihowa.

<span id="an_14:37">14:37</span> Na ka tono whakaaro a Haora i te Atua,
Me haere ranei ahau ki raro, ki te whai i nga Pirihitini? e homai ranei
ratou e koe ki te ringa o Iharaira? Otiia kahore he kupu i whakahokia ki
a ia i taua ra.

<span id="an_14:38">14:38</span> Na ka mea a Haora, Neke mai, e nga
rangatira katoa o te iwi: kia mohio ai, kia kite ai koutou no hea tenei
hara i tenei ra.

<span id="an_14:39">14:39</span> Ta te mea, e ora ana a Ihowa e whakaora
nei i a Iharaira, ahakoa no taku tama, no Honatana, ka mate ia, mate
rawa. Otiia kahore he tangata o te iwi katoa hei whakahoki kupu ki a ia.

<span id="an_14:40">14:40</span> Katahi ia ka mea ki a Iharaira katoa,
Hei tetahi taha koutou, hei tetahi taha maua ko taku tama, ko Honatana.
Na ka mea te iwi ki a Haora, Meatia ra te mea e pai ana ki tou whakaaro.

<span id="an_14:41">14:41</span> Katahi a Haora ka mea ki a Ihowa, ki te
Atua o Iharaira, Kia tika te homaitanga o te rota. Na ka mau ko Honatana
raua ko Haora; i mawhiti hoki te iwi.

<span id="an_14:42">14:42</span> Na ka mea a Haora, maka te rota mo maua
ko taku tama, ko Honatana. Na ka mau ko Honatana.

<span id="an_14:43">14:43</span> Katahi ka mea a Haora ki a Honatana,
Whakaaturia mai ki ahau, i aha koe. Katahi ka whakaaturia e Honatana ki
a ia, ka mea, He tika i whakamatau kau atu ahau i tetahi wahi iti o te
honi ki te pito o te tokotoko i toku ringa; na, ka mate nei ahau.

<span id="an_14:44">14:44</span> Ano ra ko Haora, Kia meatia tenei e te
Atua, tera atu ano hoki; ka mate rawa hoki koe, e Honatana.

<span id="an_14:45">14:45</span> Na ka mea te iwi ki a Haora, Kia mate a
Honatana nana nei tenei whakaoranga nui i roto i a Iharaira? Kahore ra
hoki. E ora ana a Ihowa, e kore e taka tetahi makawe o tona matenga ki
te whenua; i te mahi tahi nei hoki ia me te Atua i tenei ra. He oi
whakaorangia ana a Honatana e te iwi, a kihai i mate.

<span id="an_14:46">14:46</span> Katahi ka hoki a Haora i te whai i nga
Pirihitini; a haere ana nga Pirihitini ki to ratou na wahi.

<span id="an_14:47">14:47</span> ¶ A, no ka riro i a Haora te kingitanga
o Iharaira, ka whawhai ia ki ona hoariri katoa i tetahi taha, i tetahi
taha, ki a Moapa, ki nga tama a Amona, ki a Eroma, ki nga kingi ano o
Topa, ki nga Pirihitini, a he ana ratou i a ia i nga wahi katoa i tahuri
ai ia.

<span id="an_14:48">14:48</span> A i puta tona toa, a patua ana nga
Amareki, a ora ake i a ia a Iharaira i te ringa o ona kaipahua.

<span id="an_14:49">14:49</span> Na ko nga tama a Haora, ko Honatana, ko
Ihui, ko Marikihua; a, ko nga ingoa enei o ana tamahine tokorua, ko te
ingoa o te matamua ko Merapa, ko te ingoa o to muri ko Mikara.

<span id="an_14:50">14:50</span> A, ko te ingoa o te wahine a Haora ko
Ahinoama, he tamahine na Ahimaata: ko te ingoa hoki o te rangatira o
tana ope ko Apanere, tama a Nere matua keke o Haora.

<span id="an_14:51">14:51</span> Ko Kihi hoki te papa o Haora; a he tama
na Apiere a Nere papa o Apanere.

<span id="an_14:52">14:52</span> A he nui te whawhai ki nga Pirihitini i
nga ra katoa o Haora; a ka kite a Haora i tetahi marohirohi, i tetahi
maia, na ka tangohia e ia mana.

<span id="an_15:1">15:1</span> ¶ Na ka mea a Hamuera ki a Haora, I tonoa
mai ahau e Ihowa ki te whakawahi i a koe hei kingi mo tana iwi, mo
Iharaira: na whakarongo mai ki te reo o nga kupu a Ihowa.

<span id="an_15:2">15:2</span> Ko te kupu tenei a Ihowa o nga mano, E
whakaaro ana ahau ki ta Amareke i mea ai ki a Iharaira, ki tana
whanganga i a ia i te ara i tona haerenga mai i Ihipa.

<span id="an_15:3">15:3</span> Na tikina, patua a Amareke, whakangaromia
rawatia a ratou mea katoa, kaua hoki ratou e tohungia; engari whakamatea
ngatahitia te tane me te wahine, te potiki me te mea ngote u, te kau me
te hipi, te kamera me te kaihe.

<span id="an_15:4">15:4</span> Na ka huihuia te iwi e Haora, a taua ana
e ia ki Teraimi, e rua rau mano, he hunga haere i raro, me nga tangata
hoki o Hura, kotahi tekau mano.

<span id="an_15:5">15:5</span> Na ko te haerenga atu o Haora ki te pa o
Amareke, a whakatakoto pehipehi ana i roto i te awaawa.

<span id="an_15:6">15:6</span> I mea hoki a Haora ki nga Keni,
Whakatika, mawehe atu, haere ki raro i roto i nga Amareki, kei huna
tahitia koe e ahau me ratou; i puta hoki ta koutou atawhai ki nga
tamariki katoa a Iharaira i to ratou haerenga mai i Ihipa. Heoi ka
mawehe nga Ke ni i roto i a Amareki.

<span id="an_15:7">15:7</span> Na tukitukia ana e Haora nga Amareki i
Hawira atu a tae noa koe ki Huru, ki te ritenga atu o Ihipa.

<span id="an_15:8">15:8</span> Hopukia oratia ana hoki e ia a Akaka
kingi o Amareke, ko te iwi katoa hoki i whakangaromia rawatia e ia ki te
mata o te hoari.

<span id="an_15:9">15:9</span> Otiia i tohungia e Haora ratou ko te iwi
a Akaka, me nga mea papai o nga hipi, o nga kau, o nga mea momona hoki,
me nga reme, me nga mea pai katoa, kihai hoki i aro ki te whakangaro i a
ratou: engari nga mea e whakaparahakotia ana, e rukea ana, k o ena a
ratou i whakangaro ai.

<span id="an_15:10">15:10</span> ¶ Katahi ka puta te kupu a Ihowa ki a
Hamuera, ka mea,

<span id="an_15:11">15:11</span> Kua puta ke oku whakaaro i meinga ai e
ahau a Haora hei kingi; kua hoki atu hoki ia i te whai i ahau, a kihai
hoki i whakamana i aku kupu. Na ka oho te riri a Hamuera; a pau katoa
taua po i a ia e tangi ana ki a Ihowa.

<span id="an_15:12">15:12</span> Na ka maranga wawe a Hamuera i te ata
ki te whakatau i a Haora; a ka korerotia ki a Hamuera, ka meatia, I te
mai a Haora ki Karamere, na whakaturia ana e ia he tohu mana, a haere
awhio atu ana, kua pahemo atu, kua riro ki raro, ki Kirikara.

<span id="an_15:13">15:13</span> Na ka tae atu a Hamuera ki a Haora, a
ka mea a Haora ki a ia, Kia manaakitia koe e Ihowa, kua whakamana e ahau
te kupu a Ihowa.

<span id="an_15:14">15:14</span> Na ka mea a Hamuera, He aha koia tenei
tangi o nga hipi i roto nei i oku taringa, me te tangi o nga kau e rongo
nei ahau?

<span id="an_15:15">15:15</span> Ano ra ko Haora, He mea mau mai e ratou
i nga Amareki: i tohungia hoki e te iwi nga mea papai o nga hipi, o nga
kau, hei mea patunga tapu ki a Ihowa, ki tou Atua; a ko te toenga,
whakangaromia iho e matou.

<span id="an_15:16">15:16</span> Katahi ka mea a Hamuera ki a Haora,
Kati, kia korerotia e ahau ki a koe ta Ihowa i mea ai ki ahau i tenei
po. Ano ra ko tera, Korero.

<span id="an_15:17">15:17</span> A ka mea a Hamuera, I a koe e iti ana
ki tou whakaaro, kihai ianei koe i meinga hei upoko mo nga iwi o
Iharaira, i whakawahia e Ihowa hei kingi mo Iharaira?

<span id="an_15:18">15:18</span> Na ka tono a Ihowa i a koe kia haere,
ka mea, Tikina, whakangaromia te hunga hara, nga Amareki, whawhai hoki
ki a ratou a poto noa ratou.

<span id="an_15:19">15:19</span> He aha koe te whakarongo ai ki te reo o
Ihowa, i aurara atu ai ki nga taonga parakete, i mahi ai i te kino i te
tirohanga a Ihowa?

<span id="an_15:20">15:20</span> Na ka mea a Haora ki a Hamuera, Ina, i
whakarongo ano ahau ki te reo o Ihowa, i haere i te ara i tonoa ai ahau
e Ihowa, kua kawea mai ano hoki e ahau a Akaka kingi o Amareke; ko nga
Amareki ano hoki, whakangaromia iho e ahau.

<span id="an_15:21">15:21</span> Na te iwi hoki i tango etahi o nga
taonga, o nga hipi, o nga kau, nga mea tino papai o nga mea e
whakangaromia ana hei mea patunga tapu ki a Ihowa, ki tou Atua, ki
Kirikara.

<span id="an_15:22">15:22</span> Ano ra ko Hamuera, Ki ta Ihowa, he pera
ranei te ahuareka o nga tahunga tinana, o nga patunga tapu, me te
whakarongo ki te reo o Ihowa? Nana, pai atu te whakarongo i te patunga
tapu, te ngakau mahara i te ngako o nga hipi toa.

<span id="an_15:23">15:23</span> Rite tonu hoki te tutu ki te hara
makutu; te whakatuturi ki te kino, ki te karakia whakapakoko. He
whakaparahako nau ki te kupu a Ihowa, ka whakaparahako hoki ia ki a koe
hei kingi.

<span id="an_15:24">15:24</span> ¶ Na ka ki a Haora ki a Hamuera, Kua
hara ahau, i ahau i takahi nei i te kupu a Ihowa, i au kupu ano hoki: i
wehi hoki ahau i te iwi, i whakarongo ki to ratou reo.

<span id="an_15:25">15:25</span> Tena ra, whakarerea noatia iho toku
hara, kia hoki atu taua, kia koropiko ai ahau ki a Ihowa.

<span id="an_15:26">15:26</span> Ano ra ko Hamuera ki a Haora, E kore
ahau e hoki tahi taua; he mea hoki kua whakaparahako koe ki te kupu a
Ihowa, a kua whakaparahako a Ihowa ki a koe hei kingi mo Iharaira.

<span id="an_15:27">15:27</span> A, i te tahuritanga o Hamuera ki te
haere, ka mau tera ki te pito o tona kakahu, a kua pakaru.

<span id="an_15:28">15:28</span> Na ka mea a Hamuera ki a ia, Kua haea
mai e Ihowa inaianei tou kingitanga i roto i a Iharaira, kua hoatu ki
tou hoa e pai atu ana i a koe.

<span id="an_15:29">15:29</span> E kore ano hoki te Kaha o Iharaira e
teka; e kore ano hoki e puta ke ona whakaaro; no te mea ehara ia i te
tangata e puta ke ai ona whakaaro.

<span id="an_15:30">15:30</span> Ano ra ko tera, Kua hara ahau: otiia
whakahonoretia ahau aianei i te aroaro o nga kaumatua o toku iwi, i te
aroaro o Iharaira, kia hoki tahi taua, kia koropiko ai ahau ki a Ihowa,
ki tou Atua.

<span id="an_15:31">15:31</span> Heoi hoki ana a Hamuera i muri i a
Haora, a karakia ana a Haora ki a Ihowa.

<span id="an_15:32">15:32</span> ¶ Katahi a Hamuera ka mea, Kawea mai ki
ahau a Akaka kingi o Amareke. Na ka ata hikoi a Akaka ki a ia. A ka mea
a Akaka, He pono kua pahemo ke te ngau kino a te mate.

<span id="an_15:33">15:33</span> Ano ra ko Hamuera, Na tau hoari i kore
ai nga uri o nga wahine, ka pena ano tou whaea te urikore i roto i nga
wahine. Na haua iho a Akaka e Hamuera i te aroaro o Ihowa i Kirikara.

<span id="an_15:34">15:34</span> Katahi ka haere a Hamuera ki Rama; ko
Haora ia i haere ki runga ki tona whare, ki Kipea o Haora.

<span id="an_15:35">15:35</span> Kihai hoki a Haora i tirotirohia e
Hamuera i muri iho a taea noatia te ra i mate ai ia: heoi tangihia ana a
Haora e Hamuera: i puta ke ano hoki nga whakaaro o Ihowa i meinga ai e
ia a Haora hei kingi mo Iharaira.

<span id="an_16:1">16:1</span> ¶ Na ka mea a Ihowa ki a Hamuera, Kia
pehea ake te roa o tau tangi mo Haora, kua whakakahoretia nei hoki ia e
ahau hei kingi mo Iharaira? Whakakiia tau haona ki te hinu, a haere, ka
tonoa koe e ahau ki a Hehe o Peterehema: kua kitea hoki e ahau he kingi
maku i roto i ana tama.

<span id="an_16:2">16:2</span> Na ka mea a Hamuera, Me pehea ahau e
haere ai? ki te rongo hoki a Haora, ka patua ahau e ia. Ano ra ko Ihowa,
Kawea atu i tou ringa tetahi kuao kau, hei te uwha, ka mea atu, I haere
mai ahau ki te patu whakahere ki a Ihowa.

<span id="an_16:3">16:3</span> Me karanga hoki a Hehe ki te patunga
tapu, a maku e whakaatu ki a koe tau e mea ai: me whakawahi ano e koe
maku te tangata e korero ai ahau ki a koe.

<span id="an_16:4">16:4</span> Na meatia ana e Hamuera ta Ihowa i korero
ai, a haere ana ki Peterehema. Na ka haere mai nga kaumatua o te pa ki
te whakatau i a ia me te wiri ano, a ka mea, E haere mai ana ranei koe i
runga i te rangimarie?

<span id="an_16:5">16:5</span> Ano ra ko ia, I runga i te rangimarie: i
haere mai ahau ki te patu whakahere ki a Ihowa: whakatapua koutou, ka
haere tatou ki te patunga tapu. I whakatapua ano e ia a Hehe ratou ko
ana tama, a karangatia ano ratou e ia ki te patunga tapu.

<span id="an_16:6">16:6</span> ¶ A, no to ratou taenga, na ka titiro atu
ia ki a Eriapa, a ka mea, He pono kei te aroaro o Ihowa tana tangata e
whakawahi ai.

<span id="an_16:7">16:7</span> Na ka mea a Ihowa ki a Hamuera, Kaua e
titiro ki tona ahua, ki tona roa ranei, i a ia e tu na; kua
whakaparahako hoki ahau ki a ia: e kore hoki e rite ta Ihowa ki ta te
tangata titiro: he titiro hoki ta te tangata ki te kanohi; ko ta Ihowa
ia he titiro ki te ngakau.

<span id="an_16:8">16:8</span> Katahi ka karangatia e Hehe a Apinarapa,
a ka meinga kia haere atu ma te aroaro o Hamuera. Na ka mea ia, Ehara
ano tenei i ta Ihowa i whiriwhiri ai.

<span id="an_16:9">16:9</span> Katahi ka meinga e Hehe a Hamaha kia
haere atu. Na ka mea ia, Ehara ano tenei i ta Ihowa i whiriwhiri ai.

<span id="an_16:10">16:10</span> Na meinga ana e Hehe ana tama tokowhitu
kia haere atu ma te aroaro o Hamuera. A ka mea a Hamuera ki a Hehe,
Kihai enei i whiriwhiria e Ihowa.

<span id="an_16:11">16:11</span> Na ka mea a Hamuera ki a Hehe, Kei
konei katoa ranei au tamariki? A ka mea ia, Tenei ano tetahi, to muri
rawa; na kei te tiaki hipi ia. Ano ra ko Hamuera ki a Hehe, Tonoa atu he
tangata ki te tiki i a ia: e kore hoki tatou e noho ki te kai kia t ae
mai ra ano ia ki konei.

<span id="an_16:12">16:12</span> Na, ka tono tangata atu tera, a tikina
ana ia. Na, he kiri puwhero ia, he kanohi ataahua, he pai ki te titiro
atu. Na ka mea a Ihowa, Whakatika, whakawahia ia, koia hoki ia.

<span id="an_16:13">16:13</span> Katahi ka mau a Hamuera ki te haona
hinu, a whakawahia ana ia i roto i ona tuakana: ko te tino putanga mai o
te wairua o Ihowa ki runga ki a Rawiri i taua rangi ano a ahu ake nei.
Na whakatika ana a Hamuera, haere ana ki Rama.

<span id="an_16:14">16:14</span> ¶ Na kua mawehe atu i a Haora te wairua
o Ihowa, a ka takakinotia ona whakaaro e tetahi wairua kino no Ihowa.

<span id="an_16:15">16:15</span> A ka mea nga tangata a Haora ki a ia,
Nana, he wairua kino no te Atua te whakararu nei i a koe.

<span id="an_16:16">16:16</span> Na kia ki mai koa to matou ariki ki ana
pononga, e tau nei i tou aroaro, kia rapua he tangata mohio ki te
whakatangi hapa: kia tau mai ai te wairua kino a te Atua ki a koe, ka
whakatangi ia ki tona ringa, a ka marie koe.

<span id="an_16:17">16:17</span> Na ka mea a Haora ki ana tangata, Tena
ra, tirohia tetahi kaiwhakatangi pai, ka kawe mai ki ahau.

<span id="an_16:18">16:18</span> Katahi ka oho tetahi o nga taitama, ka
mea, Nana, kua kite ahau i tetahi o nga tama a Hehe o Peterehema, he
mohio ki te whakatangi, he toa, he pakari, he tangata hapai patu, he
korero tupato, he tangata ataahua, kei a ia ano hoki a Ihowa.

<span id="an_16:19">16:19</span> Heoi ka tono tangata a Haora ki a Hehe,
hei mea, Tena a Rawiri, tau tama i nga hipi na, tonoa mai ki ahau.

<span id="an_16:20">16:20</span> Na ka mau a Hehe ki tetahi kaihe, he
taro te pikaunga, me tetahi ipu waina, me tetahi kuao koati, a unga ana
kia kawea e tana tama, e Rawiri, ki a Haora.

<span id="an_16:21">16:21</span> Na ka tae a Rawiri ki a Haora, a tu ana
i tona aroaro: a nui atu te aroha o tera ki a ia; meinga ana ia e ia hei
kaimau patu mana.

<span id="an_16:22">16:22</span> Na ka tono tangata a Haora ki a Hehe
hei mea atu ki a ia, Tukua a Rawiri kia tu i toku aroaro; kua manakohia
hoki ia e ahau.

<span id="an_16:23">16:23</span> A, i nga wa i puta mai ai te wairua
kino i te Atua ki a Haora, ka mau a Rawiri ki te hapa, ka whakatangi ki
tona ringa: heoi ka ta te manawa o Haora, a ka marie, a mahue ake ia i
te wairua kino.

<span id="an_17:1">17:1</span> ¶ Na kua huihui nga Pirihitini i a ratou
ope ki te whawhai, a ka whakaminea ki Hokoho o Hura, noho ana i
waenganui o Hokoho, o Ateka, i Epeheramime.

<span id="an_17:2">17:2</span> I huihui ano a Haora ratou ko nga tangata
o Iharaira, i noho ki te raorao o Eraha; a ka whakatakoto i a ratou
ngohi mo te whawhai ki nga Pirihitini.

<span id="an_17:3">17:3</span> Na i runga nga Pirihitini i te maunga i
tenei taha e tu ana, me Iharaira i te maunga i tera taha e tu ana: he
wharua hoki i waenganui o ratou.

<span id="an_17:4">17:4</span> Na ko te putanga o tetahi tangata, he
papatu, i roto i te puni o nga Pirihitini, ko tona ingoa, ko Koriata, no
Kata, e ono whatianga kotahi hoki whanganga a te ringa tona roa.

<span id="an_17:5">17:5</span> A he parahi te potae o tona matenga, he
pukupuku unahi hoki tona kakahu: ko te taimaha o te pukupuku e rima mano
hekere parahi.

<span id="an_17:6">17:6</span> He whakapuru tao parahi kei ona waewae, a
i ona pokohiwi he timata parahi.

<span id="an_17:7">17:7</span> Rite tonu hoki ki te rakau a te kaiwhatu
te kakau o tana taora; na, ko te taimaha o te tete o tana taoroa e ono
rau hekere rino: i mua ano i a ia e haere ana te kaimau o tana
whakangungu rakau.

<span id="an_17:8">17:8</span> Na ka tu ia, a ka karanga ki nga ngohi a
Iharaira, ka mea ki a ratou, He aha koutou i puta mai ai ki te
whakatakoto i a koutou ngohi: ehara ianei ahau i te Pirihitini, ko
koutou he pononga na Haora? whiriwhiria he tangata ma koutou, a kia heke
ih o ia ki ahau.

<span id="an_17:9">17:9</span> Ki te kaha ia ki te whawhai ki ahau, ki
te patu i ahau, na ko matou hei pononga ma koutou: ki te kaha ia ko ahau
i a ia, ki te patu i a ia, na hei pononga koutou ma matou, a me mahi
koutou ki a matou.

<span id="an_17:10">17:10</span> I mea ano taua Pirihitini, Tenei taku
whakatara inaianei mo nga ngohi a Iharaira; homai he tangata ki ahau kia
whawhai maua.

<span id="an_17:11">17:11</span> A, i te rongonga o Haora ratou ko
Iharaira katoa ki enei kupu a te Pirihitini, hopi noa iho ratou, nui atu
te wehi.

<span id="an_17:12">17:12</span> ¶ Na, he tama a Rawiri na taua Eparati
o Peterehema Hura, ko Hehe nei tona ingoa, tokowaru hoki ana tama: a i
nga ra o Haora kua koroheketia taua tangata i roto i nga tangata.

<span id="an_17:13">17:13</span> Na, tokotoru nga tama a Hehe, ko nga
kaumatua, i haere, i aru i a Haora ki te pakanga: ko nga ingoa enei o
ana tama tokotoru i haere nei ki te pakanga, ko Eriapa te matamua, ko to
muri iho i a ia ko Apinarapa, a ko Hamaha te tuatoru.

<span id="an_17:14">17:14</span> Ko Rawiri hoki to muri rawa: na aru ana
nga mea kaumatua tokotoru i a Haora.

<span id="an_17:15">17:15</span> Na haere ai a Rawiri, a ka hoki atu i a
Haora ki te tiaki i nga hipi a tona papa i Peterehema.

<span id="an_17:16">17:16</span> Na i te ata, i te ahiahi, ka whakatata
mai taua Pirihitini, ka whakaatu i a ia, e wha tekau nga ra.

<span id="an_17:17">17:17</span> Na ka mea a Hehe ki tana tama, ki a
Rawiri, Tena, maua atu tetahi wahi o tenei witi pahuhu, kia kotahi epa,
ma ou tuakana, me enei taro kotahi tekau, rere atu ki te puni, ki ou
tuakana;

<span id="an_17:18">17:18</span> Maua atu hoki enei tiihi kotahi tekau
ki to ratou rangatira mano, ka tirotiro atu kei te pehea ou tuakana, ka
tango mai ai i a ratou tohu.

<span id="an_17:19">17:19</span> Na i te raorao o Eraha a Haora me
ratou, me nga tangata katoa hoki o Iharaira e whawhai ana ki nga
Pirihitini.

<span id="an_17:20">17:20</span> Na ka maranga wawe a Rawiri i te ata,
tukua atu ana e ia nga hipi ki te kaitiaki, a mauria ana aua mea e ia,
haere ana; pera ana ia me ta Hehe i whakahau ai ki a ia. A, no tona
taenga ki te parepare e haere ana te ope ki te whawhai, e hamama ana, mo
te whai.

<span id="an_17:21">17:21</span> Kua oti hoki i a Iharaira ratou ko nga
Pirihitini nga ngohi te whakatakoto, tenei ngohi hei whawhai ki tera
ngohi.

<span id="an_17:22">17:22</span> Na tukua ana e Rawiri tana pikaunga ki
te ringa o te kaitiaki o nga pikaunga, a rere ana ki te taua, ka tae, ka
oha ki ona tuakana.

<span id="an_17:23">17:23</span> I a ia ano e korero ana ki a ratou, na
ko taua papatu, ko te Pirihitini o Kata, ko Koriata tona ingoa, e haere
mai ana i roto i nga ngohi a nga Pirihitini, a ka korero ko aua korero
ra ano, a ka rongo a Rawiri.

<span id="an_17:24">17:24</span> A, i te kitenga o nga tangata katoa o
Iharaira i taua tangata, rere ana ratou i tona aroaro, a nui atu to
ratou wehi.

<span id="an_17:25">17:25</span> Na ka mea nga tangata o Iharaira, I
kite ranei koutou i taua tangata i haere mai nei? He pono he whakatara
mo Iharaira i haere mai ai ia: na, ko te tangata e patua ai ia, nui atu
nga taonga e homai e te kingi ki a ia, ka homai ano e ia tana tama hine
ki a ia, ka whakarangatiratia ano te whare o tona papa i roto i a
Iharaira.

<span id="an_17:26">17:26</span> Na ka korero a Rawiri ki nga tangata e
tu ana i tona taha, ka mea, Ka peheatia te tangata e patua ai tenei
Pirihitini, e mutu ai te tawai o Iharaira? ko wai hoki tenei Pirihitini
kokotikore i whakatara ai ia ki nga ngohi a te Atua ora?

<span id="an_17:27">17:27</span> Na ka penei te whakahoki a te iwi ki a
ia, ka mea ratou, Ka pera ano te hanga ki te tangata, e patua ai ia.

<span id="an_17:28">17:28</span> A, no te rongonga o Eriapa, o tona
tuakana matamua, i a ia e korero ana ki aua tangata, ko te tino muranga
o te riri o Eriapa ki a Rawiri, ka mea ia He aha koe i haere mai ai? i
tukua e koe ki a wai aua hipi torutoru ra i te koraha? e mohio ana ahau
ki tou whakapehapeha, ki te kino ano hoki o tou ngakau, he matakitaki
hoki i te whawhai i haere mai ai koe ki raro nei.

<span id="an_17:29">17:29</span> Na ka mea a Rawiri, I aha koia ahau?
Kahore ranei he take?

<span id="an_17:30">17:30</span> Na ka tahuri atu ia i a ia ki tetahi
atu, a ka korero atu ko aua kupu ano; a rite tonu ki te kupu tuatahi te
kupu i whakahokia mai e te iwi ki a ia.

<span id="an_17:31">17:31</span> ¶ A, no ka rangona nga kupu i korerotia
e Rawiri, korerotia ana e ratou ki a Haora; a ka tono ia kia tikina ia.

<span id="an_17:32">17:32</span> Na ka mea a Rawiri ki a Haora, Kei hopi
te ngakau o tetahi ki a ia: ma tau pononga e haere ki te whawhai ki
tenei Pirihitini.

<span id="an_17:33">17:33</span> Na ka mea a Haora ki a Rawiri, E kore e
taea e koe te haere ki tenei Pirihitini whawhai ai: he tamariki nei hoki
koe, he tangata hapai patu ia no tona tamarikitanga ake.

<span id="an_17:34">17:34</span> Na ka mea a Rawiri ki a Haora, I te
tiaki tau pononga i nga hipi a tona papa; na ko te haerenga mai o tetahi
raiona, o tetahi pea, kahakina atu ana he reme i roto i te kahui;

<span id="an_17:35">17:35</span> Na ka puta atu ahau ki te whai i a ia,
a patua ana ia e ahau: tangohia mai ana hoki te reme i roto i tona waha;
a, no tona whakatikanga mai ki ahau, hopukia ana tona kumikumi e ahau,
patua iho kia mate.

<span id="an_17:36">17:36</span> I patua ruruatia te raiona me te pea e
tau pononga; a ka rite tenei Pirihitini kokotikore ki tetahi o raua;
mona i whakatara ki nga ngohi a te Atua ora.

<span id="an_17:37">17:37</span> I mea ano a Rawiri, Ma Ihowa nana nei
ahau i whakaora i te wae o te raiona, i te wae o te pea, mana ahau e
whakaora i te ringa o tenei Pirihitini. Ano ra ko Haora ki a Rawiri,
Haere, hei a koe ano a Ihowa.

<span id="an_17:38">17:38</span> Na ka whakakakahuria a Rawiri e Haora
ki ona kakahu, i potaea ano tona matenga e ia ki te potae parahi: i
whakakakahuria ano hoki e ia he pukupuku rino ki a ia.

<span id="an_17:39">17:39</span> A whitikiria ana e Rawiri tana hoari ki
waho ake o ona kakahu; ka anga, ka haere; kihai hoki i whakamatauria e
ia. Na ka mea a Rawiri ki a Haora, E kore e tika taku haere i enei,
kahore hoki i whakamatauria e ahau. Na whakarerea atu ana e Rawiri.

<span id="an_17:40">17:40</span> ¶ Na ka maua atu e ia ko tana tokotoko
i tona ringa; i whiriwhiria ano etahi kohatu maeneene e rima mana i roto
i te awa, a whaowhina ana ki roto ki tana peke hepara, ara ki te putea;
i tona ringa ano tana kotaha, na ko tona whakatatanga atu ki te
Pirihitini.

<span id="an_17:41">17:41</span> A i haere tonu mai te Pirihitini, i
whakatata mai ki a Rawiri; ko te kaimau ano o tana whakangungu rakau i
haere i mua i a ia.

<span id="an_17:42">17:42</span> A, no te tirotirohanga o te Pirihitini,
ka kite i a Rawiri, whakahawea ana ki a ia; he taitamariki hoki ia, he
kiri puwhero, he ataahua hoki.

<span id="an_17:43">17:43</span> Na ka mea te Pirihitini ki a Rawiri, He
kuri ahau i haere mai ai koe me nga tokotoko ki ahau? Na, kanga iho a
Rawiri e te Pirihitini ki ona atua.

<span id="an_17:44">17:44</span> I mea ano te Pirihitini ki a Rawiri,
Haere mai ki ahau, a ka hoatu e ahau ou kikokiko ma nga manu o te rangi,
ma nga kararehe o te parae.

<span id="an_17:45">17:45</span> Katahi ka mea a Rawiri ki te
Pirihitini, I haere mai koe ki ahau me te hoari, me te taoroa, me te
timata: ko ahau ia ka haere atu nei ki a koe i runga i te ingoa o Ihowa
o nga mano, o te Atua o nga taua a Iharaira, o tau i whakatara ake na.

<span id="an_17:46">17:46</span> Ko aianei koe tukua mai ai e Ihowa ki
toku ringa, a ka patua koe e ahau, ka tangohia tou upoko i a koe, a ka
hoatu aianei nga tinana o te ope o nga Pirihitini ma nga manu o te
rangi, ma nga kararehe mohoao o te whenua, a ka mohio te whenua katoa he
Atua ano to Iharaira.

<span id="an_17:47">17:47</span> A ka mohio tenei whakaminenga katoa,
ehara te hoari, te taoroa ranei, i ta Ihowa mea hei whakaora: na Ihowa
hoki te whawhai, a mana koutou e homai ki o matou ringa.

<span id="an_17:48">17:48</span> ¶ Na ka whakatika te Pirihitini, ka
haere mai, ka whakatata ki te whakatutaki i a Rawiri, na ka hohoro a
Rawiri, a rere ana ki te taua kia tutaki ki te Pirihitini.

<span id="an_17:49">17:49</span> Na kua totoro iho te ringa o Rawiri ki
roto ki te peke, kei te tango i tetahi kohatu i roto, piua atu ana e ia,
na kua tu te rae o te Pirihitini, toremi atu te kohatu ki roto ki tona
rae. Na hinga tapapa iho ana ia ki te whenua.

<span id="an_17:50">17:50</span> Heoi he kotaha, he kohatu ta Rawiri, a
hinga ana i a ia te Pirihitini, patua ana e ia, mate rawa. Otiia kahore
he hoari i te ringa o Rawiri

<span id="an_17:51">17:51</span> Katahi ka rere a Rawiri, a tu ana i
runga i te Pirihitini, na ka mau ki tana hoari, unuhia ana e ia i roto i
te takotoranga, na whakamatea ana ia, a tapahia ana tona upoko ki taua
hoari. A, no te kitenga o nga Pirihitini kua mate to ratou toa, w hati
ana ratou.

<span id="an_17:52">17:52</span> Na ka whakatika nga tangata o Iharaira
ratou ko Hura, hamama ana, na whaia ana e ratou nga Pirihitini a tae noa
koe ki te raorao, ki nga kuwaha o Ekerono. Na hinga ana nga mea i patua
o nga Pirihitini i te ara ki Haaraimi a tae noa ki Kata, ki E kerono.

<span id="an_17:53">17:53</span> Na ka hoki nga tama a Iharaira i te
whai i nga Pirihitini, na kei te pahua i to ratou puni.

<span id="an_17:54">17:54</span> Na ka mau a Rawiri ki te upoko o te
Pirihitini, a kawea ana ki Hiruharama: ko ana mea ia mo te patu i waiho
e ia i tona teneti.

<span id="an_17:55">17:55</span> Na, i te kitenga o Haora i a Rawiri e
haere atu ana ki te tu i te Pirihitini, ka mea ia ki a Apanere, ki te
rangatira ope, E Apanere, he tama na wai tena tamaiti? ka mea a Apanere,
E ora ana tou wairua, e te kingi, kahore ahau e mohio.

<span id="an_17:56">17:56</span> Na ka mea te kingi, Ui atu he tama na
wai taua tamaiti.

<span id="an_17:57">17:57</span> Na i te hokinga mai o Rawiri i te patu
i te Pirihitini, ka mau a Apanere ki a ia, a kawea ana ki te aroaro o
Haora, me te pane ano o te Pirihitini i tona ringa.

<span id="an_17:58">17:58</span> Na ka mea a Haora ki a ia, E tama, na
wai koe tamaiti? Ano ra ko Rawiri, He tama ahau na tau pononga, na Hehe
o Peterehema.

<span id="an_18:1">18:1</span> ¶ A ka mutu tana korero ki a Haora, na
piri tonu te wairua o Honatana ki te wairua o Rawiri, a aroha ana a
Honatana ki a ia me te mea ko tona wairua ake.

<span id="an_18:2">18:2</span> Na ka mau a Haora ki a ia i taua ra,
kihai hoki ia i tukua kia hoki ki te whare o tona papa.

<span id="an_18:3">18:3</span> I whakarite kawenata ano a Honatana raua
ko Rawiri; i arohaina hoki ia e ia, me te mea ko tona wairua ake.

<span id="an_18:4">18:4</span> I huia ano e Honatana tona koroka i runga
i a ia, a hoatu ana ki a Rawiri, me ona kakahu, tae noa ki tana hoari,
me tana kopere, me tona whitiki.

<span id="an_18:5">18:5</span> Na ka haere a Rawiri ki nga wahi katoa i
tonoa ai ia e Haora, ka mahi tupato; a ka meinga ia e Haora hei
rangatira mo nga tangata whawhai, a pai tonu ia ki te titiro a te iwi
katoa, ki te titiro ano hoki a nga tangata a Haora.

<span id="an_18:6">18:6</span> ¶ Na i to ratou haerenga mai, i te
hokinga mai o Rawiri i te patu i te Pirihitini, ka puta nga wahine i nga
pa katoa o Iharaira, me te waiata, me te kanikani, me nga timipera, me
te koa, me nga mea whakatangi, ki te whakatau i a Kingi Haora.

<span id="an_18:7">18:7</span> Na ka waiata whakatene nga wahine i a
ratou e takaro ana, ka mea, Na Haora ana mano, na Rawiri ana tekau mano
i patu.

<span id="an_18:8">18:8</span> Na nui rawa te riri o Haora; he mea kino
hoki taua kupu ki tona whakaaro. Na ka mea ia, Tekau a ratou mano i
hoatu ai ki a Rawiri, he mano kau nei a ratou i homai nei ki ahau: ko te
aha ake mana ki te kahore te kingitanga?

<span id="an_18:9">18:9</span> Na whakatau ana te kanohi o Haora ki a
Rawiri no taua ra tonu iho.

<span id="an_18:10">18:10</span> Na i te aonga ake ka puta kaha mai he
wairua kino i te Atua ki a Haora, a ka poropiti ia i waenganui o te
whare; a ka whakatangi te ringa o Rawiri i te hapa, ko tana hanga i tena
ra, i tena ra: he tao ano i te ringa o Haora:

<span id="an_18:11">18:11</span> Ko te tino werohanga a Haora i te tao;
i mea hoki ia, Me patu a Rawiri e ahau, kia titi rawa ki te pakitara. Na
karohia ana e Rawiri: e rua nga mawhititanga i tona aroaro.

<span id="an_18:12">18:12</span> ¶ Na ka wehi a Haora i a Rawiri, no te
mea i a ia a Ihowa, a kua mawehe i a Haora.

<span id="an_18:13">18:13</span> Koia i wehea atu ai ia e Haora i a ia,
a meinga ana ia e ia ko tana rangatira mano: na ka haere atu ia, ka
haere mai i te aroaro o te iwi.

<span id="an_18:14">18:14</span> Na tupato tonu te whakahaere a Rawiri i
ona ara katoa: i a ia ano a Ihowa.

<span id="an_18:15">18:15</span> A, i te kitenga o Haora he tangata
tupato rawa ia, ka wehi ia i a ia.

<span id="an_18:16">18:16</span> A i aroha a Iharaira katoa ratou ko
Hura ki a Rawiri, no te mea i haere atu ia, i haere mai i to ratou
aroaro.

<span id="an_18:17">18:17</span> Na ka mea a Haora ki a Rawiri, Nana,
taku tamahine matamua, a Merapa, me hoatu e ahau hei wahine mau, otiia
ko koe hei toa maku, hei whawhai i nga whawhai a Ihowa. I mea hoki a
Haora, Kaua toku ringa e pa ki a ia; engari kia pa te ringa o nga Pi
rihitini ki a ia.

<span id="an_18:18">18:18</span> Na ka mea a Rawiri ki a Haora, Ko wai
ahau, he oranga aha hoki toku, he hapu aha to toku papa i roto i a
Iharaira, e meinga ai ahau hei hunaonga me te kingi?

<span id="an_18:19">18:19</span> I te wa ia e homai ai a Merapa, te
tamahine a Haora ma Rawiri, na ka hoatu ia hei wahine ma Atariere o
Mehora.

<span id="an_18:20">18:20</span> Na i aroha a Mikara, te tamahine a
Haora ki a Rawiri, a ka korerotia ki a Haora, a he mea ahuareka tena ki
tona whakaaro.

<span id="an_18:21">18:21</span> Na ka mea a Haora, Me hoatu ia e ahau
ki a ia a hei rore ia mona e pa ai te ringa o nga Pirihitini ki a ia.
Koia a Haora i mea ai ki a Rawiri, Ko aianei te rua o ou meatanga hei
hunaonga maku.

<span id="an_18:22">18:22</span> Na ka whakahau a Haora ki ana tangata,
Korero puku ki a Rawiri, mea atu, Nana, e whakaahuareka ana te kingi ki
a koe, e aroha ana hoki ana tangata katoa ki a koe: na reira ko koe hei
hunaonga ma te kingi.

<span id="an_18:23">18:23</span> Na korerotia ana aua kupu e nga tangata
a Haora ki nga taringa o Rawiri. A ka mea a Rawiri, He mea noa iho koia
ki a koutou kia meinga ahau hei hunaonga ma te kingi, he rawakore nei
hoki ahau, he ware?

<span id="an_18:24">18:24</span> Na ka korero nga tangata a Haora ki a
ia, ka mea, ko nga kupu enei i puaki mai i a Rawiri.

<span id="an_18:25">18:25</span> Na ka mea a Haora, Kia penei ta koutou
ki ki a Rawiri, Kahore o te kingi hiahia ki te kaipakuha; engari ki nga
kiri matamata kotahi rau o nga Pirihitini: kia whai utu ai i nga hoariri
o te kingi. I whakaaro hoki a Haora kia hinga a Rawiri i te r inga o nga
Pirihitini.

<span id="an_18:26">18:26</span> A, no ka korerotia e ana tangata enei
kupu ki a Rawiri, ahuareka tonu ki a Rawiri kia meinga ia hei hunaonga
ma te kingi. A kahore ano nga ra kia rite.

<span id="an_18:27">18:27</span> Na ka whakatika a Rawiri, a haere ana
ratou ko ana tangata, na patua iho e ia o nga Pirihitini e rua rau nga
tangata; a kawea ana e Rawiri o ratou kiri matamata; na hoatu ana e
ratou ki te kingi te mea e rite ana, kia meinga ai ia hei hunaonga m a
te kingi. Na ka homai e Haora a Mikara, tana tamahine hei wahine mana.

<span id="an_18:28">18:28</span> A i kite a Haora, i mohio, kei a Rawiri
a Ihowa; a i arohaina ia e Mikara tamahine a Haora.

<span id="an_18:29">18:29</span> Na ka nui rawa atu te wehi o Haora i a
Rawiri; a he ito a Rawiri ki a Haora i nga ra katoa.

<span id="an_18:30">18:30</span> Katahi ka whakaputa nga rangatira o nga
Pirihitini, a i nga wa katoa i whakaputa ai ratou, nui atu te tika o te
ngarahu a Rawiri i ta nga tangata katoa a Haora; koia i tino matea
nuitia ai tona ingoa.

<span id="an_19:1">19:1</span> ¶ Na ka korero a Haora ki a Honatana, ki
tana tama, ratou ko ana tangata katoa, kia whakamatea a Rawiri.

<span id="an_19:2">19:2</span> Otiia nui atu te whakaahuareka o
Honatana, tama a Haora, ki a Rawiri. Na ka korero a Honatana ki a
Rawiri, ka mea, E whai ana toku papa, a Haora kia whakamatea koe: na kia
tupato ki a koe i te ata, me noho ki te wahi ngaro, ka huna ai i a koe;

<span id="an_19:3">19:3</span> A ka puta atu ahau, ka tu ki te taha o
toku papa i te mara kei reira nei koe, na ka korerotia koe e ahau ki
toku papa, a ko taku e kite ai ka korerotia e ahau ki a koe.

<span id="an_19:4">19:4</span> Na ka korerotia paitia a Rawiri e
Honatana ki tona papa, ki a Haora; i mea ia ki a ia, Kei hara te kingi
ki tana pononga, ki a Rawiri; kahore hoki ona hara ki a koe, he nui rawa
hoki te pai o ana mahi ki a koe.

<span id="an_19:5">19:5</span> I whakamomori atu na hoki ia ki te mate,
a patua iho te Pirihitini, na he nui te whakaoranga i whakaora ai a
Ihowa i a Iharaira katoa: i kite koe, i koa hoki, a he aha ra koe ka
hara ai ki nga toto harakore, ka whakamate noa iho ai i a Rawiri?

<span id="an_19:6">19:6</span> Na ka whakarongo a Haora ki te reo o
Honatana; a ka oati a Haora, E ora ana a Ihowa, e kore ia e whakamatea.

<span id="an_19:7">19:7</span> Na ka karangatia a Rawiri e Honatana, a
whakaaturia ana e Honatana enei mea katoa ki a ia. Na kawea ana a Rawiri
e Honatana ki a Haora; a noho ana ia ki tona aroaro, pera i mua.

<span id="an_19:8">19:8</span> ¶ Na he whawhai ano tera: a haere ana a
Rawiri ki te whawhai ki nga Pirihitini, a patua iho ratou e ia, he nui
te parekura, a whati ana ratou i tona aroaro.

<span id="an_19:9">19:9</span> Na kua puta he wairua kino i a Ihowa ki a
Haora, i a ia e noho ana i tona whare, me tana tao i tona ringa; a ko
Rawiri i whakatangi i te hapa ki tona ringa.

<span id="an_19:10">19:10</span> Na ka whai a Haora kia werohia a Rawiri
ki te tao, kia titi pu ki te pakitara; otiia i whakahipa ia i te aroaro
o Haora, a akina kautia ana e tera te tao ki te pakitara; ko Rawiri ia i
rere, i mawhiti i taua po.

<span id="an_19:11">19:11</span> ¶ Na ka tono karere a Haora ki te whare
o Rawiri, ki te whanga ki a ia, kia whakamatea ia i te ata. Na ka
korerotia ki a Rawiri, ki te whanga ki a ia, kia whakamatea ia i te ata.
Na ka korerotia ki a Rawiri e Mikara, e tana wahine; i mea, Ki te ka
hore koe e whakaora i a koe i tenei po, apopo koe whakamatea ai.

<span id="an_19:12">19:12</span> Heoi ka tukua iho a Rawiri e Mikara na
te matapihi: a ka haere ia, ka rere, ka ora.

<span id="an_19:13">19:13</span> Na ka mau a Mikara ki tetahi
whakapakoko, a whakatakotoria ana e ia ki te moenga, i whakatakotoria
iho ano e ia tetahi urunga huruhuru koati ki to tera urunga, hipokina
iho ki te kakahu.

<span id="an_19:14">19:14</span> A, no te tononga a Haora i nga tangata
ki te tiki i a Rawiri, ka mea tera, E mate ana ia.

<span id="an_19:15">19:15</span> Na ka tono ano a Haora i nga karere kia
kite i a Rawiri, ka mea, Kawea mai ki ahau i runga i te moenga, kia
whakamatea ia e ahau.

<span id="an_19:16">19:16</span> A, i te taenga atu o nga karere, na ko
te whakapakoko i te moenga, me te urunga huruhuru koati i te wahi ki
tona pane.

<span id="an_19:17">19:17</span> Na ka mea a Haora ki a Mikara, Na te
aha koe i tinihanga nei ki ahau, i tuku nei i toku hoariri kia haere, a
mawhiti atu ana ia? Ano ra ko Mikara ki a Haora, Nana ra i ki mai ki
ahau, Tukua ahau kia haere; kia whakamate ahau i a koe hei aha?

<span id="an_19:18">19:18</span> ¶ Heoi ka rere a Tawiri, a mawhiti atu
ana; tae tonu atu ki a Hamuera, ki Rama, a korerotia ana ki a ia nga mea
katoa i mea ai a Haora ki a ia. Na ka haere raua ko Hamuera, a noho ana
raua ki Naioto.

<span id="an_19:19">19:19</span> A i korerotia te korero ki a Haora, Ko
Rawiri tera kei Naiota o Rama e noho ana.

<span id="an_19:20">19:20</span> Na ka tono tangata a Haora ki te hopu i
a Rawiri: na, i to ratou kitenga i te ropu poropiti e poropiti ana, me
Hamuera e tu ana hei tumuaki mo ratou, ka tau iho te wairua o te Atua ki
nga tangata a Haora, a poropiti ana hoki ratou.

<span id="an_19:21">19:21</span> A, no ka korerotia ki a Haora, ka tono
ia i etahi atu tangata, a ka poropiti ano ratou. Na ko te toru o nga
tononga tangata ano a Haora, a poropiti ana ano hoki ratou.

<span id="an_19:22">19:22</span> Katahi ka haere ko ia hoki ki Rama, a
ka tae ki te puna nui i Heku; a ka ui ia, ka mea, Kei hea a Hamuera raua
ko Rawiri? ka mea ko tetahi, Nana, kei Naioto o Rama.

<span id="an_19:23">19:23</span> Na ka haere ia ki reira, ki Naioto o
Rama; a ka tau iho te wairua o te Atua ki a ia ano hoki; na ka haere ia,
me te poropiti haere, a tae noa ki Naioto o Rama.

<span id="an_19:24">19:24</span> A i huia hoki e ia ona kakahu, a
poropiti ana ano ia i te aroaro o Hamuera; a takoto tahanga ana ia i
taua ra katoa, me taua po katoa. Na reira ta ratou kupu, Kei roto ano
koia a Haora i nga poropiti?

<span id="an_20:1">20:1</span> ¶ Na ka rere a Rawiri i Naioto o Rama, a
ka tae, ka korero ki a Honatana, I aha ahau? he aha toku he? he aha hoki
toku hara i te aroaro o tou papa, i whai ai ia kia whakamatea ahau?

<span id="an_20:2">20:2</span> Na ka mea tera ki a ia, Kahore rapea, e
kore koe e mate; nana, e kore e meatia e toku papa tetahi mea, nui, iti
ranei; ki te kahore e whakakitea mai e ia ki ahau: a he aha tenei mea e
huna ai e toku papa i ahau? ehara tena.

<span id="an_20:3">20:3</span> Na ka oati ano a Rawiri, ka mea, E tino
mohio ana tou papa kua manakohia ahau e koe; koia ia i mea ia, Kei
mohiotia tenei e Honatana, kei pouri ia: otiia e ora ana a Ihowa, e ora
ana hoki tou wairua, he hikoinga kotahi noa ko te mate moku.

<span id="an_20:4">20:4</span> Katahi a Honatana ka mea ki a Rawiri, He
aha nei te mea e hiahiatia ana e tou wairua, ka meatia tonutia e ahau
mau.

<span id="an_20:5">20:5</span> Na ka mea a Rawiri ki a Honatana, Nana,
apopo ka kowhiti te marama, a ko te tikanga kia noho tahi ai ahau me te
kingi ki te kai; na tukua ahau kia haere, kia piri ai ahau ki te parae a
te ahiahi ra ano o te toru o nga ra.

<span id="an_20:6">20:6</span> Ki te ui ia tou papa mo toku ngaro, ko
reira koe ka ki atu, I tono kaha a Rawiri ki ahau kia tukua ia kia rere
ki tona pa, ki Peterehema: kei reira hoki te patunga tapu o te tau ma te
hapu katoa.

<span id="an_20:7">20:7</span> Ki te penei mai tana ki, E pai ana; ka
mau te rongo ki tau pononga: e nui rawa ia tona riri, katahi koe ka
mohio kua takoto te kino i a ia.

<span id="an_20:8">20:8</span> Na reira kia pai tau mahi ki tau pononga,
nau nei hoki i mea tau pononga kia uru taua ki ta Ihowa kawenata. Otiia
ki te mea he kino toku, mau ahau e whakamate; kia kawea atu hoki ahau e
koe ki tou papa hei aha?

<span id="an_20:9">20:9</span> ¶ Na ka mea a Honatana, Kaua tena e
meatia ki a koe: engari ki te mohio kau ahau kua takoto i toku papa kia
whakapakia he kino ki a koe, e kore ianei e korerotia e ahau ki a koe?

<span id="an_20:10">20:10</span> Katahi a Rawiri ka mea ki a Honatana,
Ma wai e korero ki ahau, ki te pakeke te kupu e whakahokia e tou papa ki
a koe?

<span id="an_20:11">20:11</span> Ano ra ko Honatana ki a Rawiri, Haere
mai, taua ka haere ki te parae. Na haere ana raua tokorua ki te parae.

<span id="an_20:12">20:12</span> Na ka mea a Honatana ki a Rawiri, Ko
Ihowa, ko te Atua o Iharaira, hei kaititiro; maku e rapu te whakaaro o
toku papa i tenei wa pea apopo, i te toru ranei o nga ra: ki te mea he
pai mo Rawiri, e kore ianei ahau e tuku tonu atu, e whakaatu ki a koe?

<span id="an_20:13">20:13</span> Kia meatia tenei e Ihowa ki a Honatana,
me etahi atu mea: pena he kino ta toku papa e pai ai mou, a ka kore ahau
e whakaatu ki a koe, ka tuku i a koe kia haere i runga i te rangimarie:
a kia noho a Ihowa ki a koe kia pera me ia i noho ki toku pa pa.

<span id="an_20:14">20:14</span> A kaua ano e waiho i toku oranga anake
tau whakaputa i to Ihowa aroha ki ahau, kia kaua ahau e mate;

<span id="an_20:15">20:15</span> Kauaka ano hoki e hautopea atu tou
aroha ki toku whare a ake ake: kauaka rawa, ina hautopea atu e Ihowa nga
hoariri katoa o Rawiri i te mata o te whenua.

<span id="an_20:16">20:16</span> Heoi ka whakarite kawenata a Honatana
ki te whare o Rawiri, ka mea, Kia rapu utu ano a Ihowa i te ringa o nga
hoariri o Rawiri.

<span id="an_20:17">20:17</span> A i mea a Honatana kia oati ano a
Rawiri; he aroha hoki nona ki a ia: i aroha hoki ia ki a ia, me te mea
ko te aroha ki tona wairua ake.

<span id="an_20:18">20:18</span> Katahi a Honatana ka mea ki a ia, Apopo
te kowhiti ai te marama; a ka kitea tou ngaromanga, ka takoto kau hoki
tou nohoanga.

<span id="an_20:19">20:19</span> A ka toru ou ra e noho ana, kia hohoro
tou haere ki raro, a ka tae ki te wahi i piri ai koe i te ra i korerotia
ai, a ka noho ki te taha o Etere kohatu.

<span id="an_20:20">20:20</span> A maku e kopere etahi pere kia toru ki
tona taha, ano e kopere ana ki tetahi koperenga pere.

<span id="an_20:21">20:21</span> Na ka tono ahau i te tamaiti, Tikina,
rapua nga pere. Ki te mea atu ahau ki te tamaiti, Nei na nga pere, kei
tenei taha ou, tikina mai; katahi koe ka haere mai; e mau ana hoki te
rongo ki a koe, kahore hoki he rawa, e ora ana a Ihowa.

<span id="an_20:22">20:22</span> Ki te penei ia taku ki atu ki te
tamaiti, Na, ko nga pere, kei tua atu i a koe: katahi koe ka haere atu:
he mea tono hoki koe na Ihowa.

<span id="an_20:23">20:23</span> Na, ko tenei mea i korerotia nei e
taua, nana, kei waenganui i a taua a Ihowa a ake ake.

<span id="an_20:24">20:24</span> ¶ Heoi piri ana a Rawiri ki te parae:
a, i te kowhititanga o te marama ka noho te kingi ki te kai.

<span id="an_20:25">20:25</span> A i te noho te kingi ki tona nohoanga o
mua iho, ki te nohoanga i te pakitara: i whakatika ano hoki a Honatana,
a ka noho a Apenere ki te taha o Haora; na e takoto kau ana to Rawiri
wahi.

<span id="an_20:26">20:26</span> Ahakoa ra kihai i puaki tetahi kupu a
Haora i taua ra: i mea hoki ia, Kua pa tetahi mea ki a ia, kahore ano
kia kore noa tona poke; ina kahore ano kia kore noa tona poke.

<span id="an_20:27">20:27</span> Na i te aonga ake, ara i te rua o nga
ra o te marama, e takoto kau ana ano to Rawiri wahi. Na ka mea a Haora
ki tana tama, ki a Honatana, Na te aha te tama a Hehe te haere mai ai ki
te kai inanahi, inaianei?

<span id="an_20:28">20:28</span> Na ka utua e Honatana ki a Haora, I
tono kaha a Rawiri ki ahau kia tukua ia kia haere ki Peterehema:

<span id="an_20:29">20:29</span> I mea mai hoki ia, Tukua ahau kia
haere, he patunga tapu hoki ta to matou hapu i taua pa; na toku tuakana
pu ano hoki ahau i poroaki mai: na ki te mea kua manakohia ahau e koe,
tukua ahau kia rere atu kia kite i oku tuakana. Koia ia te haere mai ai
ki te tepu a te kingi.

<span id="an_20:30">20:30</span> Ko te tino muranga o te riri o Haora ki
a Honatana, ka mea ki a ia, E te tama a te wahine parori ke, tutu!
Kahore ranei ahau i te mohio kua tango koe i te tama a Hehe, hei mea
whakama ki a koe tonu, hei mea whakama hoki ki te hahaketanga o tou w
haea?

<span id="an_20:31">20:31</span> I nga ra katoa e ora ai te tama a Hehe
ki runga ki te whenua, e kore koe e tu, me tou rangatiratanga. Na, tonoa
kia tikina ia ki ahau, kua tino takoto hoki te mate mona.

<span id="an_20:32">20:32</span> Na ka whakahoki a Honatana ki tona
papa, ka mea ki a ia, Kia whakamatea ia mo te aha? i aha ia?

<span id="an_20:33">20:33</span> Na ko te werohanga a Haora i te tao ki
a ia, hei patu mona. Katahi a Honatana ka mohio kua takoto i tona papa
te mate mo Rawiri.

<span id="an_20:34">20:34</span> Heoi ka whakatika atu a Honatana i te
tepu, mura tonu hoki tona riri, kihai ano i kai i te rua o nga ra o te
marama: i pouri hoki ia mo Rawiri, mona i meinga e tona papa kia
whakama.

<span id="an_20:35">20:35</span> ¶ Na i te ata ka haere a Honatana ki te
parae i te wa i whakaritea ki a Rawiri, raua ko tetahi tamaiti nohinohi.

<span id="an_20:36">20:36</span> Na ka mea ia ki taua tamaiti, Rere atu
ki te rapu i nga pere e koperea atu ana e ahau. Ko te rerenga atu o te
tamaiti, na koperea atu ana e ia he pere ki ko noa atu i a ia.

<span id="an_20:37">20:37</span> A, no te taenga atu o te tamaiti ki te
wahi i te pere i koperea nei e Honatana, ka karanga a Honatana i muri i
te tamaiti, ka mea, Kahore iana te pere i ko atu i a koe na?

<span id="an_20:38">20:38</span> Na ka karanga ano a Honatana i muri i
taua tamaiti, Kia kakama, kia hohoro, kaua e tu. Na kohikohia ana nga
pere e te tamaiti a Honatana, a haere mai ana ki tona rangatira.

<span id="an_20:39">20:39</span> Otiia kihai tetahi mea i mohiotia e
taua tamaiti; engari a Honatana raua ko Rawiri, i mohio raua ki tona
tikanga.

<span id="an_20:40">20:40</span> Na ka hoatu e Honatana ana patu ki tana
tamaiti, ka mea ki a ia, Haere, kawea atu ki te pa.

<span id="an_20:41">20:41</span> A, no te haerenga o taua tamaiti, na ka
whakatika mai a Rawiri i te taha ki te tonga, a ka tapapa ki te whenua,
e toru hoki ona pikonga iho. Na ka kihi raua i a raua, ka tangi hoki
tetahi ki tetahi, a rahi noa ake ta Rawiri.

<span id="an_20:42">20:42</span> Na ka mea a Honatana ki a Rawiri, Haere
i runga i te rangimarie. Kua oati nei hoki taua i runga i te ingoa o
Ihowa, kua mea taua, Hei waenganui a Ihowa i a taua hei waenganui hoki i
oku uri, i ou uri mo ake tonu atu. Na whakatika ana ia, a haere ana; ko
Honatana hoki i haere ki te pa.

<span id="an_21:1">21:1</span> ¶ Katahi ka tae a Rawiri ki Nopo ki te
tohunga ki a Ahimereke. A wiri ana a Ahimereke i te tutakitanga ki a
Rawiri, a ka mea ki a ia, He aha koe i haere mai ai, tou kotahi, kahore
na hoki ou hoa?

<span id="an_21:2">21:2</span> Na ka mea a Rawiri ki te tohunga, ki a
Ahimereke, He mea i whakahaua ai ahau e te kingi; i mea mai hoki ia ki
ahau, Kei mohiotia e tetahi he kupu o te take ka tonoa atu nei koe e
ahau, i whakahaua atu nei koe e ahau. Na, ko nga tangata, kei te wa hi i
kiia e ahau mo ratou.

<span id="an_21:3">21:3</span> Na, he aha kei raro i tou ringa? homai
etahi taro ki toku ringa, kia rima: etahi atu mea ranei kei konei.

<span id="an_21:4">21:4</span> Na ka utu te tohunga ki a Rawiri, ka mea,
Kahore he taro noa i toku ringa: engari tenei te taro tapu; ki te mea
raia kahore i tata nga tangata ki te wahine.

<span id="an_21:5">21:5</span> Na ka whakahoki a Rawiri ki te tohunga,
ka mea ki a ia, He pono kihai tetahi wahine i tukua kia tata ki a matou
i enei ra e toru; noku i haere mai nei e tapu ana ano nga mea o nga
tamariki, ahakoa ra he haere noa tenei; tera noa atu ia te tapu in
aianei o o ratou mea.

<span id="an_21:6">21:6</span> Na ka hoatu te mea tapu e te tohunga ki a
ia: kahore hoki o reira taro, heoi ano ko te taro aroaro i tangohia nei
i te aroaro o Ihowa, kia whakatakotoria ai he taro mahana i te ra i
tangohia ai.

<span id="an_21:7">21:7</span> Na, i reira tetahi o nga tangata a Haora
i taua ra, e whakawarea ana ki te aroaro o Ihowa, ko tona ingoa ko Roeke
Eromi, ko te mea tino nui o nga kaitiaki hipi a Haora.

<span id="an_21:8">21:8</span> Na ka mea a Rawiri ki a Ahimereke, Kahore
ianei i konei i raro i tou ringa tetahi tao, hoari ranei: kihai hoki i
maua mai e ahau taku hoari me aku patu, he mea whakapotatutatu hoki te
take a te kingi.

<span id="an_21:9">21:9</span> Ano ra ko te tohunga, Ko te hoari a
Koriata, a te Pirihitini, i patua na e koe ki te raorao o Eraha; nana,
koia tenei he mea takai ki te kakahu i muri o te epora. Ki te tangohia
tena e koe mau, tangohia; kahore atu hoki, ko tena anake. Na ka mea a
Rawiri, Kahore ona rite, homai ki ahau.

<span id="an_21:10">21:10</span> ¶ Katahi a Rawiri ka whakatika, a rere
ana i taua ra ano i te wehi i a Haora, a tae tonu atu ki a Akihi kingi o
Kata.

<span id="an_21:11">21:11</span> Na ka mea nga tangata a Akihi ki a ia,
Ehara ianei tenei i a Rawiri, i te kingi o te whenua? kihai ianei ratou
i waiata mona, tetahi ki tetahi i roto i nga kanikani, i mea, Na Haora
ana mano i patu, na Rawiri ko ana tekau mano?

<span id="an_21:12">21:12</span> Na mau tonu iho enei kupu i te ngakau o
Rawiri, a nui atu tona wehi i a Akihi kingi a Kata.

<span id="an_21:13">21:13</span> Na ka whakaahua ke ia ki to ratou
aroaro, a ka whakahaurangi i a ia i roto i a ratou; ka haehae hoki i nga
tatau o te kuwaha, a ka tuku i tona huhare kia tarere iho ki tona
kimikumi.

<span id="an_21:14">21:14</span> Katahi a Akihi ka mea ki ana tangata,
Nana, kua kite koutou i te tangata nei e haurangi ana; he aha i kawea
mai ai ki ahau?

<span id="an_21:15">21:15</span> He onge no aku tangata haurangi i kawea
mai ai tenei e koutou hei mahi i nga mahi a te haurangi ki ahau? me uru
mai koia tenei tahake ki toku whare?

<span id="an_22:1">22:1</span> ¶ Na ka haere atu a Rawiri i reira, a
rere ana ki te ana o Aturama. A ka rongo ona tuakana, me te whare katoa
o tona papa, na ka haere ki reira, ki a ia.

<span id="an_22:2">22:2</span> I huihui ano ki a ia nga tangata katoa e
pehia ana e te aha, e te aha, me nga tangata i a ratou nei etahi taonga
tarewa, me nga tangata katoa e mamae ana te ngakau: a ko ia hei
rangatira mo ratou, tata tonu ki te wha rau nga tangata i piri ki a i a.

<span id="an_22:3">22:3</span> Na ka haere atu a Rawiri i reira ki
Mihipa o Moapa, ka mea ki te kingi Moapa, Tukua toku papa me toku whaea
kia haere mai ki a koutou, kia mohio ra ano ahau ki ta te Atua e mea ai
ki ahau.

<span id="an_22:4">22:4</span> Na ka kawea raua e ia ki te aroaro o te
kingi o Moapa, a noho ana kaua ki a ia i nga ra katoa i noho ai a Rawiri
i te pourewa

<span id="an_22:5">22:5</span> Na ka mea a Kara poropiti ki a Rawiri,
Kaua e noho ki te pourewa, whakatika, haere ki te whenua o hura. Na ka
haere a Rawiri, a noho ana i te nehenehe i Harete

<span id="an_22:6">22:6</span> ¶ A, no te rongonga o Haora kua kitea a
Rawiri ratou ko ona hoa, na i Kipea a Haora e noho ana, i raro i tetahi
rakau, i Rama, me tana tao i tona ringa, me te tu ana tangata katoa i
tona taha;

<span id="an_22:7">22:7</span> Ka mea a Haora ki ana tangata e tu ana i
tona taha, Whakarongo mai ki ahau, e nga Pinemini; e homai ranei e te
tama a Hehe he mara ki a koutou katoa, he kari waina, e meinga ranei
koutou katoa e ia hei rangatira mano, hei rangatira rau;

<span id="an_22:8">22:8</span> I whakatenetene mai ai koutou ki ahau; a
kahore tetahi hei whakaatu ki ahau i te whakaritenga kawenata a taku
tama raua ko te tama a Hehe: kahore tetahi o koutou e pouri moku, e
whaki ranei ki ahau, na taku tama i whakatutehu taku tangata ki ahau,
kia whanga puku, penei me tenei inaianei?

<span id="an_22:9">22:9</span> Katahi ka oho mai ko Roeke Eromi, he
kaitohutohu no nga tangata a Haora, ka mea, I kite ahau i te tama a Hehe
e haere ana ki Nopo, ki a Ahimereke tama a Ahitupu.

<span id="an_22:10">22:10</span> Na uia ana e tera he tikanga mana i a
Ihowa; i hoatu ano e ia he o mona; ko te hoari hoki a Koriata Pirihitini
i hoatu ano e ia ki a ia.

<span id="an_22:11">22:11</span> Katahi te kingi ka unga tangata atu hei
karanga i te tohunga, i a Ahimereke tama a Ahitupu ratou ko te whare
katoa o tona papa, i nga tohunga e noho ana i Nopo, a ka haere katoa mai
ratou ki te kingi.

<span id="an_22:12">22:12</span> Na ka mea a Haora, Whakarongo mai, e te
tama a Ahitupu. A ka mea tera, Tenei ahau, e toku ariki.

<span id="an_22:13">22:13</span> Ano ra ko Haora ki a ia, He aha korua
ko te tama a Hehe i whakatenetene mai ai ki ahau, a hoatu ana e koe he
taro mana, he hoari, uia ana ano e koe he tikanga mana i te Atua, kia
whakatika mai ai ia ki ahau whanga ai; koia ano tenei inaianei?

<span id="an_22:14">22:14</span> Na ka utu a Ahimereke ki te kingi, ka
mea, Ha, ko wai o au tangata katoa hei rite mo Rawiri te pono? ko te
hunaonga hoki ia a te kingi, e haere ana i tau ngare, e whakahonoretia
ana hoki i roto i tou whare?

<span id="an_22:15">22:15</span> No tenei ra koia i timata ai ahau ki te
ui mea mana i te Atua? kahore rapea! kaua tetahi mea e whakairia mai e
te kingi ki tana pononga, ki tetahi ranei o te whare o toku papa: kahore
hoki tau pononga i mohio ki tetahi aha o tenei, ahakoa iti, a hakoa
rahi.

<span id="an_22:16">22:16</span> Na ka mea te kingi, Ko te mate anake
mou, e Ahimereke, mou, mo te whare katoa ano o tou papa.

<span id="an_22:17">22:17</span> Na ka mea te kingi ki nga kaitiaki e tu
ana i tona taha, Tahuri atu, whakamatea nga tohunga a Ihowa; he mea ko o
ratou ringa ano kei a Rawiri; i mohio hoki ratou e rere ana ia, a kihai
i whakaatu mai ki ahau. Otiia kihai i pai nga tangata a te k ingi kia
totoro atu o ratou ringa, kia rere ki runga ki nga tohunga a Ihowa.

<span id="an_22:18">22:18</span> Na ka mea te kingi ki a Roeke, Tahuri
atu, e rere ki runga ki nga tohunga. Na tahuri ana a Roeke, Eromi, a
rere ana ki runga ki nga tohunga, a e waru tekau ma rima nga tangata i
patua e ia i taua ra, he hunga kakahu i te epora rinena.

<span id="an_22:19">22:19</span> I patua ano hoki e ia a Nopo, te pa o
nga tohunga, ki te mata o te hoari, te tane, te wahine, nga tamariki,
nga mea ngote u, nga kau, nga kaihe, nga hipi, ki te mata o te hoari.

<span id="an_22:20">22:20</span> ¶ Na i mawhiti tetahi o nga tama a
Ahimereke tama a Ahitupu, tona ingoa ko Apiatara; a rere ana ki te whai
i a Rawiri.

<span id="an_22:21">22:21</span> A na Apiatara i korero ki a Rawiri ta
Haora patunga i nga tohunga a Ihowa.

<span id="an_22:22">22:22</span> Na ka mea a Rawiri ki a Apiatara, I
mohio ano ahau i taua ra i a Roeke Eromi i kona, ka whakaaturia e ia ki
a Haora. Naku i mate ai nga tangata katoa o te whare o tou papa.

<span id="an_22:23">22:23</span> E noho koe ki ahau, kaua e wehi; ko te
tangata hoki e whai ana i te mate moku, e whai ana i te mate mou: na kei
ahau nei koe, ka tiakina koe.

<span id="an_23:1">23:1</span> ¶ Na ka korerotia te korero ki a Rawiri,
Nana, kei te whawhai nga Pirihitini ki Keira, a e pahua ana i nga
patunga witi.

<span id="an_23:2">23:2</span> Na reira i ui ai a Rawiri ki a Ihowa, i
mea ai, Me haere ranei ahau ki te patu i enei Pirihitini? Na ka mea a
Ihowa ki a Rawiri, Haere, patua nga Pirihitini, whakaorangia hoki a
Keira.

<span id="an_23:3">23:3</span> Na ka mea nga tangata a Rawiri ki a ia,
Nana, e wehi nei tatou i konei i Hura, a tera noa ake ki te haere ki
Keira, ki nga taua a nga Pirihitini.

<span id="an_23:4">23:4</span> Katahi a Rawiri ka ui ano ki a Ihowa; a
ka whakahokia mai te korero e Ihowa ki a ia, Whakatika, haere ki raro,
ki Keira; kua hoatu hoki nga Pirihitini e ahau ki tou ringa.

<span id="an_23:5">23:5</span> Na haere ana a Rawiri ratou ko ana
tangata ki Keira, a whawhai ana ki nga Pirihitini, a aia mai ana e ia a
ratou kararehe, patua iho hoki ratou, he nui te parekura. Na
whakaorangia ana nga tangata o Keira e Rawiri.

<span id="an_23:6">23:6</span> Na i te rerenga o Apiatara tama a
Ahimerereke ki a Rawiri ki Keira, i maua mai e ia tetahi epora i tona
ringa.

<span id="an_23:7">23:7</span> ¶ A ka korerotia ki a Haora, kua tae a
Rawiri ki Keira, a ka mea a Haora, Kua tukua mai ia e te Atua ki toku
ringa; ka tutakina nei hoki ia ki roto, i a ia ka tomo nei ki te pa whai
tatau, whai tutaki.

<span id="an_23:8">23:8</span> Na ka karangatia te iwi katoa e Haora ki
te whawhai, kia haere ki raro, ki Keira, ki te whakapae i a Rawiri ratou
ko ana tangata.

<span id="an_23:9">23:9</span> Na kua mohio a Rawiri e whakatakoto puku
ana a Haora i te kino mona; a ka mea ia ki a Apiatara tohunga, Kawea mai
te epora.

<span id="an_23:10">23:10</span> Katahi a Rawiri ka mea, E Ihowa, e te
Atua o Iharaira, kua tino rongo tau pononga e mea ana a Haora kia haere
mai ki Keira ki te whakangaro i te pa, he mea moku.

<span id="an_23:11">23:11</span> Tera ranei e tukua ahau e nga tangata o
Keira ki tona ringa? e haere mai ranei a Haora, e pera ranei me ta tau
pononga i rongo ai? E Ihowa, e te Atua o Iharaira, tena ra, whakaaturia
mai ki tau pononga. Na ka mea a Ihowa, Ka haere mai ano ia.

<span id="an_23:12">23:12</span> Ano ra ko Rawiri, Tera ranei nga
tangata o Keira e tuku i a matou ko aku tangata ki te ringa o Haora? Na
ka mea a Ihowa, Ka tuku ano.

<span id="an_23:13">23:13</span> Katahi a Rawiri ka whakatika, ratou ko
ana tangata me te mea e ono rau a haere atu ana i Keira; i haere ratou i
ta ratou haere noa atu. A ka korerotia ki a Haora kua rere atu a Rawiri
i Keira, na kihai ia i haere atu.

<span id="an_23:14">23:14</span> ¶ Na ka noho a Rawiri ki te koraha, ki
nga pourewa, ka noho ki te whenua pukepuke i te koraha o Tiwhi. A rapua
ana ia e Haora i nga ra katoa; otiia kihai ia i tukua e te Atua ki tona
ringa.

<span id="an_23:15">23:15</span> Na kua kite a Rawiri kua puta mai a
Haora, e whai ana kia whakamatea ia; i te koraha ano hoki o Tiwhi a
Rawiri, i roto i te ngahere.

<span id="an_23:16">23:16</span> Na ka whakatika a Honatana tama a
Haora, a haere ana ki a Rawiri ki te ngahere, a whakakahangia ana e ia
tona ringa i roto i te Atua.

<span id="an_23:17">23:17</span> I mea hoki ia ki a ia, Kaua e wehi; e
kore hoki te ringa o Haora, o toku papa e pono ki a koe; a ko koe ano
hei kingi mo Iharaira, ko ahau hoki ki muri i a koe; e mohiotia ana ano
tenei e Haora, e toku papa.

<span id="an_23:18">23:18</span> Na whakarite kawenata ana raua i te
aroaro o Ihowa: a noho ana a Rawiri i te ngahere, ko Honatana hoki i
haere ki tona whare.

<span id="an_23:19">23:19</span> ¶ Katahi nga Tiwhi ka haere ki a Haora
ki Kipea, ka mea, He teka ianei kei te piri a Rawiri i roto i a matou, i
nga pourewa i te ngahere i Maunga Hakira, i te taha ki te tonga o
Hehimono?

<span id="an_23:20">23:20</span> Na, tena ra, e te kingi, kua hiahia
rawa nei hoki tou ngakau ki te haere ki raro; haere ake, a ma matou te
tuku i a ia ki te ringa o te kingi.

<span id="an_23:21">23:21</span> Na ka mea a Haora, Kia manaakitia
koutou e Ihowa; mo koutou i aroha ki ahau.

<span id="an_23:22">23:22</span> Na haere, whakatikaia rawatia, kia
mohiotia, kia kitea, tona wahi e haereere ai, i kitea hoki ia e wai ki
reira; e korerotia ana hoki ki ahau he tupato rawa ia.

<span id="an_23:23">23:23</span> Tirohia iho, kia mohio hoki ki nga
piringa katoa e piri ai ia, ka hoki mai ai ki ahau ina tino tika, a ka
haere tahi atu tatou. Na ki te mea kei te whenua nei ia, maku ia e rapu
atu i roto i nga mano katoa o Hura.

<span id="an_23:24">23:24</span> Na whakatika ana ratou, haere ana ki
Tiwhi ki mua i a Haora: i te koraha ia o Maono a Rawiri ratou ko ana
tangata, i te mania i te ronga o Hehimono.

<span id="an_23:25">23:25</span> Na ka haere a Haora ratou ko ana
tangata ki te rapu i a ia. A ka korerotia ki a Rawiri, na ka haere atu
ia ki raro, ki tetahi kamaka, a noho ana i te koraha o Maono. A ka rongo
a Haora, na ka whaia e ia a Rawiri i te koraha o Maono.

<span id="an_23:26">23:26</span> Na i tenei taha o te maunga a Haora e
haere ana, i tera taha hoki o te maunga a Rawiri ratou ko ana tangata: a
ka hohoro a Rawiri te haere atu i te wehi a Haora; e karapotia ana hoki
a Rawiri ratou ko ana tangata e Haora ratou ko ana tangata, ki a
hopukia.

<span id="an_23:27">23:27</span> Otiia ko te taenga mai o te karere ki a
Haora hei mea, Kia hohoro te haere mai; kua huaki mai hoki nga
Pirihitini ki te whenua.

<span id="an_23:28">23:28</span> Heoi ka hoki atu a Haora i te whai i a
Rawiri, a haere ana ki te whawhai ki nga Pirihitini; na reira i huaina
ai te ingoa o tera wahi, ko te Kohatu o nga wehewehenga.

<span id="an_23:29">23:29</span> Na haere atu ana a Rawiri i reira, a
noho ana i nga pourewa i Enekeri.

<span id="an_24:1">24:1</span> ¶ A, no te hokinga o Haora i te whai i
nga Pirihitini, na ka korerotia te korero ki a ia, Nana, kei te koraha o
Enekeri a Rawiri.

<span id="an_24:2">24:2</span> Katahi ka takiritia e Haora etahi
tangata, e toru mano, he hunga whiriwhiri roto i a Iharaira katoa, a
haere ana ki te rapu i a Rawiri ratou ko ana tangata ki nga kamaka o nga
koati mohoao.

<span id="an_24:3">24:3</span> A ka tae ki nga taiepa hipi i te ara, he
ana hoki kei reira, a ka haere atu a Haora ki te uhi i ona waewae, heoi
i nga wahi i roto rawa o te ana a Rawiri ratou ko ana tangata e noho
ana.

<span id="an_24:4">24:4</span> Na ka mea nga tangata a Rawiri ki a ia,
Na, ko te ra tenei i mea ai a Ihowa ki a koe, Nana, ka hoatu e ahau tou
hoariri ki tou ringa, a ka meatia e koe ki a ia ta tou hinengaro e pai
ai. Katahi ka whakatika a Rawiri, a tapahia pukutia ana e ia te pito o
te koroka o Haora.

<span id="an_24:5">24:5</span> A muri iho ka whakawiri te ngakau o
Rawiri i roto i a ia, mona i tapahi i te pito o te koroka o Haora.

<span id="an_24:6">24:6</span> Na ka mea ia ki ana tangata, Ma Ihowa
ahau e arai kei meatia tenei mea ki toku ariki, ki ta Ihowa i whakawahi
ai, kia totoro atu toku ringa ki a ia, ko ta Ihowa hoki ia i whakawahi
ai.

<span id="an_24:7">24:7</span> Ko nga kupu enei a Rawiri i haukotia ai e
ia ana tangata, a kihai i tukua kia whakatika ki a Haora. Na whakatika
ana a Haora i roto i te ana, a haere ana i tona ara.

<span id="an_24:8">24:8</span> Ka whakatika a Rawiri i muri, a puta ana
ano i te ana, ka karanga i muri i a Haora, ka mea, E toku ariki, e te
kingi. A, i te tirohanga o Haora ki muri i a ia, ka tuohu te mata o
Rawiri, a piko ana ki te whenua.

<span id="an_24:9">24:9</span> ¶ Na ka mea a Rawiri ki a Haora, He aha
koe i whakarongo ai ki nga kupu a te tangata ina mea, Kei te rapu a
Rawiri i te he mou?

<span id="an_24:10">24:10</span> Na kua kite nei ou kanohi i tenei ra i
ta Ihowa homaitanga i a koe inaianei ki toku ringa i roto i te ana; a i
ki mai etahi kia patua koe; otiia i tohu toku kanohi i a koe; i mea hoki
ahau, E kore toku ringa e totoro ki toku ariki; ko ta Ihowa i a i
whakawahi ai.

<span id="an_24:11">24:11</span> Titiro mai ano hoki, e toku papa, ae
ra, tirohia mai te pito o tou koroka i toku ringa nei; ta te mea i ahau
nei i tapahi ai i te pito o tou koroka, a kihai i patu i a koe, na ka
mohio koe, ka kite, kahore he kino, he tutu ranei i toku ringa; ka hore
ano oku hara ki a koe; heoi e whaia nei ahau e koe kia whakamatea.

<span id="an_24:12">24:12</span> Ma Ihowa e whakarite ta taua whakawa,
me Ihowa ano e rapu he utu moku i a koe; ko toku ringa ia e kore e pa ki
a koe.

<span id="an_24:13">24:13</span> E ki nei hoki te whakatauki onamata, no
te hunga kino mai te kino; na e kore toku ringa e pa ki a koe.

<span id="an_24:14">24:14</span> He whai i a wai i puta mai ai te kingi
o Iharaira? ko wai tenei te arumia nei e koe? he kuri mate, he puruhi.

<span id="an_24:15">24:15</span> Ma Ihowa e whakarongo, e whakarite ta
taua whakawa, mana e titiro mai, e tohe taku tohe, e whakaora hoki ahau
i roto i tou ringa.

<span id="an_24:16">24:16</span> ¶ A, i te mutunga o ta Rawiri korero i
enei kupu ki a Haora, ka mea a Haora, Ko tou reo tena, e taku tama, e
Rawiri? Na ka puaki nui te reo o Haora ka tangi.

<span id="an_24:17">24:17</span> Na ka mea ia ki a Rawiri, Tika rawa koe
i ahau; he pai hoki tau utu ki ahau, ko taku utu ia ki a koe he kino.

<span id="an_24:18">24:18</span> Kua whakakitea mai nei hoki e koe
inaianei te pai o tau mahi ki ahau: i ta Ihowa tukunga putanga hoki i
ahau ki tou ringa, na kihai koe i patu i ahau.

<span id="an_24:19">24:19</span> Ki te tupono hoki te tangata ki tona
hoariri, tera ranei ia e tukua paitia atu e ia kia haere? Na ma Ihowa e
homai te pai ki a koe hei utu mo tau mahi ki ahau i tenei ra.

<span id="an_24:20">24:20</span> Na e mohio ana tenei ahau ko koe pu ano
hei kingi, a ka pumau ki tou ringa te kingitanga o Iharaira.

<span id="an_24:21">24:21</span> Na oatitia mai a Ihowa ki ahau e kore e
hautopea atu e koe oku uri i muri i ahau, e kore ano hoki e huna e koe
toku ingoa i roto i te whare o toku papa.

<span id="an_24:22">24:22</span> Na oati ana a Rawiri ki a Haora, a
haere ana a Haora ki tona whare; ko Rawiri ia ratou ko ana tangata i
haere ki te pourewa.

<span id="an_25:1">25:1</span> ¶ Na ka mate a Hamuera, a ka huihui a
Iharaira katoa ki te tangi ki a ia, a tanumia iho ia ki tona whare ki
Rama. Na ka whakatika a Rawiri, a haere ana ki te koraha o Parana.

<span id="an_25:2">25:2</span> ¶ A i Maono tetahi tangata, kei Karamere
ona taonga; he nui rawa taua tangata, e toru mano ana hipi, kotahi mano
nga koati: heoi kei te kutikuti tera i ana hipi ki Karamere.

<span id="an_25:3">25:3</span> Na ko te ingoa o taua tangata ko Napara,
ko Apikaira hoki te ingoa o tana wahine; a he pai nga whakaaro o te
wahine, he mata ataahua ano hoki: he pakeke ia te tane, i kino hoki ana
mahi; no te whare ano ia o Karepe.

<span id="an_25:4">25:4</span> A ka rongo a Rawiri i te koraha kei te
kutikuti a Napara i ana hipi.

<span id="an_25:5">25:5</span> Ka unga etahi taitama e Rawiri, kotahi
tekau; i mea hoki a Rawiri ki nga taitama, Haere ki runga ki Karamere, a
ka tae ki a Napara, ka oha ki ai ia, me te whakahua ano i toku ingoa:

<span id="an_25:6">25:6</span> A kia penei ta koutou ki atu ki taua
tangata e noho ora mai nei, Kia mau te rongo ki a koe, kia mau te rongo
ki tou whare, kia mau te rongo ki au mea katoa.

<span id="an_25:7">25:7</span> Na kua rongo nei ahau he kaikutikuti au:
na, au hepara i a matou ra, kihai ratou i ahatia e matou, kihai rawa
hoki tetahi o a ratou mea i ngaro i nga ra katoa o ratou ki Karamere.

<span id="an_25:8">25:8</span> Mau e ui ki au taitama, a ka korerotia e
ratou ki a koe. Na kia manakohia nga taitama na e koe; kua tae mai hoki
matou i te ra pai. Tena, homai ta tou ringa i tupono ai ki au pononga,
ki tau tama hoki, ki a Rawiri.

<span id="an_25:9">25:9</span> Na, i te taenga o nga tangata a Rawiri,
korerotia ana e ratou enei kupu katoa ki a Napara, me te whakahua ano i
te ingoa o Rawiri, a heoi ano ta ratou.

<span id="an_25:10">25:10</span> Na ka utu a Napara ki ta nga tangata a
Rawiri, ka mea, Ko wai a Rawiri? ko wai hoki te tama a Hehe? he tini nga
pononga i enei ra e tahuri ana i o ratou rangatira.

<span id="an_25:11">25:11</span> Me tango koia e ahau taku taro, toku
wai, me aku mea hoki i patua nei e ahau ma aku kaikutikuti, me hoatu ma
nga tangata kahore nei i mohiotia e ahau no hea ranei ratou?

<span id="an_25:12">25:12</span> ¶ Na ka tahuri nga tangata a Rawiri ki
to ratou ara, a hoki ana, haere ana, korerotia ana e ratou ki a ia enei
mea katoa.

<span id="an_25:13">25:13</span> Na ka mea a Rawiri ki ana tangata,
Whitikiria a koutou hoari, e tenei, e tenei. Na whitikiria ana e ratou
tana hoari, tana hoari; i whitiki ano a Rawiri i tana hoari. Na ka haere
ki runga, ka whai i a Rawiri: tata tonu aua tangata ki te wha nga rau; e
rua hoki nga rau i noho ki nga taonga.

<span id="an_25:14">25:14</span> Otiia ka korero tetahi o nga taitama ki
a Apikaira wahine a Napara ka mea, Nana, i tona mai etahi tangata e
Rawiri i te koraha, ki te oha ki to matou rangatira; heoi
whakatupehupehu ana ia ki a ratou.

<span id="an_25:15">25:15</span> Otiia pai rawa aua tangata ki a matou,
kihai hoki i aha ki a matou, kihai ano i ngaro tetahi mea a matou i nga
ra katoa i haereere tahi ai matou me ratou, i a matou ra i te parae.

<span id="an_25:16">25:16</span> He taiepa ratou ki a matou i te po, i
te ao, i nga ra katoa i tata ai matou ki a ratou, i a matou e tiaki ana
i nga hipi.

<span id="an_25:17">25:17</span> Tena ra, mau e whakaaro, e titiro ki
tau e mea ai; kua takoto hoki he kino mo to matou rangatira, ratou ko
tona whare katoa: koia rawa hoki kia tama ia na Periara, kahore tetahi e
ahei te korero ki a ia.

<span id="an_25:18">25:18</span> ¶ Na hohoro tonu a Apikaira, maua atu
ana e ia he taro e rua rau, he waina e rua nga ipu, he hipi e rima, he
mea kua oti te taka, he kanga pahuhu e rima nga mehua, he tautau karepe
maroke kotahi rau, he papa piki e rua rau, he mea whakawaha ki te kaihe.

<span id="an_25:19">25:19</span> Na ka mea ia ki ana taitama, Hoake ki
mua i ahau; tena ahau te haere atu na i muri i a koutou. Kihai hoki i
korerotia e ia ki tana tahu, ki a Napara.

<span id="an_25:20">25:20</span> Na i a ia e haere atu ana i runga i
tona kaihe, a e heke atu ana i te wahi ruru o te maunga, na ko Rawiri
ratou ko ana tangata e heke mai ana, e tika mai ana ki a ia; na pono
tonu atu ia ki a ratou.

<span id="an_25:21">25:21</span> Heoi kua ki a Rawiri, Maumau tiaki noa
ahau i nga mea katoa a tenei koroke i te koraha, kahore rawa hoki tetahi
o ana mea katoa i ngaro; na utua mai ana e ia te pai ki te kino.

<span id="an_25:22">25:22</span> Kia meatia tenei e te Atua ki nga
hoariri o Rawiri me etahi mea ano hoki, ki te waiho e ahau o ana mea
katoa i te aonga ake kia kotahi nei tamaiti tane.

<span id="an_25:23">25:23</span> Na, i te kitenga o Apikaira i a Rawiri,
hohoro tonu ia, marere ana ki raro i te kaihe, tapapa ana i te aroaro o
Rawiri, me te piko ano ki te whenua.

<span id="an_25:24">25:24</span> Na ka takoto ia ki ona waewae, a ka
mea, Hei runga i ahau, e toku ariki, hei runga i ahau te kino; na kia
korero tau pononga wahine ki ou taringa, whakarongo mai hoki ki nga kupu
a tau pononga.

<span id="an_25:25">25:25</span> Kaua te ngakau o toku ariki e mea ki
tenei tangata a Periara, ki a Napara: ko tona ingoa hoki, ko ia, rite
tahi: ko Napara tona ingoa; kei a ia ano te wairangi. Ko ahau ia, ko tau
pononga wahine, kihai i kite i nga taitama a toku ariki i tonoa a ke ra
e koe.

<span id="an_25:26">25:26</span> Na, e toku ariki, e ora ana a Ihowa, e
ora ana hoki tou wairua, i a Ihowa kau pupuri nei i a koe i te hara o te
whakaheke toto, kei pa tou ringa ake ki te rapu utu, kia rite aianei ki
a Napara ou hoariri, me te hunga e rapu ana i te he mo toku a riki.

<span id="an_25:27">25:27</span> Na, ko tenei manaakitanga i kawea mai
nei e tau pononga ki toku ariki, tukua kia hoatu ki nga taitama i raro i
nga waewae o toku ariki.

<span id="an_25:28">25:28</span> Tena ra, whakarerea noatia iho te kino
a tau pononga wahine; he mea kua takoto rawa ta Ihowa whakapumau i te
whare o toku ariki; e whawhai ana hoki toku ariki i nga whawhai a Ihowa;
a e kore e mau tetahi he ou i ou ra katoa.

<span id="an_25:29">25:29</span> Ahakoa whakatika mai tetahi tangata ki
te whai i a koe, ki te rapu i tou wairua, heoi ka paiherea te wairua o
toku ariki ki roto ki te paihere ora ki a Ihowa, ki tou Atua; ko nga
wairua ia o ou hoariri ka piua atu me te mea no waenga pu i te kot aha.

<span id="an_25:30">25:30</span> A tenei ake, kei ta Ihowa meatanga ki
toku ariki i nga mea katoa i korerotia e ia hei pai mou, a ka whakaturia
koe e ia hei rangatira mo Iharaira;

<span id="an_25:31">25:31</span> Na, e kore tenei e waiho hei whakapouri
mou, hei whakararu ranei mo te ngakau o toku ariki, ara tau whakaheke
noa i te toto, te rapu ranei a toku ariki i te utu mona ake: e puta raia
ta Ihowa pai ki toku ariki, na kia mahara ki tau pononga wahin e.

<span id="an_25:32">25:32</span> ¶ Na ka mea a Rawiri ki a Apikaira, Kia
whakapaingia a Ihowa, te Atua o Iharaira, nana nei koe i tono mai i
tenei ra ki te whakatau i ahau.

<span id="an_25:33">25:33</span> Kia whakapaingia ano tou whakaaro tika,
kia whakapaingia ano koe, mou i pupuri i ahau i tenei ra i te hara o te
whakaheke toto, i te rapu utu hoki a toku ringa ake.

<span id="an_25:34">25:34</span> Na e ora ana a Ihowa, te Atua o
Iharaira, nana nei ahau i pupuri kei kino ki a koe, me i kahore koe i
hohoro te haere mai ki te whakatau i ahau, ina, kihai i toe ki te awatea
apopo teahi mea a Napara kia kotahi nei tamaiti tane.

<span id="an_25:35">25:35</span> Heoi ka tangohia e Rawiri i tona ringa
nga mea i kawea mai e ia ki a ia, a ka mea ki a ia, Haere i runga i te
rangimarie ki tou whare: titiro, kua whakarongo nei ahau ki tou reo, kua
whakapai hoki ki a koe.

<span id="an_25:36">25:36</span> ¶ Na haere ana a Apikaira ki a Napara,
a i te mea hakari tera i roto i tona whare, koia ano kei te hakari a te
kingi, a koa ana te ngakau o Napara i roto i a ia, he nui hoki tona
haurangi. Na kihai i korerotia e ia tetahi mea ki a ia, ahakoa iti,
ahakoa rahi, a marama noa te ata.

<span id="an_25:37">25:37</span> A, i te ata i te mea ka kore atu te
waina i a Napara, na korerotia ana e tana wahine ki a ia enei mea katoa;
na mate iho tona ngakau i roto i a ia, heoi kua rite ia ki te kohatu.

<span id="an_25:38">25:38</span> A, ka tekau nga ra, ka patua a Napara e
Ihowa, a ka mate.

<span id="an_25:39">25:39</span> A, no te rongonga o Rawiri kua mate a
Napara, ka mea ia, Kia whakapaingia a Ihowa i tohe nei i te tohe ki a
Napara mo toku tawainga; i pupuri nei i tana pononga kei kino, a
whakahokia atu ana e Ihowa te kino a Napara ki runga ki tona matenga
ake. Na ka tono tangata a Rawiri ki te korero ki a Apikaira, ki te tiki
i a ia hei wahine mana.

<span id="an_25:40">25:40</span> A, i te taenga o nga tangata a Rawiri
ki a Apikaira ki Karamere, ka korero ki a ia, ka mea, I tonoa mai matou
e Rawiri ki te tiki mai i a koe hei wahine mana.

<span id="an_25:41">25:41</span> Na ka whakatika tera, a piko ana tona
mata ki te whenua, ka mea, Tenei tau pononga hei pononga wahine, hei
horoi i nga waewae o nga tangata a toku ariki.

<span id="an_25:42">25:42</span> Na hohoro ana a Apikaira, a whakatika
ana, eke ana ki te kaihe; tokorima hoki ana kotiro i haere tahi me ia;
na aru ana ia i nga karere a Rawiri, a ka waiho hei wahine mana.

<span id="an_25:43">25:43</span> I tangohia ano e Rawiri a Ahinoama o
Ietereere; a ka waiho raua tokorua hei wahine mana.

<span id="an_25:44">25:44</span> Heoi kua hoatu e Haora a Mikara tana
tamahine, te wahine a Rawiri, ki a Parati tama a Raihi, o Karimi.

<span id="an_26:1">26:1</span> ¶ Na ka haere nga Tiwhi ki a Haora ki
Kipea, ka mea, He teka ianei kei te piri a Rawiri ki Maunga Hakira, ki
te wahi e anga ana ki Hehimono?

<span id="an_26:2">26:2</span> Katahi a Haora ka whakatika, a haere ana
ki raro, ki te koraha o Tiwhi, e toru hoki mano ana tangata, he hunga
whiriwhiri i roto i a Iharaira, ki te rapu i a Rawiri i te koraha o
Tiwhi.

<span id="an_26:3">26:3</span> A i noho a Haora ki Maunga Hakira, ki
tera e anga ana ki Hehimono, ki te huarahi: ko Rawiri ia i noho ki te
koraha; a ka kite ia kua tae atu a Haora ki te koraha ki te whai i a ia,

<span id="an_26:4">26:4</span> Na tonoa ana etahi tutei e Rawiri, a ka
mohio ia he tino tika te haerenga mai o Haora.

<span id="an_26:5">26:5</span> Na ka whakatika a Rawiri, a ka haere ki
te wahi i puni ai a Haora: na ka titiro a Rawiri ki te takotoranga o
Haora raua ko Apanere tama a Nere, ko te rangatira o tana ope; na kei te
takoto a Haora i te parepare, i tetahi taha ano hoki ona, i teta hi
taha, te puninga o te iwi.

<span id="an_26:6">26:6</span> ¶ Na ka oho a Rawiri ki a Ahimereke Hiti
raua ko Apihai tama a Teruia, ko te teina o Ioapa, ka mea, Ko wai e
haere hei hoa moku ki raro, ki a Haora, ki te puni ra? Ka mea a Apihai,
Ko taua e haere.

<span id="an_26:7">26:7</span> Na ko te haerenga o Rawiri raua ko Apihai
ki te iwi i te po: na kei te takoto tera a Haora i te parepare me tana
tao pou rawa ki te whenua i te taha o tona urunga: i tetahi taha ona, i
tetahi taha ko Apanere hoki ratou ko te iwi e takoto ana.

<span id="an_26:8">26:8</span> Katahi a Apihai ka mea ki a Rawiri, Kua
tukua putia e te Atua tou hoariri inaianei ki tou ringa: na kia kotahi
taku werohanga i a ia aianei ki te tao, titi pu ki te whenua; e kore ano
e tuaruatia.

<span id="an_26:9">26:9</span> Ano ra ko Rawiri ki a Apihai, Kaua ia e
whakangaromia: ko wai hoki e harakore ki te totoro tona ringa ki ta
Ihowa i whakawahi ai?

<span id="an_26:10">26:10</span> I mea ano a Rawiri, E ora ana a Ihowa,
ma Ihowa ia e patu; tera e tae mai tona ra e mate ai; ka uru ranei ia ki
te whawhai a ka ngaro.

<span id="an_26:11">26:11</span> Ma Ihowa e arai kei totoro toku ringa
ki ta Ihowa i whakawahi ai. Engari tangohia te tao i tona urunga, me te
ipu wai, a kia haere taua.

<span id="an_26:12">26:12</span> Heoi tangohia ana e Rawiri te tao me te
ipu wai i te urunga o Haora; a haere ana raua; kihai hoki tetahi i kite,
kihai i mohio, kihai hoki i oho: i te moe katoa hoki ratou; na Ihowa
hoki i mea kia au ta ratou moe.

<span id="an_26:13">26:13</span> ¶ Katahi a Rawiri ka haere ki tera
taha, a tu ana i runga i te tihi o tetahi puke i tawhiti; he nui te
takiwa atu ki a ratou.

<span id="an_26:14">26:14</span> Na ka karanga a Rawiri ki te iwi, ki a
Apanere hoki tama a Nere, ka mea, E kore ranei koe e o mai e Apanere?
Katahi ka whakahokia e Apanere, Ko wai koe e karanga mai na ki te kingi?

<span id="an_26:15">26:15</span> Na ka mea a Rawiri ki a Apanere, He
teka ianei he toa koe, ko wai hoki hei rite mou i roto i a Iharaira? He
aha koe te tiaki ai i tou ariki, i te kingi? I haere atu hoki tetahi o
te iwi ki te whakangaro i te kingi, i tou ariki.

<span id="an_26:16">26:16</span> Ehara tenei i te mea pai i meatia nei e
koe. E ora ana a Ihowa, ka tika te mate mo koutou, kihai hoki i tiaki i
to koutou ariki, i ta Ihowa i whakawahi ai. Na, tirohia kei hea te tao a
te kingi, me te ipu wai i tona urunga?

<span id="an_26:17">26:17</span> Na kua mohio a Haora ki te reo o
Rawiri, a ka mea, Nou tena reo, e taku tama, e Rawiri? Ano ra ko Rawiri,
Noku te reo, e toku ariki, e te kingi.

<span id="an_26:18">26:18</span> I mea ano ia, Na te aha tenei whai a
toku ariki i tana pononga, i aha hoki ahau? he aha hoki te he o toku
ringa?

<span id="an_26:19">26:19</span> Tena ra, kia rongo mai toku ariki te
kingi ki nga kupu a tana pononga, Ki te mea na Ihowa koe i whakaoho kia
tahuri mai ki ahau, kia manako mai ia ki te whakahere: tena ko tenei, na
nga tama a te tangata, kia kanga ratou i te aroaro o Ihowa; mo ratou i
pei nei i ahau kei tata ki to Ihowa wahi tupu, mo te ki mai, Haere, e
mahi ki nga atua ke.

<span id="an_26:20">26:20</span> Tena ra, kaua oku toto e maringi ki te
whenua i tawhiti atu i te aroaro o Ihowa: i haere mai hoki te kingi o
Iharaira ki te rapu i tetahi puruhi, me te mea ko tetahi e whai ana i te
patiri i runga i nga maunga.

<span id="an_26:21">26:21</span> ¶ Na ka mea a Haora, Kua hara ahau;
hoki atu, e taku tama, e Rawiri; e kore hoki ahau e mahi i te kino ki a
koe a muri ake nei, no te mea he taonga nui ki tou whakaaro toku wairua
inaianei. Nana, he mahi kuware taku, nui atu toku he.

<span id="an_26:22">26:22</span> Na ka whakahoki a Rawiri, ka mea, Nana,
te tao nei, e te kingi! tukua mai nei tetahi o nga taitamariki kia haere
mai ki te tiki.

<span id="an_26:23">26:23</span> A ma Ihowa e hoatu ki ia tangata, ki ia
tangata tona tika me tona pono: kua homai nei hoki koe e Ihowa i tenei
ra ki toku ringa, a kihai ahau i pai kia totoro toku ringa ki ta Ihowa i
whakawahi ai.

<span id="an_26:24">26:24</span> Nana, kua nui nei tou ora ki taku
tirohanga atu i tenei ra, kia pera ano hoki te nui o toku ora ki ta
Ihowa titiro, a kia whakaorangia ahau e ia i nga mate katoa.

<span id="an_26:25">26:25</span> Katahi a Haora ka mea ki a Rawiri, Kia
manaakitia koe, e taku tama, e Rawiri: ka oti ra i a koe nga mahi nunui,
a he pono ka puta tou mana. Heoi haere ana a Rawiri i tona huarahi; a
hoki ana a Haora ki tona wahi.

<span id="an_27:1">27:1</span> ¶ Na ka mea a Rawiri i roto i tona
ngakau, Katahi ahau ka ngaro i te ringa o Haora a tetahi ra; kahore atu
he mea pai moku i te hohoro o toku mawhiti atu ki te whenua o nga
Pirihitini, kia ngakaukore ai a Haora ki te rapu ano i ahau i nga rohe
kato a o Iharaira: penei ka mawhiti atu ahau i roto i tona ringa.

<span id="an_27:2">27:2</span> Na whakatika ana a Rawiri, a haere ana
ratou ko ona hoa e ono rau ki a Akihi tama a Maoko, ki te kingi o Kata.

<span id="an_27:3">27:3</span> Na ka noho a Rawiri ki a Akihi ki Kata, a
ia me ana tangata, me te whare ano o tenei, o tenei, a Rawiri hoki ratou
ko ana wahine tokorua, ko Ahinoama o Ietereere, ko Apikaira o Karamere,
wahine a Napara.

<span id="an_27:4">27:4</span> A ka korerotia ki a Haora, kua rere a
Rawiri ki Kata, na mutu ake tana rapu i a ia.

<span id="an_27:5">27:5</span> Na ka mea a Rawiri ki a Akihi, Ki te mea
kua manakohia nei ahau e koe, kia homai e ratou tetahi wahi ki ahau i
roto i tetahi o nga pa i te koraha, hei nohoanga moku: he aha hoki tau
pononga i noho ai ki a koe i roto i te pa kingi?

<span id="an_27:6">27:6</span> Na ka homai e Akihi ki a ia i taua ra a
Tikiraka: na reira nga kingi o Hura i whiwhi ai ki Tikiraka a mohoa noa
nei.

<span id="an_27:7">27:7</span> Na, ko te maha o nga ra i noho ai a
Rawiri ki te whenua o nga Pirihitini, kotahi tau, e wha marama.

<span id="an_27:8">27:8</span> ¶ Katahi a Rawiri ka haere, ratou ko ana
tangata, ka whakaeke i nga Kehuri, i nga Kireti, i nga Amareki; ko era
hoki nga iwi kua noho noa ake ki tera whenua i tou haerenga ki Huru a te
whenua o Ihipa atu ana.

<span id="an_27:9">27:9</span> Na patua iho e Rawiri tera whenua; kihai
hoki i whakaorangia tetahi tane, wahine ranei; a tangohia ana e ia nga
hipi, nga kau, nga kaihe, nga kamera, me nga kakahu, a hoki ana, haere
ana ki a Akihi.

<span id="an_27:10">27:10</span> Na ka mea a Akihi, Ko hea i whakaekea e
koutou i tenei ra? Ano ra ko Rawiri, Ko te tonga o Hura, ko te tonga o
nga Ierameeri, ko te taha ano ki te tonga o nga Keni.

<span id="an_27:11">27:11</span> Kihai hoki i whakaorangia e Rawiri
tetahi tane, wahine ranei, hei kawe i a ratou ki Kata; i mea hoki, Kei
korero ratou i ta tatou, kei mea, I penei a Rawiri, a ko tana hanga ano
tenei i nga ra katoa i noho ai ia ki te whenua o nga Pirihitini.

<span id="an_27:12">27:12</span> Na whakapono tonu a Akihi ki ta Rawiri,
a ka mea, Kua tino mea rawa ia i a ia kia whakariharihangia e tona iwi,
e Iharaira: na reira hei tangata tuturu ia maku ake, ake.

<span id="an_28:1">28:1</span> ¶ Na i aua ra kua huihuia e nga
Pirihitini a ratou taua mo te pakanga, hei whawhai ki a Iharaira. Na ka
mea a Akihi ki a Rawiri, Kia tino mohio koe me haere tahi taua ki te
whawhai, koutou ko au tangata.

<span id="an_28:2">28:2</span> Ano ra ko Rawiri ki a Akihi, Ma reira koe
ka mohio ai ki nga mahi a tau pononga. A ka mea a Akihi ki a Rawiri,
Koia ahau ka mea nei i a koe hei tiaki mo toku upoko i nga ra katoa.

<span id="an_28:3">28:3</span> Na, kua mate a Hamuera, kua uhungatia
hoki e Iharaira katoa, kua tanumia ki Rama, ki tona pa ake. Kua
whakakorea atu hoki e Haora i te whenua te hunga i nga waka atua, i nga
rapa maori hoki.

<span id="an_28:4">28:4</span> Na ka huihui nga Pirihitini, a haere mai
ana, puni ana ki Huneme; i huihuia ano e Haora a Iharaira katoa, a puni
ana ki Kiripoa.

<span id="an_28:5">28:5</span> A, no te kitenga o Haora i te taua a nga
Pirihitini, ka wehi, tuiri rawa tona ngakau.

<span id="an_28:6">28:6</span> Na, i te uinga a Haora ki a Ihowa, hore
rawa he kupu a Ihowa i whakahokia mai ki a ia, e nga moe, e nga Urimi, e
nga poropiti ranei.

<span id="an_28:7">28:7</span> ¶ Katahi a Haora ka mea ki ana tangata,
Rapua maku tetahi wahine he atua maori tona kia haere ahau ki a ia ki te
rapu tikanga i a ia. Ano ra ko ana tangata ki a ia, Tera tetahi wahine
he atua maori tona, kei Eneroro.

<span id="an_28:8">28:8</span> Na ka whakaahua ke a Haora i a ia, a
kakahu ana i etahi kakahu ke, haere ana ia me ana tangata tokorua; ka
tae ki taua wahine i te po, ka mea atu ia, Tena koa, hirihiria te atua
maori, a whakaputaina ake ki ahau taku e ki atu ai.

<span id="an_28:9">28:9</span> Na ka mea taua wahine ki a ia, Ha, kua
mohio ano koe ki ta Haora i mea ai, ki tana hautopenga atu i te hunga
atua maori, i nga rapa maori, o te whenua nei; he aha ra koe i mea
mahanga mai ai mo toku wairua, kia mate ai ahau?

<span id="an_28:10">28:10</span> Na ka oatitia a Ihowa e Haora ki a ia,
i mea ia, E ora ana a Ihowa, e kore tetahi he e pa ki a koe mo tenei
mea.

<span id="an_28:11">28:11</span> Katahi te wahine ka mea, Ko wai kia
whakaputaina ake e ahau ki a koe? Ano ra ko ia, Ko Hamuera tau e
whakaputa ake ai ki ahau.

<span id="an_28:12">28:12</span> A, no te kitenga o te wahine i a
Hamuera, nui atu tona reo ki te hamama; a ka korero te wahine ki a
Haora, ka mea, He aha koe i tinihanga ai ki ahau? ko Haora hoki koe.

<span id="an_28:13">28:13</span> Na ka mea te kingi ki a ia, Kaua e
wehi: i kite hoki koe i te aha? Na ka mea te wahine ki a Haora, Kei te
kite ahau i tetahi atua e haere ake ana i te whenua.

<span id="an_28:14">28:14</span> Ano ra ko tera ki a ia, He ahua aha
tona? Ka mea ia, He koroheke te haere ake nei; he koroka hoki te kakahu.
Na ka mohio a Haora ko Hamuera. Tuohu ana tona mata ki te whenua, piko
ana ia.

<span id="an_28:15">28:15</span> ¶ Na ka mea a Hamuera ki a Haora, He
aha koe i whakaohooho ai i ahau, i mea ai kia haere ake ahau? Ano ra ko
Haora, Nui atu toku mate; e whawhai ana hoki nga Pirihitini ki ahau, a
kua mahue ahau i te Atua, kahore ake hoki he kupu ana e whakahokia mai
ki ahau e nga poropiti, e nga moe ranei; koia ahau i karanga ai ki a
koe, hei ako i ahau ki taku e mea ai.

<span id="an_28:16">28:16</span> Katahi a Hamuera ka mea, He aha ra koe
i u ai ki ahau, kua mahue nei hoki koe i a Ihowa, hei hoariri ano ia ki
a koe?

<span id="an_28:17">28:17</span> Na kua meatia e Ihowa mona ake tana i
whakapuakina e ahau: kua haea atu hoki te kingitanga i tou ringa, kua
hoatu ki tou hoa, ara ki a Rawiri.

<span id="an_28:18">28:18</span> Mou kihai i rongo ki te reo o Ihowa,
kihai i whakaputa i tona riri aritarita ki a Amareke; na reira a Ihowa i
mea ai i tenei mea ki a koe i tenei ra.

<span id="an_28:19">28:19</span> Ko tenei, ka hoatu ano a Iharaira e
Ihowa me koe hoki ki te ringa o nga Pirihitini, a apopo koutou ko au
tama tae ake ai ki ahau: a ka hoatu e Ihowa te taua a Iharaira ki te
ringa o nga Pirihitini.

<span id="an_28:20">28:20</span> ¶ Katahi ka hinga tonu iho a Haora,
tona roa katoa ki te whenua, nui rawa hoki tona wehi mo nga kupu a
Hamuera: kahore ano he kaha i roto i a ia; kihai hoki ia i kai taro noa
pau noa taua ra, pau noa taua po.

<span id="an_28:21">28:21</span> Na ka haere taua wahine ki a Haora; a
ka kite e pororaru rawa ana ona whakaaro, ka mea ki a ia, Nana, kua
whakarongo nei tau pononga ki tou reo, a whakamomori ana ahau ki te
mate, whakarongo ana ahau ki au kupu i korerotia e koe ki ahau.

<span id="an_28:22">28:22</span> Na, tena, whakarongo mai hoki aianei ki
te reo o tau pononga, Kia whakatakotoria e ahau tetahi wahi taro ki tou
aroaro; me kai ano koe, kia whai kaha ai koe ina haere i tou huarahi.

<span id="an_28:23">28:23</span> Otiia i whakakahore ia, i mea, E kore
ahau e kai. Heoi tohea ana ia e ana tangata ratou ko te wahine; na ka
rongo ia ki to ratou reo, a whakatika ake ana i te whenua, noho ana ki
runga ki te moenga.

<span id="an_28:24">28:24</span> Na he kuao kau ta taua wahine i te
whare, he mea whangai; na hohoro tonu tana patu, tikina ana e ia he
paraoa, pokepokea ana, tunua iho e ia etahi keke rewenakore;

<span id="an_28:25">28:25</span> Kawea mai ana e ia ki te aroaro o
Haora, ki te aroaro ano o ana tangata. Na kai ana ratou, a whakatika
ana, haere atu ana i taua po.

<span id="an_29:1">29:1</span> ¶ Na ka huihuia e nga Pirihitini a ratou
taua katoa ki Apeke, i te noho hoki a Iharaira ki te puna i Ietereere.

<span id="an_29:2">29:2</span> A ka haere nga rangatira o nga Pirihitini
me o ratou rau, me o ratou mano, ka haere atu ano a Rawiri ratou ko ana
tangata, me Akihi, i te hiku.

<span id="an_29:3">29:3</span> Katahi nga rangatira o nga Pirihitini ka
mea, He aha ta enei Hiperu i konei? Ano ra ko Akihi ki nga rangatira o
nga Pirihitini, Ehara ianei tenei i a Rawiri, i te tangata a Haora kingi
o Iharaira i noho nei ki ahau i enei ra, i enei tau ranei, a kahore ahau
i kite i tetahi he ona, o te ra ano i riro mai ai ia ki ahau a mohoa noa
nei?

<span id="an_29:4">29:4</span> Otiia ka riri nga rangatira o nga
Pirihitini ki a ia, a ka mea nga rangatira o nga Pirihitini ki a ia,
Whakahokia tenei tangata kia hoki ki te wahi i whakaritea e koe mona; a
kaua ia e haere tahi tatou ki te whawhai; kei whawhai ia ki a tatou i t
e tatauranga; he aha hoki tana mea hei whakamarie mo tona rangatira? he
teka ianei ko nga upoko o enei tangata?

<span id="an_29:5">29:5</span> Ehara ianei tenei i a Rawiri i waiata ra
ratou tetahi ki tetahi, i nga kanikani, i mea ra, Na Haora ana mano i
patu, na Rawiri ko ana tekau mano?

<span id="an_29:6">29:6</span> ¶ Katahi a Akihi ka karanga ki a Rawiri,
ka mea ki a ia, E ora ana a Ihowa, tika tonu tau, pai tonu hoki ki taku
titiro tou haerenga atu me tou haerenga mai i a taua nei i te ope;
kahore nei hoki i mau i ahau tetahi he ou, o te ra ano i haere mai a i
koe ki ahau a taea noatia tenei ra: otiia ki te titiro a nga rangatira
kahore ou pai.

<span id="an_29:7">29:7</span> Na hoki atu aianei, haere hoki i runga i
te rangimarie; kei kino tau mahi ki te titiro a nga rangatira o nga
Pirihitini.

<span id="an_29:8">29:8</span> Na ka mea a Rawiri ki a Akihi, I aha hoki
ahau? ko te aha hoki a tau pononga i kitea e koe, o te ra i noho ai ahau
ki tou aroaro a taea noatia tenei ra, ka kore ai ahau e haere ki te
whawhai ki nga hoariri o toku ariki, o te kingi?

<span id="an_29:9">29:9</span> Na ka whakahoki a Akihi, ka mea ki a
Rawiri, E mohio ana ano ahau he pai koe ki taku titiro, rite tonu ano ki
te anahera a te Atua: otiia ko nga rangatira o nga Pirihitini hei ki
mai, Kaua tenei e haere tahi tatou ki te whawhai.

<span id="an_29:10">29:10</span> Heoi maranga wawe i te ata, me nga
tangata ano a tou ariki i haere tahi mai nei koutou, a ka maranga wawe
koutou i te ata, ka marama, haere.

<span id="an_29:11">29:11</span> Heoi ka maranga wawe a Rawiri, ratou ko
ana tangata, a haere ana i te ata, hoki ana ki te whenua o nga
Pirihitini. Ko nga Pirihitini ia i haere ki runga, ki Ietereere.

<span id="an_30:1">30:1</span> ¶ A, no ka tae a Rawiri ratou ko ana
tangata ki Tikiraka i te toru o nga ra, na kua huaki nga Amareki ki te
tonga, ki Tikiraka ano, patua ana a Tikiraka e ratou, tahuna ake ki te
ahi;

<span id="an_30:2">30:2</span> Whakaraua ana hoki e ratou nga wahine me
nga mea o reira, te iti, te rahi; kihai i whakamatea tetahi, engari i
kahakina atu, a haere ana i to ratou ara.

<span id="an_30:3">30:3</span> Heoi, i te taenga o Rawiri ratou ko ana
tangata ki te pa, kua oti te tahu ki te ahi, a kau whakaraua atu a ratou
wahine, a ratou tama, a ratou tamahine.

<span id="an_30:4">30:4</span> Katahi ka puaki te reo o Rawiri ratou ko
ana tangata, tangi ana ratou, a kahore noa o ratou kaha ki te tangi.

<span id="an_30:5">30:5</span> I riro whakarau ano nga wahine tokorua a
Rawiri, a Ahinoama o Ietereere, raua ko Apikaira wahine a Napara o
Karamere.

<span id="an_30:6">30:6</span> Na mamae rawa a Rawiri, no te mea i
kupukupu te nuinga kia akina ia ki te kohatu; i mamae hoki te ngakau o
te iwi katoa, o tera, o tera, ki a ratou tama, ki a ratou tamahine: ko
Rawiri ia i whakapakari i a ia i roto i a Ihowa, i tona Atua.

<span id="an_30:7">30:7</span> ¶ Na ka mea a Rawiri ki a Apiatara
tohunga, tama a Ahimereke, Tena, maua mai te epora ki ahau. Na maua ana
te epora e Apiatara ki a Rawiri.

<span id="an_30:8">30:8</span> Na ka ui a Rawiri ki a Ihowa, ka mea, Ki
te whai ahau i tenei taua e mau ranei ratou i ahau? Na ka mea ia, Whaia;
ka mau pu hoki ratou i a koe, a ka riro katoa mai au i a koe.

<span id="an_30:9">30:9</span> Heoi haere ana a Rawiri ratou ko ana
tangata e ono rau, kua tae ki te awa, ki Pehoro, ki te wahi i noho ai te
hunga i mahue iho.

<span id="an_30:10">30:10</span> Otiia whai tonu ana a Rawiri ratou ko
nga tangata e wha rau: e rua hoki nga rau i noho; i ruha rawa hoki, te
whiti ai i te awa, i Pehoro.

<span id="an_30:11">30:11</span> Na ka tupono atu ratou ki tetahi
tangata o Ihipa i te parae, a kawea ana ia ki a Rawiri. Na ka hoatu he
taro mana, a kai ana ia; i whakainu ano ratou i a ia ki te wai.

<span id="an_30:12">30:12</span> I hoatu ano e ratou tetahi wahi o te
keke piki me etahi tautau karepe e rua, na ka kai ia, a ka hoki tona
wairua ki a ia; e toru hoki nga ra, e toru nga po ona kihai nei ia i kai
i te kai, kihai i inu i te wai.

<span id="an_30:13">30:13</span> Na ka mea a Rawiri ki a ia, Na wai koe?
no hea hoki koe? Ano ra ko ia, He tamaiti ahau no Ihipa, he pononga na
tetahi Amareki; i whakarerea hoki ahau e toku ariki, he panga noku e te
mate ka toru enei ra.

<span id="an_30:14">30:14</span> I huakina e matou te tonga o nga
Kereti, me te wahi i a Hura, me te tonga o Karepe; i tahuna ano e matou
a Tikiraka ki te ahi.

<span id="an_30:15">30:15</span> Na ka mea a Rawiri ki a ia, E taea
ranei ahau te kawe e koe ki raro, ki te ope ra? Ano ra ko ia, Oati mai
ki ahau ki te Atua hoki, e kore ahau e whakamatea e koe, e kore e tukua
ki nga ringa o toku rangatira, a ka kawea koe e ahau ki raro ki tau a
ope.

<span id="an_30:16">30:16</span> A, no tana kawenga i a ia ki raro, kua
wawa noa atu ratou ki te mata o te whenua katoa, e kai ana, e inu ana, e
kanikani ana, mo nga taonga nui katoa, taonga parakete, i riro i a ratou
i te whenua o nga Pirihitini, i te whenua hoki o Hura.

<span id="an_30:17">30:17</span> Na patua iho ratou e Rawiri i te
puaotanga a taea noatia te ahiahi o te aonga ake: kihai hoki tetahi o
ratou i mawhiti, heoi ano ko etahi taitamariki e wha rau i eke ki nga
kamera, a rere ana.

<span id="an_30:18">30:18</span> I riro ano hoki i a Rawiri nga mea
katoa i tangohia e nga Amareki: i riro ano i a Rawiri ana wahine
tokorua.

<span id="an_30:19">30:19</span> Kihai hoki i ngaro tetahi o a ratou
mea; te iti, te rahi, nga tama, nga tamahine, nga taonga parakete, nga
mea katoa i tangohia e ratou; i hoki katoa mai a Rawiri.

<span id="an_30:20">30:20</span> I mau ano i a Rawiri nga hipi katoa me
nga kahui; a ka arahina e ratou i mua i era atu karerehe, i mea, Ko te
taonga parakete tenei a Rawiri.

<span id="an_30:21">30:21</span> ¶ A ka tae a Rawiri ki nga tangata e
rua rau i ruha nei, kihai nei i aru i a Rawiri, i meinga ra kia noho ki
te awa, ki Pehoro: ka puta ratou ki te whakatau i a Rawiri, ki te
whakatau hoki i te iwi i a ia: a ka tata a Rawiri ki aua tangata, ka oha
ia ki a ratou.

<span id="an_30:22">30:22</span> Katahi ka oho ake te hunga kino katoa,
nga tangata o Periara i roto i te hunga i haere tahi ratou ko Rawiri, ka
mea, Kihai ratou i haere tahi tatou, na, e kore e hoatu ki a ratou etahi
o nga taonga i rio mai i a tatou, heoi ano ko te wahine me n ga tamariki
a tenei, a tenei, na ma ratou e arahi atu, e haere.

<span id="an_30:23">30:23</span> Katahi a Rawiri ka mea, Kaua e pena, e
oku teina, ki ta Ihowa i homai ai ki a tatou; nana nei hoki tatou i
tiaki, a homai ana e ia ki a tatou ringa taua ope i haere ake ra ki a
tatou.

<span id="an_30:24">30:24</span> Ko wai hoki hei whakarongo ki tenei mea
a koutou? Ko te wahi hoki a te tangata i haere ki te whawhai kia rite ki
te wahi a te tangata i noho ki nga mea: kia rite tonu te wahi ma ratou.

<span id="an_30:25">30:25</span> Na waiho tonu iho e ia tena hei
tikanga, hei ritenga mo Iharaira no taua rangi a tuku iho ki tenei ra.

<span id="an_30:26">30:26</span> A, i te taenga o Rawiri ki Tikiraka, ka
tonoa e ia etahi o nga taonga ki nga kaumatua o Hura, ki ona hoa, a ka
mea, Tena tetahi manaaki mo koutou no nga taonga a nga hoariri o Ihowa;

<span id="an_30:27">30:27</span> Ki nga tangata hoki o Peteere, ki o
Ramoto ki te tonga, ki era hoki i Iatiri;

<span id="an_30:28">30:28</span> Ki a Aroere, ki o Hipimoto, ki o
Ehetemoa.

<span id="an_30:29">30:29</span> Ki o Rakara, ki o nga pa o nga
Ierameeri, ki o nga pa o nga Keni;

<span id="an_30:30">30:30</span> Ki o Horema, ki o Korahana, ki o Ataka;

<span id="an_30:31">30:31</span> Ki o Heperona, ki o nga wahi katoa i
haereere ai a Rawiri ratou ko ana tangata.

<span id="an_31:1">31:1</span> ¶ Na kua whawhai nga Pirihitini ki a
Iharaira, a ka whati nga tangata o Iharaira i te aroaro o nga
Pirihitini, a hinga ana, mate rawa, i Maunga Kiripoa.

<span id="an_31:2">31:2</span> Na ka whaia e nga Pirihitini a Haora
ratou ko ana tama, a patua iho e nga Pirihitini a Honatana ratou ko
Apinarapa, ko Marikihua, nga tama a Haora.

<span id="an_31:3">31:3</span> Na ka nui haere te whawhai ki a Haora, a
ka mau ia i nga kaikopere; nui rawa tona tunga i nga kaikopere.

<span id="an_31:4">31:4</span> Katahi a Haora ka mea ki tana kaimau
patu, Unuhia tau hoari, werohia hoki ahau; kei haere mai tenei hunga
kokotikore, a ka wero i ahau, ka whakatupu kino i ahau. Otiia kihai i
pai tana kaimau patu; he nui hoki no tona hopohopo. Na reira ka mau a
Haora ki tana hoari, hinga iho ki runga.

<span id="an_31:5">31:5</span> A, no te kitenga o tana kaimau patu, kua
mate a Haora, ka hinga hoki ia ki tana hoari, a mate tahi ana raua.

<span id="an_31:6">31:6</span> Heoi kotahi tonu te matenga o Haora ratou
ko ana tama tokotoru, ko tana kaimau patu, me ana tangata katoa i taua
ra ano.

<span id="an_31:7">31:7</span> A, no te kitenga o nga tangata o Iharaira
i tera taha o te raorao, i tawhi ano o Horano, kua whati nga tangata o
Iharaira, a kua mate a Haora ratou ko ana tama, whakarerea ake e ratou
nga pa, a rere ana; na ka haere nga Pirihitini nohoia iho.

<span id="an_31:8">31:8</span> ¶ A, i te aonga ake, i te haerenga o nga
Pirihitini ki te muru i te hunga i patua, na, ka kitea e ratou a Haora
ratou ko ana tama tokotoru e takoto ana i Maunga Kiripoa.

<span id="an_31:9">31:9</span> Na tapahia ana e ratou tona upoko, murua
ana ana patu, unga ana e ratou kia kawea puta noa i te whenua o nga
Pirihitini a tawhio noa, kia kauwhautia i roto i te whare o a ratou
whakapakoko, i roto hoki i te iwi.

<span id="an_31:10">31:10</span> A i whakatakotoria e ratou ana patu ki
te whare o Ahataroto, ko tona tinana ia i titia e ratou ki te taiepa o
Petehana.

<span id="an_31:11">31:11</span> A, no ka rongo nga tangata o Iapehe
Kireara ki ta nga Pirihitini i mea ai ki a Haora,

<span id="an_31:12">31:12</span> Ka whakatika nga marohirohi katoa, a
haere ana pau noa taua po katoa; na tangohia iho e ratou te tinana o
Haora, me nga tinana o ana tama i te taiepa o Petehana, a haere ana ki
Iapehe, tahuna ana ki reira.

<span id="an_31:13">31:13</span> I maua hoki o ratou whenua e ratou, a
tanumia ana ki raro i tetahi rakau i Iapehe, a e whitu nga ra i nohopuku
ai.

------------------------------------------------------------------------

[Next: 2 Samuel](sa2.md)
