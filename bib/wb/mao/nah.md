[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Maori Bible: Nahum

<span id="an_1:1">1:1</span> ¶ Ko te poropititanga mo Ninewe, Ko te
pukapuka o te kite a Nahumu Erekohi.

<span id="an_1:2">1:2</span> ¶ He Atua hae a Ihowa, he rapu utu; he rapu
utu a Ihowa, a ki tonu i te riri; e rapu utu ana a Ihowa i ona hoariri,
a e rongoatia ana e ia he riri mo ona hoariri.

<span id="an_1:3">1:3</span> He puhoi a Ihowa ki te riri, he nui tona
kaha, e kore rawa e whakaharakoretia e ia te tangata hara. Ko to Ihowa
ara kei te tukauati, kei te paroro, ko nga kapua te puehu o ona waewae.

<span id="an_1:4">1:4</span> E riria ana e ia te moana, a meinga ana kia
maroke, a whakamaroketia ana nga awa katoa: e ngohe ana a Pahana, me
Karamere, a kahakore noa iho te puawai o Repanona.

<span id="an_1:5">1:5</span> Wiri ana nga maunga i a ia, rewa ana nga
pukepuke; huamo ake ana te whenua i tona aroaro, ae ra, te ao, me nga
tangata katoa e noho ana i reira.

<span id="an_1:6">1:6</span> Ko wai e kaha ki te tu i mua i tona
aritarita? ko wai e kaha ki te whakatika, ina mura tona riri; ko te
ringihanga mai o tona weriweri, ano he ahi; ko nga kamaka wahia iho e
ia.

<span id="an_1:7">1:7</span> He pai a Ihowa, he pa kaha i te ra o te
raru; e mohio ana hoki ia ki te hunga e whakawhirinaki ana ki a ia.

<span id="an_1:8">1:8</span> Otiia ka moti to reira wahi i tana waipuke
e ngawha ana; ka whaia ano e ia ona hoariri ki roto ki te pouri.

<span id="an_1:9">1:9</span> ¶ Ko te aha ta koutou e whakaaro na ki a
Ihowa? ka moti rawa i a ia: e kore e tuaruatia te putanga ake o te
aitua.

<span id="an_1:10">1:10</span> No te mea, ahakoa rite ratou ki te
tataramoa e whiwhi ana, ahakoa ki nga kopu ano na ta ratou waina, ka
tino pau ratou, ano he kakau witi kua maroke.

<span id="an_1:11">1:11</span> Kua puta mai i roto i a koe tetahi e
whakaaro ana i te he mo Ihowa, he kaiwhakatakoto i te whakaaro kino.

<span id="an_1:12">1:12</span> Ko te kupu tenei a Ihowa, Ahakoa tino
kaha ratou, ahakoa tini, heoi ka tapahia ratou, ka pahemo ia. Ahakoa i
whiua koe e ahau, e kore koe e whiua e ahau a muri ake nei.

<span id="an_1:13">1:13</span> Na akuanei ahau wahi ai i tana ioka i
runga i a koe, momotu ai i ou here.

<span id="an_1:14">1:14</span> He whakahau hoki ta Ihowa mou, ara kia
kaua e whakatokia tetahi o tou ingoa a muri ake nei: ka hatepea atu e
ahau te whakapakoko tarai me te whakapakoko whakarewa i roto i te whare
o ou atua: ka hanga e ahau he urupa mou; no te mea he kino koe.

<span id="an_1:15">1:15</span> Nana, kei runga i nga maunga nga waewae o
te kaikawe mai i te korero pai, o te kaikauwhau i te rongo mau. Mahia au
hakari, e Hura, whakamana au kupu taurangi; no te mea heoi ano
haeretanga atu o te tangata kino na waenga i a koe; kua hatepea raw atia
atu ia.

<span id="an_2:1">2:1</span> ¶ Kua tae ake te kaiwawahi ki tou aroaro:
tiakina te pa, tuteia te ara, kia kaha tou hope, kia u rawa tou kaha.

<span id="an_2:2">2:2</span> No te mea ka whakahokia mai e Ihowa te
kororia o Hakopa, me te kororia o Iharaira: kua takoto kau hoki ratou i
nga kaiwhakatakoto kau, kua he ano a ratou manga waina i a ratou.

<span id="an_2:3">2:3</span> Kua oti te whakangungu rakau a ana
marohirohi te whakawhero, he ngangana te kakahu o nga maia: kei te rino
e kanapa ana te rite o nga hariata i te ra e takatu ai ia, a ko nga tao
wiri rawa.

<span id="an_2:4">2:4</span> Ngana tonu nga hariata i nga ara,
taututetute ana ki a ratou ano i nga waharoa: ko to ratou ahua ano he
roherohe, e rere ana me he uira.

<span id="an_2:5">2:5</span> Ka mahara ia ki ana metararahi: ka tapatu
ratou i a ratou e haere ana; ka hohoro ratou ki to reira taiepa, a ka
rite te arai.

<span id="an_2:6">2:6</span> Ka whakatuwheratia nga kuwaha o nga awa, ka
papahoro te whare kingi.

<span id="an_2:7">2:7</span> Na kua tu tahanga a Huhapa, kua maua atu
ia, a ka tangi ana pononga wahine, ko te reo koia ano kei to te kukupa,
ko o ratou uma hei timipera ma ratou.

<span id="an_2:8">2:8</span> Ko Ninewe ia, ko tona rite mai onamata, kei
te puna wai: heoi ka tahuti ratou; ka karanga, E tu, e tu; heoi e kore
tetahi e titiro whakamuri.

<span id="an_2:9">2:9</span> Pahuatia te hiriwa, pahuatia te koura:
kahore hoki he mutunga o nga rawa, o te kororia i roto i nga taonga
ahuareka katoa.

<span id="an_2:10">2:10</span> Kua takoto kau ia, kahore ana mea, moti
rawa; harotu kau te ngakau, kei te aki ano nga turi ki a raua, he nui te
mamae kei nga hope katoa, kua koma nga mata o ratou katoa.

<span id="an_2:11">2:11</span> ¶ Kei hea te nohoanga o nga raiona? te
wahi kai a nga kuao raiona? te wahi i haereere ai te raiona, me te
raiona katua, me te kuao raiona, te ai he kaiwhakawehi?

<span id="an_2:12">2:12</span> I haehaea mai e te raiona he mea e makona
ai ana kuao, notia ana e ia te kaki hei mea ma ana raiona uha, whakakiia
ana e ia ona rua ki te kai, ona nohoanga hoki ki te mea i haehaea.

<span id="an_2:13">2:13</span> Nana, hei hoariri tenei ahau mou, e ai ta
Ihowa o nga Mano, ka tahuna ano e ahau ana hariata i roto i te paowa, ka
pau au kuao raiona i te hoari: ka kore i ahau he haehaenga mau i runga i
te whenua, e kore ano te reo o au karere e rangona a muri ake nei.

<span id="an_3:1">3:1</span> ¶ Aue, te mate mo te pa toto! kua ki katoa
i te teka, i te pahua; kahore e mutu te muru taonga,

<span id="an_3:2">3:2</span> Ko te haruru o te whiu, ko te ngaehe o nga
wira e keke ana; ko nga hoiho e takatakahi ana, ko nga hariata e
tarapekepeke ana;

<span id="an_3:3">3:3</span> Ko nga kaieke hoiho e ekeeke ana, ko te
wheriko o te hoari, ko te kanapa o te tao; ko te tini o te tupapaku, me
te puranga nui o nga tinana mate: a kahore he mutunga o nga tinana;
tutuki ana te waewae ki o ratou tinana:

<span id="an_3:4">3:4</span> He maha hoki no nga kairautanga o te wahine
ataahua i kairau nei; ko te rangatira nei ia o nga makutu, e hoko nei i
nga iwi ki ana kairautanga, i nga hapu ano ki ana mahi makutu.

<span id="an_3:5">3:5</span> Nana, hei hoariri tenei ahau mou, e ai ta
Ihowa o nga mano, ka hurahia ano e ahau nga remu o tou ki tou aroaro; ka
whakakite ano ahau i a koe e noho tahanga ana ki nga iwi, me tou whakama
ki nga kingitanga.

<span id="an_3:6">3:6</span> A ka maka e ahau he mea whakarihariha ki
runga ki a koe, ka whakaititia koe e ahau, ka meinga hei tirohanga atu.

<span id="an_3:7">3:7</span> Na, ko te hunga katoa e kite ana i a koe ka
rere atu i a koe, a ka mea, Kua ururuatia a Ninewe; ko wai hei tangi ki
a ia? me rapu e ahau ki hea he kaiwhakamarie mou?

<span id="an_3:8">3:8</span> ¶ He pai ake ranei koe i Noamono, i tu nei
i roto i nga awa, he mea karapoti e nga wai, ko tona pekerangi ko te
moana, no te moana ano tona taiepa?

<span id="an_3:9">3:9</span> Ko tona kaha ko Etiopia, ko Ihipa, kahore
hoki he mutunga; he awhina nou a Putu, a Rupimi.

<span id="an_3:10">3:10</span> Heoi kua whakaraua atu ia, kua riro hei
parau; ko ana kohungahunga taia iho i te ahunga mai o nga ara katoa,
mongamonga noa, i maka rota ratou mo ona tangata nunui, ko ona tangata
rarahi katoa here rawa ki te mekameka.

<span id="an_3:11">3:11</span> Tera ano koe ka haurangi, ka huna koe; a
ka rapu koe he wahi kaha i te wehi o te hoariri.

<span id="an_3:12">3:12</span> Ko ou pa taiepa katoa ka rite ki te piki
he hua matamua nei ona: ki te rurerurea, ka taka ki roto ki te mangai o
te tangata e kai ana.

<span id="an_3:13">3:13</span> Nana, he wahine ou tangata i waenganui i
a koe: ko nga kuwaha o tou whenua tuwhera pu ki ou hoariri; ka pau ou
tutaki i te ahi.

<span id="an_3:14">3:14</span> Utuhia he wai mou mo te whakapaenga,
whakakahangia ou pa taiepa: haere ki te mahi paru, takatakahia te mea
pokepoke, kia u te tahunga pereki.

<span id="an_3:15">3:15</span> Ka pau koe i te ahi i reira, ka hatepea
atu koe e te hoari, ko tana kai i a koe ka rite ki ta te tatarakihi:
whakaraneatia koe, kia rite ki te tatarakihi, whakaraneatia koe, kia
rite ki te mawhitiwhiti.

<span id="an_3:16">3:16</span> Ko au kaihokohoko whakatokomahatia ake e
koe i nga whetu o te rangi: ko ta te tatarakihi he pahua, a rere ana.

<span id="an_3:17">3:17</span> Ko ou tangata i te potae kingi, ko to
ratou rite kei te mawhitiwhiti, ko ou rangatira rite tonu ki nga pokai
mawhitiwhiti e noho nei i nga taiepa i te ra maeke i te whitinga o te ra
ka rere ratou, kahore hoki e mohiotia to ratou wahi, kei hea ra?

<span id="an_3:18">3:18</span> Kei te moe au hepara, e te kingi o
Ahiria; ko au metararahi kei te takoto; kua marara atu tou iwi ki runga
ki nga maunga, kahore hoki he kaihuihui.

<span id="an_3:19">3:19</span> Kahore he whakamahunga i tou pakaru; he
mamae rawa tou marutanga: ko te hunga katoa e rongo ana i te rongo ki a
koe, ka papaki o ratou ringa ki a koe: i kore hoki ki a wahi te panga
tonutanga o tou kino.

------------------------------------------------------------------------

[Next: Habakkuk](hab)
