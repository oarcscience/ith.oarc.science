[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hag)  [Next](mal.md) 

------------------------------------------------------------------------

### Maori Bible: Zechariah

<span id="an_1:1">1:1</span> ¶ I te waru o nga marama, i te rua o nga
tau o Tariuha, ka puta mai te kupu a Ihowa ki a Hakaraia, tama a
Perekia, tama a Iro poropiti; i mea ia,

<span id="an_1:2">1:2</span> Nui atu te riri o Ihowa ki o koutou matua.

<span id="an_1:3">1:3</span> Na mea atu ki a ratou, Ko te kupu tenei a
Ihowa o nga mano: Tahuri mai ano ki ahau, e ai ta Ihowa o nga mano, a ka
tahuri atu ano hoki ahau ki a koutou, e ai ta Ihowa o nga mano.

<span id="an_1:4">1:4</span> Kei rite koutou ki o koutou matua, i
karanga ra nga poropiti o mua ki a ratou, i mea, Ko te kupu tenei a
Ihowa o nga mano, Tahuri mai inaianei i o koutou ara kino, i a koutou
mahi kino: otiia kihai ratou i rongo, kihai hoki i whai taringa ki ahau,
e ai ta Ihowa.

<span id="an_1:5">1:5</span> Ko o koutou matua, kei hea ratou? a ko nga
poropiti, e ora tonu ana ranei ratou ake aka?

<span id="an_1:6">1:6</span> Na, ko aku kupu me aku tikanga i whakahaua
e ahau ki aku pononga, ki nga poropiti, kihai ranei o koutou matua i
rokohanga e era? a hoki mai ana ratou, mea ana, Ka pera i ta Ihowa o nga
mano i whakaaro ai kia meatia ki a matou, he mea whakarite ki o matou
ara, ki a matou mahi; ka pera tonu tana ki a matou.

<span id="an_1:7">1:7</span> ¶ I te rua tekau ma wha o nga ra o te tekau
ma tahi o nga marama, ara o te marama Hepata, i te rua o nga tau o
Tariuha, ka puta mai te kupu a Ihowa ki a Hakaraia tama a Perekia, tama
a Iro poropiti; i mea ia,

<span id="an_1:8">1:8</span> I titiro ahau i te po, na ko tetahi tangata
e noho ana i runga i te hoiho whero, a tu ana ia i roto i nga ramarama i
te wharua; a i muri atu i a ia ko etahi hoiho, he whero, he kopurepure,
he ma.

<span id="an_1:9">1:9</span> Na ka mea atu ahau, E toku ariki, he aha
enei? A ka ki mai te anahera i korero ki ahau, Maku e whakaatu ki a koe
te tikanga o enei.

<span id="an_1:10">1:10</span> Na ka oho mai te tangata i tu ra i roto i
nga ramarama, ka mea, Ko nga mea enei i unga atu nei e Ihowa hei
haereere i te whenua.

<span id="an_1:11">1:11</span> Na ka whakahoki ratou ki te anahera a
Ihowa e tu ana i roto i nga ramarama, ka mea, Kua haereerea e matou te
whenua, nana, kei te ata noho te whenua katoa, kei te marie.

<span id="an_1:12">1:12</span> Katahi ka oho te anahera a Ihowa, ka mea,
E Ihowa o nga mano, kia pehea te roa ou ka kore nei e tohu i Hiruharama,
i nga pa o Hura, e mauaharatia nei e koe i enei tau e whitu tekau?

<span id="an_1:13">1:13</span> Na ka whakahoki a Ihowa ki te anahere i
korero nei ki ahau, he kupu pai, ara he kupu whakamarie.

<span id="an_1:14">1:14</span> Heoi ka mea ki ahau te anahera i korero
nei ki ahau, Karanga atu koe, mea atu, Ko te kupu tenei a Ihowa o nga
mano, He nui te hae i hae ai ahau ki Hiruharama, ki Hiona.

<span id="an_1:15">1:15</span> A he tino nui toku riri ki nga iwi e noho
humarie ana: he iti noa ra hoki toku riri, a na ratou i whakatetere te
he.

<span id="an_1:16">1:16</span> Mo reira ko te kupu tenei a Ihowa: Kua
hoki mai ahau ki Hiruharama i runga i te tohu tangata; ka hanga toku
whare ki reira, e ai ta Ihowa o nga mano, a ka whakamarokia he aho ki
runga ki Hiruharama.

<span id="an_1:17">1:17</span> Karanga atu ano, mea atu, Ko te kupu
tenei a Ihowa o nga mano Tera oku pa e rauroha noa atu i te pai; a tera
a Ihowa ka whakamarie i Hiona, tera ka whiriwhiri i Hiruharama.

<span id="an_1:18">1:18</span> ¶ Na ka maranga ake oku kanohi, a ka kite
ahau, nana, e wha nga haona.

<span id="an_1:19">1:19</span> Na ka mea ahau ki te anahera i korero nei
ki ahau, He aha enei? Ano ra ko ia ki ahau, Ko nga haona enei nana i
whakamarara a Hura, a Iharaira, a Hiruharama.

<span id="an_1:20">1:20</span> Na ka whakakitea e Ihowa etahi kamura ki
ahau, tokowha.

<span id="an_1:21">1:21</span> Katahi ahau ka mea, I haere mai enei ki
te aha? A ka korero tera, ka mea, Ko nga haona enei nana i whakamarara a
Hura, i kore ai e ara te mahunga o tetahi: otira i haere mai enei ki te
whakawehi i a ratou, ki te whakataka iho i nga haona o nga t auiwi, o te
hunga i ara nei to ratou haona ki te whenua o Hura, ki te titaritari i a
ia.

<span id="an_2:1">2:1</span> ¶ I maranga ake ano oku kanohi, i titiro,
na ko tetahi tangata, he aho ruri i tona ringa.

<span id="an_2:2">2:2</span> Na ka mea ahau, E haere ana koe ki hea? A
ka mea ia ki ahau, Ki te whanganga i Hiruharama, kia kitea ai he aha
tona whanui, he aha tona roa.

<span id="an_2:3">2:3</span> Na ka haere te anahera i korero ra ki ahau,
a ka puta ano tetahi anahera ki te whakatau i a ia,

<span id="an_2:4">2:4</span> A ka mea atu ki a ia, E oma, korero atu ki
te taitama nei, ki atu, Ka nohoia a Hiurharama, ka rite ki nga pa
taiepakore, i te tini hoki o te tangata, o nga kararehe i roto:

<span id="an_2:5">2:5</span> No te mea ko ahau, ko Ihowa, hei taiepa ahi
ahau ki a ia a tawhio noa, a ko ahau hei kororia i roto i a ia.

<span id="an_2:6">2:6</span> ¶ Ho ho! rere mai i te whenua o te raki, e
ai ta Ihowa; kua whakamararatia atu hoki koutou e ahau me te mea ko nga
hau e wha o te rangi, e ai ta Ihowa.

<span id="an_2:7">2:7</span> E Hiona, kawhaki i a koe, e koe e noho mai
na i te tamahine a Papurona.

<span id="an_2:8">2:8</span> Ko te kupu hoki tenei a Ihowa o nga mano;
No muri i te kororia kua unga ahau e ia ki nga tauiwi nana na koutou i
pahua; ko te tangata hoki e pa ana ki a koutou, e pa ana ki te
whatupango o tona kanohi.

<span id="an_2:9">2:9</span> Na, tenei ka ruru toku ringa ki a ratou, a
hei taonga parau ratou ma a ratou pononga; a ka mohio koutou na Ihowa o
nga mano ahau i unga mai.

<span id="an_2:10">2:10</span> ¶ Waiata, kia koa, e te tamahine a Hiona:
no te mea na, kei te haere atu ahau, a ka noho ahau i roto i a koe, e ai
ta Ihowa.

<span id="an_2:11">2:11</span> A he maha nga iwi e whakauru i a ratou ki
a Ihowa i taua ra, a ko ratou hei iwi maku: a ka noho ahau i roto i a
koe, a ka mohio koe na Ihowa o nga mano ahau i unga mai ki a koe.

<span id="an_2:12">2:12</span> A ka riro i a Ihowa a Hura hei wahi tupu
mana i te whenua tapu, tera ano hoki ia ka whiriwhiri Hiruharama.

<span id="an_2:13">2:13</span> Whakarongoa, e nga kikokiko katoa, i te
aroaro o Ihowa: kua whakaohokia mai hoki ia i tona kainga tapu.

<span id="an_3:1">3:1</span> ¶ I whakakitea hoki e ia ki ahau a Hohua,
te tino tohunga e tu ana i te aroaro o te anahera a Ihowa, me Hatana e
tu ana i tona matau hei hoariri mona.

<span id="an_3:2">3:2</span> Na ka mea atu a Ihowa ki a Hatana, kia
whakatupehupehu a Ihowa ki a koe, e Hatana; ae ra, ko Ihowa nana nei a
Hiruharama i whiriwhiri, kia whakatupehupehu a Ihowa ki a koe: he teka
ianei he mounga tenei kua kapohia mai i roto i te ahi?

<span id="an_3:3">3:3</span> Na he whakahouhou nga kakahu o Hohua, a i
tu ia i te aroaro o te anahera.

<span id="an_3:4">3:4</span> Na ka oho ia, ka mea ki te hunga e tu ana i
tona aroaro, ka ki atu, Tangohia nga kakahu paru i a ia. Katahi ia ka
mea ki a ia, Nana, kua meinga e ahau tou he kia pahemo atu i a koe, a ka
whakakakahuria koe e ahau ki nga kakahu whakapaipai.

<span id="an_3:5">3:5</span> Na ka mea ahau, Potaea he potae ataahua ki
tona mahunga. Na potaea ana e ratou he potae ataahua ki tona mahunga, a
whakakakahuria ana ia e ratou; me te tu ano te anahera a Ihowa.

<span id="an_3:6">3:6</span> Katahi te anahera a Ihowa ka kauwhau ki a
Hohua, ka mea,

<span id="an_3:7">3:7</span> Ko te kupu tenei a Ihowa o nga mano; Ki te
haere koe i aku ara, ki te puritia e koe aku mea, na mau ano e whakarite
mo toku whare, mau hoki e tiaki oku marae, a ka hoatu e ahau he
haereerenga mou i roto i te hunga e tu nei.

<span id="an_3:8">3:8</span> ¶ Whakarongo mai aianei, e Hohua, e te tino
tohunga, koutou ko ou hoa e noho na i tou aroaro; hei tohu hoki ratou,
aua tangata: no te mea, nana, ka kawea mai e ahau taku pononga, te
Manga.

<span id="an_3:9">3:9</span> Na, ko te kohatu i hoatu e ahau ki te
aroaro o Hohua, e whitu nga kanohi o taua kohatu kotahi; na, maku e
whaowhao ona whakairo, e ai ta Ihowa o nga mano, a ka whakawateatia atu
e ahau te he o taua whenua i te ra kotahi.

<span id="an_3:10">3:10</span> I taua ra, e ai ta Ihowa o nga mano, ka
karangatia e koutou tona hoa, tona hoa, i raro i te waina, i raro hoki i
te piki.

<span id="an_4:1">4:1</span> ¶ Na ka hoki mai te anahera i korero ra ki
ahau, ka whakaarahia ahau, ko toku rite kei te tangata e whakaarahia ana
i te moe.

<span id="an_4:2">4:2</span> Na ka mea ia ki ahau, Ko te aha e kitea ana
e koe? Ano ra ko ahau, Kua kite ahau, na, ko tetahi turanga rama, he
koura katoa, me tona peihana i tona pito ki runga, ko ona rama e whitu
ki runga o tera; e whitu nga korere o te rama kotahi i tona pi to ki
runga;

<span id="an_4:3">4:3</span> Na e rua nga oriwa i tona taha, ko tetahi i
te taha ki matau o te peihana, ko tetahi i tona taha maui.

<span id="an_4:4">4:4</span> Na ka oho atu ahau, ka mea ki te anahera i
korero ki ahau, ka ki atu, He aha enei, e toku ariki?

<span id="an_4:5">4:5</span> Katahi te anahera i korero ra ki ahau ka
oho, ka mea ki ahau, Kahore ranei koe e mohio he aha enei? Ano ra ko
ahau, Kahore, e toku ariki.

<span id="an_4:6">4:6</span> Na ka oho mai ia, ka korero ki ahau, ka
mea, Ko te kupu tenei a Ihowa ki a Herupapera, e ki ana: Ehara i te mea
ma te uaua, ma te kaha, engari ma toku wairua, e ai ta Ihowa o nga mano.

<span id="an_4:7">4:7</span> Ko wai koe, e te maunga nui? i te aroaro o
Herupapera hei papatairite koe: a ka whakaputaina mai e ia te kohatu o
runga rawa, me te pa ano nga karanga, He pai, he pai mona.

<span id="an_4:8">4:8</span> I puta mai ano te kupu a Ihowa ki ahau, i
mea,

<span id="an_4:9">4:9</span> Na nga ringa o Herupapera i whakatakoto te
turanga mo tenei whare, ma ona ringa ano e whakaoti; a ka mohio koe na
Ihowa o nga mano ahau i unga mai ki a koutou.

<span id="an_4:10">4:10</span> Ko wai oti i whakahawea ki te ra o nga
mea ririki? ka koa hoki ratou, ka kite hoki i te kohatu paramu i roto i
te ringa o Herupapera, ara enei e whitu nei, koia nei nga kanohi o
Ihowa; e kopikopiko ana ratou i te whenua katoa.

<span id="an_4:11">4:11</span> ¶ Katahi ahau ka oho atu, ka mea ki a ia,
He aha enei oriwa e rua i te taha ki matau o te turanga rama, i te taha
hoki ki maui?

<span id="an_4:12">4:12</span> I whakahoki atu ano ahau, he tuarua, ka
mea ki a ia, He aha enei manga oriwa e rua, e rua nga korere koura i
piri atu ai raua, i rere atu ai te hinu koura i roto i aua korere ra?

<span id="an_4:13">4:13</span> Katahi tera ka korero mai ki ahau, ka
mea, Kahore ranei koe e mohio ko te aha enei? Ano ra ko ahau, Kahore, e
toku ariki.

<span id="an_4:14">4:14</span> Na ka ki mai ia, Ko enei e rua ko nga
tama a te hinu, e tu ana i te taha o te Ariki o te whenua katoa.

<span id="an_5:1">5:1</span> ¶ Na ka maranga ake ano oku kanohi, a ka
kite, na ko tetahi pukapuka e rere a manu ana.

<span id="an_5:2">5:2</span> Na ka mea ia ki ahau, Ko te aha tau e kite
na? Ano ra ko ahau, He pukapuka e rere ana taku e kite nei; ko tona roa
e rua tekau whatianga, ko tona whanui kotahi tekau whatianga.

<span id="an_5:3">5:3</span> Katahi ia ka mea mai ki ahau, Ko te kanga
tenei ka puta atu nei ki te mata o te whenua katoa: ko nga tangata katoa
hoki e tahae ana ka hatepea atu i tetahi taha, ka rite ki ta tenei; a ko
nga tangata katoa e oati teka ana, ka hatepea atu i tera t aha, ka rite
ki ta tenei.

<span id="an_5:4">5:4</span> Maku ano e mea kia puta atu, e ai ta Ihowa
o nga mano, a ka uru ki te whare o te tahae, ki te whare hoki o te
tangata i oatitia tekatia ai toku ingoa; a ka noho ki roto ki tona
whare, a pau noa ona rakau me ona kohatu.

<span id="an_5:5">5:5</span> ¶ Katahi te anahera i korero ra ki ahau ka
puta, a ka mea ki ahau, Tena ra, e ara ou kanohi, tirohia ko te aha
tenei ka puta nei.

<span id="an_5:6">5:6</span> Ano ra ko ahau, He aha koia? A ka ki mai
ia, Ko te epa tenei e puta nei. I ki mai ano ia, Ko to ratou ahua tenei
i te whenua katoa:

<span id="an_5:7">5:7</span> Na ko tetahi taranata mata kua oti te hapai
ake: a he wahine tenei e noho nei i roto i te epa.

<span id="an_5:8">5:8</span> Na ka ki ia, Ko te Kino tenei; na maka iho
ana ia e ia ki roto ki te epa: a maka ana e ia te poro mata ki runga ki
te ngutu o taua epa.

<span id="an_5:9">5:9</span> Katahi ka maranga ake oku kanohi, ka kite,
na ko nga wahine tokorua e puta mai ana, i roto hoki te hau i o raua
parirau; ko o raua parirau hoki koia ano kei o te taka; a hapainga ake
ana e raua te epa ki te takiwa o te whenua, o te rangi.

<span id="an_5:10">5:10</span> Katahi ahau ka mea atu ki te anahera i
korero ra ki ahau, E maua ana e enei te epa ki hea?

<span id="an_5:11">5:11</span> A ka ki mai tera ki ahau, Hei hanga whare
mona ki te whenua o Hinara: a ka pumau ki reira, ka whakaturia ki tona
turanga.

<span id="an_6:1">6:1</span> ¶ A ka maranga ake ano oku kanohi, ka kite,
na e wha nga hariata e puta mai ana i waenganui o nga maunga e rua; na,
ko nga maunga, he maunga parahi.

<span id="an_6:2">6:2</span> I te hariata tuatahi he whero nga hoiho; i
te hariata tuarua he mangu nga hoiho;

<span id="an_6:3">6:3</span> I te toru o nga hariata he ma nga hoiho, i
te wha o nga hariata he kopurepure, he pakaka nga hoiho.

<span id="an_6:4">6:4</span> Katahi ahau ka oho atu, ka mea ki te
anahera i korero ra ki ahau, He aha enei, e toku ariki?

<span id="an_6:5">6:5</span> Na ka whakahoki mai te anahera, ka mea ki
ahau, Ko nga hau e wha enei o te rangi, e haere mai ana i te tu i te
aroaro o te Ariki o te whenua katoa.

<span id="an_6:6">6:6</span> Ko te hariata i nga hoiho mangu, e haere
ana ratou ki te whenua i te raki; a i haere nga mea ma i muri i a ratou;
na ko nga mea kopurepure i ahu pera ki te whenua ki te tonga.

<span id="an_6:7">6:7</span> I haere atu ano nga mea pakaka, i whai kia
haereere, kia kopikopiko ratou i te whenua: na ka mea ia, Haere atu koe,
kopikopiko i te whenua. Na kei te kopikopiko ratou i te whenua.

<span id="an_6:8">6:8</span> Katahi tera ka karanga ki ahau, ka korero
mai hoki ki ahau, ka mea, Nana, ko enei i ahu atu nei ki te whenua ki te
raki, kua marie i a ratou toku wairua i te whenua ki te raki.

<span id="an_6:9">6:9</span> ¶ I puta mai ano te kupu a Ihowa ki ahau, i
mea,

<span id="an_6:10">6:10</span> Tangohia ta nga whakarau, ara ta Hererai,
ta Topia, ta Ieraia; haere mai ano koe i taua ra, ka tomo ki te whare o
Hohia tama a Tepania, ki te whare i tae mai ai ratou i Papurona;

<span id="an_6:11">6:11</span> Ae ra, ka tango i ta ratou hiriwa, koura
hoki, ka hanga ai i etahi karauna, a ka potae atu ki te mahunga o te
tino tohunga, o Hohua tama a Iohereke;

<span id="an_6:12">6:12</span> Korero atu hoki ki a ia, mea atu, Ko te
kupu tenei a Ihowa o nga mano, e ki ana, Nana, te tangata ko tona ingoa
nei ko te Manga; a ka tupu ake ano ia i tona wahi, a mana e hanga te
temepara o Ihowa:

<span id="an_6:13">6:13</span> Mana rawa e hanga te temepara o Ihowa; a
mana e waha te kororia, ka noho hoki ia ka whakahaere tikanga i runga i
tona torona; a hei tohunga ia i runga i tona torona: a ka whakaaro
ngatahi raua mo te rongo mau.

<span id="an_6:14">6:14</span> Ka ai hoki nga karauna hei whakamahara ki
a Hereme ratou ko Topia, ko Ieraia, ko Hene tama a Tepania, i roto i te
temepara o Ihowa.

<span id="an_6:15">6:15</span> Ka haere mai ano te hunga i tawhiti, ka
hanga i roto i te temepara o Ihowa, a ka mohio koutou na Ihowa o nga
mano ahau i unga mai ki a koutou. A e puta ano tenei, ki te ata
whakarongo koutou ki te reo o Ihowa, o to koutou Atua.

<span id="an_7:1">7:1</span> ¶ Na i te wha o nga tau o Kingi Tariuha ka
puta mai te kupu a Ihowa ki a Hakaraia, i te wha o nga ra o te iwa o nga
marama, ara o Kihereu.

<span id="an_7:2">7:2</span> Na kua unga e te hunga o Peteere a Haretere
raua ko Rekeme Mereke, me a raua tangata, ki te inoi manaaki i a Ihowa,

<span id="an_7:3">7:3</span> A hei korero hoki ki nga tohunga o te whare
o Ihowa o nga mano, ki nga poropiti hoki, hei mea, Me tangi ranei ahau i
te rima o nga marama, me te wehe i ahau, me pera me taku i mea ai i enei
tau ka maha?

<span id="an_7:4">7:4</span> Na ka puta mai te kupu a Ihowa o nga mano
ki ahau, ka mea,

<span id="an_7:5">7:5</span> Korero ki nga tangata katoa o te whenua,
ratou ko nga tohunga, mea atu, I a koutou i nohopuku ra, i tangi ra, i
te rima, i te whitu o nga marama, ara i enei tau e whitu tekau, he
nohopuku ranei ta koutou ki ahau? ki ahau koia?

<span id="an_7:6">7:6</span> A i a koutou e kai nei, e inu nei, he teka
ianei ma koutou ano ta koutou e kai ai, e inu ai?

<span id="an_7:7">7:7</span> Ehara ianei i te mea kia rongo koutou i nga
kupu i karangatia e Ihowa, ara e nga poropiti o mua, i te mea e nohoia
ana a Hiruharama, e noho rangatira ana, me ona pa ano a taka noa, i te
mea hoki e nohoia ana te tonga me te mania?

<span id="an_7:8">7:8</span> ¶ I puta mai ano te kupu a Ihowa ki a
Hakaraia, i mea,

<span id="an_7:9">7:9</span> Ko te kupu tenei a Ihowa o nga mano, e mea
ana, Kia pono te whakarite o te whakawa, kia puta te aroha me te tohu
tangata ki tona tuakana, ki tona teina.

<span id="an_7:10">7:10</span> Kaua hoki e tukinotia te pouaru, te pani,
te manene, te ware; kaua hoki e whakaaroa he kino i roto i o koutou
ngakau ki tona tuakana, ki tona teina.

<span id="an_7:11">7:11</span> Heoi kihai ratou i pai ki te whakarongo,
kei te whakahoki i te pokohiwi, kei te whakapuhoi i o ratou taringa kei
rongo.

<span id="an_7:12">7:12</span> Ae ra, i meinga e ratou o ratou ngakau
kia rite ki te taimana kei rongo ratou ki te ture, ki nga kupu hoki i
unga atu e Ihowa o nga mano, he mea na tona wairua, na te ringa o nga
poropiti o mua; na reira ka puta mai he riri nui i a Ihowa o nga m ano.

<span id="an_7:13">7:13</span> Na, i tana karangatanga, kihai ratou i
rongo; waihoki ka karanga ratou, a e kore ahau e rongo, e ai ta Ihowa o
nga mano:

<span id="an_7:14">7:14</span> Otiia ka aia atu ratou e ahau ki te
paroro ki waenga i nga iwi katoa kihai i mohiotia e ratou. Heoi ururua
ana te whenua i muri i a ratou, te haerea, te hokia; na ratou hoki i mea
te whenua ahuareka kia ururua.

<span id="an_8:1">8:1</span> ¶ I puta mai ano te kupu a Ihowa o nga mano
ki ahau, i mea,

<span id="an_8:2">8:2</span> Ko te kupu tenei a Ihowa o nga mano, Nui
atu te hae i hae ai ahau ki Hiona, he nui hoki te riri i hae ai ahau ki
a ia.

<span id="an_8:3">8:3</span> Ko te kupu tenei a Ihowa; Kua hoki nei ahau
ki Hiona, kua noho ki Hiruharama; a tera e kiia a Hiruharama, Ko te pa o
te pono, ko te maunga o Ihowa o nga mano, Ko te maunga tapu.

<span id="an_8:4">8:4</span> Ko te kupu tenei a Ihowa o nga mano, Tenei
ake ka noho he koroheke, he ruruhi ki nga waharoa o Hiruharama, rite
rawa te ringa o tenei, o tenei, i te tokotoko, he maha hoki no nga tau.

<span id="an_8:5">8:5</span> Ko nga waharoa ano o te pa kapi tonu i nga
tamariki tane, i nga kotiro e takaro ana i ona waharoa.

<span id="an_8:6">8:6</span> Ko te kupu tenei a Ihowa o nga mano; Ki te
pakeke ki te titiro a nga morehu o tenei iwi i aua ra, e pakeke ano
ranei ki taku titiro? e ai ta Ihowa o nga mano.

<span id="an_8:7">8:7</span> Ko te kupu tenei a Ihowa o nga mano, Tenei
ahau te whakaora nei i taku iwi i te whenua ki te rawhiti, i te whenua
ano hoki ki te hauauru.

<span id="an_8:8">8:8</span> Ka kawea mai ano ratou e ahau, ka noho
ratou ki waenganui o Hiruharama, a hei iwi ratou maku, ko ahau hoki hei
Atua mo ratou i runga i te pono, i te tika.

<span id="an_8:9">8:9</span> ¶ Ko te kupu tenei a Ihowa o nga mano, Kia
kaha o koutou ringa, e te hunga e rongo ana i enei ra ki enei kupu o
roto i te mangai o nga poropiti i te ra i whakatakotoria ai te turanga
mo te whare o Ihowa o nga mano, ara mo te temepara kia hanga ai.

<span id="an_8:10">8:10</span> I mua hoki i enei ra kahore he utu mo te
mahi a te tangata, kahore he utu mo ta te kararehe; kahore hoki he ata
noho mo te tangata i haere atu, mo te tangata ano i haere mai, i te
hoariri hoki; naku hoki i mea nga tangata katoa kia whawhai ki to na
hoa, ki tona hoa.

<span id="an_8:11">8:11</span> Na e kore taku inaianei ki nga morehu o
tenei iwi e rite ki to nga ra o mua, e ai ta Ihowa o nga mano.

<span id="an_8:12">8:12</span> No te mea ka ai te purapura o te rongo
mau, ka tukua mai ona hua e te waina, ka tukua mai ano ona mau e te
whenua, ka homai hoki to ratou tomairangi e nga rangi; maku ano e mea
nga morehu o tenei iwi kia whiwhi ki enei mea katoa.

<span id="an_8:13">8:13</span> Na i mua hei kanga koutou i roto i nga
iwi, e te whare o Hura, e te whare o Iharaira, ka pena te nui o taku
whakaora i a koutou, a hei manaakitanga koutou: kaua e wehi, kia kaha o
koutou ringa.

<span id="an_8:14">8:14</span> Ko te kupu hoki tenei a Ihowa o nga mano,
Ka rite ki taku meatanga i te he mo koutou i te whakapataritaringa a o
koutou matua ki ahau, e ai ta Ihowa o nga mano, a kihai toku whakaaro i
puta ke:

<span id="an_8:15">8:15</span> Ka pera ano te hoki ake o toku whakaaro i
enei ra ki te pai kia meatia ki Hiruharama, ki te whare ano o Hura: kaua
e wehi.

<span id="an_8:16">8:16</span> Ko a koutou enei e mea ai; Korerotia te
pono ki tona hoa, ki tona hoa; kia pono, kia whai i te rangimarie ta
koutou whakarite whakawa i o koutou kuwaha:

<span id="an_8:17">8:17</span> Kaua hoki e whakaaroa he kino i roto i o
koutou ngakau ki tona hoa, ki tona hoa; kaua ano e arohaina te oati
teka; no te mea e kinongia ana enei mea katoa e ahau, e ai ta Ihowa.

<span id="an_8:18">8:18</span> ¶ I puta ano te kupu a Ihowa o nga mano
ki ahau: i mea,

<span id="an_8:19">8:19</span> Ko te kupu tenei a Ihowa o nga mano, Ko
te nohopuku o te wha o nga marama, ko te nohopuku o te rima, ko te
nohopuku o te whitu, ko te nohopuku o te ngahuru, hei oranga ngakau ena
ki te whare o Hura, hei mea whakahari, hei hakari harakoa; na aroh aina
te pono me te ata noho.

<span id="an_8:20">8:20</span> Ko te kupu tenei a Ihowa o nga mano,
Tenei ake ka tae mai he iwi, he tangata i nga pa maha:

<span id="an_8:21">8:21</span> A ka haere nga tangata o tetahi pa ki
tetahi pa, ka mea, Hapainga, tatou ka haere ki te inoi ki te aroaro o
Ihowa, ki te rapu i a Ihowa o nga mano: ka haere ano hoki ahau.

<span id="an_8:22">8:22</span> Ae ra, he tini nga iwi, he kaha nga
tauiwi e haere mai ki te rapu i a Ihowa o nga mano i Hiruharama, ki te
inoi ki te aroaro o Ihowa.

<span id="an_8:23">8:23</span> Ko te kupu tenei a Ihowa o nga mano, i
aua ra ka hopu nga tangata kotahi tekau, he hunga no nga reo katoa o nga
iwi, ka hopu i te remu o to tetahi Hurai, ka mea, Kia haere tahi tatou;
kua rongo hoki matou kei a koutou te Atua.

<span id="an_9:1">9:1</span> ¶ Ko te poropititanga o te kupu a Ihowa i
te whenua o Hararaka. Na, ko tona taunga atu kei Ramahiku; e whai kanohi
ana hoki te tangata me nga hapu katoa o Iharaira ki a Ihowa.

<span id="an_9:2">9:2</span> Kei Hamata ano e tata ra ki reira; kei
Taira, kei Hairona no te mea he pa whakaaro nui rawa ia.

<span id="an_9:3">9:3</span> I hanga ano e Taira he pa kaha mona, i
opehia e ia te hiriwa, ano he puehu, te koura parakore, ano ko te paru o
nga waharoa.

<span id="an_9:4">9:4</span> Nana, ma te Ariki ia e pei, ka patua hoki e
ia tona kaha i te moana; ka pau ia i te ahi.

<span id="an_9:5">9:5</span> Ka kite a Ahakerono, a ka wehi, a Kaha, nui
atu te mamae, me Ekerono ano; no te mea he whakama to tana i tumanako
ai; ka kore hoki to Kaha kingi; e kore ano a Ahakerono e nohoia.

<span id="an_9:6">9:6</span> A ka nohoia a Aharoro e te poriro, ka
hatepea atu ano e ahau te whakapehapeha o nga Pirihitini.

<span id="an_9:7">9:7</span> Ka kore ano i ahau ona toto i roto i tona
mangai, me ana mea whakarihariha i waenganui i ona niho; na, hei morehu
ia mo to tatou Atua, ka rite ano ki te kawana i roto i a Hura, ka rite
ano a Ekerono ki te Iepuhi.

<span id="an_9:8">9:8</span> Ka nohoia ano e ahau nga taha o toku whare,
hei arai mo te taua, mo te tangata ano e tika ana na reira, mo te
tangata e hoki ana; e kore ano te kaitukino e tika na waenga i a ratou a
muri ake nei: kua kite nei hoki oku kanohi inaianei.

<span id="an_9:9">9:9</span> ¶ Kia nui te whakamanamana, e te tamahine a
Hiona, hamama, e te tamahine a Hiruharama, nana, ko tou Kingi e haere na
ki a koe: he tika ia, he whakaora, he ngakau mahaki, e noho ana i runga
i te kaihe, i te kuao ano, i te tama a te kaihe.

<span id="an_9:10">9:10</span> A ka hatepea atu e ahau te hariata o
Eparaima, me te hoiho o Hiruharama; ka hatepea atu ano te kopere o te
whawhai: mo te rongo mau hoki ana kupu ki nga tauiwi; ka kingi ano ia i
tetahi moana a tae noa ki tetahi moana, i te awa a tae noa ki nga pito o
te whenua.

<span id="an_9:11">9:11</span> Me koe ano, na te toto o tau kawenata i
unga atu ai e ahau ou herehere i roto i te poka kahore nei ona wai.

<span id="an_9:12">9:12</span> ¶ Tahuri ki te pa kaha, e nga herehere, e
te hunga e tumanako ana: i tenei ra nei me whakaatu e ahau e rua aku
whakautu ki a koe:

<span id="an_9:13">9:13</span> Kua piko hoki i ahau a Hura maku, kua
whakakiia te kopere ki a Eparaima; a ka oho i ahau au tama, e Hiona, ki
te whawhai ki au tama, e Kariki, ka meinga hoki koe e ahau kia rite ki
te hoari a te marohirohi.

<span id="an_9:14">9:14</span> A ka kitea a Ihowa i runga i a ratou, ka
puta atu ano tana pere ano he uira: ka tangi hoki te tetere a te Ariki,
a Ihowa, a ka haere ia i runga i nga tukauati o te tonga.

<span id="an_9:15">9:15</span> Ma Ihowa o nga mano ratou e tiaki; a ka
kai ratou, a ka takahi i nga kohatu o te kotaha; ka inu ano ratou, ka
hamama me te mea na te waina; ka ki ratou ano he peihana, ano ko nga
koki o te aata.

<span id="an_9:16">9:16</span> Na ka whakaora a Ihowa, to ratou Atua, i
a ratou i taua ra, me he kahui no tana iwi: ka rite hoki ratou ki nga
kohatu o te karauna, maiangi rawa i runga i tona whenua.

<span id="an_9:17">9:17</span> Na koia ano tona pai, koia ano tona
ataahua! ka tupu nga tama i te witi, nga kotiro i te waina hou.

<span id="an_10:1">10:1</span> ¶ Inoia he ua i a Ihowa i te wa o to muri
ua; ara i a Ihowa e hanga nei i nga uira, he nui ano te ua e homai e ia
ki a ratou, he tarutaru i te mara ma tenei, ma tenei.

<span id="an_10:2">10:2</span> He tekateka noa hoki te korero a nga
terapimi, he teka te kite a nga tohunga, he horihori nga moe i korerotia
e ratou; he hanga noa iho ta ratou whakamarie, na reira haere ana ratou
ano he kahui hipi; karangirangi kau ana i te kore hepara.

<span id="an_10:3">10:3</span> I mura toku riri ki nga hepara, i whiua
ano e ahau nga koati toa: kua tae mai hoki a Ihowa o nga mano ki tana
kahui, ki te whare o Hura, kua mea i a ratou hei hoiho atanga mona i te
tatauranga.

<span id="an_10:4">10:4</span> No roto i a ia te putanga ake o te kohatu
o te kokonga, no roto i a ia te whao, no roto i a ia te kopere mo te
tatauranga, no roto i a ia nga kaiakiaki katoa, rupeke, rupeke.

<span id="an_10:5">10:5</span> ¶ A ka rite ratou ki nga marohirohi e
takatakahi ana i o ratou hoariri ki te paru o nga waharoa i te mea e
whawhai ana: ka whawhai ano ratou, no te mea kei a ratou a Ihowa, a ka
whakama nga kaieke hoiho.

<span id="an_10:6">10:6</span> Na ka kaha i ahau te whare o Hura, ka ora
ano i ahau te whare o Hohepa, ka whakahokia ki te nohoanga; no te mea ka
tohungia ratou e ahau, a me te mea kihai ratou i peia e ahau; ko ahau
hoki, ko Ihowa, to ratou Atua, ka whakarongo ano ahau ki a ra tou.

<span id="an_10:7">10:7</span> Na ka rite nga Eparaimi ki te marohirohi,
ka koa ano to ratou ngakau me te mea na te waina: ka kite ano a ratou
tamariki, a ka koa; ka whakamanamana to ratou ngakau ki a Ihowa.

<span id="an_10:8">10:8</span> Ka hi ahau ki a ratou, ka huihui i a
ratou; kua hokona hoki ratou e ahau; a ka tini ratou, ka pera me ratou i
tini ra.

<span id="an_10:9">10:9</span> A ka whakatokia ratou e ahau ki roto ki
nga iwi, ka mahara ano ratou ki ahau i nga whenua tawhiti, ka ora hoki
ratou me a ratou tamariki, a ka hoki.

<span id="an_10:10">10:10</span> Ka whakahokia mai ano ratou e ahau i te
whenua o Ihipa, ka huihuia mai i Ahiria; ka kawea ano ki te whenua o
Kireara, ki Repanona, te kitea he wahi mo ratou.

<span id="an_10:11">10:11</span> Na ka tika atu ia i waenga moana, ara i
te raruraru, a ka patu i nga ngaru i te moana, ka maroke hoki nga wahi
hohonu o te awa, a ka riro iho te whakapehapeha o Ahiria, ka riro ke ano
te hepeta o Ihipa.

<span id="an_10:12">10:12</span> Ka whakakahangia ano ratou e ahau i
runga i a Ihowa; ka haereere hoki ratou i runga i tona ingoa, e ai ta
Ihowa.

<span id="an_11:1">11:1</span> ¶ Whakatuwheratia, ou kuwaha, e Repanona,
kia kai ai te ahi i ou hita.

<span id="an_11:2">11:2</span> Aue, e te kauri; kua hinga hoki te hita,
kua pahuatia nga mea ataahua; aue, e nga oki o Pahana, kua riro iho hoki
te ngahere kahore nei e taea atu!

<span id="an_11:3">11:3</span> He reo no nga hepara e aue ana; no te mea
kua oti to ratou kororia te pahua; he reo no nga kuao raiona e ngengere
ana; no te mea kua oti te whakapehapeha o Horano te pahua.

<span id="an_11:4">11:4</span> ¶ Ko te kupu tenei a Ihowa, a toku Atua,
Whangaia nga hipi, nga mea e patua ana;

<span id="an_11:5">11:5</span> E patua ana hoki e nga tangata nana, te
ai he whakahe ake: ko te ki a o ratou kaihoko, Kia whakapaingia a Ihowa;
kua whiwhi hoki ahau ki te taonga: kahore hoki he manawapa o o ratou
hepara ki a ratou.

<span id="an_11:6">11:6</span> E kore hoki ahau e manawapa ki nga
tangata o te whenua a muri ake nei, e ai ta Ihowa: engari na, ka tukua
nga tangata ki te ringa o tona hoa, o tona hoa, ki te ringa ano o tona
kingi: a ma ratou te whenua e patu; e kore ano ahau e whakaora i a ra
tou i roto i o ratou ringa.

<span id="an_11:7">11:7</span> Na kei te whangai ahau i nga hipi e patua
ana, i nga mea iti ano o te kahui. I tikina ano e ahau etahi tokotoko e
rua moku, tapa iho e ahau tetahi ko Ataahua, tetahi tapa iho e ahau, ko
nga Paihere; na kei te whangai ahau i nga hipi.

<span id="an_11:8">11:8</span> He mea hatepe ano naku nga hepara
tokotoru i te marama kotahi; i whakarihariha hoki toku wairua ki a
ratou, ko o ratou wairua hoki i whakarihariha ki ahau.

<span id="an_11:9">11:9</span> Katahi ahau ka ki atu, E kore koutou e
whangaia e ahau: ko te mea mo te mate kia mate, ko te mea e hatepea kia
hatepea; kia kai hoki nga toenga i nga kikokiko o tona hoa, o tona hoa.

<span id="an_11:10">11:10</span> Na kua mau ahau ki toku tokotoko ki a
Ataahua, tapahia putia ana e ahau, he whakatakanga i taku kawenata i
whakaritea e ahau ki nga iwi katoa.

<span id="an_11:11">11:11</span> Na kua whakataka i taua ra; a mohio
tonu iho nga mea iti o te kahui i tatari ki ahau, na Ihowa taua kupu.

<span id="an_11:12">11:12</span> I mea ano ahau ki a ratou, Ki te mea e
pai ana ki ta koutou titiro, homai toku utu; ki te kahore, kauaka. Na
paunatia mai ana toku utu e ratou, e toru tekau hiriwa.

<span id="an_11:13">11:13</span> Na ka ki mai a Ihowa ki ahau, Maka atu
ki te kaihanga rihi te utu pai i whakaritea moku e ratou. Na ka mau ahau
ki nga hiriwa e toru tekau, a maka atu ana e ahau ki te kaihanga rihi i
te whare o Ihowa.

<span id="an_11:14">11:14</span> Katahi ka tapahia putia e ahau te rua o
oku tokotoko, ara nga Paihere, kia kore ai te tuakanatanga o Hura ki a
Iharaira.

<span id="an_11:15">11:15</span> ¶ I ki mai ano a Ihowa ki ahau, Tikina
ano etahi mea a te hepara wairangi mau.

<span id="an_11:16">11:16</span> No te mea, na, ka ara i ahau tetahi
hepara i te whenua; e kore ia e tirotiro i nga mea ka motuhia atu, e
kore e rapu i nga mea kua marara, e kore e rongoa i te mea he whati
tona, e kore ano e whangai i te mea e toitu ana: engari ka kainga e ia t
e kikokiko o te mea momona, ko o ratou matikuku titaritaria rawatia e
ia.

<span id="an_11:17">11:17</span> Aue, te mate mo te hepara hauwarea, e
whakarere ana i nga hipi! ka pa te hoari ki tona ringa, ki tona kanohi
matau: ka memenge rawa tona ringa, ka pouri rawa tona kanohi matau.

<span id="an_12:1">12:1</span> ¶ Ko te poropititanga, he kupu na Ihowa
mo Iharaira, E ai ta Ihowa, nana nei nga rangi i hora, nana te whenua i
whakatu, nana i whai ahua ai te wairua o te tangata i roto i a ia.

<span id="an_12:2">12:2</span> Tenei ahau te mea nei i Hiruharama hei
kapu wiri ki nga iwi katoa a taka noa; ka pehi ano i a Hura i te
whakapaenga o Hiruharama.

<span id="an_12:3">12:3</span> Na i taua ra ka meinga e ahau a
Hiruharama hei kohatu taimaha ki nga iwi katoa: ko te hunga katoa e
hapai ana ka maruru rawa, a ka huihui nga iwi katoa o te whenua ki te tu
ki a ia.

<span id="an_12:4">12:4</span> I taua ra, e ai ta Ihowa, ka patua e ahau
ki te miharo nga hoiho katoa, me o ratou kaieke ki te haurangi: a ka
titiro matatau oku kanohi ki te whare o Hura, ka patua ano e ahau nga
hoiho katoa o nga iwi ki te matapo.

<span id="an_12:5">12:5</span> A ka mea nga rangatira o Hura i roto i o
ratou ngakau, Ko nga tangata o Hiruharama hei kaha moku i runga i to
ratou Atua, i a Ihowa o nga mano.

<span id="an_12:6">12:6</span> I taua ra ka meinga e ahau nga rangatira
o Hura kia rite ki te kanga ahi i roto i nga rakau, kia rite ano ki te
rama ahi i roto i te paihere; ka pau hoki i a ratou nga iwi katoa i te
taha matau, i te taha maui, a karapoi noa; a tera a Hiruharama e noho
ano i runga i tona turanga, ara i Hiruharama.

<span id="an_12:7">12:7</span> Na ka whakaora a Ihowa i nga teneti o
Hura i te tuatahi, kei whakapehapeha te kororia o te whare o Rawiri, te
kororia ranei o nga tangata o Hiruharama ki a Hura.

<span id="an_12:8">12:8</span> I taua ra ka tiakina e Ihowa nga tangata
o Hiruharama; na, ko te tangata ngoikore i roto i a ratou, ka rite i
taua ra ki a Rawiri; ko te whare o Rawiri ki te Atua, ki te anahera a
Ihowa i to ratou aroaro.

<span id="an_12:9">12:9</span> ¶ I taua ra ka whai ahau kia
whakangaromia nga iwi katoa e haere mai ana ki te whawhai ki Hiruharama.

<span id="an_12:10">12:10</span> Ka ringihia ano e ahau te wairua o te
aroha noa, o nga inoi ki runga ki te whare o Rawiri, ki nga tangata o
Hiruharama, a ka titiro ratou ki ahau ki ta ratou i wero ai, ka tangi
ano ki a ia, me te mea e tangi ana ki tana huatahi, ka pouri ano ki a
ia, me te mea e pouri ana ki tana matamua.

<span id="an_12:11">12:11</span> I taua ra ka nui te tangi i roto i
Hiruharama, ka rite ki te tangi i Harararimono i te raorao o Mekirono.

<span id="an_12:12">12:12</span> A ka tangi te whenua, tenei hapu, tenei
hapu, wehe rawa; ko te hapu o te whare o Rawiri wehe rawa, ko a ratou
wahine wehi rawa; ko te hapu o te whare o Natana wehe rawa, ko a ratou
wahine wehe rawa;

<span id="an_12:13">12:13</span> Ko te hapu o te whare o Riwai wehe
rawa, ko a ratou wahine wehe rawa; ko te hapu o Himei wehe rawa, ko a
ratou wahine wehe rawa,

<span id="an_12:14">12:14</span> Ko nga hapu katoa e toe ana, ko tenei
hapu, ko tenei hapu, wehe rawa, me a ratou wahine wehe rawa.

<span id="an_13:1">13:1</span> ¶ I taua ra ka tuwhera he puna mo te
whare o Rawiri, mo nga tangata ano o Hiruharama, hei mea mo te hara, mo
te poke.

<span id="an_13:2">13:2</span> I taua ra, e ai ta Ihowa o nga mano, ka
hatepea atu e ahau nga ingoa o nga whakapakoko i runga i te whenua; e
kore ano e maharatia a muri ake nei; ka kore ano i ahau nga poropiti, me
te wairua poke, i runga i te whenua.

<span id="an_13:3">13:3</span> Na, tenei ake, ki te poropiti tetahi a
muri ake nei, ka mea tona papa ki a ia, raua ko tona whaea i whanau ai
ia, E kore koe e ora; kua korero teka hoki koe i runga i te ingoa o
Ihowa: na ka werohia ia e tona papa raua ko tona whaea i whanau ai i a,
ina poropiti ia.

<span id="an_13:4">13:4</span> I taua ra ka whakama nga poropiti, tenei,
tenei, ki tana kite, i te mea ka poropiti ia; e kore ano e kakahuria e
ratou he kakahu huruhuru hei mea tinihanga.

<span id="an_13:5">13:5</span> Engari ka mea ia, Ehara ahau i te
poropiti, he paruauru ahau, he pononga hoki ahau no toku
taitamarikitanga ake.

<span id="an_13:6">13:6</span> A ka mea tetahi ki a ia, He aha enei
patunga i ou ringa? a ka mea ia, Ko oku patunga i roto i te whare o oku
hoa aroha.

<span id="an_13:7">13:7</span> ¶ E ara, e te hoari, ki taku hepara, ki
te tangata i takahoatia ki ahau, e ai ta Ihowa o nga mano; patua te
hepara, kia marara hoki nga hipi; ka tahuri atu ano toku ringa ki nga
mea ririki.

<span id="an_13:8">13:8</span> Na i te whenua katoa, e ai ta Ihowa, e
rua nga wahi o reira ka hatepea atu, ka mate; ka toe ia te tuatoru o nga
wahi ki reira.

<span id="an_13:9">13:9</span> Ka kawea ano e ahau te tuatoru o nga wahi
i roto i te ahi, ka tahia hoki te para, ka peratia me te hiriwa e tahia
ana, ka whakamatautauria ano ratou e ahau, ka peratia me te koura; ka
karanga ratou ki toku ingoa, a ka whakarongo ahau ki a ratou: ka mea
ahau, He iwi ratou naku; a ka mea ratou, Ko Ihowa toku Atua.

<span id="an_14:1">14:1</span> ¶ Nana, kei te haere mai te ra o Ihowa, a
ka wehewehea ou taonga parakete i roto i a koe.

<span id="an_14:2">14:2</span> Na ka huihuia e ahau nga iwi katoa ki te
tatau ki Hiruharama, a ka horo te pa, ka pahuatia nga whare, ka moea nga
wahine; a ko tetahi hawhe o te pa ka riro hei whakarau, e kore ano ia te
toenga o te iwi e hatepea atu i roto i te pa.

<span id="an_14:3">14:3</span> Katahi a Ihowa ka haere atu, ka whawhai
ki aua iwi, ka rite ki te ra i whawhai ai ia i te ra o te tatauranga.

<span id="an_14:4">14:4</span> Na ka tu ona waewae i taua ra ki runga ki
Maunga Oriwa, ki tera i te ritenga atu o Hiruharama ki te rawhiti, a ka
pakaru a Maunga Oriwa i waenganui ona ki te rawhiti; ki te hauauru, nui
atu te awaawa, a ka neke atu tetahi hawhe o te maunga ki te raki, tetahi
hawhe ona ki te tonga.

<span id="an_14:5">14:5</span> A ka oma atu koutou ki te awaawa i oku
maunga; no te mea ka tutuki atu te takiwa o nga maunga ki Atara: na, ko
ta koutou oma ka rite ki to koutou omanga atu i te ru i nga ra o Utia
kingi o Hura: tera ano a Ihowa, toku Atua, e haere mai, ko te hun ga
tapu katoa hei hoa mou.

<span id="an_14:6">14:6</span> Na i taua ra e kore te marama e purotu, e
kore ano e pouri.

<span id="an_14:7">14:7</span> Erangi kotahi tonu taua ra, he mea e
mohiotia ana e Ihowa, ehara i te ra, ehara i te po; na i nga wa o te
ahiahi ka marama.

<span id="an_14:8">14:8</span> ¶ Na i taua ra ka puta he wai ora i
Hiruharama, ko tetahi hawhe ki te moana i te rawhiti, ko tetahi hawhe ki
te moana i te uru: i te raumati taua hanga, i te hotoke ano.

<span id="an_14:9">14:9</span> A ko Ihowa hei kingi mo te whenua katoa:
i taua ra he kotahi a Ihowa, he kotahi ano tona ingoa.

<span id="an_14:10">14:10</span> A hei mania katoa te whenua a taka noa,
i Kepa tae noa ki Rimona, ki te tonga o Hiruharama; a ka neke ake taua
pa, ka noho ki tona wahi ano, ki te kuwaha o Pineamine tae noa ki te
wahi i te kuwaha tuatahi, ki te kuwaha i te koki, ki te pourewa o
Hananeere tae noa ki nga poka waina a te kingi.

<span id="an_14:11">14:11</span> Ka nohoia ano a reira, a heoi ano
whakangaromanga; a ka noho a Hiruharama i runga i te rangimarie.

<span id="an_14:12">14:12</span> Ko te whiu ano tenei e whiua ai e Ihowa
nga iwi katoa i whawhai nei ki Hiruharama; ka pirau o ratou kikokiko i
te mea e tu ana o ratou waewae, ka pirau o ratou kanohi i roto i nga
pae, ka pirau ano o ratou arero i roto i o ratou mangai.

<span id="an_14:13">14:13</span> I taua ra he nui ta Ihowa whakaoho i
roto i a ratou; a ka hopu ratou i te ringa o tona hoa, o tona hoa, ka
ara ake ano o ratou ringa ki te ringa o tona hoa, o tona hoa.

<span id="an_14:14">14:14</span> Tera ano a Hura ka whawhai ki
Hiruharama; a ka huihuia nga rawa o nga iwi katoa a taka noa, te koura,
te hiriwa, nga kakahu, nui atu.

<span id="an_14:15">14:15</span> A ka pera ano te mate o te hoiho, o te
muera, o te kamera, o te kaihe, o nga kararehe katoa i roto i enei puni
me tenei whiu.

<span id="an_14:16">14:16</span> ¶ Tenei ake, na, ko nga morehu katoa o
nga iwi katoa i haere mai ki te whawhai ki Hiruharama, ka haere mai i ia
tau, i ia tau, ki te koropiko ki te Kingi, ki a Ihowa o nga mano, ki te
whakarite hoki i te hakari whare wharau.

<span id="an_14:17">14:17</span> Na, ko te tangata o nga hapu o te
whenua ka kore e haere mai ki Hiruharama ki te koropiko ki te Kingi, ki
a Ihowa o nga mano, kahore he ua mo ratou.

<span id="an_14:18">14:18</span> A ki te kahore te hapu o Ihipa e haere
mai, e tae mai, te hunga kahore nei he ua mo ratou, ka pa ano te whiu e
whiua ai e Ihowa nga iwi kahore nei e haere mai ki te whakarite i te
hakari whare wharau.

<span id="an_14:19">14:19</span> Ko te utu hara tenei mo Ihipa, ko te
utu hara ano mo nga iwi katoa e kore e haere mai ki te whakarite i te
hakari whare wharau.

<span id="an_14:20">14:20</span> I taua ra ka piri ki nga pere o nga
hoiho, HE TAPU KI A IHOWA; ka rite hoki nga kohua i roto i te whare o
Ihowa ki nga peihana i mua i te aata.

<span id="an_14:21">14:21</span> Ina, ko nga kohua katoa i Hiruharama, i
a Hura, he tapu ki a Ihowa o nga mano, a ka haere mai te hunga katoa e
patu whakahere ana, ka tango i etahi hei kohua ma ratou: kahore hoki he
Kanaani a muri ake nei i roto i te whare o Ihowa o nga mano i taua ra.

------------------------------------------------------------------------

[Next: Malachi](mal.md)
