[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Maori Bible: 2 Thessalonians

<span id="an_1:1">1:1</span> ¶ Na Paora, na ratou ko Hirawanu, ko
Timoti, ki te hahi o te hunga o Teharonika i roto i te Atua, i to tatou
Matua, i te Ariki hoki, i a Ihu Karaiti.

<span id="an_1:2">1:2</span> Kia tau ki a koutou te aroha noa me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:3">1:3</span> He tika rawa kia whakawhetai matou ki te
Atua i nga wa katoa mo koutou, e oku teina, he mea pai ra hoki ia, no te
mea e neke ake ana to koutou whakapono, hu nui rawa hoki te aroha o
koutou katoa, o tetahi ki tetahi.

<span id="an_1:4">1:4</span> I whakamanamana ai matou ki a koutou i roto
i nga hahi a te Atua, ki to koutou u, ki to koutou whakapono i nga
whakatoinga katoa i a koutou, i nga tukinotanga hoki e whakaririka kau
na koutou;

<span id="an_1:5">1:5</span> ¶ He tohu tenei mo te tika o ta te Atua
whakawa, kia kiia ai koutou he tau mo te kingitanga o te Atua, e mate
nei koutou he whakaaro ki tera:

<span id="an_1:6">1:6</span> Mehemea ia he tika ki te Atua kia utua ki
te kino te hunga e tukino ana i a koutou;

<span id="an_1:7">1:7</span> A, ki a koutou hoki e tukinotia na, kia
okioki tahi me matou, i te whakakitenga mai o te Ariki, o Ihu, i runga i
te rangi me nga anahera o tona kaha,

<span id="an_1:8">1:8</span> I roto i te mura ahi e rapu utu ana i te
hunga kahore e matau ki te Atua, kahore nei hoki e ngohengohe ki te
rongopai o to tatou Ariki, o Ihu Karaiti.

<span id="an_1:9">1:9</span> Ko te utu hoki e whakapangia ki a ratou he
whakangaromanga, he mea mutungakore i te aroaro ano o te Ariki, i te
kororia ano hoki o tona kaha;

<span id="an_1:10">1:10</span> Ina haere mai ia kia whakakororiatia i
roto i tana hunga tapu, kia whakamoemititia i roto i te hunga whakapono
katoa i taua ra; i whakapono na hoki koutou ki ta matou whakaatu i roto
i a koutou.

<span id="an_1:11">1:11</span> ¶ Koia nei matou ka inoi tonu nei mo
koutou, kia meinga koutou e to tatou Atua he tau mo tenei karangatanga,
kia whakaotia ano hoki e ia i runga i te kaha nga mea katoa i ahuareka
ai tona pai, me te mahi ano hoki o te whakapono,

<span id="an_1:12">1:12</span> Kia whakakororiatia ai te ingoa o to
tatou Ariki, o Ihu Karaiti, i roto i a koutou, me koutou hoki i roto i a
ia, kia rite ai ki ta te aroha noa o to tatou Atua, o te Ariki hoki, o
Ihu Karaiti.

<span id="an_2:1">2:1</span> ¶ Na, he mea tenei na matou ki a koutou, e
oku teina, mo te taenga mai o to tatou Ariki, o Ihu Karaiti, mo to tatou
huihuinga atu ano ki a ia;

<span id="an_2:2">2:2</span> Kei hohoro te rurea o o koutou hinengaro,
kei ohorere ranei i ta te wairua, i ta te kupu, i ta te pukapuka ranei e
kiia ana na matou, e mea ana kua tae tonu mai inaianei te ra o te Ariki.

<span id="an_2:3">2:3</span> ¶ Kei tinihangatia koutou i tetahi mea e te
tangata: e kore hoki e tae wawe mai, kia matua tae mai te takanga atu,
kia whakakitea mai ano hoki te tangata o te hara, te tama a te
whakangaro:

<span id="an_2:4">2:4</span> He hoariri nei ia, e whakakake ana i a ia
ki runga ake i nga mea katoa e kiia ana he Atua, e karakiatia ana; kia
noho ai ia i te whare tapu o te Atua, kia whakaatu ai i a ia ko ia te
Atua.

<span id="an_2:5">2:5</span> Kahore ranei koutou e mahara i ahau ano i a
koutou, i korerotia e ahau enei mea ki a koutou?

<span id="an_2:6">2:6</span> Na ka matau koutou inaianei ki te mea e
arai ana, kia whakakitea mai ra ano ia a tona taima.

<span id="an_2:7">2:7</span> No te mea kei te mahi inaianei te mea huna
o te kino, otira tera tetahi kei te arai inaianei, kia whakawateatia
rawatia ano ia.

<span id="an_2:8">2:8</span> Ko reira whakakitea mai ai taua tangata
kino, e whakangaromia e te Ariki ki te ha o tona mangai, e
whakakahoretia ki te putanga nui o tona taenga mai;

<span id="an_2:9">2:9</span> Ara a ia pu, i rite nei tona taenga mai ki
te mahinga a Hatana, i runga i te mana, i nga tohu, i nga merekara teka,

<span id="an_2:10">2:10</span> I nga mahi tinihanga katoa hoki o te he,
i roto i te hunga e whakangaromia ana; no te mea kihai i riro i a ratou
te aroha o te pono, kia ora ai ratou.

<span id="an_2:11">2:11</span> Mo konei hoki ka tukua atu e te Atua ki a
ratou he pohehe e mahi ana, kia whakapono ai ratou ki te teka:

<span id="an_2:12">2:12</span> Kia tukua ai ki te he te hunga katoa
kahore i whakapono ki te pono, i ahuareka ke ki te he.

<span id="an_2:13">2:13</span> ¶ Tika tonu ia kia whakawhetai atu matou
ki te Atua mo koutou i nga wa katoa, e oku teina e arohaina nei e te
Ariki, he mea whiriwhiri na hoki koutou na te Atua no te timatanga ra
ano mo te ora, i runga i te whakatapu a te Wairua, i runga ano i te
whakapono ki te pono;

<span id="an_2:14">2:14</span> Ko te mea tena i karangatia ai koutou e
ia, he mea na to matou rongopai, ara kia whiwhi ki te kororia o to tatou
Ariki, o Ihu Karaiti.

<span id="an_2:15">2:15</span> Heoi, e oku teina, e tu koutou: kia mau
ki nga whakarerenga iho i whakaakona ai koutou e te kupu, e ta matou
pukapuka ranei.

<span id="an_2:16">2:16</span> ¶ Na, ma to tatou Ariki, ma Ihu Karaiti
pu ano, ma te Atua, ma to tatou Matua, i aroha mai nei ki a tatou, i
homai nei i te whakamarie mutungakore, me te mea pai e tumanakohia atu
nei, he meatanga na te aroha noa,

<span id="an_2:17">2:17</span> Mana e whakamarie o koutou ngakau, mana
koutou e whakau ki runga ki nga kupu, ki nga mahi pai katoa.

<span id="an_3:1">3:1</span> ¶ Heoi, E oku teina, inoi mo matou, kia
rere te kupu a te Ariki, kia whai kororia, kia pena me tena i a koutou:

<span id="an_3:2">3:2</span> Kia whakaorangia hoki matou i nga tangata
poauau, i nga tangata kino: kahore hoki nga tangata katoa e whakapono.

<span id="an_3:3">3:3</span> Otiia e pono ana te Atua, mana koutou e
whakau, e tiaki i te tangata kino.

<span id="an_3:4">3:4</span> Na e u ana to matou whakaaro i roto i te
Ariki ki a koutou, kei te mahi koutou, a ka mahi ano i a matou e
whakaako nei ki a koutou.

<span id="an_3:5">3:5</span> Ma te Ariki hoki e whakatika o koutou
ngakau ki te aroha o te Atua, ki te ngakau ata tatari o te Karaiti.

<span id="an_3:6">3:6</span> ¶ Na, ko ta matou whakahau atu tenei ki a
koutou, e oku teina, i runga i te ingoa o to tatou Ariki, o Ihu Karaiti,
mawehe ke i nga teina katoa e he ana te whakahaere, kahore nei e rite ki
a matou whakarerenga iho i roto i a ratou.

<span id="an_3:7">3:7</span> E matau na hoki koutou ki nga mea e tika ai
ta koutou whakarite ki a matou: kihai hoki i he ta matou whakahaere i
roto i a koutou;

<span id="an_3:8">3:8</span> Kihai hoki matou i kai noa i te taro i te
ringa o tetahi tangata, engari i roto i te mahi nui, i te uaua, me te
mahi tonu i te ao, i te po, kei whakataimahatia e matou tetahi o koutou.

<span id="an_3:9">3:9</span> Ehara ra i te mea kahore o matou take,
engari kia meinga ai matou hei tauria mo koutou, kia rite ai ta koutou
ki ta matou.

<span id="an_3:10">3:10</span> Ana hoki i a matou e noho ana i a koutou,
ko ta matou whakahau tenei ki a koutou, ki te kore tetahi e pai ki te
mahi, kaua ia e tukua kia kai.

<span id="an_3:11">3:11</span> Kei te rongo hoki matou tera etahi e he
ana te whakahaere i roto i a koutou, kahore rawa e mahi, engari e
pokanoa ana ki a etahi.

<span id="an_3:12">3:12</span> Na, ko ta matou ako, ko ta matou whakahau
tenei ki aua tangata pera, i roto i to tatou Ariki, i a Ihu Karaiti, me
mahi marie ratou, ka kai i a ratou na ake kai.

<span id="an_3:13">3:13</span> Ko koutou ia, e oku teina, kei ngakaukore
ki te mahi pai.

<span id="an_3:14">3:14</span> Na ki te kore tetahi e ngohengohe ki ta
matou kupu i tenei pukapuka, kia marama te tohu i a ia, kei piri koutou
ki a ia, kia whakama ai ia.

<span id="an_3:15">3:15</span> Otiia kaua e mea he hoariri ia, engari
whakatupatoria, ano he teina.

<span id="an_3:16">3:16</span> ¶ Na, ma te Ariki pu o te rangimarie e
hoatu te rangimarie ki a koutou i nga wa katoa, i nga mea katoa. Kia
noho te Ariki ki a koutou katoa.

<span id="an_3:17">3:17</span> Ko te oha aku, a Paora, na toku
ringaringa ake, ko te tohu ia i nga pukapuka katoa; he pena taku
tuhituhi.

<span id="an_3:18">3:18</span> Kia tau te aroha noa o to tatou Ariki, o
Ihu Karaiti ki a koutou katoa. Amine.

------------------------------------------------------------------------

[Next: 1 Timothy](ti1.md)
