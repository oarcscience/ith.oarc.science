[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hos)  [Next](amo.md) 

------------------------------------------------------------------------

### Maori Bible: Joel

<span id="an_1:1">1:1</span> ¶ Ko te kupu a Ihowa i puta mai ki a Hoera
tama a Petuere.

<span id="an_1:2">1:2</span> Whakarongo ki tenei, e nga kaumatua, kia
whai taringa, e nga tangata katoa o te whenua. I o koutou ra ranei
tenei, i nga ra ranei o o koutou matua?

<span id="an_1:3">1:3</span> Korerotia taua mea ki a koutou tamariki, ma
a koutou tamariki ano hoki e korero ki a ratou tamariki, a ma a ratou
tamariki e korero ki tetahi atu whakatupuranga.

<span id="an_1:4">1:4</span> Ko te toenga a te whangawhanga pau ake i te
mawhitiwhiti; ko te toenga a te mawhitiwhiti pau ake i te tatarakihi: a
ko te toenga a te tatarakihi pau ake i te moka.

<span id="an_1:5">1:5</span> E ara, e te hunga haurangi, e tangi; aue, e
nga kaiinu waina katoa, ki te waina hou; kua whakakorea nei hoki ma o
koutou mangai.

<span id="an_1:6">1:6</span> Kei te haere mai tetahi iwi ki toku whenua,
he kaha, e kore e taea te tatau: ko ona niho he niho raiona, he niho
purakau ona no te raiona katua.

<span id="an_1:7">1:7</span> Kore ake i a ia taku waina, ko taku piki
tihorea ake e ia: poto rawa te peha i a ia, akiri rawa; ko ona manga
meinga ana kia ma.

<span id="an_1:8">1:8</span> ¶ E tangi, kia rite ki te tamahine kua oti
te whitiki ki te kakahu taratara, e tangi ana ki te makau o tona
tamahinetanga.

<span id="an_1:9">1:9</span> Kua whakakahoretia te whakahere totokore me
te ringihanga i roto i te whare o Ihowa; kei te tangi nga tohunga, nga
minita a Ihowa.

<span id="an_1:10">1:10</span> Kua he te mara, kei te tangi te oneone;
no te mea kua mate te witi, kua maroke te waina hou, kua kahakore te
hinu.

<span id="an_1:11">1:11</span> Kia whakama, e nga kaingaki whenua; aue,
e nga kaimahi waina, mo te witi, mo te parei; kua kore nei hoki nga hua
o te mara.

<span id="an_1:12">1:12</span> Kua maroke te waina, kua putokitoki te
piki; ko te pamekaranete, ko te nikau, ko te aporo, ko nga rakau katoa o
te whenua, kua maroke: kua maroke nei hoki te koa i roto i nga tamariki
a te tangata.

<span id="an_1:13">1:13</span> Tatua i a koutou ki te kakahu taratara, e
tangi, e koutou e nga tohunga; aue, e nga minita o te aata: haere mai,
hei te mea taratara he kakahu mo koutou i te po, e nga minita o toku
Atua: kua kore nei hoki te whakahere totokore me te ringihanga i roto i
te whare o to koutou Atua.

<span id="an_1:14">1:14</span> ¶ Whakatapua he nohopuku, karangatia he
hui nui, whakaminea nga whenua, ki te whare o Ihowa, o to koutou Atua,
ka karanga ki a Ihowa.

<span id="an_1:15">1:15</span> Aue, te mate o taua ra nei! kua tata hoki
te ra o Ihowa, ka rite hoki tona putanga mai ki te whakangaromanga a te
Kaha Rawa.

<span id="an_1:16">1:16</span> He teka ianei kua hatepea atu te kai i
mua atu i o tatou kanohi, ae ra, te koa, me te whakamanamana i roto i te
whare o to tatou Atua?

<span id="an_1:17">1:17</span> Kua pirau te purapura i raro i nga
pokurukuru; kua takoto kau nga whare kai, kua pakarukaru nga whare witi;
no te mea kua ngingio te witi.

<span id="an_1:18">1:18</span> Ano te aue o nga kararehe! raruraru ana
nga kahui kau i te kore wahi kai ma ratou; ae ra, ko nga kahui hipi he
noa iho.

<span id="an_1:19">1:19</span> E Ihowa, ka karanga ahau ki a koe: kua
pau hoki i te ahi nga wahi kai o te koraha, kua wera i te mura nga rakau
katoa o te parae.

<span id="an_1:20">1:20</span> Ae ra, kei te tangi hoki nga kararehe o
te parae ki a koe: no te mea kua maroke nga awa wai, kua pau hoki i te
ahi nga wahi kai o te koraha.

<span id="an_2:1">2:1</span> ¶ Whakatangihia te tetere ki Hiona; hei
whakaoho ki toku maunga tapu, kia wiri nga tangata katoa o te whenua:
kei te haere mai hoki te ra o Ihowa, kua tata;

<span id="an_2:2">2:2</span> He ra pouri, he ra tukupu, he ra kapua, he
pouri kerekere, ano ko te ata kua horapa noa atu i runga i nga maunga;
he iwi nui, kaha, kahore ona rite i mua, kahore hoki he pera i nga wa i
muri a taea noatia nga tau o nga whakatupuranga maha.

<span id="an_2:3">2:3</span> I mua i a ratou ko te ahi e kai ana, i muri
i a ratou ko te mura e ngiha ana; ko te whenua i mua i a ratou me te mea
ko te kari o Erene, a i muri i a ratou he koraha ururua; ae ra, kahore
he mea i puta i a ratou.

<span id="an_2:4">2:4</span> Ko to ratou ahua kei to nga hoiho; ko ta
ratou oma rite tonu ki ta te kaieke hoiho.

<span id="an_2:5">2:5</span> E peke ana ratou ano ko te haruru o nga
hariata i runga i nga tihi o nga maunga, ano ko te haruru o te mura ahi
e kai ana i te kakau witi, ki te iwi kaha kua oti te whakararangi mo te
whawhai.

<span id="an_2:6">2:6</span> Ka mamae nga iwi i to ratou aroaro: ka koma
nga kanohi katoa.

<span id="an_2:7">2:7</span> Ko ta ratou oma rite tonu ki ta nga
marohirohi; ko ta ratou piki i te taiepa rite tonu ki ta nga tangata
whawhai; haere tonu ratou i tona ara, i tona ara, kahore o ratou ara e
korara.

<span id="an_2:8">2:8</span> Kahore tetahi e tutetute i tona hoa; ka
haere ratou i tona ara, i tona ara; a ka huaki ratou ma roto i nga rakau
o te riri, a kahore e tapeka i to ratou ara.

<span id="an_2:9">2:9</span> Ka peke ratou ki runga ki te pa; ka oma
ratou i runga i te taiepa; ka piki ratou ki roto ki nga whare; ka tomo
ratou i nga matapihi, ano he tahae.

<span id="an_2:10">2:10</span> Ru ana te whenua i to ratou aroaro; wiri
ana nga rangi: ko te ra me te marama, pouri tonu, ka mutu ano te titi o
nga whetu.

<span id="an_2:11">2:11</span> Na ka puaki te reo o Ihowa i te aroaro o
tana ope: nui atu hoki tana puni: he kaha hoki ia e mahi nei i tana
kupu: he nui nei hoki te ra o Ihowa, he wehi rawa; ko wai e kaha ake ki
reira?

<span id="an_2:12">2:12</span> ¶ Otiia inaianei nei ano, e ai ta Ihowa,
tahuri koutou ki ahau, o koutou ngakau katoa, i runga ano i te nohopuku,
i te tangi, i te aue:

<span id="an_2:13">2:13</span> Haea hoki o koutou ngakau, haunga o
koutou kakahu, a tahuri ki a Ihowa, ki to koutou Atua: he aroha hoki
tona, he mahi tohu, he puhoi ki te riri, he nui tona atawhai, a e
ripeneta ana ia ki te kino.

<span id="an_2:14">2:14</span> Ko wai ka tohu, tera pea ka tahuri, ka
puta ke ona whakaaro, a ka mahue he manaaki i muri i a ia, ara he
whakahere totokore, he ringihanga ma Ihowa, ma to koutou Atua?

<span id="an_2:15">2:15</span> Whakatangihia te tetere ki Hiona,
whakatapua he nohopuku, karangatia he hui nui;

<span id="an_2:16">2:16</span> Whakaminea te iwi, whakatapua te
whakaminenga, tawhiua mai nga kaumatua, whakaminea nga tamariki, ratou
ko nga mea ngote u: kia puta te tane marena hou i roto i tona ruma, te
wahine marena hou i roto i tona whare moenga.

<span id="an_2:17">2:17</span> Kia tangi nga tohunga, nga minita a
Ihowa, ki te takiwa o te whakamahau, o te aata, me te ki atu ano,
Tohungia, e Ihowa, tau iwi, kaua ano tou kainga tupu e tukua ki te ingoa
kino, kia meinga ko nga tauiwi hei rangatira mo ratou: kia korerotia h
ei aha i roto i nga iwi, Kei hea to ratou Atua?

<span id="an_2:18">2:18</span> ¶ Katahi ka hae a Ihowa ki tona whenua,
ka manawapa ki tana iwi.

<span id="an_2:19">2:19</span> A ka whakahoki mai a Ihowa, ka ki mai ki
tana iwi, Tenei ahau te tuku atu nei i te witi ki a koutou, i te waina,
i te hinu, e makona ai koutou; e kore ano e tuku i a koutou a muri nei
hei ingoa kino i roto i nga tauiwi:

<span id="an_2:20">2:20</span> Engari ka mea ahau kia matara atu i a
koutou te ope o te raki, ka aia atu ano ia e ahau ki te whenua waikore,
maroke rawa; ko tona mata, anga tonu ki te moana i te rawhiti, ko tona
tuara ki te moana i te uru; a ka puta ake tona piro, ka puta ake ano
tona haunga kino, he nui hoki no ana mahi.

<span id="an_2:21">2:21</span> Kaua e wehi, e te oneone; whakamanamana,
kia koa; no te mea he nunui nga mahi a Ihowa.

<span id="an_2:22">2:22</span> Kaua e wehi, e nga kararehe o te parae;
ka pihi hoki nga tarutaru o te koraha, ka hua te rakau i ona hua, e
tukua mai ano tona kaha e te piki, e te waina.

<span id="an_2:23">2:23</span> Na whakamanamana, e nga tama a Hiona, kia
koa ki a Ihowa, ki to koutou Atua: ka tika hoki tana homai i to mua ua
ki a koutou, a ka meinga e ia te ua, to mua ua, me to muri ua, kia heke
iho ma koutou i te marama tuatahi.

<span id="an_2:24">2:24</span> A ka kapi nga patunga witi i te witi; ko
te waina ano me te hinu o nga waka, purena tonu.

<span id="an_2:25">2:25</span> A ka whakahokia mai e ahau ki a koutou
nga tau i kainga e te mawhitiwhiti, e te tatarakihi, e te moka, e te
whangawhanga, e taku ope nui i tukua atu e ahau ki a koutou.

<span id="an_2:26">2:26</span> Ka kai noa atu ano koutou, ka makona, ka
whakamoemiti hoki ki te ingoa o Ihowa, o to koutou Atua, mo tana mahi
whakamiharo ki a koutou: e kore ano taku iwi e whakama a ake ake.

<span id="an_2:27">2:27</span> A ka mohio koutou kei waenga ahau i a
Iharaira, ko Ihowa hoki ahau, ko to koutou Atua, kahore atu hoki: e kore
ano taku iwi e whakama a ake ake.

<span id="an_2:28">2:28</span> ¶ Na, tenei ake ka ringihia e ahau toku
wairua ki nga kikokiko katoa, a e poropiti a koutou tama, a koutou
tamahine, ka moemoea o koutou kaumatua, a ka kitea te kitenga e a koutou
taitamariki.

<span id="an_2:29">2:29</span> I aua ra ano ka ringihia e ahau toku
wairua ki nga pononga tane, ki nga pononga wahine.

<span id="an_2:30">2:30</span> Ka hoatu ano e ahau he mea whakamiharo i
te rangi, i te whenua, he toto, he kapura, he pou paowa.

<span id="an_2:31">2:31</span> Ka rere ke te ra, ka pouri, ka whakatoto
te marama, i te mea kiano i puta mai te ra nui, te ra wehi o Ihowa.

<span id="an_2:32">2:32</span> Na, ko te hunga katoa e karanga ana ki te
ingoa o Ihowa, ka mawhiti: no te mea hei Maunga Hiona, hei Hiruharama,
etahi e mawhiti ana, pera me ta Ihowa i ki ai, a i roto ano i nga morehu
etahi e karangatia ana e Ihowa.

<span id="an_3:1">3:1</span> ¶ No te mea, nana, i aua ra, i taua wa e
whakahokia ai e ahau a Hura raua ko Hiruharama i te whakarau,

<span id="an_3:2">3:2</span> Ka huihuia e ahau nga iwi katoa, ka kawea
ki raro ki te raorao o Iehohapata; a ka tohe ahau ki a ratou ki reira mo
taku iwi, mo toku kainga tupu, mo Iharaira i whakamararatia nei e ratou
ki roto ki nga iwi, a wawahia ana e ratou toku whenua.

<span id="an_3:3">3:3</span> A kua maka rota ratou mo taku iwi; a kua
hoatu e ratou te tama hei utu mo te wahine kairau, a kua hokona e ratou
he kotiro ki te waina, hei inu ma ratou.

<span id="an_3:4">3:4</span> Ae ra, he aha koutou ki ahau, e Taira, e
Hairona, e nga rohe katoa o Pirihitia? e homai ranei e koutou he utu ki
ahau? na ki te homai e koutou he utu ki ahau, hohoro tonu, kakama tonu
taku whakahoki i te utu ki runga ki to koutou mahunga.

<span id="an_3:5">3:5</span> Mo koutou i tango i taku hiriwa, i taku
koura, a kawea ana e koutou aku mea pai e matenuitia ana ki roto ki o
koutou temepara;

<span id="an_3:6">3:6</span> A hokona ana e koutou nga tama a Hura, nga
tama o Hiruharama, ki nga tama a nga Kariki, kia matara atu ai ratou i
to ratou rohe:

<span id="an_3:7">3:7</span> Nana, ka ara mai ratou i ahau i te wahi i
hokona atu ai ratou e koutou, ka meinga ano e ahau kia hoki to koutou
utu ki runga ki o koutou mahunga;

<span id="an_3:8">3:8</span> Ka hokona ano e ahau a koutou tama, a
koutou tamahine, ki te ringa o nga tama a Hura, a ma ratou e hoko ki nga
tangata o Hepa, ki te iwi i tawhiti: na Ihowa hoki te kupu.

<span id="an_3:9">3:9</span> ¶ Karangatia tenei e koutou i roto i nga
tauiwi; kia rite nga mea mo te whawhai, whakaohokia nga marohirohi, kia
whakatata mai nga tangata whawhai katoa, kia haere mai ratou.

<span id="an_3:10">3:10</span> Patupatua a koutou hea parau hei hoari, a
koutou toronaihi hei tao; me ki ake te ngoikore, He kaha ahau.

<span id="an_3:11">3:11</span> Kia hohoro, ka haere mai, e nga tauiwi
katoa tawhio noa, ka huihui i a koutou: meinga kia heke iho au
marohirohi ki reira, e Ihowa.

<span id="an_3:12">3:12</span> Kia whakaohokia nga tauiwi, kia haere
hoki ratou ki te raorao o Iehohapata: ka noho hoki ahau ki reira ki te
whakawa mo nga tauiwi katoa a taka noa.

<span id="an_3:13">3:13</span> Kuhua te toronaihi ki roto, kua pakari
hoki te witi: haere mai, takahia; kua ki hoki te poka waina, purena tonu
nga waka waina; he nui hoki to ratou kino.

<span id="an_3:14">3:14</span> He tini, he tini whaioio kei te raorao
whakaoti tikanga! kua tata nei hoki te ra o Ihowa i te raorao whakaoti
tikanga.

<span id="an_3:15">3:15</span> Ka pouri te ra me te marama, ka kore ano
te titi o nga whetu.

<span id="an_3:16">3:16</span> A ka hamama a Ihowa i Hiona, ka puaki
tona reo i Hiruharama; a ka wiri nga rangi me te whenua; otira ko Ihowa
he piringa mo tona iwi, he pa kaha mo nga tama a Iharaira.

<span id="an_3:17">3:17</span> A ka mohio koutou ko Ihowa ahau, ko to
koutou Atua e noho nei i Hiona, i toku maunga tapu: katahi a Hiruharama
ka tapu, a heoi ano haereerenga o nga tautangata i reira.

<span id="an_3:18">3:18</span> ¶ I taua ra ka maturuturu iho te waina
hou o nga maunga, ka rerengia nga pukepuke e te waiu, ka rere nga wai o
nga awa katoa o Hura; a ka pupu mai he puna i roto i te whare o Ihowa,
hei whakamakuku i te raorao o Hitimi.

<span id="an_3:19">3:19</span> Hei ururua a Ihipa, hei koraha a Eroma,
ururua rawa, mo te mahi tutu ki nga tama a Hura, mo ta ratou whakaheke i
te toto harakore ki to ratou whenua.

<span id="an_3:20">3:20</span> Ka noho tonu ia a Hura ake ake, a
Hiruharama, a tera whakatupuranga, tera whakatupuranga.

<span id="an_3:21">3:21</span> Ka ma ano i ahau to ratou toto kihai i ma
i ahau: e noho ana hoki a Ihowa ki Hiona.

------------------------------------------------------------------------

[Next: Amos](amo.md)
