[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Maori Bible: Philippians

<span id="an_1:1">1:1</span> ¶ Na Paora, raua ko Timoti, na nga pononga
a Ihu Karaiti, ki te hunga tapu katoa i roto i a Karaiti Ihu e noho ana
i Piripai, ratou ko nga pihopa, ko nga rikona.

<span id="an_1:2">1:2</span> Kia tau ki a koutou te aroha noa, me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:3">1:3</span> ¶ E whakawhetai ana ahau ki toku Atua i oku
maharatanga katoa ki a koutou,

<span id="an_1:4">1:4</span> I aku inoinga katoa, e puta ana taku inoi
mo koutou i nga wa katoa i runga i te hari,

<span id="an_1:5">1:5</span> Mo koutou i uru tahi mai hei tautoko i te
rongopai, mai o te ra tuatahi a moroki noa nei;

<span id="an_1:6">1:6</span> Pumau tonu toku whakaaro ki tenei mea nei
ano, tera te kaitimata o te mahi pai i roto i a koutou e whakaoti, taea
noatia te ra o Ihu Karaiti;

<span id="an_1:7">1:7</span> ¶ He tika hoki kia penei oku whakaaro ki a
koutou katoa, no te mea kei roto koutou i toku ngakau; ara, ahakoa i
ahau nei i te here, ahakoa i ahau e korero whakaara nei, e whakau nei i
te rongopai, ka uru tahi koutou katoa me ahau ki te aroha noa.

<span id="an_1:8">1:8</span> Ko te Atua hoki hei kaiwhakaatu moku, mo te
nui o toku koingo ki a koutou katoa, i runga i te ngakau aroha o Ihu
Karaiti.

<span id="an_1:9">1:9</span> ¶ Ko taku inoi ano tenei, kia nui haere
tonu to koutou aroha i runga i te matauranga, i nga mahara mohio katoa;

<span id="an_1:10">1:10</span> Kia whakaaetia ai e koutou nga mea papai;
kia kore ai o koutou tinihanga, o koutou he, a taea noatia te ra o te
Karaiti;

<span id="an_1:11">1:11</span> Kia ki ai hoki i nga hua o te tika, e
puta mai ana i a Ihu Karaiti, hei kororia, hei whakamoemiti i te Atua.

<span id="an_1:12">1:12</span> ¶ Na e mea ana ahau kia matau koutou, e
oku teina, ki te tukunga iho o nga mea i pa ki ahau, pai tonu hei
whakaneke ake i te rongopai;

<span id="an_1:13">1:13</span> Kua kitea hoki oku mekameka mo ta te
Karaiti, puta noa i te wahi katoa o nga hoia tiaki i te kingi, i era atu
wahi katoa ano hoki;

<span id="an_1:14">1:14</span> Kua ngakau nui hoki te tokomaha o nga
teina i roto i te Ariki, i oku mekameka nei, hira rawa ano hoki to ratou
maia ki te korero i te kupu, kahore he mataku.

<span id="an_1:15">1:15</span> Ko etahi na te hae, na te totohe, i
kauwhau ai i a te Karaiti; ko etahi na te whakaaro pai;

<span id="an_1:16">1:16</span> Ko etahi na te aroha, e mahara ana kua
waiho ahau hei korero whakaara i te rongopai:

<span id="an_1:17">1:17</span> Ko etahi na te totohe ta ratou kauwhau i
a te Karaiti, ehara i te whakaaro pono, e mea ana ki te whakatupu mamae
moku e mekameka nei.

<span id="an_1:18">1:18</span> A tena, pehea iho? Anei ra, ahakoa
tinihanga, ahakoa pono, e kauwhautia ana a te Karaiti; a e hari ana ahau
ki tenei, ae ra, ka hari ano ahau.

<span id="an_1:19">1:19</span> E matau ana hoki ahau ka ai tenei hei
whakaora moku, i a koutou na ka inoi, i te Wairua ano hoki o Ihu Karaiti
ka homai;

<span id="an_1:20">1:20</span> Ko taku hoki tenei e whakamau tonu nei, e
tumanako atu nei, e kore ahau e whakama i tetahi mea, engari ka tino
maia ahau, a ka pera me to nga wa katoa, ka whakanuia ano a te Karaiti
aianei e toku tinana, ahakoa i te ora, ahakoa i te mate.

<span id="an_1:21">1:21</span> ¶ Ki ahau hoki ko te ora ko te Karaiti,
ko te mate he taonga.

<span id="an_1:22">1:22</span> Ki te ora ia ahau i te kikokiko, mehemea
ko te hua tenei o taku mahi, heoi kahore ahau e mohio ko te aha taku e
whiriwhiri ai.

<span id="an_1:23">1:23</span> E karapitia mai ana hoki ahau e nga mea e
rua, he hiahia nei toku ki te haere, kia noho ai ahau ki a te Karaiti;
ko te mea tino pai rawa hoki tera:

<span id="an_1:24">1:24</span> Ko te noho ranei i te kikokiko, ko te mea
pai ake hoki tena mo koutou.

<span id="an_1:25">1:25</span> Na ka u nei toku whakaaro ki tenei, e
matau ana ahau tera ahau e noho, ae ra, ka noho iho ahau ki a koutou
katoa, hei whakaneke ake, hei whakahari i a koutou i runga i te
whakapono;

<span id="an_1:26">1:26</span> Kia hira rawa ai to koutou whakamanamana
i roto i a Karaiti Ihu ki ahau, moku ka noho tahi ano me koutou.

<span id="an_1:27">1:27</span> ¶ Engari kia tika ta koutou whakahaere,
kia rite ki ta te rongopai o te Karaiti: na, ahakoa tae atu ahau kia
kite i a koutou, ngaro mai ranei, kia rongo tonu atu ahau ki to koutou
ahua, kei te tu koutou i runga i te wairua kotahi, i te ngakau kota hi,
me te tohe tahi ano ki te whakapono o te rongopai:

<span id="an_1:28">1:28</span> Kahore hoki he wehi ki tetahi mea a o
koutou hoariri: he tohu hoki tenei ki a ratou mo te whakangaromanga, ki
a koutou ia mo te ora, i ahu mai i te Atua.

<span id="an_1:29">1:29</span> No te mea kua hoatu ki a koutou hei
meatanga ma koutou ki a te Karaiti, ehara i te mea ko te whakapono anake
ki a ia, engari ko te mate ano hoki mo te whakaaro ki a ia;

<span id="an_1:30">1:30</span> Kei a koutou hoki taua pakanga i kite ra
koutou ki ahau, a ka rongo nei inaianei kei ahau.

<span id="an_2:1">2:1</span> ¶ Na, ki te mea he whakamarie kei roto i a
te Karaiti, ki te mea he pehi mamae to te aroha, ki te mea he whiwhinga
tahitanga ki te Wairua, ki te mea he ngakau aroha, he mahi tohu,

<span id="an_2:2">2:2</span> Kia rite toku hari i a koutou, kia kotahi
te whakaaro, kia kotahi te aroha, huihuia nga ngakau i runga i te
whakaaro kotahi.

<span id="an_2:3">2:3</span> Kei meinga tetahi mea i runga i te
wehewehe, i te whakapehapeha ranei, engari i runga i te ngakau papaku,
me te whakanui a tetahi i tetahi ki runga ake i a ia;

<span id="an_2:4">2:4</span> Kaua tena o koutou na e titiro ki ona mea
anake, engari me titiro ano tena, tena o koutou ki nga mea a etahi atu.

<span id="an_2:5">2:5</span> Ko tenei hei whakaaro mo koutou, ko tera i
a Karaiti Ihu:

<span id="an_2:6">2:6</span> Ahakoa hoki i a ia te ahua o te Atua, kihai
i meinga e ia te rite ki te Atua hei taonga kapo mai;

<span id="an_2:7">2:7</span> Engari i mea i a ia ano kia poaha, ka mau
ki te ahua o te pononga, ka meinga kia rite ki te tangata;

<span id="an_2:8">2:8</span> A ka kitea nei tona ahua e rite ana ki to
te tangata, ka whakapapaku ia i a ia, ka meinga kia ngohengohe ahakoa ki
te mate, ae ra, ki te mate o te ripeka.

<span id="an_2:9">2:9</span> Na konei whakateiteitia ake ana ia e te
Atua, a hoatu ana ki a ia te ingoa nui atu i nga ingoa katoa;

<span id="an_2:10">2:10</span> Kia tuku ai i runga i te ingoa o Ihu nga
turi katoa, o nga mea i te rangi, o nga mea i te whenua, o nga mea i
raro i te whenua;

<span id="an_2:11">2:11</span> A kia whakaae nga arero katoa ko Ihu
Karaiti te Ariki, hei whakakororia i te Atua Matua.

<span id="an_2:12">2:12</span> ¶ Heoi e oku teina aroha, he mea tonu ia
na koutou te ngohengohe ki ahau i nga wa katoa, ehara i te mea i oku wa
anake i kona, engari rawa ia inaianei i ahau kahore i kona, na whakaotia
to koutou whakaoranga i runga i te wehi, i te wiri;

<span id="an_2:13">2:13</span> Ko te Atua hoki te kaimahi i roto i a
koutou o te hiahia, o te mahi, hei mea i tana i pai ai.

<span id="an_2:14">2:14</span> ¶ I a koutou mahi katoa kaua te amuamu,
te tautohetohe;

<span id="an_2:15">2:15</span> Kia kore ai koutou e whaikupuria, kia
tapatahi ai, he tamariki kohakore na te Atua, i waenganui o te
whakatupuranga tutu, parori ke, kei roto nei koutou i a ratou e tiaho
ana hei rama i te ao;

<span id="an_2:16">2:16</span> Kia mau pu ki te kupu o te ora; kia hari
ai ahau a te ra o te Karaiti, kihai ahau i oma noa, kihai i mahi noa.

<span id="an_2:17">2:17</span> Na, ki te ringihia ahau ki runga ki te
patunga tapu, ki nga mahi a to koutou whakapono, ka hari ahau, ina ka
hari tahi me koutou katoa.

<span id="an_2:18">2:18</span> Waihoki ko koutou, kia hari, hari tahi me
ahau.

<span id="an_2:19">2:19</span> Otiia e mea ana ahau i roto i te Ariki, i
a Ihu, ki te tono tata atu i a Timoti ki a koutou, kia ora ai hoki toku
ngakau, ina mohio ahau ki to koutou ahua.

<span id="an_2:20">2:20</span> Kahore hoki oku tangata rite te ngakau ki
tona, hei mahara pono ki a koutou mea.

<span id="an_2:21">2:21</span> Ko ta te katoa hoki e rapu nei, ko ta
ratou ake, kahore nga mea a Ihu Karaiti.

<span id="an_2:22">2:22</span> Ko koutou ia e matau ana ki ona tohu, he
pera tana me ta te tamaiti ki te matua, ko toku hoa ia ki te kawe haere
i te rongopai.

<span id="an_2:23">2:23</span> Ko ia taku e mea nei kia tonoa wawetia
atu, ina kite ahau i te tukunga iho ki ahau.

<span id="an_2:24">2:24</span> Otiia e u ana toku whakaaro i roto i te
Ariki, ka hohoro toku tae atu.

<span id="an_2:25">2:25</span> I ea ano ia ahau me tono atu ki a koutou
a Epaporitu, toku teina, toku hoa mahi, toku hoa hoia, na koutou ia
karere, he kaimahi ano hoki i nga mea i matea e ahau.

<span id="an_2:26">2:26</span> Koinga tonu hoki ia ki a koutou katoa,
kanohi rawa, no te mea i rongo koutou he turoro ia.

<span id="an_2:27">2:27</span> He turoro ra hoki ia, tata pu ki te mate:
otira i tohungia ia e te Atua; ehara ano i te mea ko ia anake, ko ahau
ano hoki, kei tapiritia he pouri ki toku pouri.

<span id="an_2:28">2:28</span> Koia i nui rawa ai toku ngakau ki te tono
atu i a ia, kia kite ai ano koutou i a ia, kia hari ai, kia taharahara
iho ai hoki toku pouri.

<span id="an_2:29">2:29</span> Kia nui te hari i runga i te Ariki, ina
tae atu ia; whakahonoretia ano hoki nga pera;

<span id="an_2:30">2:30</span> No te mea na te mahi ki a te Karaiti i
tata ai ia ki te mate, te ihupuku ki te ora, kia rite ai i a ia nga mahi
ki ahau, kihai nei i rite i a koutou.

<span id="an_3:1">3:1</span> ¶ Heoi, e oku teina kia hari i roto i te
Ariki. Ki ahau kahore he hoha o te tuhituhi atu i aua mea nei ano ki a
koutou; ki a koutou ia hei mea e u ai.

<span id="an_3:2">3:2</span> Kia tupato ki nga kuri, kia tupato ki nga
kaimahi i te kino, kia tupato ki te tapahanga.

<span id="an_3:3">3:3</span> Ko tatou hoki te kotinga, e mahi nei ki te
Atua i runga i te wairua, e whakamanamana nei ki a Karaiti Ihu, kahore
nei e u te whakaaro ki te kikokiko.

<span id="an_3:4">3:4</span> ¶ Otira tera ano ahau e u te whakaaro ki te
kikokiko ki te whakaaro tetahi atu tangata he mea tana e u ai tona
whakaaro ki te kikokiko, tera atu ano taku.

<span id="an_3:5">3:5</span> Ko te kotinga i te ra tuawaru, no te whanau
a Iharaira, no te hapu o Pineamine, he Hiperu no nga Hiperu; ki to te
ture he Parihi;

<span id="an_3:6">3:6</span> Mo te ngakau nui ki te Atua, i whakatoi
ahau i te hahi; mo te tika, ara mo tera i te ture, kahore he kupu moku.

<span id="an_3:7">3:7</span> He ahakoa ra, ko nga mea i waiho ra e ahau
hei taonga ki ahau, kua kiia ake e ahau hei taonga ki ahau, kua kiia ake
e ahau hei rukenga, i te mea ka whakaaro nei ki a te Karaiti.

<span id="an_3:8">3:8</span> Ae ra kiia iho e ahau nga mea katoa hei
rukenga, i te mea ka whakaaro nei ki te pai whakaharahara o te
matauranga ki a Karaiti Ihu, ki toku Ariki: he whakaaro nei ki a ia i
riro ai ena mea katoa oku ki te kore, ae ra kiia iho e ahau hei paru,
kia whiwhi ai ahau ki a te Karaiti;

<span id="an_3:9">3:9</span> ¶ Kia kitea ai hoki kei roto ahau i a ia,
kahore he tika oku ake, ara he tika i te ture, engari ko tera e na runga
ana mai i te whakapono ki a te Karaiti, ko te tika a te Atua na te
whakapono.

<span id="an_3:10">3:10</span> Kia matau ai ahau ki a ia, ki te kaha
hoki o tona aranga mai, ki te urunga tahitanga hoki ki ona mamae, he mea
whakaahua kia rite ki tona matenga;

<span id="an_3:11">3:11</span> Me kore ahau e tutuki ki te aranga mai i
roto i te hunga mate.

<span id="an_3:12">3:12</span> Ehara i te mea kua mau rawa i ahau, kua
tino rite ranei ahau: engari e whaia atu ana e ahau, me kore e mau i
ahau te mea i mau ai ahau i a Karaiti Ihu.

<span id="an_3:13">3:13</span> E oku teina, kahore aku kianga ake kua
mau i ahau: kotahi ia taku, wareware ake i ahau nga mea o muri, whatoro
tonu atu ki nga mea i mua,

<span id="an_3:14">3:14</span> Ka tawhai tonu ahau ki te tohu, ki te utu
whakahonore o to runga karangatanga a te Atua, i roto i a Karaiti Ihu.

<span id="an_3:15">3:15</span> ¶ Na reira, ko te hunga o tatou kua tino
rite, kia penei o tatou whakaaro: a ki te rere ke o koutou whakaaro ki
tetahi mea, ma te Atua ano tenei e whakakite ki a koutou.

<span id="an_3:16">3:16</span> Engari ko te wahi kua taea atu e tatou ko
tera ano hei tikanga mo ta tatou haere.

<span id="an_3:17">3:17</span> ¶ Kia rite to koutou ki toku, e oku
teina, tirohia hoki te hunga e rite ana te haere ki ta matou kua waiho
nei hei tauira mo koutou.

<span id="an_3:18">3:18</span> He tokomaha hoki kei te haere, ka maha
nei nga wa i korerotia ai ratou e ahau ki a koutou, a ka korerotia nei
inaianei me te tangi ano ahau, he hoa whawhai ratou ki te ripeka o te
Karaiti;

<span id="an_3:19">3:19</span> Ko te tukunga iho ki a ratou he
whakangaro, to ratou atua ko te kopu, to ratou kororia hoki kei runga i
to ratou whakama, ko nga mea o te whenua ta ratou e whakaaro ai.

<span id="an_3:20">3:20</span> Ko te rangi ia te wahi i tangata whenua
ai tatou: kei reira hoki te Kaiwhakaora e taria atu nei e tatou, te
Ariki, a Ihu Karaiti.

<span id="an_3:21">3:21</span> Mana nei e whakaahua ke to tatou tinana
tutua nei, kia rite ki tona tinana kororia, i runga i te mahinga a tona
kaha e taea ai e ia te pehi nga mea katoa ki raro i a ia.

<span id="an_4:1">4:1</span> ¶ Heoi, e oku teina aroha, e hiahiatia atu
nei, e toku haringa, e toku karauna, tena ra, e tu i runga i te Ariki, e
oku hoa aroha.

<span id="an_4:2">4:2</span> He kupu tenei naku ki a Uoria, he kupu ano
tenei ki a Hinatiki, kia kotahi to raua whakaaro i roto i te Ariki.

<span id="an_4:3">4:3</span> Na, he tohe tenei naku ki a koe, e toku hoa
pono ki te mahi, ko koe hei whakamama i aua wahine, he hunga raua i uru
tahi me ahau ki te tohe ki nga mea o te rongopai, me Keremeneta ano, me
era atu hoki o oku hoa mahi, kei roto nei i te pukapuka o te ora o ratou
ingoa.

<span id="an_4:4">4:4</span> Kia hari tonu i roto i te Ariki: ko taku
kupu ano tenei, Kia hari.

<span id="an_4:5">4:5</span> Kia mohiotia to koutou ngakau ngawari e nga
tangata katoa. Kua tata te Ariki.

<span id="an_4:6">4:6</span> Kaua e manukanuka ki tetahi mea; engari i
nga mea katoa whakaaturia ki te Atua nga mea e matea ai e koutou, i
runga i te karakia, i te inoi, me te whakawhetai hoki.

<span id="an_4:7">4:7</span> A ma te marie o te Atua, e kore nei e taea
te whakaaro, e tiaki o koutou ngakau, o koutou hinengaro, i roto i a
Karaiti Ihu.

<span id="an_4:8">4:8</span> Heoi, e oku teina, ko nga mea e pono ana,
ko nga mea e whai honore ana, ko nga mea e tika ana, ko nga mea e
kinokore ana, ko nga mea e ataahua ana, ko nga mea e korerotia paitia
ana; ki te mea he pai, ki te mea he whakamoemiti; whakaaroa enei mea.

<span id="an_4:9">4:9</span> Ko nga mea i whakaakona ki a koutou, i riro
i a koutou, i rongo ai, i kite ai ranei ki ahau, mahia enei: a ka noho
te Atua o te rangimarie ki a koutou.

<span id="an_4:10">4:10</span> ¶ Nui atu ia toku hari i roto i te Ariki
mo to koutou whakaaro ki ahau katahi nei ka pihi ake ano; he mea ano ia
i whakaaroa e koutou i mua, otiia kihai i whai meatanga.

<span id="an_4:11">4:11</span> Ehara taku e korero nei i te mea mo te
rawakore: kua ako hoki ahau, ahakoa kei hea ahau e noho ana, kia tatu
toku ngakau i reira.

<span id="an_4:12">4:12</span> Ko te whakahoki i ahau ki raro, matau
tonu i ahau; ko te whai rawa, matau tonu i ahau: i nga wahi katoa, i nga
mea katoa, ka oti ahau te whakaako, kia makona, a kia mate i te kai, kia
whai rawa, a kia rawakore ranei.

<span id="an_4:13">4:13</span> Ka taea e ahau nga mea katoa i roto i a
te Karaiti e whakakaha nei i ahau.

<span id="an_4:14">4:14</span> He ahakoa ra, he pai ta koutou mahi, i a
koutou i uru nei ki toku mate.

<span id="an_4:15">4:15</span> Na e matau ana ano ra koutou, e nga
Piripai, i te timatanga o te rongopai, i ahau i haere atu ai i
Makeronia, kahore he hahi i uru ki taku tikanga, ara mo tetahi mea kia
tukua atu, kia homai ranei, ko koutou anake.

<span id="an_4:16">4:16</span> I Teharonika ano hoki kotahi, e rua, a
koutou homaitanga i nga mea i matea e ahau, kia kawea ake maku.

<span id="an_4:17">4:17</span> Ehara i te mea e whai ana ahau i tetahi
mea kia homai; engari e whai ana ahau kia maha ake nga hua hei mea ma
koutou.

<span id="an_4:18">4:18</span> Otiia kei te whiwhi ahau i nga mea katoa,
hira noa ake hoki aku: kua ki ahau, kua tae mai nei i a Epaporitu nga
mea i ahu mai i a koutou, he kakara reka, he patunga tapu e manakohia
ana, ko ta te Atua e ahuareka mai ai.

<span id="an_4:19">4:19</span> A ma toku Atua e mea kia hua nga mea
katoa e matea ana e koutou, kia rite ki te nui o tona kororia, i roto i
a Karaiti Ihu.

<span id="an_4:20">4:20</span> ¶ Na, waiho i te Atua, ara i to tatou
Matua, te kororia ake ake. Amine.

<span id="an_4:21">4:21</span> Oha atu ki te hunga tapu katoa i roto i a
Karaiti Ihu. He oha atu tenei ki a koutou na nga teina i ahau nei.

<span id="an_4:22">4:22</span> He oha atu tenei ki a koutou na te hunga
tapu katoa, tenei rawa ia ta te hunga o te whare o Hiha.

<span id="an_4:23">4:23</span> Kia tau te aroha noa o to tatou Ariki, o
Ihu Karaiti ki a koutou katoa. Amine.

------------------------------------------------------------------------

[Next: Colossians](col.md)
