[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Maori Bible: Ecclesiastes

<span id="an_1:1">1:1</span> ¶ Ko nga kupu a te Kaikauwhau, ara a te
tama a Rawiri, i kingi nei ki Hiruharama.

<span id="an_1:2">1:2</span> He tino horihori rawa, e ai ta te
Kaikauwhau, he tino horihori rawa; he horihori katoa.

<span id="an_1:3">1:3</span> He aha te pai ki te tangata o tona mauiui
katoa e mauiui ai ia i raro i te ra?

<span id="an_1:4">1:4</span> ¶ Ko tenei whakatupuranga e haere atu ana,
ko tera whakatupuranga e haere mai ana: ko te whenua ia, mau tonu.

<span id="an_1:5">1:5</span> E whiti ana hoki te ra, e heke atu ana te
ra, hohoro tonu atu ki tona wahi whiti mai ai.

<span id="an_1:6">1:6</span> E anga ana te hau ki te tonga, na ka taka
ki te raki; he hanga takataka tonu tana i tona ara, a ka hoki mai ano te
hau ki ona takatakanga.

<span id="an_1:7">1:7</span> E rere ana nga awa katoa ki te moana, heoi
kahore e ki te moana: ko te wahi i rere mai ai nga awa, ka hoki atu ano
ratou ki reira.

<span id="an_1:8">1:8</span> Mauiui rawa nga mea katoa, e kore e taea e
te tangata te korero: e kore te kanohi e ngata i te matakaitaki, e kore
te taringa e ki i te whakarongo.

<span id="an_1:9">1:9</span> ¶ Ko to mua mea koia ano hei mea aianei; a
ko te mea i mahia i mua ka mahia ano aianei; kahore hoki he mea hou i
raro i te ra.

<span id="an_1:10">1:10</span> Tera ano ranei he mea e ki ai tetahi,
Titiro, he mea hou tenei? He mea ia no nga wa o mua, no era i mua atu i
a tatou.

<span id="an_1:11">1:11</span> Kahore he mahara ki nga whakatupuranga o
mua; kahore hoki e maharatia nga whakatupuranga e haere mai a muri nei e
te hunga o muri atu.

<span id="an_1:12">1:12</span> ¶ Ko ahau, ko te Kaikauwhau, te kingi o
Iharaira i Hiruharama.

<span id="an_1:13">1:13</span> Na ka whakaangahia e ahau toku ngakau ki
te whakaaro nui hei rapu, hei kimi i nga mea katoa e mahia ana i raro i
te rangi: na te Atua tenei whakararuraru kino i homai ki nga tama a te
tangata hei whakararu i a ratou.

<span id="an_1:14">1:14</span> Kua kite ahau i nga mea katoa e mahia ana
i raro i te ra. Nana, he horihori katoa, he whai hoki i te hau.

<span id="an_1:15">1:15</span> Ko te mea piko e kore e taea te
whakahangai: ko te mea koha e kore e taea te tatau.

<span id="an_1:16">1:16</span> I korerorero ahau ki toku ngakau, i mea,
Nana, kua whiwhi rawa ahau i te whakaaro nui ki runga ake i o te hunga
katoa i mua atu i ahau i Hiruharama: ae ra, he maha nga mea kua kitea e
toku ngakau o te whakaaro nui, o te matauranga.

<span id="an_1:17">1:17</span> Na ka whakaangahia e ahau toku ngakau kia
mohio ki te whakaaro nui, kia mohio ki te haurangi, ki te wairangi: a
kua kite ahau he whai ano hoki tenei i te hau.

<span id="an_1:18">1:18</span> Ma te nui hoki o te whakaaro ka nui ai te
pouri: a ko te tangata e whakaneke ake ana i te matauranga e whakaneke
ake ana i te mamae.

<span id="an_2:1">2:1</span> ¶ I mea ahau i roto i toku ngakau, Tena ra,
ka whakamatauria koe e ahau ki te koa; na, te ahuareka mau. Heoi, he
horihori ano hoki tenei.

<span id="an_2:2">2:2</span> Ko te kata, kiia iho e ahau he haurangi; ko
te koa, He mahi aha tana?

<span id="an_2:3">2:3</span> I whai ahau i roto i toku ngakau me pehea
te whakaahuareka i toku kikokiko ki te waina, me te whakahaere ano ia a
toku ngakau i ahau i runga i te whakaaro nui; a me pehea taku hopu i te
wairangi, kia kitea ra ano e ahau he aha ra tena mea pai a n ga tama a
te tangata e mahia nei i raro i te rangi i nga ra katoa e ora nei ratou.

<span id="an_2:4">2:4</span> I mahia e ahau etahi mahi nunui maku; i
hanga e ahau etahi whare moku; i whakatokia e ahau etahi mara waina
maku;

<span id="an_2:5">2:5</span> I hanga e ahau etahi kari maku, me etahi
mara rakau, whakatokia iho e ahau ki reira nga tu rakau katoa e whai hua
ana.

<span id="an_2:6">2:6</span> I hanga e ahau he poka wai maku hei
whakamakuku mai i reira i te ngahere, i te wahi i whakatupuria ai nga
rakau.

<span id="an_2:7">2:7</span> I hokona e ahau he pononga tane, he pononga
wahine, a he pononga ano i whanau ki toku whare; he tini hoki aku kahui
kau, aku kahui hipi, maha atu i a te hunga katoa i mua atu i ahau i
Hiruharama.

<span id="an_2:8">2:8</span> I amenea mai ano e ahau he hiriwa, he
koura, me te taonga i rawe ki nga kingi, ki nga kawanatanga; i meatia
ano e ahau he kaiwaiata tane, he kaiwaiata wahine, me nga ahuareka ano a
nga tama a te tangata, te tini o te wahine iti.

<span id="an_2:9">2:9</span> Heoi kua nui ahau, neke noa ake ana aku i a
te hunga katoa i mua ake i ahau i Hiruharama, me te mau ano hoki toku
whakaaro nui.

<span id="an_2:10">2:10</span> Ko nga mea katoa ano hoki i hiahiatia e
oku kanohi, kihai i kaiponuhia e ahau i a raua, kihai ano i pehia e ahau
toku ngakau i te meatanga atu ki tetahi whakahari; i hari hoki toku
ngakau i oku ruhatanga katoa; a ko te wahi tenei maku o oku ruha tanga
katoa.

<span id="an_2:11">2:11</span> Katahi ahau ka titiro ki nga mahi katoa i
mahia e oku ringa, ki te ruhatanga hoki i ruha ai ahau i te mahinga;
nana, he horihori katoa, he whai kau i te hau, a kahore he hua pai i
raro i te ra.

<span id="an_2:12">2:12</span> ¶ I anga ano ahau ki te matakitaki ki te
whakaaro nui, ki te haurangi, ki te wairangi: he aha koia te mea e taea
e te tangata e haere mai ana i muri i te kingi? heoi ano ko te mea kua
oti noa ake.

<span id="an_2:13">2:13</span> Katahi ahau ka kite, hira ake te whakaaro
nui i te wairangi; he pera hoki me te marama e hira ake ana i te pouri.

<span id="an_2:14">2:14</span> Ko te tangata whakaaro nui, kei tona
mahunga ona kanohi, a kei te pouri te wairangi e haere ana: otiia i kite
ano ahau kotahi tonu te mea e pa ana ki a ratou katoa.

<span id="an_2:15">2:15</span> Katahi ahau ka ki ake i roto i toku
ngakau: Ko te mea i pa ki te wairangi ka pa ano ki ahau nei ano hoki; he
aha hoki oku whakaaro i nui ake ai? Na ko taku kianga ake i roto i toku
ngakau, he horihori ano hoki tenei.

<span id="an_2:16">2:16</span> No te mea kahore he maharatanga ki te
tangata whakaaro nui, pera ano i te kore ki te wairangi a ake ake; ina
hoki i nga ra e haere ake nei kua wareware noa kae nga mea katoa. Na, ko
to te tangata whakaaro nui tona matenga, pera ano i to te waira ngi!

<span id="an_2:17">2:17</span> ¶ Na kua kino ahau ki te ora; no te mea
he he ki ahau te mahi e mahia ana i raro i te ra: he horihori katoa
hoki, he whai kau i te hau.

<span id="an_2:18">2:18</span> I kino ano hoki ahau ki toku mauiui i
mauiui ai ahau i raro i te ra: ina hoki me waiho iho e ahau ma te
tangata i muri i ahau.

<span id="an_2:19">2:19</span> Ko wai hoki e mohio ana hei tangata
whakaaro nui ranei ia, hei wairangi ranei? otiia hei a ia te tikanga mo
oku mauiui katoa i mauiui ai ahau, i nui ai ano hoki oku whakaaro i raro
i te ra. He horihori ano hoki tenei.

<span id="an_2:20">2:20</span> Na ka anga ahau, ka mea kia whakaparahako
toku ngakau ki te mauiui katoa i mauiui ai ahau i raro i te ra.

<span id="an_2:21">2:21</span> Tenei hoki tetahi tangata kei runga nei i
te whakaaro nui tana mahi, kei runga i te matauranga, kei runga i te
mohio; otiia ka waiho e ia hei wahi ma te tangata kihai nei i mahi. He
horihori ano tenei, he he nui.

<span id="an_2:22">2:22</span> He aha oti te tukunga iho ki te tangata o
tona mauiui katoa, o te ngana o tona ngakau i mauiui ai ia i raro i te
ra?

<span id="an_2:23">2:23</span> He pouri kau hoki ona ra katoa, he ngakau
mamae tona raruraru, e kore ano hoki tona ngakau e okioki i te po. Na he
horihori ano hoki tenei.

<span id="an_2:24">2:24</span> Kahore he mea pai ma te tangata i tua atu
i te kai, i te inu, i te mea kia whiwhi tona wairua i te pai i roto i
tona mauiui. I kite ano hoki ahau i tenei, no te ringa o te Atua tenei.

<span id="an_2:25">2:25</span> Ko wai oti e nui atu tana kai, ko wai e
reka ake i ahau?

<span id="an_2:26">2:26</span> Ki te tangata hoki e pai ana ki to te
Atua aroaro e homai ana e ia he whakaaro nui, he matauranga, he koa; ki
te tangata hara ia e homai ana e ia he raruraru, ki te kohikohi, ki te
amene mea mai, hei hoatutanga mana ki te tangata e pai ana ki to te Atua
aroaro. He horihori ano hoki tenei, he whai i te hau.

<span id="an_3:1">3:1</span> ¶ He taima ano kua takoto mo nga mea katoa,
me te wa mo nga meatanga katoa i raro i te rangi:

<span id="an_3:2">3:2</span> He wa e whanau ai, he wa e mate ai; he wa e
whakato ai, he wa e hutia ai te mea i whakatokia;

<span id="an_3:3">3:3</span> He wa e patu ai, he wa e rongoa ai; he wa e
wawahi iho ai, he wa e hanga ake ai;

<span id="an_3:4">3:4</span> He wa e tangi ai, he wa e kata ai; he wa e
aue ai, he wa e kanikani ai;

<span id="an_3:5">3:5</span> He wa e akiritia atu ai nga kohatu, he wa e
kohikohia ai nga kohatu; he wa e awhi ai, he wa e kore ai e awhi;

<span id="an_3:6">3:6</span> He wa e rapu ai, he wa e ngaro ai; he wa e
tiaki ai; he wa e akiri atu ai;

<span id="an_3:7">3:7</span> He wa e haehae ai, he wa e tuitui ai; he wa
e whakarongo puku ai, he wa e korero ai;

<span id="an_3:8">3:8</span> He wa e aroha ai, he wa e mauahara ai; he
wa e whawhai ai, he wa e mau ai te rongo.

<span id="an_3:9">3:9</span> He aha te pai ki te kaimahi i tana mea i
mauiui ai ia?

<span id="an_3:10">3:10</span> Kua kite ahau i te raruraru e homai ana e
te Atua ki nga tama a te tangata hei whakararu i a ratou.

<span id="an_3:11">3:11</span> ¶ I hanga e ia nga mea katoa kia ataahua
i tona wa ano: a i whakanohoia e ia te ao ki o ratou ngakau, engari kia
kaua te tangata e kite i ta te Atua mahi i mahi ai, mai i te timatanga a
taea noatia te mutunga.

<span id="an_3:12">3:12</span> E mohio ana ahau kahore he mea pai atu mo
ratou i te ngakau hari, i te mahi i te pai i a ratou e ora ana.

<span id="an_3:13">3:13</span> A he mea hoki na te Atua kia kai nga
tangata katoa, kia inu, kia kite ano hoki i te pai o to ratou mauiui
katoa.

<span id="an_3:14">3:14</span> E mohio ana ahau ko nga mea katoa e hanga
ana e te Atua, ka mau tonu a ake ake: e kore tetahi mea e honoa mai, e
kore ano hoki tetahi wahi e tangohia atu: i meatia hoki e te Atua kia
wehi ai nga tangata i tona aroaro.

<span id="an_3:15">3:15</span> Ko to mua mea koia ano tenei inaianei;
na, ko te mea e puta mai a mua kua puta noa ake; e rapua ana ano e te
Atua te mea onamata.

<span id="an_3:16">3:16</span> ¶ Na i kitea ano e ahau i raro i te ra,
ko te wahi o te whakawa i reira ia te kino; a ko te wahi o te tika ko te
kino i reira.

<span id="an_3:17">3:17</span> Ka mea ahau i roto i toku ngakau, Tera e
whakawakia e te Atua te tangata tika raua ko te tangata kino: no te mea
kua takoto te wa i reira mo nga meatanga katoa, mo nga mahi katoa.

<span id="an_3:18">3:18</span> I mea ahau i roto i toku ngakau, Na te
mea mo nga tama a te tangata, he mea na te Atua hei whakaatu i a ratou,
kia kite ai ratou he pera noa iho ratou i te kararehe.

<span id="an_3:19">3:19</span> Ko te mea hoki e pa ana ki nga tama a te
tangata, e pa ana ki nga kararehe; kotahi tonu te mea e pa ana ki a
ratou; ko te matenga o tetahi rite tonu ki te matenga o tetahi; ae ra,
kotahi tonu ano manawa o ratou katoa; kihai hoki te tangata i hip a ake
i te kararehe; he horihori hoki te katoa.

<span id="an_3:20">3:20</span> E haere ana te katoa ki te wahi kotahi;
no te puehu nei te katoa, ka hoki ano te katoa ki te puehu.

<span id="an_3:21">3:21</span> Ko wai e matau ana ki te wairua o te
tangata, e haere ana ranei ki runga, ki te wairua ranei o te kararehe,
mehemea ranei e heke iho ana ki raro ki te whenua?

<span id="an_3:22">3:22</span> Na ka kite ahau kahore he pai nui atu i
tenei, ara kia koa te tangata ki ana mahi; ko te wahi hoki tera mana: ma
wai ia e whakahoki mai, e mea kia kite i nga mea e puta mai i muri i a
ia?

<span id="an_4:1">4:1</span> ¶ Na ka tahuri ahau, a ka titiro ki nga
tukinotanga katoa e mahia nei i raro i te ra: na ko nga roimata o te
hunga i tukinotia, kahore hoki o ratou kaiwhakamarie; a he kaha kei te
ringa o o ratou kaitukino, otiia kahore o ratou kaiwhakamarie.

<span id="an_4:2">4:2</span> Na, ko taku whakamoemiti ki te hunga mate
kua mate noa ake, nui atu i taku ki te hunga ora e ora nei.

<span id="an_4:3">4:3</span> Engari ia pai atu i a raua te tangata
kahore ano i whanau noa, kahore ano i kite noa i te mahi he e mahia nei
i raro i te ra.

<span id="an_4:4">4:4</span> ¶ Na ka kite ahau i te mauiui katoa, i nga
mahi tohunga katoa, he mea hoki tenei e hae ai te tangata ki tona hoa.
He horihori ano hoki tenei, a he whai kau i te hau.

<span id="an_4:5">4:5</span> Ko te wairangi, kei te kotui i ona ringa, a
kainga ana e ia ona kikokiko ake.

<span id="an_4:6">4:6</span> He pai ke te ringa ki i runga i te ata
noho, i nga ringa ki e rua, ki te mea he ruha, he whai noa i te hau.

<span id="an_4:7">4:7</span> ¶ Katahi ahau ka tahuri, a ka kite i te
horihori i raro i te ra.

<span id="an_4:8">4:8</span> He tangata tera, ko ia anake, kahore hoki
ona tokorua; ae ra, kahore ano hoki ana tama, ona tuakana, teina ranei;
heoi kahore he mutunga o tana mahi katoa, e kore ano hoki ona kanohi e
makona i nga taonga. Na ka mea ia, Ki a wai toku whakaaro i a hau ka
mahi nei, ka whakatiki nei i toku wairua ki te pai? He horihori ano
tenei, he raruraru kino.

<span id="an_4:9">4:9</span> Erangi te tokorua i te kotahi; no te mea ka
whiwhi raua ki te utu pai i ta raua mahi.

<span id="an_4:10">4:10</span> Ki te hinga hoki tetahi, ma tona hoa ia e
whakaara: aue, te mate mo te kotahi, ina hinga, ki te kahore te
whakatokorua hei whakaara i a ia!

<span id="an_4:11">4:11</span> Ki te takoto tahi ano nga tokorua, ka
mahana raua; he tangata kotahi ia, ma te aha ka mahana ai tona kotahi?

<span id="an_4:12">4:12</span> Ki te kaha tetahi i a ia kotahi nei, ka
maia te tokorua ki a ia; e kore hoki te aho takitoru e motu wawe.

<span id="an_4:13">4:13</span> ¶ Pai ake te tamaiti rawakore, whakaaro
nui i te kingi kua koroheketia, kua wairangi, kua kore nei ona mohio ki
te whakarongo ina whakatupatoria.

<span id="an_4:14">4:14</span> I puta mai hoki tera i roto i te whare
herehere, hei kingi; ae ra, ahakoa i roto i tona whenua i kingi ai, i
whanau rawakore mai ia.

<span id="an_4:15">4:15</span> I kite ahau i te hunga ora katoa e haere
nei i raro i te ra, kei te tama ratou, kei te tuarua, kua tu nei i te
tunga o tera.

<span id="an_4:16">4:16</span> Kahore he mutunga o te iwi katoa, ara o
te hunga ko ia nei to ratou ariki; na e kore o muri iho i a ia e koa ki
a ai. He pono, he horihori ano hoki tenei a he whai kau i te hau.

<span id="an_5:1">5:1</span> ¶ Tiakina tou waewae ina haere koe ki te
whare o te Atua; he pai ke te whakatata ki te whakarongo i te hoatu i te
patunga tapu a nga wairangi: kahore hoki ratou e mohio he mahi kino ta
ratou.

<span id="an_5:2">5:2</span> Kei porahurahu tou mangai, kei hohoro hoki
te puaki o tetahi kupu a tou ngakau i te aroaro o te Atua; no te mea kei
te rangi te Atua, a ko koe kei runga i te whenua: mo reira kia torutoru
au kupu.

<span id="an_5:3">5:3</span> Ka puta mai hoki te rekanga kanohi ina nui
te raruraru; me te reo o te wairangi ki te maha o nga kupu.

<span id="an_5:4">5:4</span> ¶ Ki te kiia taurangitia e koe tetahi mea
ma te Atua, kei whakaroa koe ki te whakamana; e kore hoki ia e pai ki
nga wairangi: whakamana e koe tau i ki taurangi ai.

<span id="an_5:5">5:5</span> He pai ke ki te kore au ki taurangi, i te
puta i a koe o te kupu taurangi a kahore i whakamana e koe.

<span id="an_5:6">5:6</span> Kei tukua e koe tou mangai kia mea hara mo
ou kikokiko; kaua hoki e ki ki te aroaro o te anahera, he pohehe; kia
riri te Atua ki tou reo hei aha, a he iho i a ia te mahi a ou ringa?

<span id="an_5:7">5:7</span> Na konei tenei mea, na te maha o nga
rekanga kanohi, o nga horihori, o nga korero maha; ko koe ia kia wehi i
te Atua.

<span id="an_5:8">5:8</span> Ki te kite koe i te rawakore e tukinotia
ana, a e kahakina ketia ana te whakawa raua ko te tika i te kawanatanga,
kaua e miharo ki taua mea: no te mea e maharatia ana e tetahi, he
tiketike ake nei i te mea tiketike; tenei ano hoki tetahi e tiketi ke
ake ana i a ratou.

<span id="an_5:9">5:9</span> ¶ Ma te katoa ano hoki nga hua o te whenua;
a ko te kingi hoki na, e mahia ana e te mara he mea mana.

<span id="an_5:10">5:10</span> Ko te tangata e aroha ana ki te hiriwa e
kore e makona i te hiriwa; a e kore hoki te tangata e whai ana ki nga
mea maha, ki nga hua. He horihori ano tenei.

<span id="an_5:11">5:11</span> Ki te maha nga rawa, ka tokomaha ano nga
tangata hei kai: he aha hoki te pai ki te tangata nana aua mea? Ko te
matakitaki kau atu a ona kanohi.

<span id="an_5:12">5:12</span> Ka reka tonu te moe a te tangata mahi,
ahakoa iti tana kai, nui ranei; ko te tangata taonga ia, e kore e tukua
e ana mea maha kia moe.

<span id="an_5:13">5:13</span> Tera tetahi he ngau kino i kitea e ahau i
raro i te ra, ara, he taonga e puritia ana e te tangata nana, hei
whakamamae ano i a ia:

<span id="an_5:14">5:14</span> A ka pau aua taonga i te raruraru kino:
na, ka whanau he tama mana, kahore he mea i tona ringa.

<span id="an_5:15">5:15</span> Ka rite ki tona haerenga mai i te kopu o
tona whaea, ka hoki tahanga atu ano ia, ka pera i tona haerenga mai, e
kore ano e riro i a ia tetahi wahi mo tana mahi hei maunga atu ma tona
ringa.

<span id="an_5:16">5:16</span> A he he ngau kino ano hoki tenei, ara ko
tona haerenga atu ka rite i nga mea katoa ki tona haerenga mai: he aha
oti te pai ki a ia? ko tana i mahi ai ma te hau.

<span id="an_5:17">5:17</span> A i ona ra katoa ka kai ia i roto i te
pouri, ka pororaru tona ngakau, ka pangia e te mate, ka pukuriri.

<span id="an_5:18">5:18</span> ¶ Nana, ko taku i kite ai, he mea pai, he
mea ataahua, kia kai te tangata, kia inu, kia kite hoki i te pai o tona
mauiui katoa i mauiui ai ia i raro i te ra i nga ra katoa e ora ai ia, e
homai nei e te Atua ki a ia; nana hoki tena wahi.

<span id="an_5:19">5:19</span> Ko nga tangata katoa hoki i homai ai e te
Atua he taonga, he rawa, i tukua mai ai ki a ratou te tikanga mo te kai
i tetahi wahi o aua mea, mo te tango i te wahi ma ratou, a kia koa ratou
i to ratou mauiui; he mea homai tenei na te Atua.

<span id="an_5:20">5:20</span> E kore hoki e nui tona mahara ki nga ra i
ora ai ia; no te mea he koa mo tona ngakau ta te Atua i whakahoki ai ki
a ia.

<span id="an_6:1">6:1</span> ¶ Tera tetahi he i kitea e ahau i raro i te
ra, he mea taimaha ano ki runga ki nga tangata:

<span id="an_6:2">6:2</span> He tangata i homai nei e te Atua ki a ia he
taonga, he rawa, he kororia, a kihai tona wairua i hapa ki tetahi mea i
hiahia ai ia, otiia kihai i tukua e te Atua ki a ia te tikanga mo te kai
i tetahi wahi o aua mea, engari kainga ana e te tangata k e. He horihori
tenei, he mate kino.

<span id="an_6:3">6:3</span> Ki te kotahi rau nga tamariki a tetahi
tangata, a he maha nga tau e ora ai ia, maha atu nga ra o ona tau, a
kahore tona wairua i ngata i te pai, kahore hoki ia e whai tanumanga; e
mea ana ahau tera noa atu te pai o te materoto i a ia.

<span id="an_6:4">6:4</span> I haere mai hoki tera i runga i te
horihori, a haere atu ana i runga i te pouri, a ka taupokina tona ingoa
e te pouri.

<span id="an_6:5">6:5</span> Kihai hoki ia i kite i te ra, kihai ano i
mohio ki a ia; nui atu to tenei okioki i to tera;

<span id="an_6:6">6:6</span> Ae, ahakoa kotahi mano topu nga tau i ora
ai ia, heoi kahore he pai i kitea e ia. He teka ianei e haere ana te
katoa ki te wahi kotahi?

<span id="an_6:7">6:7</span> ¶ Ko nga mea katoa i mauiui ai te tangata
hei mea ano mo tona mangai, otiia e kore tona wairua e makona.

<span id="an_6:8">6:8</span> He aha oti ta te tangata whakaaro nui e
hira ake ana i ta te wairangi? He aha hoki ta te ware, e mohio nei ki te
haere i te aroaro o te hunga ora?

<span id="an_6:9">6:9</span> He pai ke te kite o nga kanohi i te
kaipaowe o te hiahia: he horihori ano tenei, a he whai i te hau.

<span id="an_6:10">6:10</span> Ko nga mea katoa o mua kua oti noa ake te
hua ki te ingoa, a e mohiotia ana ko te tangata: e kore hoki ia e tau
hei totohe ki te mea e kaha atu ana i a ia.

<span id="an_6:11">6:11</span> ¶ Ka maha nei nga mea hei whakanui i te
horihori, he aha te painga ki te tangata?

<span id="an_6:12">6:12</span> Ko wai hoki e mohio ana he aha te mea pai
ki te tangata i a ia nei i te ora, i nga ra katoa o tona oranga
horihori, e rite nei ki te atarangi i a ia e mahi nei? Ko wai hoki hei
whakaatu ki te tangata ko te aha e puta mai i muri i a ia i raro i t e
ra?

<span id="an_7:1">7:1</span> ¶ Ko te ingoa pai, pai atu i te hinu utu
nui; ko te ra o te matenga, pai atu i te ra o to te tangata whanautanga.

<span id="an_7:2">7:2</span> Ko te haere ki te whare tangihanga, pai atu
i te haere ki te whare hakari; ko te mutunga hoki ia o nga tangata
katoa; a ka rongoatia e te tangata ora ki roto ki tona ngakau.

<span id="an_7:3">7:3</span> Ko te ngakau mamae, pai atu i te kata; ma
te pouri hoki o te mata ka pai ai te ngakau.

<span id="an_7:4">7:4</span> Kei te whare tangihanga te ngakau o te
hunga whakaaro nui; kei te whare ia o te kata te ngakau o nga wairangi.

<span id="an_7:5">7:5</span> Ko te whakarongo, ina riria te he e te
tangata whakaaro nui, pai atu i ta te tangata whakarongo ki te waiata a
nga wairangi.

<span id="an_7:6">7:6</span> Rite tonu hoki ki te papatanga o nga
tataramoa i raro i te kohua te kata a te wairangi. He horihori ano
tenei.

<span id="an_7:7">7:7</span> ¶ He pono ma te pahua ka wairangi ai te
tangata whakaaro nui, ma te mea homai noa hoki ka kore ai te ngakau
mahara.

<span id="an_7:8">7:8</span> Ko te mutunga o te mea, pai atu i tona
timatanga: pai atu te wairua manawanui i te wairua whakakake.

<span id="an_7:9">7:9</span> Kei hohoro tou wairua ki te riri: kei te
uma hoki o nga wairangi te riri e noho ana.

<span id="an_7:10">7:10</span> Kaua e mea, He aha nga rangi o mua i pai
ake ai i enei? Kahore hoki he whakaaro nui ou i ui ai koe ki tena.

<span id="an_7:11">7:11</span> ¶ He pai tonu te whakaaro nui, ano he
taonga tuku iho: ae ra, he pai rawa ake ki te hunga e kite ana i te ra.

<span id="an_7:12">7:12</span> Hei whakamarumaru iho te whakaaro nui,
hei pera hoki i te moni te whakamarumaru: ko te pai ia o te matauranga
koia tenei, ka ora i te whakaaro nui nga tangata nana.

<span id="an_7:13">7:13</span> Whakaaroa ta te Atua mahi: ko wai hoki
hei mea kia tika tana i mea ai kia hape?

<span id="an_7:14">7:14</span> I te ra pai kia koa, a i te ra kino
whakaaro: kua mahia nei hoki e te Atua tetahi kia takoto tahi me tetahi,
he mea kia kaua ai e kitea e te tangata tetahi mea i muri i a ia.

<span id="an_7:15">7:15</span> Kua kite ahau i tenei katoa i nga ra oku
i te horihori; he tangata tika tetahi, ngaro iho ia i runga i tona tika;
he tangata kino tetahi, roa noa iho ia i te ao i runga i tona kino.

<span id="an_7:16">7:16</span> Kaua e whakanuia rawatia tou tika; kaua
hoki e whakanuia rawatia ou whakaaro: he aha koe i whakangaro ai i a
koe?

<span id="an_7:17">7:17</span> Kaua e whakanuia rawatia tou kino, kaua
ano hoki e wairangi: kia mate koe hei aha, i te mea kahore ano tou wa
kia rite noa?

<span id="an_7:18">7:18</span> He pai ki te puritia tenei kupu e koe;
kaua hoki tou ringa e unuhia mai i tera; ko te tangata hoki e wehi ana i
te Atua ka puta mai i roto i era katoa.

<span id="an_7:19">7:19</span> Ko te whakaaro nui rahi ake tona kaha mo
te tangata whakaaro i to nga rangatira kotahi tekau i roto i te pa.

<span id="an_7:20">7:20</span> Kahore hoki he tangata tika i te whenua e
mahi ana i te pai, a kahore ona hara.

<span id="an_7:21">7:21</span> Kaua ano e whakarongo ki nga mea katoa e
korerotia ana; kei rongo koe ki tau pononga e kanga ana i a koe;

<span id="an_7:22">7:22</span> He maha hoki nga wa, e mohio ana tou
ngakau, i kanga ai koe ano i etahi.

<span id="an_7:23">7:23</span> ¶ I whakamatauria e ahau tenei katoa, he
mea whakaaro marie; i mea ahau, ka whakaaro nui ahau; otiia i matara noa
atu tenei i ahau.

<span id="an_7:24">7:24</span> Ko te mea onaianei he tawhiti rawa, he
hohonu rawa hoki; ko wai hei kite?

<span id="an_7:25">7:25</span> I anga toku ngakau, i mea kia mohio, kia
kimihia, kia rapua nga whakaaro nui me nga tikanga, kia mohio ano hoki
he wairangi te kino, he porangi te wairangi:

<span id="an_7:26">7:26</span> A ka kite ahau i te mea kawa atu i te
mate, ara i te wahine, he rore nei, he kupenga tona ngakau, he rahiri
hoki ona ringa: ko te tangata e paingia ana e te Atua ka mawhiti i a ia;
ko te tangata hara ia ka mau i a ia.

<span id="an_7:27">7:27</span> Nana, kua kitea tenei e ahau, e ai ta te
Kaikauwhau, he mea whakarite tetahi mea ki tetahi, kia kitea ai te
tikanga:

<span id="an_7:28">7:28</span> He mea e rapua nei ano e toku wairua, a
kahore ano i kitea: kotahi te tangata i kitea e ahau i roto i te mano;
na i roto i enei katoa kahore ahau i kite i tetahi wahine.

<span id="an_7:29">7:29</span> Nana, ko tenei anake i kitea e ahau, ara
i tika te tangata i ta te Atua hanganga; engari he maha nga tikanga i
rapua e ratou.

<span id="an_8:1">8:1</span> ¶ Ko wai hei rite mo te tangata whakaaro
nui? Ko wai hoki e mohio ana ki te tikanga o tetahi mea? Ka ai te
whakaaro nui o te tangata hei mea kia tiaho tona mata, ka puta ke ano
hoki te taikaha o tona mata.

<span id="an_8:2">8:2</span> Ko taku tenei ki a koe, Puritia te kupu a
te kingi, me whakaaro ano hoki ki ta te Atua oati.

<span id="an_8:3">8:3</span> Kei mea wawe koe ki te haere atu i tona
aroaro; kaua ano hoki e tohe tonu ki te mea kino; ka oti hoki i a ia nga
mea katoa e pai ai ia.

<span id="an_8:4">8:4</span> No te mea he mana to te kupu a te kingi; a
ko wai hei mea atu ki a ia, E aha ana koe?

<span id="an_8:5">8:5</span> Ko te kaipupuri o te whakahau, e kore rawa
e mohio ki te mea he. E mohio ana te ngakau o te whakaaro nui ki te wa,
ki te tikanga.

<span id="an_8:6">8:6</span> ¶ He wa hoki to nga meatanga katoa, he
tikanga ano; he nui hoki no te he o te tangata i runga i a ia.

<span id="an_8:7">8:7</span> Kahore hoki ia e mohio, ko te aha e puta a
mua: ma wai hoki e whakaatu ki a ia te peheatanga o te putanga?

<span id="an_8:8">8:8</span> Kahore he tangata e whai mana ana ki te
wairua, ki te pupuri i te wairua; kahore hoki he mana ki te ra o te
mate: i taua pakanga hoki e kore tetahi e tukua atu; e kore ano te kino
e whakaora i te mea e tukua atu ki a ia.

<span id="an_8:9">8:9</span> ¶ I kite ahau i tenei katoa, i anga ano
toku ngakau ki nga meatanga katoa e meatia ana i raro i te ra; he wa ano
ka whai mana tetahi tangata ki tetahi tangata hei he mona.

<span id="an_8:10">8:10</span> I kite ano ahau i reira i te hunga kino e
tanumia ana, a i haere mai ratou ki te wahi o te tanumanga; a ko te
hunga i mahi i te tika i haere atu i te wahi o te tapu, a warewaretia
ana ratou e te pa: he horihori ano hoki tenei.

<span id="an_8:11">8:11</span> He kore i hohoro te whakaoti i te kupu
whiu mo te mahi he, koia i ki tonu ai nga ngakau o nga tama a te tangata
i roto i a ratou ki te tohe ki te mahi i te kino.

<span id="an_8:12">8:12</span> Ahakoa he rau nga mahi he a te tangata
hara, a ka roa ona ra; heoi e mohio ana ano ahau, ka pai te tukunga iho
ki te hunga e wehi ana i te Atua, e wehi nei i tona aroaro.

<span id="an_8:13">8:13</span> E kore ia e pai te tukunga iho ki te
tangata kino, e kore ano e whakaroaina e ia ona ra, he atarangi nei te
rite; mona kihai i wehi i te aroaro o te Atua.

<span id="an_8:14">8:14</span> ¶ He horihori tenei e mahia nei i runga i
te whenua; ara he hunga tika enei, a ko te mea e pa ana ki a ratou pera
tonu i te mea e pa ana ki te mahi a te hunga kino: a, he hunga kino
enei, a ko te mea e pa ana ki a ratou pera tonu i te mea e pa ana ki te
mahi a te hunga tika: i ki ahau he horihori ano hoki tenei.

<span id="an_8:15">8:15</span> Katahi ahau ka whakamoemiti ki te koa; no
te mea kahore he mea pai ake ma te tangata i raro i te ra, ko te kai
anake, ko te inu, ko te harakoa: ko tera hoki e mau ki a ia i roto i
tona mauiui i nga ra o tona oranga, i homai nei e te Atua ki a ia i raro
i te ra.

<span id="an_8:16">8:16</span> I taku tukunga i toku ngakau kia mohio ki
te whakaaro nui, kia kite i te raruraru e mahia nei i runga i te whenua:
i te ao nei hoki, i te po kahore ona kanohi e kite i te moe:

<span id="an_8:17">8:17</span> Katahi ahau ka kite i te mahi a te Atua,
ara e kore e kitea e te tangata te mahi e mahia ana i raro i te ra:
ahakoa mauiui noa te tangata i te rapunga, e kore e kitea e ia: ae ra,
ahakoa mea noa te tangata whakaaro nui kia mohiotia e ia, e kore e taea
kia kitea e ia.

<span id="an_9:1">9:1</span> ¶ Na ko tenei katoa he mea whakaaro na toku
ngakau, ara kia ata tirotirohia tenei katoa; ko te hunga tika, ko te
hunga whakaaro nui, me a ratou mahi, kei roto i te ringa o te Atua: e
kore te tangata e mohio he aroha ranei, he kino ranei; kei to rat ou
aroaro nga mea katoa.

<span id="an_9:2">9:2</span> He rite tonu te panga mai o nga mea katoa
ki nga tangata katoa; kotahi tonu te mea e pa ana ki te tangata tika, ki
te tangata kino; ki te pai, ki te ma, ki te poke; ki te tangata i te
patunga tapu, ki te tangata kahore nei ana patunga tapu: ko te tangata
pai rite tonu ki te tangata hara, ko te tangata e oati ana, ki te
tangata e wehi ana i te oati.

<span id="an_9:3">9:3</span> He he tenei i roto i nga mea katoa e meatia
ana i raro i te ra, kotahi tonu te mea e pa ana ki te katoa; ko te
ngakau ano hoki o nga tama a te tangata ki tonu i te kino; kei roto hoki
te haurangi i o ratou ngakau i a ratou e ora ana; a muri iho k a riro
ratou ki nga tupapaku.

<span id="an_9:4">9:4</span> ¶ Ko te tangata hoki e tuhono ana ki te
hunga ora katoa ka whai tumanakohanga: pai atu hoki te kuri ora i te
raiona mate.

<span id="an_9:5">9:5</span> E mohio ana hoki te hunga ora tera ratou e
mate: ko nga tupapaku ia, kahore o ratou mohio ki tetahi mea, kahore ake
hoki he utu i a ratou; ka warewaretia hoki te mahara ki a ratou.

<span id="an_9:6">9:6</span> Ko to ratou aroha hoki, ko to ratou riri,
ko to ratou hae, kua kore noa ake; kahore hoki he wahi i a ratou a ake
ake, o nga mea katoa e meatia ana i raro i te ra.

<span id="an_9:7">9:7</span> Haere, kainga tau kai i runga i te hari,
inumia hoki tau waina i runga i te ngakau hari; no te mea kua manako noa
ke te Atua ki au mahi.

<span id="an_9:8">9:8</span> I nga wa katoa kia ma ou kakahu: kaua hoki
e whakakahoretia te hinu mo tou mahunga.

<span id="an_9:9">9:9</span> Kia ora tou ngakau i tou hoa wahine e aroha
na koe i nga ra katoa o tou oranga horihori, i homai nei ki a koe i raro
i te ra, i nga ra katoa o tou horihori: ko te wahi hoki tena mou i tenei
ao, i tou mauiui ano hoki e mauiui na koe i raro i te ra.

<span id="an_9:10">9:10</span> Ko nga mea katoa e kitea e tou ringa kia
mahia, kia puta tou uaua ki te mahi; kahore hoki he mahi, kahore he
tikanga, kahore he matauranga, kahore he whakaaro nui i te reinga, i te
wahi ka haere atu na koe ki reira.

<span id="an_9:11">9:11</span> ¶ I hoki ahau, a i kite ahau i raro i te
ra, ehara i te mea ko te hunga tere e puta i te oma, ko te hunga
marohirohi ranei e toa i te pakanga, ko te hunga whakaaro nui ranei e
whiwhi i te taro, ko te hunga mohio ranei e whiwhi i te taonga, ko te h
unga tohunga ranei e manakohia, engari na te wa, na te tupono noa, i
homai ki a ratou katoa.

<span id="an_9:12">9:12</span> Kahore hoki te tangata e mohio ki te wa
mona: he rite ki nga ika e haoa ana ki te kupenga nanakia, ki nga manu
hoki e mau ana i te mahanga, he pera ano hoki nga tama a te tangata, e
mahangatia ana i te wa whakarihariha, ina puta whakarere mai ki a ratou.

<span id="an_9:13">9:13</span> ¶ I kitea ano e ahau te whakaaro nui
penei i raro i te ra, a he mea nui ki ahau:

<span id="an_9:14">9:14</span> Tera tetahi pa iti, me ona tangata
torutoru i roto; na ka haere mai tetahi kingi nui ki te tu i reira,
whakapaea ana e ia, hanga ana e ia etahi pourewa nunui hei tatau atu ki
reira.

<span id="an_9:15">9:15</span> Na i kitea tetahi tangata rawakore,
whakaaro nui, i roto, a nana, na tona whakaaro nui, ka ora te pa; otiia
kihai tetahi tangata i mahara ki taua tangata rawakore.

<span id="an_9:16">9:16</span> Na ko taku kianga ake, Engari rawa te
whakaaro nui i te kaha: heoi whakahaweatia iho nga whakaaro nui o te
rawakore, kihai hoki ana kupu i whakarangona.

<span id="an_9:17">9:17</span> Ko nga kupu a te hunga whakaaro nui, he
mea ata korero, e rangona nuitia ake ana i te hamama a te rangatira o
nga wairangi.

<span id="an_9:18">9:18</span> Pai ake te whakaaro nui i nga rakau o te
riri: otiia kotahi noa te tangata hara, he nui tana pai e takakino ai.

<span id="an_10:1">10:1</span> ¶ Ma nga ngaro mate ka piro whakahouhou
ai te hinu a te kaiwhakananu: ka pera ano te whakaaro nui me te ingoa
nui, he iti noa te wairangi mana e tami.

<span id="an_10:2">10:2</span> Kei tona ringa matau te ngakau o te
tangata whakaaro nui; kei tona maui ia te ngakau o te wairangi.

<span id="an_10:3">10:3</span> Ae ra hoki, ka haere te wairangi i te
ara, ka taka ona mahara, a ka korero ia ki nga tangata katoa he wairangi
ia.

<span id="an_10:4">10:4</span> ¶ Ki te ara te wairua o te rangatira, he
riri ki a koe, kaua tou wahi e whakarerea; ka ai hoki te whakangawari
hei whakamarie mo nga hara nui.

<span id="an_10:5">10:5</span> Tenei tetahi kino i kitea e ahau i raro i
te ra, e rite tonu ana ki te he i puta mai i te rangatira.

<span id="an_10:6">10:6</span> Ko te wairangi e whakanohoia ana ki runga
ki nga wahi tiketike rawa, a ko nga tangata taonga e noho ana i te wahi
i raro.

<span id="an_10:7">10:7</span> I kite ahau i nga kaimahi i runga i te
hoiho, a ko nga rangatira e haere ana, ano he kaimahi, i runga i te
whenua.

<span id="an_10:8">10:8</span> Ko te tangata e keri ana i te rua, ka
taka ano ki roto; ko te tangata e wahi ana i te taiepa, ka ngaua e te
nakahi.

<span id="an_10:9">10:9</span> Ko te tangata e tarai ana i nga kohatu,
ka mamae ano i reira; ko te tangata e tata ana i te rakau, ka ora noa
ano i reira.

<span id="an_10:10">10:10</span> Ki te puhuki te rino, a kahore e
whakakoia te mata, kia nui ake ano tona kaha; he pai ia nga whakaaro nui
hei whakatikatika.

<span id="an_10:11">10:11</span> Ki te ngau te nakahi i te mea kiano i
whakawaia, kahore hoki he painga o te kaiwhakawai.

<span id="an_10:12">10:12</span> ¶ He ataahua nga kupu a te mangai o te
tangata whakaaro nui; tena ko te wairangi ka horomia a ia ano e ona
ngutu.

<span id="an_10:13">10:13</span> Ko te timatanga o nga kupu a tona
mangai he wairangi; ko te mutunga o tana korero, he haurangi, he he.

<span id="an_10:14">10:14</span> He maha ano hoki nga kupu a te
wairangi: engari e kore te tangata e mohio ko te aha e puta mai. Na, ko
nga mea e puta mai i muri i a ia, ma wai ra e whakaatu ki a ia?

<span id="an_10:15">10:15</span> Hoha iho nga wairangi i tana mahi i
tana mahi: e kore nei hoki ia e matau ki te haere ki te pa.

<span id="an_10:16">10:16</span> ¶ Aue, te mate mou, e te whenua he
tamaiti nei tou kingi, a e kai ana ou rangatira i te ata!

<span id="an_10:17">10:17</span> Ka hari koe, e te whenua, he tamaiti
nei no nga rangatira tou kingi, a e kai ana ou rangatira i te wa e tika
ai, hei mea whakakaha, ehara i te mea hei whakahaurangi.

<span id="an_10:18">10:18</span> Ma te mangere ka totohu iho ai te
tuanui o te whare; ma te ngoikore ano o nga ringa ka tuturu ai te whare.

<span id="an_10:19">10:19</span> Hei mea mo te kata te hakari i tukua
ai, he mea whakahari ano te waina; a ma te hiriwa ka rite ai nga mea
katoa.

<span id="an_10:20">10:20</span> Kaua e kanga te kingi, kaua rawa i roto
i tou whakaaro; kaua hoki e kanga te tangata taonga i roto i tou whare
moenga: no te mea ka kawea te reo e tetahi manu o te rangi, ka korerotia
hoki taua mea e tetahi mea whai parirau.

<span id="an_11:1">11:1</span> ¶ Maka tau taro ki te mata o nga wai; kia
maha hoki nga ra ka kitea ano e koa.

<span id="an_11:2">11:2</span> Hoatu tetahi wahi ma te tokowhitu, ae ma
te tokowaru ano hoki; e kore hoki koe e mohio ko tehea kino e puta mai
ki te whenua.

<span id="an_11:3">11:3</span> Ki te ki nga kapua i te ua, ka ringihia
ki te whenua: ki te hinga hoki te rakau ki te tonga, ki te raki ranei,
ko te wahi e hinga ai te rakau, ko reira ano ia takoto ai.

<span id="an_11:4">11:4</span> Ko te tangata e whai mahara ana ki te
hau, e kore e rui; ko te tangata titiro kapua e kore e kokoti.

<span id="an_11:5">11:5</span> Na, ka kore ano koe e mohio ki te huarahi
o te hau, ki te tupu ranei o nga wheua i roto i te kopu o te wahine
hapu; e kore ano hoki e mohiotia e koe te mahi a te Atua, a te kaimahi o
nga mea katoa.

<span id="an_11:6">11:6</span> I te ata ruia tau purapura, a i te ahiahi
kaua e pepeke tou ringa; kahore hoki koe e mohio ko tenei ranei e tika,
ko tera ranei, ko raua ranei e rua ka pai ngatahi.

<span id="an_11:7">11:7</span> ¶ He pono he ahuareka te marama, a he mea
pai ki nga kanohi te titiro ki te ra.

<span id="an_11:8">11:8</span> Ae ra, ki te maha nga tau e ora ai te
tangata, kia hari ia ki aua tau katoa; engari kia mahara ia ki nga tau o
te pouri, tera hoki e maha. Ko nga mea e haere ake ana he horihori
katoa.

<span id="an_11:9">11:9</span> Kia koe, e te taitamariki, ki tou
taitamarikitanga; kia whakahari ano hoki tou ngakau i a koe i nga ra o
tou taitamarikitanga, haere hoki i nga ara o tou ngakau, i te tirohanga
ano a ou kanohi: otiia kia mohio ano koe, he mea enei katoa e riro ai
koe i te Atua ki te whakawa.

<span id="an_11:10">11:10</span> No reira whakawateatia atu te riri i
tou ngakau, a whakanekehia atu te kino i tou kikokiko: he mea horihori
nei hoki te taitamarikitanga, me te houkuratanga.

<span id="an_12:1">12:1</span> ¶ Kia mahara ra ki tou Kaihanga i nga ra
o tou tamarikitanga, i te mea kahore ano kia tae noa mai nga ra o te
kino, a kahore ano kia tata mai nga tau e ki ai koe, Kahore oku ahuareke
ki enei tau;

<span id="an_12:2">12:2</span> I te mea kahore ano kia pouri noa te ra,
te marama, te marama, me nga whetu, a kahore ano kia hoki mai nga kapua
i muri i te ua:

<span id="an_12:3">12:3</span> I te ra e wiri ai nga kaitiaki o te
whare, a ka piko iho nga tangata marohirohi, ka mutu ano hoki ta nga
kaihuri, no te mea he torutoru ratou, ka pouri ano hoki nga mea e titiro
mai nei i nga matapihi.

<span id="an_12:4">12:4</span> A ka tutakina nga tatau i te huarahi; a
ka iti te haruru o te huri, a ka ara ake tetahi i te tangi o te manu, ka
whakahokia iho hoki ki raro nga kotiro katoa o te waiata;

<span id="an_12:5">12:5</span> Ae ra, ka wehi ratou i te mea tiketike,
kei te huarahi hoki nga mea whakamataku; a ka puawai te aramona, ka
taimaha ano hoki te mawhitiwhiti, ka iti haere te hiahia: ka haere nei
hoki te tangata ki tona whare tuturu, a ka haereere nga kaitangi i nga
huarahi:

<span id="an_12:6">12:6</span> I te mea kahore ano kia mawheto noa te
aho hiriwa, kia pakaru noa ranei te oko koura, kia pakaru ranei te haka
ki te puna, kia pakaru te wira ki te poka wai;

<span id="an_12:7">12:7</span> A ka hoki te puehu ki te whenua, ki tona
ahua o mua, a ka hoki te wairua ki te Atua nana nei i homai.

<span id="an_12:8">12:8</span> ¶ He horihori, he tino horihori, e ai ta
te Kaikauwhau; he horihori te katoa.

<span id="an_12:9">12:9</span> Na no te mea he tangata whakaaro nui te
Kaikauwhau, koia i whakaakona tonutia ai e ia te iwi ki te matauranga;
ae ra, i whakaaroaro ia, i rapu, a i ata whakatakotoria e ia nga
whakatauki maha.

<span id="an_12:10">12:10</span> I whai te Kaikauwhau kia kitea nga kupu
huatau: he mea tika ano te mea i tuhituhia, he kupu pono.

<span id="an_12:11">12:11</span> Ko nga kupu a te hunga whakaaro nui
koia ano kei nga werowero, a ko nga kupu a nga kaihuihui o nga
whakaminenga kei nga whao i titia kia mau, he mea i homai e te hepara
kotahi.

<span id="an_12:12">12:12</span> A kia ai enei hei whakatupato i a koe,
e taku tama; ko te tuhi i nga pukapuka maha kahore he mutunga; ki te nui
hoki te ako ka mauiui te kikokiko.

<span id="an_12:13">12:13</span> ¶ Ko te whakamutunga tenei o te mea
katoa; kua rangona katoatia; e wehi ki te Atua, puritia ana whakahau: ko
nga mea katoa hoki enei hei mahi ma te tangata.

<span id="an_12:14">12:14</span> No te mea ka whakawakia nga mahi katoa
e te Atua, te mea huna ano hoki, ahakoa pai, ahakoa kino.

------------------------------------------------------------------------

[Next: Song of Solomon](sol.md)
