[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](heb)  [Next](pe1.md) 

------------------------------------------------------------------------

### Maori Bible: James

<span id="an_1:1">1:1</span> ¶ Na Hemi, na te pononga a te Atua, a te
Ariki hoki, a Ihu Karaiti, ki nga hapu kotahi tekau ma rua e noho marara
ana; Tena koutou.

<span id="an_1:2">1:2</span> ¶ Kiia iho, e oku teina, he mea hari nui
ina taka koutou ki nga whakamatautauranga maha;

<span id="an_1:3">1:3</span> E matau ana hoki koutou, ko te
whakamatautauranga o to koutou whakapono hei mahi i te manawanui.

<span id="an_1:4">1:4</span> Na kia puta rawa te mahi a te manawanui,
kia tino tika ai koutou, kia toitu ai, te hapa i tetahi mea.

<span id="an_1:5">1:5</span> Ki te hapa tetahi o koutou i te matauranga,
me inoi ia ki te Atua, e homai nui nei ki te katoa, kahore hoki ana
tawai mai; a ka homai ki a ia.

<span id="an_1:6">1:6</span> Otira me inoi whakapono ia, kaua e ruarua.
Ko te tangata ruarua hoki, tona rite kei te ngaru o te moana, e puhia
ana e te hau, e akina ana.

<span id="an_1:7">1:7</span> Kaua hoki taua tangata e mea, e whiwhi ia
ki tetahi mea i te Ariki.

<span id="an_1:8">1:8</span> E kore te tangata ngakau rua e u i ana
hanga katoa.

<span id="an_1:9">1:9</span> Ko te teina iti, kia whakamanamana ia i te
mea ka whakanekehia ake ia:

<span id="an_1:10">1:10</span> Me te tangata taonga ano, i te mea ka
whakaititia: ka memeha atu hoki ia, ano he puawai tarutaru.

<span id="an_1:11">1:11</span> Ko te putanga mai hoki o te ra me te hau
wera ano, na, kua maroke te tarutaru, kua ngahoro tona puawai, a ngaro
iho te atanga o tona ahua: ka pera ano te tangata taonga, ka memeha atu
i ona haereerenga.

<span id="an_1:12">1:12</span> Ka hari te tangata e u ake ana ki te
whakamatautauranga: no te mea hoki ka oti ia te whakamatautau, ka whiwhi
ia ki te karauna o te ora, kua whakaaria mai nei e te Ariki mo te hunga
e aroha ana ki a ia.

<span id="an_1:13">1:13</span> ¶ Kaua tetahi e mea ina whakamatautauria,
E whakamatautauria ana ahau e te Atua: e kore hoki te Atua e taea te
whakamatautau e te kino, e kore ano hoki ia e whakamatautau i tetahi:

<span id="an_1:14">1:14</span> Engari he mea whakamatautau te tangata, i
a ia e kumea ana, e poaina ana e tona hiahia ake ano.

<span id="an_1:15">1:15</span> Na, i te haputanga o te hiahia, ka whanau
ko te hara; a, i te otinga o te hara, ka whanau ko te mate.

<span id="an_1:16">1:16</span> Kei whakapohehetia koutou, e oku teina
aroha.

<span id="an_1:17">1:17</span> No runga nga homaitanga papai katoa, nga
mea katoa e tino tika ana, he mea heke iho no te Matua o nga
whakamarama, kahore nei ona putanga ketanga, kahore hoki he atarangi o
te tahuri.

<span id="an_1:18">1:18</span> Na tona hiahia ake ano tatou i whanau ai,
he meatanga na te kupu o te pono, kia meinga ai tatou me he matamua mo
ana mea i hanga ai.

<span id="an_1:19">1:19</span> ¶ Kei te mohio koutou ki tenei, e oku hoa
aroha, kia hohoro nga tangata katoa ki te whakarongo, kia puhoi ki te
korero, kia puhoi kite riri:

<span id="an_1:20">1:20</span> E kore hoki ta te Atua tika e mahia e to
te tangata riri.

<span id="an_1:21">1:21</span> Heoi me whakarere katoa atu nga tikanga
poke, me te hara e hua tonu nei, me tahuri marire ki te kupu kua oti te
whakato iho; e taea hoki e tenei te whakaora o koutou wairua.

<span id="an_1:22">1:22</span> Hei kaimahi ano koutou i te kupu, kaua
hei kaiwhakarongo anake, kei tinihangatia koutou e koutou ano.

<span id="an_1:23">1:23</span> Ki te mea hoki he kaiwhakarongo tetahi i
te kupu, ehara nei i te kaimahi, he rite ia ki te tangata e matakitaki
ana ki tona kanohi maori i roto i te whakaata:

<span id="an_1:24">1:24</span> I tona matakitakinga hoki i a ia ano,
haere ana, wareware tonu ake he ahua pehea ranei tona.

<span id="an_1:25">1:25</span> Tena ko te tangata e ata titiro iho ana
ki te ture tino tika, ki te mea herekore, a ka u tonu, he kaiwhakarongo
ano ia e kore e wareware, engari e mahi ana i te mahi, e hari ano tenei
i tana mahi.

<span id="an_1:26">1:26</span> Ki te mea he ahua karakia to tetahi i
roto i a koutou, ki te kore e parairetia e ia tona arero, he tinihanga
hoki tana ki tona ngakau, he maumau karakia tana.

<span id="an_1:27">1:27</span> Ko te karakia pono, ko te mea pokekore ki
te aroaro o te Atua matua, ko ia tenei, Ko te tirotiro i nga pani i nga
pouaru i o ratou mate, ko te tiaki i a ia ake kei poke i te ao.

<span id="an_2:1">2:1</span> ¶ E oku teina, kaua e waiho i runga i te
whakapai kanohi te whakapono ki to tatou Ariki kororia, ki a Ihu
Karaiti.

<span id="an_2:2">2:2</span> Ki te tomo mai hoki tetahi tangata ki to
koutou whare karakia he mowhiti koura nei tona, he kakahu pai; a ka tomo
mai ano he rawakore, he kakahu paru nei tona;

<span id="an_2:3">2:3</span> A ka titiro atu koutou ki te tangata i te
kakahu pai, ka mea ki a ia, E noho koe ki konei, ki te wahi pai; a ka
mea ki te rawakore, E tu koe ki kona, E noho ranei ki konei, ki raro i
toku turanga waewae:

<span id="an_2:4">2:4</span> He teka ianei he tikanga tahatahi ta
koutou, kua he hoki nga whakaaro o koutou, o nga kaiwhakawa?

<span id="an_2:5">2:5</span> Whakarongo, e oku teina aroha, Kahore ano
koia te Atua i whiriwhiri i nga rawakore o tenei ao, kia whiwhi ki te
taonga, ara ki te whakapono, kia riro hoki i a ratou te rangatiratanga
kua whakaaria mai e ia mo te hunga e aroha ana ki a ia?

<span id="an_2:6">2:6</span> Heoi ka whakakino na koutou ki te rawakore.
He teka ianei ko nga tangata taonga hei whakatupu rangatira ki a koutou,
hei toto i a koutou ki nga whakawakanga?

<span id="an_2:7">2:7</span> He teka ianei he hunga kohukohu ratou i te
ingoa pai kua whakahuatia na ki a koutou?

<span id="an_2:8">2:8</span> ¶ Engari ki te rite i a koutou te ture
kingi, to te karaipiture, Me aroha e koe tou hoa, ano ko koe, ka pai ta
koutou hanga:

<span id="an_2:9">2:9</span> Tena ki te whakapai kanohi koutou, e mahi
ana koutou i te hara, ka mau hoki i te ture he hunga he.

<span id="an_2:10">2:10</span> Ki te mau hoki te ture katoa i tetahi
tangata, a ka kotahi ano te mea e tapepa ai ia, kua he ia ki te katoa.

<span id="an_2:11">2:11</span> I tana kiinga mai hoki, Kaua e puremu, i
ki mai ano ia, Kaua e patu tangata. Na, ahakoa kahore koe e puremu, ki
te patu tangata koe, kua takahia e koe te ture.

<span id="an_2:12">2:12</span> Kia rite ta koutou korero, ta koutou
mahi, ki ta te hunga e whakawakia a mua i runga i nga tikanga o te ture
herekore.

<span id="an_2:13">2:13</span> Ko te tangata hoki kahore ona ngakau
tohu, e kore e tohungia ina whakawakia; ka whakapehapeha ia te ngakau
tohu ki te whakawa.

<span id="an_2:14">2:14</span> ¶ He aha te pai, e oku teina, ki te mea
tetahi he whakapono tona, a kahore ana mahi? E taea ranei ia te whakaora
e taua whakapono?

<span id="an_2:15">2:15</span> Ki te mea e noho tahanga ana tetahi
teina, tuahine ranei, ki te mea ranei kua kore he kai mana mo tenei ra,
mo tenei ra,

<span id="an_2:16">2:16</span> A ka mea atu tetahi o koutou ki a ratou,
Haere marie, kia mahana, kia makona; a kahore e hoatu e koutou ki a
ratou nga mea e matea ana e te tinana; he aha te pai?

<span id="an_2:17">2:17</span> Waihoki ko te whakapono, ki te kahore ana
mahi, he mea mate i roto ano i a ia.

<span id="an_2:18">2:18</span> Na, he ki tenei ma tetahi, He whakapono
tou, he mahi aku: whakakitea mai ki ahau tou whakapono motu ke i au
mahi, a maku, ara ma aku mahi, e whakakite atu toku whakapono ki a koe.

<span id="an_2:19">2:19</span> E whakapono ana koe kotahi tonu te Atua;
he pai tau meatanga: e whakapono ana hoki nga rewera, me te wiri ano.

<span id="an_2:20">2:20</span> Heoi e pai ana ranei koe kia matau, e te
kuware, he mea huakore te whakapono ki te kahore he mahi?

<span id="an_2:21">2:21</span> Kihai ianei a Aperahama, to tatou matua,
i tika i nga mahi, i a ia i whakaeke atu ai i tana tama, i a Ihaka, ki
runga ki te aata?

<span id="an_2:22">2:22</span> Ka kite ranei koe i mahi tahi te
whakapono me ana mahi, na nga mahi hoki i tino rite ai te whakapono?

<span id="an_2:23">2:23</span> A i rite ano ta te karaipiture e mea nei,
I whakapono a Aperahama ki tenei, I whakapono a Aperahama ki te Atua, a
ka whakairia ki a ia hei tika: ka huaina ano hoki ia ko te hoa o te
Atua.

<span id="an_2:24">2:24</span> Heoi ka kite koutou kei nga mahi he tika
mo te tangata, ehara i te mea kei te whakapono anake.

<span id="an_2:25">2:25</span> Waihoki ko Rahapa, te wahine kairau,
kihai ianei ia i whakatikaia e nga mahi, i a ia i whakamanuhiri ai i nga
karere, a tukua atu ana raua e ia ra tetahi ara ke?

<span id="an_2:26">2:26</span> Ka rite hoki ki te tinana ka mate nei ki
te kahore te manawa ora, waihoki ko te whakapono, ki te kahore he mahi,
he mea mate.

<span id="an_3:1">3:1</span> ¶ Kei tokomaha koutou ki te whakaako, e oku
teina, e matau ana hoki koutou rahi ake te he e tau ki a tatou.

<span id="an_3:2">3:2</span> He maha hoki nga mea e tapepa ai tatou
katoa. Ki te kore tetahi e tapepa i te kupu, he tino tika tena tangata,
e taea ano e ia te paraire te tinana katoa.

<span id="an_3:3">3:3</span> Na, ka panga nei e tatou nga paraire ki nga
mangai o nga hoiho, kia rongo ai ratou ki a tatou; a pareparea ana e
tatou to ratou tinana katoa.

<span id="an_3:4">3:4</span> Whakaaroa nga kaipuke, nga mea nunui rawa
nei, he mea aki nei e nga hau kaha, heoi e pareparea ana e te urungi
nohinohi rawa ki te wahi e hiahia ai te hinengaro o te kaiurungi:

<span id="an_3:5">3:5</span> Waihoki ko te arero he wahi nohinohi ia,
nui atu hoki tona whakapehapeha. Nana, te nui o te wahie e whakaungia
ana e te ahi nohinohi!

<span id="an_3:6">3:6</span> He kapura ano hoki te arero, ko te ao maori
o te kino: pera tonu te arero i roto i o tatou wahi, poke iho i a ia te
tinana katoa, ngiha ana i a ia huri noa nga mea katoa o te tangata, he
mea whakau ano ia na te reinga.

<span id="an_3:7">3:7</span> Ko nga momo kararehe katoa hoki, ko nga
manu, ko nga mea ngokingoki, ko nga mea i te moana, e whakararatatia
ana, kua whakararatatia ano hoki i mua e te tangata:

<span id="an_3:8">3:8</span> Ko te arero ia e kore tena e taea e tetahi
tangata te whakarata; he kino ia e kore e taea te pehi, ki tonu i te wai
whakamate.

<span id="an_3:9">3:9</span> Ko ta tatou mea ia hei whakapai i te Atua,
i te Matua; ko ta tatou mea ano ia hei kanga i nga tangata, i hanga kia
rite ki te Atua.

<span id="an_3:10">3:10</span> Kotahi tonu te mangai puta ake ana i roto
ko te manaaki, ko te kanga. Ehara i te pai, e oku teina, kia penei enei
mea.

<span id="an_3:11">3:11</span> E pupu ake ana ranei i te puna ko te
reka, ko te kawa, i roto i te poka kotahi?

<span id="an_3:12">3:12</span> E hua ranei he oriwa ma te piki, e oku
teina, he piki ranei ma te waina? e kore ano hoki e pupu ake i te wai
tai he wai reka.

<span id="an_3:13">3:13</span> ¶ Ko wai te tangata whakaaro nui, te
tangata matau i roto i a koutou? ma tona whakahaere pai e whakaatu ana
mahi, kei runga i te mahaki o te whakaaro nui.

<span id="an_3:14">3:14</span> Tena ko tenei he hae nanakia to koutou,
he totohe i roto i o koutou ngakau, kaua e whakamanamana, kaua hoki e
teka ki te pono.

<span id="an_3:15">3:15</span> Ehara tenei matauranga i te mea e heke
iho ana i runga; no te whenua ia, no te ngakau maori, no te rewera.

<span id="an_3:16">3:16</span> I te wahi hoki e noho ai te hae me te
totohe, ko reira ano te noho kino me nga mahi he katoa.

<span id="an_3:17">3:17</span> Ko te matauranga ia o runga, he mea
kinokore i te tuatahi, muri iho he rangimarie, he ngawari, he hohoro ki
te whakarongo, ki tonu i te mahi tohu, i nga hua pai, kahore ana
whiriwhiringa i te tangata, kahore ona tinihanga.

<span id="an_3:18">3:18</span> A e ruia ana nga hua o te tika i roto i
te rangimarie ma te hunga hohou rongo.

<span id="an_4:1">4:1</span> ¶ No hea nga pakanga me nga ngangaretanga i
roto i a koutou? he teka ianei no tenei, no o koutou hiahia e whawhai
ana i roto i o koutou wahi?

<span id="an_4:2">4:2</span> E hiahia ana koutou, heoi kahore e whai
rawa; e patu ana koutou, e minamina ana, a kahore e whiwhi: e ngangare
ana, e whawhai ana, heoi kahore e whai rawa, no te mea kahore koutou e
inoi.

<span id="an_4:3">4:3</span> E inoi ana koutou, a kahore e riro i a
koutou, no te mea e inoi he ana koutou, kia whakapaua ai ki o koutou
hiahia.

<span id="an_4:4">4:4</span> E nga tangata puremu, e nga wahine puremu,
kahore ianei koutou e matau ko te aroha o te ao he hoariritanga ki te
Atua? Na, ko te tangata e hiahia ana kia meinga hei hoa aroha mo te ao,
e mea ana i a ia hei hoariri ki te Atua.

<span id="an_4:5">4:5</span> Ki to koutou whakaaro he korero noa ranei
ta te karaipiture, E hiahia ana ranei te wairua, i meinga nei e ia kia
noho i roto i a tatou, kia tae rawa ki te hae?

<span id="an_4:6">4:6</span> Nui atu ia tana homai i te aroha noa: koia
tana e mea nei, Ka pakeke te Atua ki ta te hunga whakapehapeha, ka homai
ia i te aroha noa ki te hunga ngakau papaku.

<span id="an_4:7">4:7</span> Na, kia ngohengohe koutou ki ta te Atua.
Turia atu te rewera, a ka oma atu ia i a koutou.

<span id="an_4:8">4:8</span> Whakatata atu ki te Atua, a ka whakatata
mai ia ki a koutou. Horoia o koutou ringaringa, e te hunga hara: meinga
o koutou ngakau kia hekore, e te hunga ngakau rua.

<span id="an_4:9">4:9</span> Kia pouri koutou, kia puta te aue, te
tangi: kia puta ke to koutou kata hei aue, to koutou hari hei ahua
whakapoururu.

<span id="an_4:10">4:10</span> Whakapapaku koutou ki te aroaro o te
Ariki, a mana koutou e whakateitei ake.

<span id="an_4:11">4:11</span> ¶ Kati te ngautuara tetahi ki tetahi, e
oku teina, Ko te tangata e ngautuara ana ki tona teina, e whakahe ana
hoki i tona teina, e ngautuara ana ia ki te ture, e whakahe ana i te
ture: ki te whakahe ia koe i te ture, ehara koe i te kaimahi i te tu re,
engari he kaiwhakawa.

<span id="an_4:12">4:12</span> Kotahi tonu te kaiwhakatakoto ture, kei a
ia te kaha hei whakaora, hei whakangaro: ko wai ra koe e whakahe na i
tera atu?

<span id="an_4:13">4:13</span> Tena, e te hunga e mea nei, hei aianei,
hei apopo, ka haere matou ki te pa ra, a ka noho ki reira, kia kotahi
tau, ka hokohoko, ka whiwhi ki te taonga:

<span id="an_4:14">4:14</span> Kahore na hoki koutou e matau ki nga mea
o apopo. He aha oti to koutou ora? He kohu ra, he iti nei te wa e puta
mai ai, a kua memeha atu.

<span id="an_4:15">4:15</span> Te mea ra koutou, Ki te pai te Ariki, a
ka ora matou, ka mea i tenei mea, i tera mea ranei.

<span id="an_4:16">4:16</span> Tenei ia koutou te whakamanamana nei ki a
koutou kupu whakaputa: he kino taua tu whakamanamana katoa.

<span id="an_4:17">4:17</span> Na, ko te tangata e matau ana ki te mea i
te pai, a kahore e meatia e ia he hara tera nona.

<span id="an_5:1">5:1</span> ¶ Tena, e te hunga taonga, e tangi koutou,
aue ki o koutou mate meake nei puta mai.

<span id="an_5:2">5:2</span> Kua pirau o koutou taonga, kua kainga o
koutou kakahu e te huhu.

<span id="an_5:3">5:3</span> Kua waikuratia ta koutou koura me ta koutou
hiriwa; ko te waikura ano o aua mea hei kaiwhakaatu i to koutou he, hei
kai hoki i o koutou kikokiko, ano he kapura. Kua pae na i a koutou he
taonga mo nga ra whakamutunga.

<span id="an_5:4">5:4</span> Nana, kei te karanga te utu i kaiponuhia e
koutou ma nga kaimahi nana i kokoti a koutou mara, kua tae atu ano hoki
nga karanga a nga kaikokoti ki nga taringa o te Ariki o nga mano tini.

<span id="an_5:5">5:5</span> Kua kai koutou i nga kai papai i runga i te
whenua, whaia ana e koutou a te tinana whakaahuareka; atawhaitia ana e
koutou o koutou ngakau, me te mea ano ko te ra okanga tenei.

<span id="an_5:6">5:6</span> Whakataka ana e koutou ki te he, patua iho
te mea tika, kihai ano ia i pehi atu i ta koutou.

<span id="an_5:7">5:7</span> Na, tatari marie koutou, e oku teina, ki te
haerenga mai o te Ariki. Na, tumanako tonu te kaingaki ki nga hua utu
nui o te whenua, he mea tatari marie atu nana, kia tae mai ra ano to mua
me to muri ua.

<span id="an_5:8">5:8</span> Tatari marie ano hoki koutou; kia u o
koutou ngakau: kua tata hoki te haerenga mai o te Ariki.

<span id="an_5:9">5:9</span> Kaua e amuamu tetahi ki tetahi, e oku
teina; kei whakataka koutou ki te he: nana, kei nga tatau te kaiwhakawa
e tu ana.

<span id="an_5:10">5:10</span> Ko nga poropiti i korero nei i runga i te
ingoa o te Ariki, waiho ratou, e oku teina, hei tauira mo te
whakamanawanui ki nga kino, mo te tatari marie.

<span id="an_5:11">5:11</span> Nana, ki ta tatou he hari te hunga e
whakamanawanui ana. kua rongo koutou ki te manawanui o Hopa, kua kite
hoki i to te Ariki whakamutunga, he nui to te Ariki aroha, me tana mahi
tohu.

<span id="an_5:12">5:12</span> ¶ Ko te tuatahi ia o nga mea katoa, e oku
teina, kaua te rangi, kaua te whenua, kaua tetahi atu oati, e oatitia e
koutou: engari me ae ta koutou ae, me kahore ta koutou kahore; kei taka
koutou ki te whakawa.

<span id="an_5:13">5:13</span> Ki te pangia tetahi o koutou e te mamae,
me inoi. Ki te koa te ngakau o tetahi, me waiata.

<span id="an_5:14">5:14</span> Ki te turoro tetahi i roto i a koutou, me
karanga e ia ki nga kaumatua o te hahi; a ma ratou e inoi ki runga ki a
ia, me te whakawahi ano i a ia ki te hinu i runga i te ingoa o te Ariki:

<span id="an_5:15">5:15</span> A e ora te turoro i te inoi whakapono, ma
te Ariki ano ia e whakaara ake; ki te mea hoki kua mahi hara ia, ka
murua tona hara.

<span id="an_5:16">5:16</span> Whakina o koutou he tetahi ki tetahi, me
inoi ano koutou tetahi mo tetahi, kia ora ai o koutou mate. Nui atu te
mana o te inoi kaha a te tangata tika.

<span id="an_5:17">5:17</span> He tangata a Iraia, he rite tahi te
ngakau ki o tatou, heoi ka kaha nei tana inoi kia kaua e ua; kore ake he
ua ki runga ki te whenua, a e toru nga tau, e ono nga marama.

<span id="an_5:18">5:18</span> Inoi ana ano ia, a ka homai he ua e te
rangi, na hua ana nga hua o te whenua.

<span id="an_5:19">5:19</span> E oku teina, ki te kotiti ke tetahi o
koutou i te pono, a ka meinga e tetahi kia tahuri mai ano.

<span id="an_5:20">5:20</span> Kia matau ia, ko te tangata i tahuri ai
te tangata hara i te he o tona ara, e ora i a ia he wairua kei mate, he
tini ano nga hara ka hipokina e ia.

------------------------------------------------------------------------

[Next: 1 Peter](pe1.md)
