[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo1)  [Next](jo3.md) 

------------------------------------------------------------------------

### Maori Bible: 2 John

<span id="an_1:1">1:1</span> ¶ Na te kaumatua ki te wahine rangatira
whiriwhiri ratou ko ana tamariki, e arohatia ponotia nei e ahau; ehara i
te mea e ahau anake, engari e nga tangata katoa kua matau ki te pono:

<span id="an_1:2">1:2</span> He whakaaro hoki ki te pono e mau nei i
roto i a tatou, a e mau ano ki a tatou ake ake:

<span id="an_1:3">1:3</span> Kia tau ki a koutou te aroha noa, te mahi
tohu, me te rangimarie, he mea na te Atua Matua, na te Ariki hoki, na
Ihu Karaiti, na te Tama a te Matua, i runga ano i te pono, i te aroha.

<span id="an_1:4">1:4</span> Hari pu ahau noku i kite i etahi o au
tamariki e haere ana i runga i te pono, e whakarite ana i te ture kua
homai ki a tatou e te Matua.

<span id="an_1:5">1:5</span> ¶ Na, tenei ano taku kupu ki a koe, e tai,
ehara i te ture hou taku e tuhituhi atu nei ki a koe, engari ko tera i a
tatou no te timatanga, kia aroha tatou tetahi ki tetahi.

<span id="an_1:6">1:6</span> Ko te aroha hoki tenei, kia haere tatou i
runga i ana ture. Ko te ture ano tenei, kia rite ki ta koutou i rongo ai
i te timatanga, hei runga i tera he haerenga mo koutou.

<span id="an_1:7">1:7</span> ¶ He tokomaha hoki te hunga whakapohehe kua
tae mai ki te ao, kahore nei i whakaae i haere mai a Ihu Karaiti i te
kikokiko. Ko te kaiwhakapohehe tenei, ko te anatikaraiti.

<span id="an_1:8">1:8</span> Kia whai whakaaro ki a koutou ano, kei
maumauria a tatou mahi, engari kia tino nui te utu e riro i a tatou.

<span id="an_1:9">1:9</span> Ko te tangata e poka ke ana, kahore nei e
mau ki te ako a te Karaiti, kahore te Atua i a ia: ko te tangata e mau
ana ki te ako a te Karaiti, kei tenei te Matua me te Tama.

<span id="an_1:10">1:10</span> ¶ Ki te tae atu tetahi ki a koutou, ki te
kore tenei ako e kawea e ia, kaua ia e puritia ki te whare, kaua ano
hoki e oha ki a ia:

<span id="an_1:11">1:11</span> Ki te oha hoki etahi ki a ia, ka uru ia
ki ana mahi kino.

<span id="an_1:12">1:12</span> ¶ He maha nga mea hei tuhituhinga atu
maku ki a koutou, heoi kihai ahau i pai kia tuhia atu ki te pepa, ki te
mangumangu: engari e mea ana ahau tera ahau e haere atu ki a koutou, a
ka korero atu, he mangai, he mangai, kia tino nui ai to tatou hari.

<span id="an_1:13">1:13</span> Tenei te oha atu nei ki a koe nga
tamariki a tou teina whiriwhiri. Amine.

------------------------------------------------------------------------

[Next: 3 John](jo3.md)
