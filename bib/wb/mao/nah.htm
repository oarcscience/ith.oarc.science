<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Maori Bible, full text etext at Intangible Textual Heritage">
<TITLE>Maori Bible: Nahum</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="mic.htm">Previous</A>&nbsp;
<A HREF="hab.htm">Next</A>&nbsp;
</CENTER>
<HR>
</p> <h3 align="center" align="center">Maori Bible: Nahum</h3> 
<p><A NAME="an_1:1">1:1</A>&nbsp;&#182; Ko te poropititanga mo Ninewe, Ko te pukapuka o te kite a Nahumu Erekohi.</p> 
<p><A NAME="an_1:2">1:2</A>&nbsp;&#182; He Atua hae a Ihowa, he rapu utu; he rapu utu a Ihowa, a ki tonu i te riri; e rapu utu ana a Ihowa i ona hoariri, a e rongoatia ana e ia he riri mo ona hoariri.</p> 
<p><A NAME="an_1:3">1:3</A>&nbsp;He puhoi a Ihowa ki te riri, he nui tona kaha, e kore rawa e whakaharakoretia e ia te tangata hara. Ko to Ihowa ara kei te tukauati, kei te paroro, ko nga kapua te puehu o ona waewae.</p> 
<p><A NAME="an_1:4">1:4</A>&nbsp;E riria ana e ia te moana, a meinga ana kia maroke, a whakamaroketia ana nga awa katoa: e ngohe ana a Pahana, me Karamere, a kahakore noa iho te puawai o Repanona.</p> 
<p><A NAME="an_1:5">1:5</A>&nbsp;Wiri ana nga maunga i a ia, rewa ana nga pukepuke; huamo ake ana te whenua i tona aroaro, ae ra, te ao, me nga tangata katoa e noho ana i reira.</p> 
<p><A NAME="an_1:6">1:6</A>&nbsp;Ko wai e kaha ki te tu i mua i tona aritarita? ko wai e kaha ki te whakatika, ina mura tona riri; ko te ringihanga mai o tona weriweri, ano he ahi; ko nga kamaka wahia iho e ia.</p> 
<p><A NAME="an_1:7">1:7</A>&nbsp;He pai a Ihowa, he pa kaha i te ra o te raru; e mohio ana hoki ia ki te hunga e whakawhirinaki ana ki a ia.</p> 
<p><A NAME="an_1:8">1:8</A>&nbsp;Otiia ka moti to reira wahi i tana waipuke e ngawha ana; ka whaia ano e ia ona hoariri ki roto ki te pouri.</p> 
<p><A NAME="an_1:9">1:9</A>&nbsp;&#182; Ko te aha ta koutou e whakaaro na ki a Ihowa? ka moti rawa i a ia: e kore e tuaruatia te putanga ake o te aitua.</p> 
<p><A NAME="an_1:10">1:10</A>&nbsp;No te mea, ahakoa rite ratou ki te tataramoa e whiwhi ana, ahakoa ki nga kopu ano na ta ratou waina, ka tino pau ratou, ano he kakau witi kua maroke.</p> 
<p><A NAME="an_1:11">1:11</A>&nbsp;Kua puta mai i roto i a koe tetahi e whakaaro ana i te he mo Ihowa, he kaiwhakatakoto i te whakaaro kino.</p> 
<p><A NAME="an_1:12">1:12</A>&nbsp;Ko te kupu tenei a Ihowa, Ahakoa tino kaha ratou, ahakoa tini, heoi ka tapahia ratou, ka pahemo ia. Ahakoa i whiua koe e ahau, e kore koe e whiua e ahau a muri ake nei.</p> 
<p><A NAME="an_1:13">1:13</A>&nbsp;Na akuanei ahau wahi ai i tana ioka i runga i a koe, momotu ai i ou here.</p> 
<p><A NAME="an_1:14">1:14</A>&nbsp;He whakahau hoki ta Ihowa mou, ara kia kaua e whakatokia tetahi o tou ingoa a muri ake nei: ka hatepea atu e ahau te whakapakoko tarai me te whakapakoko whakarewa i roto i te whare o ou atua: ka hanga e ahau he urupa mou; no te mea he kino koe.</p> 
<p><A NAME="an_1:15">1:15</A>&nbsp;Nana, kei runga i nga maunga nga waewae o te kaikawe mai i te korero pai, o te kaikauwhau i te rongo mau. Mahia au hakari, e Hura, whakamana au kupu taurangi; no te mea heoi ano haeretanga atu o te tangata kino na waenga i a koe; kua hatepea raw atia atu ia.</p> 
<p><A NAME="an_2:1">2:1</A>&nbsp;&#182; Kua tae ake te kaiwawahi ki tou aroaro: tiakina te pa, tuteia te ara, kia kaha tou hope, kia u rawa tou kaha.</p> 
<p><A NAME="an_2:2">2:2</A>&nbsp;No te mea ka whakahokia mai e Ihowa te kororia o Hakopa, me te kororia o Iharaira: kua takoto kau hoki ratou i nga kaiwhakatakoto kau, kua he ano a ratou manga waina i a ratou.</p> 
<p><A NAME="an_2:3">2:3</A>&nbsp;Kua oti te whakangungu rakau a ana marohirohi te whakawhero, he ngangana te kakahu o nga maia: kei te rino e kanapa ana te rite o nga hariata i te ra e takatu ai ia, a ko nga tao wiri rawa.</p> 
<p><A NAME="an_2:4">2:4</A>&nbsp;Ngana tonu nga hariata i nga ara, taututetute ana ki a ratou ano i nga waharoa: ko to ratou ahua ano he roherohe, e rere ana me he uira.</p> 
<p><A NAME="an_2:5">2:5</A>&nbsp;Ka mahara ia ki ana metararahi: ka tapatu ratou i a ratou e haere ana; ka hohoro ratou ki to reira taiepa, a ka rite te arai.</p> 
<p><A NAME="an_2:6">2:6</A>&nbsp;Ka whakatuwheratia nga kuwaha o nga awa, ka papahoro te whare kingi.</p> 
<p><A NAME="an_2:7">2:7</A>&nbsp;Na kua tu tahanga a Huhapa, kua maua atu ia, a ka tangi ana pononga wahine, ko te reo koia ano kei to te kukupa, ko o ratou uma hei timipera ma ratou.</p> 
<p><A NAME="an_2:8">2:8</A>&nbsp;Ko Ninewe ia, ko tona rite mai onamata, kei te puna wai: heoi ka tahuti ratou; ka karanga, E tu, e tu; heoi e kore tetahi e titiro whakamuri.</p> 
<p><A NAME="an_2:9">2:9</A>&nbsp;Pahuatia te hiriwa, pahuatia te koura: kahore hoki he mutunga o nga rawa, o te kororia i roto i nga taonga ahuareka katoa.</p> 
<p><A NAME="an_2:10">2:10</A>&nbsp;Kua takoto kau ia, kahore ana mea, moti rawa; harotu kau te ngakau, kei te aki ano nga turi ki a raua, he nui te mamae kei nga hope katoa, kua koma nga mata o ratou katoa.</p> 
<p><A NAME="an_2:11">2:11</A>&nbsp;&#182; Kei hea te nohoanga o nga raiona? te wahi kai a nga kuao raiona? te wahi i haereere ai te raiona, me te raiona katua, me te kuao raiona, te ai he kaiwhakawehi?</p> 
<p><A NAME="an_2:12">2:12</A>&nbsp;I haehaea mai e te raiona he mea e makona ai ana kuao, notia ana e ia te kaki hei mea ma ana raiona uha, whakakiia ana e ia ona rua ki te kai, ona nohoanga hoki ki te mea i haehaea.</p> 
<p><A NAME="an_2:13">2:13</A>&nbsp;Nana, hei hoariri tenei ahau mou, e ai ta Ihowa o nga Mano, ka tahuna ano e ahau ana hariata i roto i te paowa, ka pau au kuao raiona i te hoari: ka kore i ahau he haehaenga mau i runga i te whenua, e kore ano te reo o au karere e rangona a muri ake nei.</p> 
<p><A NAME="an_3:1">3:1</A>&nbsp;&#182; Aue, te mate mo te pa toto! kua ki katoa i te teka, i te pahua; kahore e mutu te muru taonga,</p> 
<p><A NAME="an_3:2">3:2</A>&nbsp;Ko te haruru o te whiu, ko te ngaehe o nga wira e keke ana; ko nga hoiho e takatakahi ana, ko nga hariata e tarapekepeke ana;</p> 
<p><A NAME="an_3:3">3:3</A>&nbsp;Ko nga kaieke hoiho e ekeeke ana, ko te wheriko o te hoari, ko te kanapa o te tao; ko te tini o te tupapaku, me te puranga nui o nga tinana mate: a kahore he mutunga o nga tinana; tutuki ana te waewae ki o ratou tinana:</p> 
<p><A NAME="an_3:4">3:4</A>&nbsp;He maha hoki no nga kairautanga o te wahine ataahua i kairau nei; ko te rangatira nei ia o nga makutu, e hoko nei i nga iwi ki ana kairautanga, i nga hapu ano ki ana mahi makutu.</p> 
<p><A NAME="an_3:5">3:5</A>&nbsp;Nana, hei hoariri tenei ahau mou, e ai ta Ihowa o nga mano, ka hurahia ano e ahau nga remu o tou ki tou aroaro; ka whakakite ano ahau i a koe e noho tahanga ana ki nga iwi, me tou whakama ki nga kingitanga.</p> 
<p><A NAME="an_3:6">3:6</A>&nbsp;A ka maka e ahau he mea whakarihariha ki runga ki a koe, ka whakaititia koe e ahau, ka meinga hei tirohanga atu.</p> 
<p><A NAME="an_3:7">3:7</A>&nbsp;Na, ko te hunga katoa e kite ana i a koe ka rere atu i a koe, a ka mea, Kua ururuatia a Ninewe; ko wai hei tangi ki a ia? me rapu e ahau ki hea he kaiwhakamarie mou?</p> 
<p><A NAME="an_3:8">3:8</A>&nbsp;&#182; He pai ake ranei koe i Noamono, i tu nei i roto i nga awa, he mea karapoti e nga wai, ko tona pekerangi ko te moana, no te moana ano tona taiepa?</p> 
<p><A NAME="an_3:9">3:9</A>&nbsp;Ko tona kaha ko Etiopia, ko Ihipa, kahore hoki he mutunga; he awhina nou a Putu, a Rupimi.</p> 
<p><A NAME="an_3:10">3:10</A>&nbsp;Heoi kua whakaraua atu ia, kua riro hei parau; ko ana kohungahunga taia iho i te ahunga mai o nga ara katoa, mongamonga noa, i maka rota ratou mo ona tangata nunui, ko ona tangata rarahi katoa here rawa ki te mekameka.</p> 
<p><A NAME="an_3:11">3:11</A>&nbsp;Tera ano koe ka haurangi, ka huna koe; a ka rapu koe he wahi kaha i te wehi o te hoariri.</p> 
<p><A NAME="an_3:12">3:12</A>&nbsp;Ko ou pa taiepa katoa ka rite ki te piki he hua matamua nei ona: ki te rurerurea, ka taka ki roto ki te mangai o te tangata e kai ana.</p> 
<p><A NAME="an_3:13">3:13</A>&nbsp;Nana, he wahine ou tangata i waenganui i a koe: ko nga kuwaha o tou whenua tuwhera pu ki ou hoariri; ka pau ou tutaki i te ahi.</p> 
<p><A NAME="an_3:14">3:14</A>&nbsp;Utuhia he wai mou mo te whakapaenga, whakakahangia ou pa taiepa: haere ki te mahi paru, takatakahia te mea pokepoke, kia u te tahunga pereki.</p> 
<p><A NAME="an_3:15">3:15</A>&nbsp;Ka pau koe i te ahi i reira, ka hatepea atu koe e te hoari, ko tana kai i a koe ka rite ki ta te tatarakihi: whakaraneatia koe, kia rite ki te tatarakihi, whakaraneatia koe, kia rite ki te mawhitiwhiti.</p> 
<p><A NAME="an_3:16">3:16</A>&nbsp;Ko au kaihokohoko whakatokomahatia ake e koe i nga whetu o te rangi: ko ta te tatarakihi he pahua, a rere ana.</p> 
<p><A NAME="an_3:17">3:17</A>&nbsp;Ko ou tangata i te potae kingi, ko to ratou rite kei te mawhitiwhiti, ko ou rangatira rite tonu ki nga pokai mawhitiwhiti e noho nei i nga taiepa i te ra maeke i te whitinga o te ra ka rere ratou, kahore hoki e mohiotia to ratou wahi, kei hea ra?</p> 
<p><A NAME="an_3:18">3:18</A>&nbsp;Kei te moe au hepara, e te kingi o Ahiria; ko au metararahi kei te takoto; kua marara atu tou iwi ki runga ki nga maunga, kahore hoki he kaihuihui.</p> 
<p><A NAME="an_3:19">3:19</A>&nbsp;Kahore he whakamahunga i tou pakaru; he mamae rawa tou marutanga: ko te hunga katoa e rongo ana i te rongo ki a koe, ka papaki o ratou ringa ki a koe: i kore hoki ki a wahi te panga tonutanga o tou kino.</p> 
<p><HR>
<CENTER>
<A HREF="hab.htm">Next: Habakkuk</A></CENTER>
</BODY>
</HTML>
