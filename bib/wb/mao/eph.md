[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Maori Bible: Ephesians

<span id="an_1:1">1:1</span> ¶ Naku, na Paora, i paingia e te Atua hei
Apotoro ma Ihu Karaiti, ki te hunga tapu e noho ana i Epeha, ara ki te
hunga whakapono i roto i a Karaiti Ihu:

<span id="an_1:2">1:2</span> Kia tau ki a koutou te aroha noa me te
rangimarie, he mea na te Atua, na to tatou Matua, na te Ariki hoki, na
Ihu Karaiti.

<span id="an_1:3">1:3</span> ¶ Kia whakapaingia te Atua, te Matua o to
tatou Ariki, o Ihu Karaiti, nana nei tatou i manaaki ki nga manaaki
katoa o te wairua ki nga wahi o te rangi, i roto i a te Karaiti:

<span id="an_1:4">1:4</span> I runga i te tikanga i whiriwhiria ai tatou
e ia i roto i a ia i mua i te orokohanganga o te ao, hei hunga tapu,
kahakore i tona aroaro, i runga i te aroha.

<span id="an_1:5">1:5</span> He mea whakarite hoki tatou nana i mua, hei
tama mana, i roto i a Ihu Karaiti, ko ta tona whakaaro hoki i pai ai,

<span id="an_1:6">1:6</span> Hei whakamoemiti mo te kororia o tona aroha
noa, i atawhaitia ai tatou i roto i tana i aroha ai.

<span id="an_1:7">1:7</span> Kei roto nei i a ia to tatou whakaoranga i
runga i ona toto, ara te murunga o nga he; he hua hoki no tona aroha
noa,

<span id="an_1:8">1:8</span> I hira rawa nei ki a tatou i runga i nga
whakaaro nui, i nga whakaaro mohio katoa;

<span id="an_1:9">1:9</span> Whakakitea mai ana hoki e ia ki a tatou
tana whakaaro ngaro, tana hoki i ahuareka ai, tana i whakatakoto ai i
mua i roto i a ia,

<span id="an_1:10">1:10</span> Mo te tikanga ina rite nga wa, kia
huihuia nga mea katoa i roto i a te Karaiti, nga mea i te rangi, me nga
mea i te whenua; i roto ano i a ia,

<span id="an_1:11">1:11</span> I whakawhiwhia nei matou i roto i a ia,
he mea whakarite i mua i runga i tana i whakatakoto ai, e mahia ana hoki
e ia nga mea katoa i runga i ta tona whakaaro i pai ai:

<span id="an_1:12">1:12</span> Kia ai matou hei whakamoemiti mo tona
kororia, ara matou, te hunga kua tumanako wawe ki a te Karaiti.

<span id="an_1:13">1:13</span> Me koutou hoki tumanako ana ano koutou ki
a ia, i to koutou rongonga ki te kupu o te pono, ki te rongopai o to
koutou ora: a, i to koutou whakaponotanga ki a ia, na hiritia ana koutou
e te Wairua Tapu i korerotia mai i mua:

<span id="an_1:14">1:14</span> Hei taumau i nga taonga mo tatou, kia
whakaorangia ra ano ta te Atua mea i hokona, hei whakamoemiti mo tona
kororia.

<span id="an_1:15">1:15</span> ¶ Na konei ahau, i toku rongonga ki to
koutou whakapono ki te Ariki, ki a Ihu, ki te aroha ano hoki ki te hunga
tapu katoa,

<span id="an_1:16">1:16</span> Kahore e mutu taku whakawhetai mo koutou,
me te whakahua ano i a koutou i aku inoinga;

<span id="an_1:17">1:17</span> Kia homai ki a koutou e te Atua o to
tatou Ariki, o Ihu Karaiti, e te Matua o te kororia, te wairua o te
whakaaro nui, o te whakakitenga i runga i te mohio ki a ia:

<span id="an_1:18">1:18</span> Kia whakamaramatia nga kanohi o to koutou
hinengaro; kia matau ai koutou ki te mea o tana karanga e tumanakohia
atu nei, ki te kororia nui hoki o tona taonga i roto i te hunga tapu,

<span id="an_1:19">1:19</span> Ki te nui whakaharahara hoki o tona kaha
ki a tatou ki te hunga e whakapono nei, i runga i te mahinga a te mana o
tona kaha,

<span id="an_1:20">1:20</span> I mahi ai ia i roto i a te Karaiti i tana
whakaarahanga i a ia i te hunga mate, a whakanohoia ana ia ki tona
matau, ki nga wahi i te rangi,

<span id="an_1:21">1:21</span> Ki runga ake i nga kawanatanga katoa, i
te mana, i te kaha, i te rangatiratanga, i nga ingoa katoa hoki e
whakahuatia ana, ehara i te mea ko o tenei ao anake, ko o tera ao ano
hoki:

<span id="an_1:22">1:22</span> A tukua ana e ia nga mea katoa ki raro i
ona waewae, meinga ana hoki ia hei i runga i nga mea katoa mo te hahi,

<span id="an_1:23">1:23</span> Ara mo tona tinana, e ki tonu nei i a ia,
i te kaiwhakaki o nga mea katoa i roto i te katoa.

<span id="an_2:1">2:1</span> ¶ Me koutou ano nana i whakaora, i te mea
he tupapaku i nga he, i nga hara,

<span id="an_2:2">2:2</span> I haereerea ra e koutou i mua i runga i ta
tenei ao tikanga, i ta te rangatira o te kaha o nga kapua, o te wairua e
mahi nei inaianei i roto i nga tama a te tutu.

<span id="an_2:3">2:3</span> Ara i era hoa o tatou katoa i mua, i a
tatou e noho ana i runga i nga hiahia o to tatou kikokiko, e mahi ana i
nga mea e paingia ana e te kikokiko, e te whakaaro, i te maoritanga hoki
he tamariki na te riri, he pera me era atu.

<span id="an_2:4">2:4</span> ¶ Ko ta te Atua ia tenei, ranea rawa hoki
tana mahi tohu, nui atu tona aroha i arohaina mai ai tatou e ia,

<span id="an_2:5">2:5</span> I te mea he tupapaku tatou i nga he,
whakaorangia ngatahitia ana tatou e ia me te Karaiti, he aroha noa i
whakaorangia ai koutou;

<span id="an_2:6">2:6</span> A whakaarahia ngatahitia ana e ia,
whakanohoia ngatahitia ana ki nga wahi o te rangi i roto i a Karaiti
Ihu:

<span id="an_2:7">2:7</span> Kia whakakite ai e ia i nga wa e haere ake
nei te hira o te taonga o tona aroha noa, i a ia ka manaaki i a tatou i
roto i a Karaiti Ihu.

<span id="an_2:8">2:8</span> Na te aroha noa hoki koutou i whakaorangia
ai i runga i te whakapono; ehara ano hoki tenei i te mea no koutou: he
mea homai noa na te Atua:

<span id="an_2:9">2:9</span> Ehara i nga mahi, kei whakamanamana te
tangata.

<span id="an_2:10">2:10</span> He mahinga hoki tatou nana, he mea hanga
i roto i a Karaiti Ihu mo nga mahi pai i whakaritea e te Atua i mua hei
haereerenga mo tatou.

<span id="an_2:11">2:11</span> ¶ Na, kia mahara he tauiwi koutou i mua
no te wahi ki te kikokiko, e kiia ana hoki ko te Kotingakore e tenei e
kiia nei ko te Kotinga, ara to te kikokiko, he mea na te ringa;

<span id="an_2:12">2:12</span> I taua wa he mea motu ke atu koutou i a
te Karaiti, ehara i te tangata whenua no Iharaira, he tangata ke ki nga
kawenata o te mea i whakaaria mai i mua, kahore he tumanakotanga atu, he
hunga Atuakore i te ao.

<span id="an_2:13">2:13</span> Na, inaianei i roto i a Karaiti Ihu, ko
koutou, ko te hunga i tawhiti i mua, kua meinga e nga toto o te Karaiti
kia tata.

<span id="an_2:14">2:14</span> ¶ Ko ia hoki to tatou maunga rongo, nana
i mea nga mea e rua kia kotahi, whakahoroa iho e ia te patu e arai ana i
waenga;

<span id="an_2:15">2:15</span> Whakakahoretia ana hoki e ia ki tona
kikokiko te mauahara, ara te ture i nga kupu ako, i nga tikanga; kia
hanga ai i roto i a ia te tokorua hei tangata kotahi, hei tangata hou,
kia mau ai te rongo i a ia;

<span id="an_2:16">2:16</span> Kia houhia ai ano hoki e ia te rongo a te
tokorua ki te Atua i roto i te tinana kotahi, he meatanga na te ripeka,
ma reira hoki e whakamate te mauahara;

<span id="an_2:17">2:17</span> A haere mai ana ia, kauwhau ana i te
maunga rongo ki a koutou i tawhiti, ki te hunga hoki e tata ana.

<span id="an_2:18">2:18</span> Nana hoki tatou, te tokorua nei, i whai
tatanga atu ai i roto i te Wairua kotahi ki te Matua.

<span id="an_2:19">2:19</span> Na reira ehara koutou i te tangata ke, i
te manene ranei; engari he tangata whenua koutou tahi ko te hunga tapu,
no te whare hoki o te Atua;

<span id="an_2:20">2:20</span> He mea hanga ki runga ki te turanga o nga
apotoro ratou ko nga poropiti, ko Ihu Karaiti ano hei tino kamaka mo te
kokonga;

<span id="an_2:21">2:21</span> Kei roto nei i a ia tena whare, tena
whare, he mea ata tatai marie, ka tupu hei whare tapu i roto i te Ariki;

<span id="an_2:22">2:22</span> Me koutou ano e hanga tahitia ana i roto
i a ia, hei nohoanga mo te Atua, he mea na te Wairua.

<span id="an_3:1">3:1</span> ¶ Na konei taku, ta Paora, he herehere nei
ahau na Karaiti Ihu, hei mahi ki a koutou ki nga Tauiwi;

<span id="an_3:2">3:2</span> Kua rongo pea koutou ki te mahi tuari i te
aroha noa o te Atua kua homai nei ki ahau, hei mea ki a koutou:

<span id="an_3:3">3:3</span> Ara tana whakakitenga, tana whakaaturanga i
te mea ngaro ki ahau; he pera hoki me ena kupu torutoru i tuhituhia na e
ahau i mua;

<span id="an_3:4">3:4</span> Ka oti i a koutou tena te korero, ka mohio
koutou ki toku matauranga ki te mea ngaro a te Karaiti,

<span id="an_3:5">3:5</span> Kihai nei i whakakitea i era atu
whakatupuranga ki nga tama a te tangata, kihai i penei me te
whakakitenga inaianei e te Wairua ki ana apotoro tapu ratou ko nga
poropiti;

<span id="an_3:6">3:6</span> Ara mo nga Tauiwi kia uru tahi ki nga
taonga, kia tinana kotahi, kia whiwhi ngatahi ki ana mea i whakaari i
mua i roto i a te Karaiti, he meatanga na te rongopai:

<span id="an_3:7">3:7</span> Mo reira ahau i meinga nei hei minita, i
runga i ta te aroha noa o te Atua, i homai nei ki ahau, he mahinga na
tona kaha.

<span id="an_3:8">3:8</span> I homai ki ahau, ki te mea iti iho i te iti
rawa o te hunga tapu katoa, tenei aroha noa, kia kauwhautia e ahau i
roto i nga Tauiwi te taonga o te Karaiti e kore nei e taea te rapu;

<span id="an_3:9">3:9</span> Kia whakakitea ano hoki e ahau ki nga
tangata katoa te whiwhinga tahitanga ki te mea ngaro, ki te mea i huna
nei inamata noa atu i roto i te Atua, nana nei i hanga nga mea katoa:

<span id="an_3:10">3:10</span> Kia ai te hahi inaianei hei whakaatu ki
nga rangatiratanga, ki nga mana i nga wahi o te rangi, i te maha o nga
whakaaro nui o te Atua.

<span id="an_3:11">3:11</span> I runga i tana i whakatakoto ai i mua noa
atu, he mea mahi nana i roto i to tatou Ariki, i a Karaiti Ihu:

<span id="an_3:12">3:12</span> Kei roto nei i a ia to tatou maiatanga me
to tatou whakatatanga atu i te mea e u nei te whakaaro, he meatanga na
te whakapono ki a ia.

<span id="an_3:13">3:13</span> Koia ahau ka mea nei kia kaua koutou e
ngakaukore i oku tukinotanga mo koutou; ko to koutou kororia hoki tenei.

<span id="an_3:14">3:14</span> ¶ No konei i tuturi ai oku turi ki te
Matua, o to tatou Ariki a Ihu Karaiti,

<span id="an_3:15">3:15</span> Nona nei te ingoa e huaina ana ki nga
hapu katoa i te rangi, i te whenua,

<span id="an_3:16">3:16</span> Kia rite ki te nui rawa o tona kororia he
homaitanga mana ki a koutou, kia pakari ai a roto i a koutou i te kaha o
tona Wairua:

<span id="an_3:17">3:17</span> Kia noho ai a te Karaiti ki roto ki o
koutou ngakau, he mea whakapono; a, i te mea kua whai pakiaka, me te
whai turanga mo koutou i roto i te aroha,

<span id="an_3:18">3:18</span> Kia kaha ai koutou me te hunga tapu katoa
ki te whakaaro i te whanui, i te roa, i te hohonu, i te tiketike,

<span id="an_3:19">3:19</span> A kia mohio ki te aroha o te Karaiti, e
kore nei e taea te whakaaro; kia tino ki rawa ai koutou i te Atua.

<span id="an_3:20">3:20</span> Na ki a ia, e kaha nei ki te mahi i nga
mea nui whakaharahara, nui noa atu i nga mea katoa e inoi ai, e whakaaro
ai tatou, he penei ano me te kaha e mahi nei i roto i a tatou,

<span id="an_3:21">3:21</span> Waiho atu i a ia te kororia i roto i te
hahi i runga i a Karaiti Ihu, a taea noatia nga whakatupuranga katoa,
ake ake. Amine.

<span id="an_4:1">4:1</span> ¶ Koia ahau, ta te Ariki herehere, ka
whakahau nei i a koutou kia rite ta koutou haere ki te karangatanga i
karangatia ai koutou,

<span id="an_4:2">4:2</span> ¶ Kia papaku rawa te ngakau, kia mahaki,
kia manawanui, kia ata hanga tetahi ki tetahi, i runga i te aroha;

<span id="an_4:3">4:3</span> Me whai kia mau te kotahitanga o te Wairua,
he mea paihere na te rangimarie.

<span id="an_4:4">4:4</span> Kotahi tonu te tinana, kotahi te Wairua,
pera hoki me to koutou karangatanga, kotahi tonu te mea o to koutou
karangatanga hei tumanakotanga atu;

<span id="an_4:5">4:5</span> Kotahi Ariki, kotahi whakapono, kotahi
iriiri,

<span id="an_4:6">4:6</span> Kotahi Atua, ko te Matua o nga mea katoa,
kei runga nei ia i nga mea katoa, puta noa ia i nga mea katoa, kei roto
hoki i te katoa.

<span id="an_4:7">4:7</span> Kua oti ia te aroha noa te homai ki tenei,
ki tenei, o tatou, i runga i te mehua o ta te Karaiti homaitanga.

<span id="an_4:8">4:8</span> Na reira hoki ia i mea ai, I tona kakenga
ki runga, whakaraua ana e ia nga whakarau, a hoatu mea ana ia ma nga
tangata.

<span id="an_4:9">4:9</span> Na ko tenei, I kake ia ki runga i te aha,
mehemea kahore ia i matua heke ki nga wahi o raro rawa o te whenua?

<span id="an_4:10">4:10</span> Tera i heke ra, ko ia ano i kake atu nei
ki runga ake i nga rangi katoa, kia ki ai nga mea katoa i a ia.

<span id="an_4:11">4:11</span> A homai ana e ia ko etahi hei apotoro; ko
etahi hei poropiti; ko etahi hei kaikauwhau i te rongopai; ko etahi hei
hepara, hei kaiwhakaako;

<span id="an_4:12">4:12</span> Kia tino rite ai te hunga tapu mo te mahi
minita, mo te hanga i te whare, ara i te tinana o te Karaiti:

<span id="an_4:13">4:13</span> Kia tae katoa ra ano tatou ki te
kotahitanga o te whakapono, o te matauranga hoki ki te Tama a te Atua,
kia tino tangata, kia eke ki te mehua o te tino kaumatuatanga e tutuki
ai ki to te Karaiti:

<span id="an_4:14">4:14</span> Kia mutu ai to tatou tamarikitanga, te
akina, te kahakahakina e nga hau katoa o te whakaako, he whakawiringa ke
na te tangata, he maminga, he whakapohehe;

<span id="an_4:15">4:15</span> Engari kia korero pono ai i runga i te
aroha, kia tupu ai tatou ki roto ki a ia i nga mea katoa, ko te nei ia,
ko te Karaiti:

<span id="an_4:16">4:16</span> Nona nei te tinana katoa, he mea
whakapiri marie, he mea ata hono e nga meatanga a nga hononga katoa,
whakarite rawa ki te nui o te mahinga a ia wahi, a ia wahi, e mea ana i
te tinana kia neke ake, hei whare e hanga ana i a ia i runga i te aroha.

<span id="an_4:17">4:17</span> ¶ Na ko taku tenei e ki nei, e whakaatu
nei i roto i te Ariki, kia kati ta koutou haere pera me era atu Tauiwi,
e haere nei i roto i te whakahihi o to ratou hinengaro,

<span id="an_4:18">4:18</span> Kua oti nei te whakapouri o ratou
whakaaro, kua tangata ke ki to te Atua ora, i te kuware o roto i a
ratou, he pakeke hoki no o ratou ngakau:

<span id="an_4:19">4:19</span> Kahore o ratou ohoohonga, a tukua ana
ratou e ratou ano ki te hiahia taikaha; riro pu ratou ki te mahi i nga
mea poke katoa.

<span id="an_4:20">4:20</span> Ko koutou ia kihai i pera to koutou ako i
a te Karaiti;

<span id="an_4:21">4:21</span> Ki te mea kua rongo koutou ki a ia, kua
whakaakona e ia ki nga mea e rite ana ki te pono i roto i a Ihu:

<span id="an_4:22">4:22</span> Kia whakarerea e koutou te tangata
tawhito, he ahua no to koutou whakahaere o mua; he mea pirau nei hoki ia
i runga i nga hiahia tinihanga;

<span id="an_4:23">4:23</span> Kia whakahoutia te wairua o to koutou
hinengaro;

<span id="an_4:24">4:24</span> Kia kakahuria iho hoki ki a koutou te
tangata hou, no ta te Atua nei te hanganga i runga i te tika, i te tapu
o te pono.

<span id="an_4:25">4:25</span> Heoi whakarerea atu te teka; kia pono te
korero ki tona hoa, ki ona hoa: he wahi hoki tatou tetahi no tetahi.

<span id="an_4:26">4:26</span> Kia riri, a kaua e hara: kei toene te ra
ki to koutou riri:

<span id="an_4:27">4:27</span> Kaua hoki tetahi wahi e tukua ki te
rewera.

<span id="an_4:28">4:28</span> Ko te tangata tahae, me whakamutu tana
tahae: engari me mahi, ko ona ringa ano hei mahi i te mea pai, kia whai
rawa ai ia hei hoatutanga mana ki te rawakore.

<span id="an_4:29">4:29</span> Kei puta tetahi kupu kino i o koutou
mangai, engari hei te mea e tau ana hei hanga i te pai, kia whiwhi ai ki
te pai nga tangata e rongo ana.

<span id="an_4:30">4:30</span> Kaua hoki e whakapouritia te Wairua Tapu
o te Atua, nana nei koutou i hiri mo te ra o te whakaoranga.

<span id="an_4:31">4:31</span> Kia wehea rawatia atu i roto i a koutou
te nanakia, te riri, te aritarita, te ngaungau, te korero kino, me te
mauahara katoa:

<span id="an_4:32">4:32</span> Kia ngawari to koutou tikanga tetahi ki
tetahi, kia pai te ngakau, me te hohou roa iho i te rongo tetahi ki
tetahi, kia pera ano me te Atua i hohou nei i te rongo ki a koutou i
roto i a te Karaiti.

<span id="an_5:1">5:1</span> ¶ Na, kia rite ta koutou ki ta te Atua, kia
pera me ta nga tamariki e arohaina ana;

<span id="an_5:2">5:2</span> Haere hoki i runga i te aroha, kia pera me
te Karaiti i aroha ki a tatou, i tuku i a ia ano mo tatou hei whakahere,
hei patunga tapu ki te Atua, hei kakara pai.

<span id="an_5:3">5:3</span> ¶ Ko te moepuku ia, me nga mahi poke katoa,
me te apo, kaua ena e whakahuatia i roto i a koutou, kia rite ki ta te
hunga tapu tikanga;

<span id="an_5:4">5:4</span> Kaua hoki te mea paruparu, te korero
wairangi, te korero maminga, kahore nei i tika, erangi ia te
whakawhetai.

<span id="an_5:5">5:5</span> E tino matau ana hoki koutou ki tenei, e
kore tetahi tangata moepuku, poke ranei, apo ranei, he kaikarakia nei
hoki ia ki te whakapakoko, e whai wahi ki te rangatiratanga o te
Karaiti, a o te Atua.

<span id="an_5:6">5:6</span> Kei tinihangatia koutou e te tangata ki nga
kupu tekateka noa: na enei mea hoki te riri o te Atua e puta nei ki nga
tamariki a te tutu.

<span id="an_5:7">5:7</span> Na, kaua koutou e uru ki ta ratou.

<span id="an_5:8">5:8</span> He pouri hoki koutou i mua, tena ko tenei,
he marama i roto i te Ariki: kia rite ta koutou haere ki ta nga tamariki
o te marama:

<span id="an_5:9">5:9</span> Kei runga hoki te hua o te marama i te pai
katoa, i te tika, i te pono.

<span id="an_5:10">5:10</span> Me whakamatau ano e koutou ta te Ariki e
pai ai.

<span id="an_5:11">5:11</span> Kei uru koutou ki nga mahi huakore o te
pouri, engari whakahengia.

<span id="an_5:12">5:12</span> He mea whakama hoki te whakahua kau, i
nga mea e meinga ngarotia nei e ratou.

<span id="an_5:13">5:13</span> Ko nga mea katoa hoki e whakahengia ana,
ma te marama e whakakite: he marama hoki nga mea katoa e whakakitea ana.

<span id="an_5:14">5:14</span> Koia hoki tana kupu nei, Maranga, e tenei
e moe nei, ara ake i roto i te hunga mate, a ka whiti a te Karaiti ki
runga ki a koe.

<span id="an_5:15">5:15</span> Na reira kia ata tirotiro i ta koutou
haere, kei rite ki ta nga whakaarokore, engari ki ta nga whakaaro nui;

<span id="an_5:16">5:16</span> Hokona te taima ma koutou, he kino hoki
nga ra.

<span id="an_5:17">5:17</span> Mo konei ra kei whakaarokore koutou,
engari kia matau ki ta te Ariki e pai ai.

<span id="an_5:18">5:18</span> Kaua hoki e haurangi i te waina, he
toreretanga hoki tena ki te he; engari kia ki i te Wairua;

<span id="an_5:19">5:19</span> Ko ta koutou korero ki a koutou ano, hei
te waiata tapu, hei te himene, hei te waiata wairua; waiata, himene atu,
i roto i o koutou ngakau ki te Ariki;

<span id="an_5:20">5:20</span> Me te whakawhetai ki te Atua, ara ki te
Matua i nga wa katoa, mo nga mea katoa, i runga i te ingoa o to tatou
Ariki, o Ihu Karaiti;

<span id="an_5:21">5:21</span> ¶ Kia ngohengohe tetahi ki tetahi i runga
i te wehi ki a te Karaiti.

<span id="an_5:22">5:22</span> E nga wahine, kia ngohengohe ki a koutou
tane ake, hei mea ki te Ariki.

<span id="an_5:23">5:23</span> No te mea ko te tane te o te wahine, e
rite ana hoki ki a te Karaiti, ko te ia o te hahi: ko te kaiwhakaora ano
ia o te tinana.

<span id="an_5:24">5:24</span> Otiia e ngohengohe ana te hahi ki ta te
Karaiti, kia pera ano nga wahine ki a ratou tane i nga mea katoa.

<span id="an_5:25">5:25</span> E nga tane, arohaina a koutou wahine, kia
pera hoki me te Karaiti i aroha nei ki te hahi, i hoatu hoki i a ia ano
mo taua hahi;

<span id="an_5:26">5:26</span> Hei whakatapunga mana, ma rawa i a ia i
te horoinga ki te wai, i runga i te kupu,

<span id="an_5:27">5:27</span> Hei hahi tapae mana ki a ia ano, he hahi
kororia rawa, kahore he ira, kahore he korukoru, tetahi atu mea pera
ranei, engari kia tapu, kia kohakore.

<span id="an_5:28">5:28</span> Me aroha e nga tane a ratou wahine me te
mea ko o ratou tinana ake ano. Ko te tangata e aroha ana ki tana wahine
ake, e aroha ana ki a ia ake ano.

<span id="an_5:29">5:29</span> Kahore hoki tetahi kia kino noa ki tona
kikokiko ake; engari e atawhai ana, e whakaahuru ana, e pera tonu ana me
ta te Karaiti ki te hahi:

<span id="an_5:30">5:30</span> He wahi hoki tatou no tona tinana.

<span id="an_5:31">5:31</span> Mo konei ra ka whakarerea ai e te tangata
tona papa me tona whaea, a ka piri ki tana wahine, ka kikokiko kotahi to
raua tokorua.

<span id="an_5:32">5:32</span> He nui tenei mea ngaro; otiia mo te
Karaiti raua ko te hahi taku korero.

<span id="an_5:33">5:33</span> Engari kia rite ki tona aroha ki a ia ake
ano to koutou aroha, to tenei, to tenei, ki tana wahine, ki tana wahine;
me te wahine ano, kia hopohopo ia ki tana tane.

<span id="an_6:1">6:1</span> ¶ E nga tamariki, kia ngohengohe ki o
koutou matua i roto i te Ariki: ko te mea tika hoki tenei.

<span id="an_6:2">6:2</span> Whakahonoretia tou papa me tou whaea; ko te
ture tuatahi tenei i runga i te kupu whakaari,

<span id="an_6:3">6:3</span> Kia hua ai te pai ki a koe, kia roa ai hoki
tou noho i te whenua.

<span id="an_6:4">6:4</span> Me koutou hoki, e nga matua, kei
whakapataritari i a koutou tamariki kia riri; engari whakatupuria ake
ratou i runga i te whakaako, i te whakatupato a te Ariki.

<span id="an_6:5">6:5</span> E nga pononga, kia ngohengohe ki o koutou
rangatira o te wahi ki te kikokiko, me te wehi, me te wiri, i runga i te
ngakau tapatahi, ano ki a te Karaiti;

<span id="an_6:6">6:6</span> Kaua hei ta te kanohi mahi, hei
whakamanawareka tangata noa; engari hei ta nga pononga a te Karaiti, e
mahi a ngakau ana i ta te Atua i pai ai;

<span id="an_6:7">6:7</span> Kia mahi i runga i te whakaaro pai, ano ki
te Ariki, kahore ki te tangata:

<span id="an_6:8">6:8</span> Kia matau hoki, ko te pai e mea ai te
tangata, ka whakawhiwhia mai ano ia ki tenei e te Ariki, ahakoa pononga,
ahakoa rangatira.

<span id="an_6:9">6:9</span> E nga rangatira, kia pera ano hoki ta
koutou ki a ratou; kati te whakawehi: kia matau hoki ko to koutou Ariki
me to ratou kei te rangi; kahore hoki ana whakapai kanohi.

<span id="an_6:10">6:10</span> ¶ Heoi, kia kaha i roto i te Ariki, i te
mana hoki o tona kaha.

<span id="an_6:11">6:11</span> Kakahuria iho nga mea whawhai katoa a te
Atua, kia taea ai e koutou nga mahi tinihanga a te rewera te tu ki te
riri.

<span id="an_6:12">6:12</span> Ehara hoki ta tatou i te pakanga ki te
kikokiko, ki nga toto, engari ki nga rangatiratanga, ki nga mana, ki nga
ariki o te pouri o tenei ao, ki nga taua wairua kino o nga wahi i te
rangi.

<span id="an_6:13">6:13</span> Mo konei kia mau ki nga mea whawhai katoa
a te Atua, kia taea ai e koutou te tu atu ki te riri i te ra kino, a ka
poto i a koutou nga mea katoa te mahi, kia tu.

<span id="an_6:14">6:14</span> E tu ra, he mea whitiki o koutou hope ki
te pono, kakahuria iho ano hoki ko te tika hei pukupuku;

<span id="an_6:15">6:15</span> Herea iho te rongopai o te rangimarie hei
hu mo o koutou waewae, kia takatu ai;

<span id="an_6:16">6:16</span> Mo waho i enei mea katoa e mau ki te
whakapono hei whakangungu rakau, e taea ai e koutou te tinei nga matia
muramura katoa a te wairua kino.

<span id="an_6:17">6:17</span> E mau hoki ki te ora hei potae, ki te
hoari hoki a te Wairua, ara ki te kupu a te Atua.

<span id="an_6:18">6:18</span> Kia pau te inoi me te tohe, me inoi i nga
wa katoa i roto i te Wairua, kia mataara hoki koutou ki taua mea, me te
u tonu ki te tohe mo te hunga tapu katoa;

<span id="an_6:19">6:19</span> ¶ Moku ano hoki, kia homai he kupu ki
ahau, kia maia ai te puaki o toku mangai, ki te whakaatu i te mea ngaro,
ara i te rongopai;

<span id="an_6:20">6:20</span> Ko tana karere nei ahau, he mea mekameka;
kia maia ai ahau ki taua korero, kia rite ai taku korero ki te mea i
tika.

<span id="an_6:21">6:21</span> Na, kia matau ai koutou ki akau mea, ki
aku mahi, ma Tikiku e whakaatu nga mea katoa ki a koutou, he teina aroha
nei ia, he minita pono i roto i te Ariki.

<span id="an_6:22">6:22</span> Mo reira i tonoa atu ai ia e ahau ki a
koutou, kia matau ai koutou ki to matou ahua, a kia whakamarietia ai e
ia o koutou ngakau.

<span id="an_6:23">6:23</span> Kia tau ki nga teina te rangimarie, te
aroha, me te whakapono, he mea na te Atua Matua, na te Ariki hoki, na
Ihu Karaiti.

<span id="an_6:24">6:24</span> Kia tau te aroha noa ki te hunga katoa e
aroha ana, he aroha parakore, ki to tatou Ariki, ki a Ihu Karaiti.
Amine.

------------------------------------------------------------------------

[Next: Philippians](phi)
