[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Maori Bible: Romans

<span id="an_1:1">1:1</span> ¶ Na Paora, na te pononga a Ihu Karaiti, i
karangatia hei apotoro, i motuhia ki te rongopai a te Atua,

<span id="an_1:2">1:2</span> I korerotia ra e ia i mua, ara e ana
poropiti i roto i nga karaipiture tapu,

<span id="an_1:3">1:3</span> Mo tana Tama, i whanau nei he uri no
Rawiri, no te wahi ki te kikokiko;

<span id="an_1:4">1:4</span> I whakapuakina mai nei ko te Tama a te Atua
i runga i te kaha, i runga i ta te wairua o te tapu, i te mea ka
whakaarahia i te hunga mate; ara a Ihu Karaiti, to tatou Ariki,

<span id="an_1:5">1:5</span> Nana nei matou i whiwhi ai ki te aroha noa,
ki te mahi apotoro, kia ngohengohe ai, kia whakapono ai nga iwi katoa,
hei mea mo tona ingoa:

<span id="an_1:6">1:6</span> No ratou nei hoki koutou, he mea karanga
hei hunga mo Ihu Karaiti:

<span id="an_1:7">1:7</span> Ki te hunga katoa i Roma, e arohaina nei e
te Atua, ka oti nei te te karanga hei hunga tapu: Kia tau ki a koutou te
aroha noa me te rangimarie, he mea na te Atua, na to tatou Matua, na te
Ariki hoki, na Ihu Karaiti.

<span id="an_1:8">1:8</span> ¶ Ko taku mea tuatahi, he whakawhetai ki
toku Atua i roto i a Ihu Karaiti mo koutou katoa, no te mea e korerotia
ana to koutou whakapono i te ao katoa.

<span id="an_1:9">1:9</span> Ko te Atua, e mahi nei toku wairua ki a ia
i roto i te rongopai o tana Tama, hei kaiwhakaatu moku, mo te mau tonu o
taku whakahuahua i a koutou, a i aku karakiatanga i nga wa katoa,

<span id="an_1:10">1:10</span> E inoi ana me kore e pai te Atua kia
whakatikaia taku haere atu ki a koutou.

<span id="an_1:11">1:11</span> Nui atu hoki toku hiahia kia kite i a
koutou, kia whakawhiwhi ai ahau i a koutou ki tetahi mea homai, he mea
wairua, kia whakaungia ai koutou;

<span id="an_1:12">1:12</span> Ara kia ora ngatahi o tatou ngakau, toku
i to koutou whakapono, o koutou i toku.

<span id="an_1:13">1:13</span> Na e kore ahau e pai, e oku teina, kia
ngaro i a koutou te maha o aku meatanga kia haere atu ki a koutou, heoi
araia mai ana ahau, a mohoa noa nei, kia whiwhi ai ahau ki tetahi hua i
roto i a koutou hoki, kia pera me te mea i era atu tauiwi.

<span id="an_1:14">1:14</span> He nama kei runga i ahau na nga Kariki, a
na nga Tautangata, na te hunga mohio, a na te hunga whakaarokore.

<span id="an_1:15">1:15</span> Na reira e ngakau nui ana ahau kia
whakapaua taku ki te kauwhau hoki i te rongopai ki a koutou i Roma.

<span id="an_1:16">1:16</span> ¶ Kahore hoki oku whakama ki te rongopai:
ko te kaha hoki ia o te Atua hei whakaora mo nga tangata katoa e
whakapono ana; mo te Hurai ki mua, mo te Kariki ano hoki.

<span id="an_1:17">1:17</span> A kei reira e whakakitea ana ta te Atua
tika, he mea no te whakapono ki te whakapono: kua oti nei hoki te
tuhituhi, ma te whakapono e ora ai te tangata tika.

<span id="an_1:18">1:18</span> E whakakitea iho ana hoki i te rangi to
te Atua riri ki nga karakiakoretanga katoa, ki nga he o nga tangata e
pehi ana i te pono i runga i te he;

<span id="an_1:19">1:19</span> ¶ Kei roto nei i a ratou e marama ana nga
mea o te Atua e taea te mohio; kua whakamaramatia hoki e te Atua ki a
ratou.

<span id="an_1:20">1:20</span> E kitea nuitia ana hoki nga mea ona,
kahore nei i kitea, no te hanganga iho ra o te ao, e mohiotia ana ki nga
mea i hanga, ara tona kaha mau tonu, me tona atuatanga; kia kore ai he
kupu whakahoki ma ratou:

<span id="an_1:21">1:21</span> I a ratou hoki e matau ana ki te Atua,
kihai ratou i whakakororia i a ia hei Atua, kihai hoki i whakawhetai;
heoi kua kuware o ratou whakaaro, a whakapouritia ana to ratou ngakau
pohehe.

<span id="an_1:22">1:22</span> I a ratou e mea ana he mohio ratou, na ka
wairangi,

<span id="an_1:23">1:23</span> A whakaputaia ketia ake te kororia o te
Atua e kore nei e pirau, kia rite ki te ahua o te tangata pirau noa, o
nga manu hoki, o nga kararehe waewae wha, o nga mea ngokingoki.

<span id="an_1:24">1:24</span> Koia ratou i tukua ai e te Atua ki te
mahi poke, i runga i nga hiahia o o ratou ngakau, kia whakatutuatia iho
ai o ratou tinana e ratou ano, to tetahi e tetahi:

<span id="an_1:25">1:25</span> I te mea kua whakawhiti ratou i to te
Atua pono mo te teka, a karakia ana, mahi ana ki te mea hanga, kapea ake
te Kaihanga, ko ia nei te whakapaingia ake ake. Amine.

<span id="an_1:26">1:26</span> Koia ratou i tukua ai e te Atua ki nga
hiahia tutua: ko a ratou wahine hoki, mahue ake i a ratou te tikanga
maori, kei te ngau ke noa atu:

<span id="an_1:27">1:27</span> Me nga tane ano, whakarerea ake e ratou
te tikanga maori ki te wahine, ano he ahi te kanga o to ratou hiahia ki
a ratou ano; nga tane ki nga tane, mahi ai i te mea whakama, me te
whiwhi ano ki te utu e rite ana mo to ratou ngaunga ketanga.

<span id="an_1:28">1:28</span> A i a ratou kihai nei i pai kia mau tonu
te Atua ki o ratou mahara, tukua ana ratou e te Atua ki te hinengaro he,
kia mahia nga mea kahore e tau kia mahia.

<span id="an_1:29">1:29</span> Ki tonu ratou i nga mahi he katoa, i te
kino, i te apo, i te mauahara; whawhao rawa i te hae, i te kohuru, i te
totohe, i te hianga, i te whanoke; he hunga kohumuhumu,

<span id="an_1:30">1:30</span> He hunga ngautuara, kino ki te Atua, he
hunga whakahihi, whakakake, whakapehapeha, he kaitito i nga mea kino, e
turi ana ki nga matua,

<span id="an_1:31">1:31</span> Kahore o ratou matauranga, he hunga kupu
taka, kahore nei he aroha, kahore e tohu tangata:

<span id="an_1:32">1:32</span> Ahakoa e matau ana ano ratou ki ta te
Atua tikanga, he tika te mate mo nga kaimahi i enei mea, heoi ka mahi
tonu ratou i aua mea me te whakaae hoki ki te hunga e pera ana te mahi.

<span id="an_2:1">2:1</span> ¶ Na kahore he kupu whakahoki mau, e koe, e
te tangata e whakahe ana: i a koe hoki e whakahe na i tera, e whakatau
ana koe i te he ki a koe ano; kei te mahi hoki koe, te kaiwhakahe, i aua
mea na ano.

<span id="an_2:2">2:2</span> Na e matau ana tatou kei runga i te pono te
whakahenga a te Atua mo nga kaimahi i aua mea.

<span id="an_2:3">2:3</span> Ko tou whakaaro ranei tenei, e te tangata e
whakahe ana ki nga kaimahi i aua mea, e mahi na ano koe i aua mea, ko
koe e ora i ta te Atua whakahe?

<span id="an_2:4">2:4</span> E whakahawea ana ranei koe ki nga rawa o
tona ngawari, o tana tikanga mahaki, o tona manawanui, e ranea tonu nei;
te mahara ko te ngawari o te Atua hei arahi i a koe ki te ripeneta?

<span id="an_2:5">2:5</span> Heoi pakeke tonu koe, kahore e ripeneta tou
ngakau, e puranga ana koe i te riri mou, mo te ra o te riri, o te
whakakitenga mai ano i ta te Atua whakawakanga tika;

<span id="an_2:6">2:6</span> Mana e homai ki tetahi, ki tetahi, kia rite
ki a ratou mahi:

<span id="an_2:7">2:7</span> Ki te hunga e whai ana ki te kororia, ki te
honore, ki te piraukore, me te mau ano ki te mahi pai, he ora tonu:

<span id="an_2:8">2:8</span> Ki te hunga ia e totohe ana, e turi ana ki
te pono, e whakarongo ana hoki ki te he, he riri, he aritarita,

<span id="an_2:9">2:9</span> He pawera, he raru, mo nga wairua tangata
katoa e mahi ana i te kino, mo te Hurai ki mua, mo te Kariki ano hoki:

<span id="an_2:10">2:10</span> He kororia ia, he honore, he rangimarie,
mo nga tangata katoa e mahi ana i te pai, mo te Hurai ki mua, mo te
Kariki ano hoki:

<span id="an_2:11">2:11</span> Kahore hoki a te Atua whakapai kanohi.

<span id="an_2:12">2:12</span> Ko te hunga hoki i hara turekore, ka
ngaro turekore ano hoki: me te hunga i hara i runga i te ture, kei te
ture ano he whakahe mo ratou;

<span id="an_2:13">2:13</span> He teka hoki ko nga kaiwhakarongo o te
ture e tika ki ta te Atua; engari ko nga kaimahi o te ture e
whakatikaia.

<span id="an_2:14">2:14</span> I te mea hoki e mahia maoritia ana nga
mea o te ture e nga Tauiwi, kahore nei o ratou ture, ko enei, kahore nei
o ratou ture, hei ture ki a ratou ano:

<span id="an_2:15">2:15</span> I te mea ka whakakite ratou i te mahi a
te ture, he mea tuhituhi ki o ratou ngakau, me te whakaae tahi ano o
ratou hinengaro, ko o ratou whakaaro kei te whakahehe, kei te
whakatikatika ranei i a ratou;

<span id="an_2:16">2:16</span> I te ra e whakawa ai te Atua i nga mea
ngaro a nga tangata, he mea whakarite tonu ki taku rongopai, he meatanga
na Ihu Karaiti.

<span id="an_2:17">2:17</span> ¶ Otira, mehemea e tapaina ana koe he
Hurai, a, e whakawhirinaki ana koe ki te ture, e whakamanamana ana ki te
Atua,

<span id="an_2:18">2:18</span> A, e mohio ana ki tana e pai ai, a e
kitea ana e koe nga mea e tino pai ana, he mea whakaako hoki koe na te
ture,

<span id="an_2:19">2:19</span> A, e u ana tou whakaaro, ko koe hei
kaiarahi mo nga matapo, hei marama mo te hunga i roto i te pouri,

<span id="an_2:20">2:20</span> Hei kaiwhakatikatika mo nga kuware, hei
kaiwhakaako mo nga kohungahunga; kei a koe hoki te ahua o te matauranga,
o te pono i runga i te ture;

<span id="an_2:21">2:21</span> he kaiwhakaako koe i tera atu, e kore
ianei koe e whakaako i a koe ano? e kauwhau na koe kia kaua e tahae, e
tahae ana ranei koe?

<span id="an_2:22">2:22</span> A koe e mea na, Kaua e puremu, e puremu
ana ranei koe? a koe e whakarihariha na ki nga whakapakoko, e tahae ana
ranei koe i nga mea o nga temepara?

<span id="an_2:23">2:23</span> A koe e whakamanamana na ki te ture, kei
te whakaiti ranei koe i te Atua i te mea ka takahi koe i te ture?

<span id="an_2:24">2:24</span> Na koutou hoki i kohukohua ai te ingoa o
te Atua i roto i nga Tauiwi, i peratia ai me te mea kua oti te tuhituhi.

<span id="an_2:25">2:25</span> E whai tikanga ana hoki te kotinga, ki te
mahia e koe te ture: tena ki te takahi koe i te ture, ka riro tou
kotinga hei kotingakore.

<span id="an_2:26">2:26</span> Na ki te mau i te kotingakore nga tikanga
o te ture, e kore ianei tona kotingakore e kiia hei kotinga?

<span id="an_2:27">2:27</span> A, ki te rite te ture i te mea kihai i
kotia maoritia, e kore ianei ia e whakahe i a koe, e whiwhi na ki te
kupu tuhituhi me te kotinga, i a koe e takahi na i te ture?

<span id="an_2:28">2:28</span> Ehara hoki i te Hurai te mea ko waho noa
iho tona ahua Hurai; ehara ano i te kotinga te mea no waho, no te
kikokiko.

<span id="an_2:29">2:29</span> Engari he Hurai ia, no roto tona ahua
Hurai; a ko te kotinga, no te ngakau, he mea wairua, he teka na te kupu
tuhituhi; ehara hoki i te mea e whakamoemititia ana e te tangata, engari
e te Atua.

<span id="an_3:1">3:1</span> ¶ Ha, he aha ra te painga i hua ki te
Hurai? he aha te rawa o te kotinga?

<span id="an_3:2">3:2</span> He nui ra i nga mea katoa: Ko te tuatahi,
kua akona ratou ki nga kupu a te Atua.

<span id="an_3:3">3:3</span> Ka pehea, mehemea kahore he whakapono o
etahi? e taka ranei to te Atua pono i to ratou whakaponokore?

<span id="an_3:4">3:4</span> Kahore rapea: engari ko te Atua kia kitea
he pono, ko nga tangata katoa he teka kau; ko te mea hoki ia i
tuhituhia, Kia tika ai tau i tau korerotanga, kia puta ai tau ina
whakawakia koe.

<span id="an_3:5">3:5</span> Ha, ki te mea na to tatou he i kitea nuitia
ai to te Atua tika, me pehea he kupu ma tatou? E he ana ranei te Atua i
a ia e whakapa ana i te riri? he kupu tangata tenei naku:

<span id="an_3:6">3:6</span> Kahore rapea: penei me pehea te Atua e
whakawa ai i te ao?

<span id="an_3:7">3:7</span> Na ki te mea na toku teka i hira rawa ai to
te Atua pono hei kororia mona; he aha ahau i whakahengia tonutia ai ano
hei tangata hara?

<span id="an_3:8">3:8</span> He aha hoki te penei ai, a ko te kupu
whakapae teka tenei mo matou, a ki ta etahi ko ta matou kupu tenei,
Tatou ka mahi i te kino, kia puta ai he pai? tika tonu te tau o te he ki
a ratou.

<span id="an_3:9">3:9</span> He aha koia? he pai ake ranei to matou wahi
i to ratou? Kahore ra hoki: kua oti hoki te whakapa e matou i mua he he
ki nga Hurai, ki nga Kariki, kei raro katoa ratou i te hara;

<span id="an_3:10">3:10</span> Ko te mea hoki ia i tuhituhia, Kahore he
tangata tika, kahore kia kotahi:

<span id="an_3:11">3:11</span> Kahore he tangata e matau ana, kahore he
tangata e rapu ana i te Atua;

<span id="an_3:12">3:12</span> Kua peka ke ratou katoa, kua kino
ngatahi: kahore he tangata e mahi ana i te pai, kahore rawa kia kotahi.

<span id="an_3:13">3:13</span> He urupa puare noa to ratou korokoro; e
patipati ana o ratou arero; kei roto i o ratou ngutu te wai whakamate o
nga nakahi:

<span id="an_3:14">3:14</span> Ki tonu o ratou mangai i te kanga, i te
nanakia:

<span id="an_3:15">3:15</span> Ko o ratou waewae, hohoro tonu ki te
whakaheke toto:

<span id="an_3:16">3:16</span> He whakangaro, he ngakau pouri, kei o
ratou ara:

<span id="an_3:17">3:17</span> Kahore hoki ratou i mohio ki te ara o te
rangimarie:

<span id="an_3:18">3:18</span> Kahore he wehi o te Atua i mua i o ratou
kanohi.

<span id="an_3:19">3:19</span> ¶ Na, e matau ana tatou ki nga kupu o te
ture, e korero ana ki te hunga i te ture, kia kopia ai nga mangai katoa,
kia whakawakia ai te ao katoa e te Atua.

<span id="an_3:20">3:20</span> No te mea kahore he mahi o te ture e tika
ai tetahi kikokiko i tona aroaro: ma roto mai i te ture te matauranga ki
te hara.

<span id="an_3:21">3:21</span> Otiia kua whakakitea inaianei he tika a
te Atua, motu ke i te ture, he mea whakaatu na te ture, na nga poropiti;

<span id="an_3:22">3:22</span> Ara ko te tika a te Atua e na runga mai
ana i te whakapono ki a Ihu Karaiti ki te hunga katoa e whakapono ana:
kahore hoki he pokanga ketanga:

<span id="an_3:23">3:23</span> Kua hara katoa hoki, a kahore e taea e
ratou te kororia o te Atua;

<span id="an_3:24">3:24</span> He mea whakatika utukore na tona aroha
noa, i runga i ta Karaiti Ihu hokonga:

<span id="an_3:25">3:25</span> Ko ia hoki ta te Atua i whakaari ai hei
whakamarie, i runga i te whakapono, he mea na ona toto; kia whakakitea
ai tona tika, i te mea ka whakapahemotia atu nga hara o mua, he mea hoki
na te manawanui o te Atua;

<span id="an_3:26">3:26</span> Hei whakakite i tona tika i tenei wa nei
ano: he mea kia tika ai ia ano, me te kaiwhakatika i te tangata e
whakapono ana ki a Ihu.

<span id="an_3:27">3:27</span> Na, kei hea te whakamanamana? Kua araia
atu. E tehea ritenga ture? e to nga mahi? Kahore: engari e te ture o te
whakapono.

<span id="an_3:28">3:28</span> Koia matou ka mea ai, kei te whakapono he
tika mo te tangata, motu ke i nga mahi o te ture.

<span id="an_3:29">3:29</span> Ko te Atua oti te Atua o nga Hurai anake?
ehara ranei ia i te Atua o nga tauiwi hoki? Ae ra, o nga tauiwi ano
hoki:

<span id="an_3:30">3:30</span> Ki te mea ia he kotahi te Atua, a mana e
whakatika te kotinga i runga i te whakapono, me te kotingakore ina
whakapono.

<span id="an_3:31">3:31</span> E taka ranei te ture i ta matou, ara i te
whakapono? Kahore rapea: engari na ta matou i u ai te ture.

<span id="an_4:1">4:1</span> ¶ He aha ra, ki ta tatou, te mea i riro i a
Aperahama, i to tatou tupuna i runga i te kikokiko?

<span id="an_4:2">4:2</span> Mehemea hoki na nga mahi i tika ai a
Aperahama, he mea tana e whakamanamana ai ia; otira kahore ki te Atua.

<span id="an_4:3">4:3</span> E pehea ana oti ta te karaipiture? I
whakapono a Aperahama ki te Atua, a whakairia ana hei tika mona.

<span id="an_4:4">4:4</span> Na he tangata e mahi ana, e kore e kiia te
utu mona he mea aroha noa, engari he mea mo tana.

<span id="an_4:5">4:5</span> Otira ko te tangata kahore e mahi, engari e
whakapono ana ki te kaiwhakatika i te tangata karakiakore, ka whakairia
tona whakapono hei tika mona.

<span id="an_4:6">4:6</span> Pera hoki me ta Rawiri korero i te manaaki
ki te tangata, ka whakairia nei e te Atua he tika ki a ia, motu ke i nga
mahi,

<span id="an_4:7">4:7</span> I ki ai ia, Ka hari te hunga kua oti a
ratou mahi tutu te muru, o ratou hara te hipoki:

<span id="an_4:8">4:8</span> Ka hari te tangata e kore nei e whakairia e
te Ariki he hara ki a ia.

<span id="an_4:9">4:9</span> ¶ E korerotia ana ranei tenei haringa mo te
kotinga, mo te kotingakore ano ranei? e mea ana hoki tatou, I whakairia
tona whakapono hei tika mo Aperahama.

<span id="an_4:10">4:10</span> He pehea ra te whakairinga? i a ia i te
kotinga, i te kotingakore ranei? He teka i a ia i te kotinga, engari i
te kotingakore:

<span id="an_4:11">4:11</span> A riro ana i a ia te kotinga hei tohu,
hei hiri mo te tika o tona whakapono, i a ia i te kotingakore: kia waiho
ai ia hei matua ki te hunga katoa e whakapono ana, ahakoa kahore ratou i
kotia, kia whakairia ai te tika ki a ratou;

<span id="an_4:12">4:12</span> Hei matua ano mo te kotinga ki te hunga
ehara i te mea no te kotinga anake, engari e takahi ana hoki i runga i
nga tapuae o taua whakapono o to tatou matua, o Aperahama, i a ia kahore
ano i kotia.

<span id="an_4:13">4:13</span> Ehara i te mea i na runga mai i te ture
te kupu ki a Aperahama ratou ko ona uri mo te ao ka riro i a ia; engari
i na runga mai i te tika o te whakapono.

<span id="an_4:14">4:14</span> Mehemea hoki ka riro i te hunga ture, kua
tikangakore te whakapono, kua taka te kupu whakaari:

<span id="an_4:15">4:15</span> Ko ta te ture hoki e mahi ai, he riri;
engari ki te kahore he ture, kahore hoki he hara.

<span id="an_4:16">4:16</span> Koia i na rototia ai i te whakapono, kia
waiho ai ma te aroha noa; kia u ai te kupu whakaari ki te whanau katoa;
ehara i te mea ki to te ture anake, engari ki to te whakapono ano o
Aperahama, ko ia nei hoki te matua o tatou katoa,

<span id="an_4:17">4:17</span> ¶ Ko te mea hoki ia i tuhituhia, Kua
waiho koe e ahau hei matua ki nga iwi maha, he matua i te aroaro o tana
i whakapono ai, ara o te Atua, e whakaora nei i nga tupapaku, e karanga
nei i nga mea kua kahore me te mea kei konei nei ano.

<span id="an_4:18">4:18</span> Ahakoa kahore he rawa, u tonu tona
manakonako ki a ia, kia meinga ai ia hei matua mo nga iwi maha, pera me
te mea i korerotia, Ka penei tau whanau.

<span id="an_4:19">4:19</span> Kihai ano i ngoikore tona whakapono, i
mahara iho ia ki tona tinana, he penei me te mea kua tupapakutia, wahi
iti hoki kua kotahi rau ona tau, ki te tupapakutanga hoki o te kopu o
Hera:

<span id="an_4:20">4:20</span> Ae, i titiro ia ki te kupu whakaari a te
Atua, kihai ia i ruarua i runga i te whakaponokore, engari ka kaha tonu
tona whakapono, me te whakakororia ki te Atua,

<span id="an_4:21">4:21</span> U tonu hoki tona whakaaro e taea e ia te
mea tana i korero ai.

<span id="an_4:22">4:22</span> Koia hoki i whakairia ai ki a ia hei
tika.

<span id="an_4:23">4:23</span> ¶ Otira ehara i te mea he whakaaro ki a
ia anake i tuhituhia ai taua whakairinga ki a ia;

<span id="an_4:24">4:24</span> Engari he whakaaro ki a tatou ano hoki;
ka whakairia ki a tatou e whakapono nei ki te kaiwhakaara i a Ihu, i to
tatou Ariki, i te hunga mate:

<span id="an_4:25">4:25</span> I tukua nei mo o tatou he, i whakaarahia
mo tatou kia whakatikaia.

<span id="an_5:1">5:1</span> ¶ Na, i te mea ka tika nei i te whakapono,
kia mau ta tatou maunga rongo ki te Atua, he mea na to tatou Ariki, na
Ihu Karaiti;

<span id="an_5:2">5:2</span> Nana nei te whakatatanga i a tatou i runga
i te whakapono ki tenei aroha noa e tu nei tatou; a kia hari tatou i te
mea ka tumanako nei tatou ki te kororia o te Atua.

<span id="an_5:3">5:3</span> A ehara i te mea ko tera anake, engari kia
whakamanamana ano tatou ki o tatou mamae: e mohio ana hoki ko ta te
mamae e mahi ai he manawanui;

<span id="an_5:4">5:4</span> Ko ta te manawanui he matauranga; ko ta te
matauranga he tumanako:

<span id="an_5:5">5:5</span> E kore ano e whakama i te mea ka tumanako
nei: kua ringihia hoki te aroha o te Atua ki o tatou ngakau e te Wairua
Tapu kua homai nei ki a tatou.

<span id="an_5:6">5:6</span> ¶ I a tatou hoki e ngoikore tonu ana, i te
wa i rite ai, ka mate a te Karaiti mo te hunga karakiakore.

<span id="an_5:7">5:7</span> E mate whakauaua hoki tetahi mo te tangata
tika: tera pea ia tetahi e maia rawa kia mate mo te tangata pai.

<span id="an_5:8">5:8</span> Heoi e whakakitea nuitia ana e te Atua tona
aroha ki a tatou, i te mea, i a tatou ano e hara ana, ka mate a te
Karaiti mo tatou.

<span id="an_5:9">5:9</span> Na, i a tatou ka tika nei i ona toto, tera
noa ake he whakaoranga mana i a tatou i te riri o te Atua.

<span id="an_5:10">5:10</span> Mehemea hoki, i te wa he hoa whawhai
tatou, ka houhia ta tatou rongo ki te Atua i runga i te matenga o tana
Tama, tera noa ake, i te mea ka mau nei te rongo, he whakaoranga mo
tatou, i a ia kua ora nei;

<span id="an_5:11">5:11</span> Ehara hoki i te mea ko tera anake, engari
e whakamanamana ana ano tatou ki te Atua, he mea na to tatou Ariki, na
Ihu Karaiti, nana nei tenei houhanga rongo ki a tatou.

<span id="an_5:12">5:12</span> Na, ka rite ki te putanga mai o te hara
ki te ao, he mea na te tangata kotahi, me te mate ano i runga i te hara;
ka horapa te mate ki nga tangata katoa; no te mea kua hara katoa:

<span id="an_5:13">5:13</span> I te ao nei hoki te hara, a tae noa mai
te ture: otira e kore e whakairia te hara i te mea kahore he ture.

<span id="an_5:14">5:14</span> Ahakoa ra he mana kingi to te mate no
Arama iho ano taea noatia a Mohi, ki te hunga rawa kihai nei i rite to
ratou hara ki to Arama poka ke, he ahua nei hoki ia no tenei i taria
nei.

<span id="an_5:15">5:15</span> Otira kihai i rite ki te hara te mea i
homai noa mai. Mehemea hoki na te hara o te kotahi i mate ai te
tokomaha, waihoki tera noa atu te huanga ki te tokomaha o to te Atua
aroha noa, o te mea homai hoki i runga i te aroha noa o te tangata
kotahi, o Ihu Karaiti.

<span id="an_5:16">5:16</span> Kihai ano hoki i rite te mea i homai ki
to te kotahi i hara: no te kotahi hoki te whakawa i tau ai te he; no nga
hara maha ia te mea i homai noa mai hei whakatika.

<span id="an_5:17">5:17</span> Mehemea hoki na te hara o te kotahi i
kingi ai te mate, he mea na te tangata kotahi; waihoki tera noa ake he
kingitanga i runga i te ora mo te hunga ka riro nei i a ratou te aroha
noa e hua tonu nei, me te tika i homai noa nei, he mea na te kota hi,
ara na Ihu Karaiti.

<span id="an_5:18">5:18</span> Ae ra, i te mea na te hara kotahi i tau
ai te he ki nga tangata katoa, waihoki na te tika kotahi i puta ai te
mea homai noa ki nga tangata katoa, e tika ai, e ora ai.

<span id="an_5:19">5:19</span> Na, i te mea na te tutu o te tangata
kotahi i whai hara ai te tokomaha, waihoki na te ngohengohe o te kotahi,
ka meinga te tokomaha kia tika.

<span id="an_5:20">5:20</span> I puta mai te ture kia nui ai te hara;
heoi i te hara e nui noa ana, kua hua noa ake te aroha noa:

<span id="an_5:21">5:21</span> He mea hoki, i te hanga ko te hara te
kingi i roto i te mate, kia kingi hoki ko te aroha noa i runga o te tika
ki te ora tonu, he meatanga na Ihu Karaiti, na to tatou Ariki.

<span id="an_6:1">6:1</span> ¶ Ha, kia pehea he korero ma tatou? Kia mau
tonu oti tatou ki te hara, kia hua ai te aroha noa?

<span id="an_6:2">6:2</span> Kahore rapea. Ko tatou kua whakatupapakutia
nei ki te hara, me pehea tatou e noho tonu atu ai ano i roto i taua
hara?

<span id="an_6:3">6:3</span> Kahore ianei koutou i mohio, ko tatou kua
iriiria nei ki roto ki a Karaiti Ihu, kua iriiria ki roto ki tona
matenga?

<span id="an_6:4">6:4</span> Na kua tanumia ngatahitia tatou me ia ki
roto ki te matenga, he mea na te iriiri: kia rite ai ki a te Karaiti i
whakaarahia ake nei i te hunga mate e te kororia o te Matua, waihoki ko
tatou kia haere i roto i te houtanga o te ora.

<span id="an_6:5">6:5</span> Ki te mea hoki kua honoa tatou ki a ia i
runga i te ahua o tona matenga, ka honoa ano tatou ki a ia i runga i te
ahua o tona aranga:

<span id="an_6:6">6:6</span> E mohio ana hoki ki tenei, kua ripekatia
ngatahitia me ia to tatou tangata tawhito, kia hemo ai te tinana o te
hara, kia mutu ai to tatou ponongatanga ki te hara;

<span id="an_6:7">6:7</span> Ko te mea hoki kua mate, kua mawheto ia i
te hara.

<span id="an_6:8">6:8</span> Ki te mea kua mate tahi tatou ko te
Karaiti, e whakapono ana tatou e ora tahi ano tatou me ia:

<span id="an_6:9">6:9</span> E matau ana hoki tatou, ka ara nei a te
Karaiti i te hunga mate, heoi ano ona matenga; kahore he kingitanga o te
mate ki a ia a mua tonu atu.

<span id="an_6:10">6:10</span> Ko tona matenga hoki i mate ai ia, he
mate kotahi ki te hara: ko tona oranga ia, he ora ki te Atua.

<span id="an_6:11">6:11</span> Waihoki mahara iho ki a koutou, kua
whakatupapakutia koutou ki te hara, e ora ana ia ki te Atua, i roto i a
Ihu Karaiti.

<span id="an_6:12">6:12</span> Mo konei ra aua te hara e kingi i roto i
to koutou tinana mate, e ngohengohe ai koutou ki ta nga hiahia poke o
taua tinana nei:

<span id="an_6:13">6:13</span> Kaua hoki e tukua o koutou wahi ki te
hara hei kaimahi i te he: engari tukua atu koutou ki te Atua, he hunga
kua ora i roto i te hunga mate, me o koutou wahi hoki hei kaimahi i te
tika ki te Atua.

<span id="an_6:14">6:14</span> E kore hoki te hara e waiho hei rangatira
mo koutou: ehara i te mea kei raro koutou i te ture, engari kei raro ke
i te aroha noa.

<span id="an_6:15">6:15</span> He aha koia? kia hara oti tatou, no te
mea ehara tatou i te ture, engari no te aroha noa? Kahore rapea.

<span id="an_6:16">6:16</span> Kahore oti koutou i matau, ki te tuku
koutou i a koutou ki tetahi hei pononga, he pononga koutou na tera kua
ngohengohe na koutou ki tana; na te hara ranei, a mate iho, na te
ngohengohe ranei, a tika ake?

<span id="an_6:17">6:17</span> Ko tenei me whakawhetai ki te Atua,
ahakoa he pononga koutou na te hara i mua, kua meinga o koutou ngakau
kia ngohengohe ki te ako i whakaakona ai koutou;

<span id="an_6:18">6:18</span> Na ka atea nei koutou i te hara, ka
meinga koutou he pononga na te tika.

<span id="an_6:19">6:19</span> He kupu tangata tenei naku, na te
ngoikore o to koutou kikokiko: na i tukua ra o koutou wahi hei pononga
ma te poke, ma te tutu, ki te mahi tutu; waihoki me tuku o koutou wahi
aianei hei pononga ma te tika, puta ake he tapu.

<span id="an_6:20">6:20</span> I a koutou hoki e pononga ana ki te hara,
e atea ana koutou i te tika.

<span id="an_6:21">6:21</span> Na i taua wa he aha nga hua i a koutou o
nga mea e whakama na koutou inaianei? he mate hoki te mutunga o aua mea.

<span id="an_6:22">6:22</span> Tena ko tenei ka atea nei koutou i te
hara, a ka meinga hei pononga ma te Atua, ko nga hua ki a koutou he
tapu, a, ko te tukunga iho he ora tonu.

<span id="an_6:23">6:23</span> Ko nga utu hoki o te hara he mate; ko ta
te Atua ia i homai ai he ora tonu, i roto i a Karaiti Ihu, i to tatou
Ariki.

<span id="an_7:1">7:1</span> ¶ Kahore ano koutou kia matau, e oku teina,
e korero ana hoki ahau ki te hunga matau ki te ture, hei rangatira te
ture mo te tangata i te wa e ora ai ia?

<span id="an_7:2">7:2</span> Ko te wahine whai tane hoki, e mau ana ano
ia i te ture ki te tane i a ia e ora ana; ki te mate ia te tane, kua
mawheto ia i te ture a te tane.

<span id="an_7:3">7:3</span> Na, ki te riro ia i te tangata ke i tana
tane e ora ana ano, ka kiia ia he wahine puremu: tena ka mate te tane, e
atea ana a i te ture, ka kore ia e puremu ahakoa riro i te tangata ke.

<span id="an_7:4">7:4</span> Heoi ko koutou ano hoki, e oku teina, kua
meinga kia tupapaku ki te ture, na te tinana o te Karaiti; kia riro ai
koutou i tetahi atu, ara i tera i whakaarahia i te hunga mate, kia whai
hua ai tatou ki te Atua.

<span id="an_7:5">7:5</span> I a tatou hoki i te kikokiko, e mahi ana
nga hihiritanga o nga hara, e whakaohokia nei e te ture, i roto i o
tatou wahi, a hua ake ko te mate.

<span id="an_7:6">7:6</span> Ko tenei kua mawheto mai tatou i te ture,
kua mate hoki tatou ki te mea i puritia ai tatou; no reira e mahi ana
tatou i runga i te houtanga o te wairua, kahore i runga i te
tawhitotanga o te kupu tuhituhi.

<span id="an_7:7">7:7</span> ¶ Kia pehea ra he kupu ma tatou? He hara
ranei te ture? Kahore rapea. Engari kihai ahau i matau ki te hara, me i
kaua te ture: kahore hoki ahau i mohio ki te hiahia apo, me i kaua te
ture te mea mai, Aua koe e hiahia apo.

<span id="an_7:8">7:8</span> Na, ka mau te hara ki tenei, a ka mahi i
nga hiahia apo katoa i roto i ahau, he mea na te ture. Ki te kore hoki
te ture ka mate te hara.

<span id="an_7:9">7:9</span> I ora hoki ahau i mua i te korenga o te
ture: no te taenga mai ia o te kupu whakahau, ka ora ake te hara, a mate
iho ahau.

<span id="an_7:10">7:10</span> Na, ko te kupu whakahau i meinga ra hei
ora, kitea ketia ana tenei hei mate moku.

<span id="an_7:11">7:11</span> Ka mau te hara ki tenei, ka whakawai hoki
i ahau i runga i te kupu whakahau, nana ahau i mate ai.

<span id="an_7:12">7:12</span> Ae ra, he tapu te ture, me te kupu
whakahau ano he tapu, he tika, he pai.

<span id="an_7:13">7:13</span> I riro koia te mea pai hei mate moku?
Kahore rapea. Engari na te hara i mea te mea pai hei mate moku, kia
whakakitea ai he hara te hara; na ka ai te kupu whakahau hei mea kia
tino nui noa atu.

<span id="an_7:14">7:14</span> ¶ E matau ana hoki tatou no te wairua te
ture: ko ahau ia no te kikokiko, kua hokona hei parau ma te hara.

<span id="an_7:15">7:15</span> Ko taku hoki e mahi nei kahore e mohiotia
iho e ahau: kahore hoki e mahia e ahau taku i pai ai; heoi ko taku i
kino ai, meatia ana tenei e ahau.

<span id="an_7:16">7:16</span> Ki te mahia ia e ahau taua mea kihai nei
ahau i pai atu, e whakaae ana ahau ki te ture he pai.

<span id="an_7:17">7:17</span> Ko tenei ehara i ahau i mahi, engari na
te hara e noho nei i roto i ahau.

<span id="an_7:18">7:18</span> E matau ana hoki ahau, kahore he mea pai
e noho ana i roto i ahau, ara i roto i toku kikokiko: ko te hiahia hoki
kei ahau, ko te mea ia i te pai kahore i ahau.

<span id="an_7:19">7:19</span> Ko te pai hoki e hiahiatia ana e ahau,
kahore e mahia e ahau: engari te kino kihai nei ahau i pai, mahia ana
tenei e ahau.

<span id="an_7:20">7:20</span> Ki te mahia ia e ahau taua mea pu kihai
nei ahau i pai atu, ehara i ahau nana taua mea i mahi, engari na te hara
e noho nei i roto i ahau.

<span id="an_7:21">7:21</span> Na, kua kitea e ahau te ture, ara kei te
tata tonu te kino ki ahau e hiahia nei kia mea i te pai.

<span id="an_7:22">7:22</span> E ahuareka ana hoki ahau ki te ture a te
Atua, ara to roto tangata:

<span id="an_7:23">7:23</span> Otira kua kitea e ahau tetahi atu ture i
roto i oku wahi, e whawhai ana ki te ture a toku hinengaro, e mea ana i
ahau hei taurekareka ma te ture a te hara, ma tenei i roto nei i oku
wahi.

<span id="an_7:24">7:24</span> Aue, te mate i ahau! ma wai ahau e
whakaora i te tinana o tenei mate?

<span id="an_7:25">7:25</span> Ma te Atua! E whakawhetai tonu ana ahau
ki a ia i runga i a Ihu Karaiti, i to tatou Ariki. Na, e mahi ana ahau
ano nei, ara, toku hinengaro, ki te ture a te Atua, ko toku kikokiko ia
ki te ture a te hara.

<span id="an_8:1">8:1</span> ¶ Na, kahore e tau te he inaianei ki te
hunga i roto i a Karaiti Ihu.

<span id="an_8:2">8:2</span> Na te ture hoki a te Wairua o te ora i roto
i a Karaiti Ihu ahau i atea ai i te ture a te hara, a te mate.

<span id="an_8:3">8:3</span> Ko te mea kihai i taea e te ture, he
ngoikore nona i te kikokiko, tonoa mai ana e te Atua tana Tama, i te
ahua o te kikokiko hara, hei whakahere ano mo te hara, a whakataua ana e
ia te he ki te hara i roto i te kikokiko:

<span id="an_8:4">8:4</span> Kia rite ai to te ture tikanga i roto i a
tatou, kahore nei e haere i runga i ta te kikokiko, engari i ta te
Wairua.

<span id="an_8:5">8:5</span> Ko te hunga hoki i runga i ta te kikokiko,
whakaaro ana ratou ki o te kikokiko; ko te hunga ia i runga i ta te
Wairua, ki o te Wairua.

<span id="an_8:6">8:6</span> Ko to te kikokiko whakaaro hoki he mate, ko
to te Wairua ia he ora, he rangimarie:

<span id="an_8:7">8:7</span> He tikanga whawhai hoki ki te Atua te
whakaaro ki te kikokiko: e kore nei hoki e ngawari ki te ture a te Atua,
kahore ano e ahei kia ngawari:

<span id="an_8:8">8:8</span> A e kore e taea e te hunga i te kikokiko te
whakamanawareka ki te Atua.

<span id="an_8:9">8:9</span> Otiia kahore koutou i te kikokiko, engari i
te Wairua, ki te mea e noho ana te Wairua o te Atua i roto i a koutou.
Ki te kahore ia te Wairua o te Karaiti i tetahi, ehara tenei i a ia.

<span id="an_8:10">8:10</span> ¶ Tena ki te mea kei roto a te Karaiti i
a koutou, he tupapaku te tinana i te hara, he ora ia te wairua i te
tika.

<span id="an_8:11">8:11</span> Ki te noho ia i roto i a koutou te Wairua
o te kaiwhakaara o Ihu i te hunga mate, mana, ma te kaiwhakaara o
Karaiti Ihu i roto i te hunga mate, e whakaora ake ano o koutou tinana
mate ki tona Wairua e noho na i roto i a koutou.

<span id="an_8:12">8:12</span> Na reira, e oku teina, kahore he tikanga
o te kikokiko kei runga i a tatou, kia whai tatou i tana:

<span id="an_8:13">8:13</span> Ki te noho hoki koutou i runga i ta te
kikokiko, ka mate koutou; ki te mea ia ka whakamate koutou i nga mahi a
te tinana, he mea na te Wairua, ka ora koutou.

<span id="an_8:14">8:14</span> Ko te hunga hoki e arahina ana e te
Wairua o te Atua, he tama ratou na te Atua.

<span id="an_8:15">8:15</span> He teka hoki he wairua pononga kua riro
nei i a koutou, e mataku ai ano koutou; engari kua riro i a koutou te
Wairua e mea ana i a koutou hei tamariki ake, e karanga ai koutou, E
Apa, e Pa.

<span id="an_8:16">8:16</span> Ko taua Wairua ra ano hei whakaae ake ki
o tatou wairua, he tamariki tatou na te Atua:

<span id="an_8:17">8:17</span> ¶ Ki te mea hoki he tamariki, kati mo
tatou te kainga; mo tatou te kainga o te Atua, mo tatou tahi ko te
Karaiti; kia mamae rawa ake ai tatou tahi me ia, Ka whakakororiatia
ngatahitia tatou me ia.

<span id="an_8:18">8:18</span> Ki toku whakaaro iho hoki, he kore noa
iho nga mamae o tenei wa, ki te whakaritea ki te kororia e whakakitea
mai ki a tatou a mua.

<span id="an_8:19">8:19</span> Ko te tumanako hoki o te mea i hanga e
tatari ana ki te whakakitenga mai o nga tama a te Atua.

<span id="an_8:20">8:20</span> Kua meinga hoki te tekateka noa hei
rangatira mo te mea i hanga, ehara i te mea na tenei ake i whakaae,
engari na ta te kaiwhakarite i pai ai, i runga i te tumanako,

<span id="an_8:21">8:21</span> Tera taua mea i hanga e whakaateatia mai
i te whakataurekarekatanga a te pirau, whakarangatiratia ake ki roto ki
te kororia o nga tamariki a te Atua.

<span id="an_8:22">8:22</span> E mohio ana hoki tatou, kei te ngunguru
tahi, kei te mamae tahi, nga mea hanga katoa taea noatia tenei ra.

<span id="an_8:23">8:23</span> Ehara i te mea ko tera anake, engari ko
tatou ano hoki kua whiwhi nei ki te hua matamua, ara ki te Wairua, ina,
e aue ana hoki tatou i roto i a tatou, e tatari ana ki te
whakatamarikitanga, ara ki te whakaoranga o o tatou tinana.

<span id="an_8:24">8:24</span> Na te tumanako hoki tatou i ora ai: tena
ka kitea te mea e tumanakohia atu ana, kore ake te tumanako: ko wai oti
e tumanako ki te mea e kitea nei e ia?

<span id="an_8:25">8:25</span> Ki te tumanako atu ia tatou ki te mea
kahore nei e kitea, katahi ka ata taria mariretia atu e tatou.

<span id="an_8:26">8:26</span> ¶ Waihoki ko te wairua hei hoa mo tatou e
ngoikore nei: kahore hoki tatou e matau me pehea e tika ai ta tatou
inoi: otiia ko te Wairua tonu ano te inoi ana mo tatou ki ona aue e kore
nei e taea te whakahua.

<span id="an_8:27">8:27</span> A, ko te kaititiro i nga ngakau, e mohio
ana ki te hinengaro o te Wairua, ko tera hoki e inoi ana mo te hunga
tapu i runga i ta te Atua i pai ai.

<span id="an_8:28">8:28</span> Na e matau ana tatou, kei te mahi tahi
nga mea katoa i te pai mo te hunga e aroha ana ki te Atua, ara mo te
hunga i karangatia i runga i tana i whakatakoto ai.

<span id="an_8:29">8:29</span> ¶ Ko ana hoki i mohio ai i mua, E
whakaritea ano e ia i mua kia rite ki te ahua o tana Tama, kia ai ia hei
maunga i roto i nga teina tokomaha.

<span id="an_8:30">8:30</span> A, ko ana i whakarite ai i mua, ko ena
ano i karangatia e ia: a, ko ana i karanga ai, ko ena ano i whakatikaia
e ia: a, ko ana i whakatika ai, ko ena ano i whakakororiatia e ia.

<span id="an_8:31">8:31</span> ¶ Na, kia pehea ta tatou korero ki enei
mea? Ki te mea ko te Atua hei hoa mo tatou, ko wai hei whawhai ki a
tatou?

<span id="an_8:32">8:32</span> Ko ia kihai nei i kaiponu i tana ake
Tama, heoi tukua mai ana e ia mo tatou katoa, e kore ianei ia e tapiri
noa mai ki a ia i nga mea katoa mo tatou?

<span id="an_8:33">8:33</span> Ko wai hei whakapa he ki a te Atua i
whiriwhiri ai? Ko te Atua ra hei whakatika;

<span id="an_8:34">8:34</span> Ko wai ianei hei whakatau he? Ko Karaiti
Ihu ra, i mate nei, ae rawa hoki, ko ia ra kua whakaarahia ake nei i te
mate, a kei te ringa matau o te Atua, ko ia hoki kei te inoi mo tatou.

<span id="an_8:35">8:35</span> Ma wai tatou e momotu ke i te aroha o te
Karaiti? Ma te whakapawera ranei, ma te mamae, ma te whakatoi, ma e
matekai, ma te kakahukore, ma te mate ka tata, ma te hoari ranei?

<span id="an_8:36">8:36</span> Ko te mea hoki ia i tuhituhia, Na te
whakaaro ki a koe matou i whakamatea ai i te ra roa nei; kiia ana matou
hei hipi e patua ana.

<span id="an_8:37">8:37</span> Engari i enei mea katoa hira ake te
wikitoria i a tatou, he mea nana i aroha nei ki a tatou.

<span id="an_8:38">8:38</span> U tonu hoki toku whakaaro, e kore te
mate, te ora ranei, e kore nga anahera, nga rangatiratanga ranei, e kore
nga mea onaianei, e kore nga mea e puta mai a mua, e kore nga mana,

<span id="an_8:39">8:39</span> E kore te tiketike, e kore te hohonu, e
kore tetahi atu mea hanga, e kaha ki te momotu i a tatou i te aroha o te
Atua, i tera i roto nei i a Karaiti Ihu, i to tatou Ariki.

<span id="an_9:1">9:1</span> ¶ He pono taku korero i roto i a te
karaiti, kahore aku teka, a e whakaae ana toku hinengaro ki ahau i roto
i te Wairua Tapu,

<span id="an_9:2">9:2</span> He nui atu toku pouri, mau tonu te mamae o
toku ngakau.

<span id="an_9:3">9:3</span> He pai hoki ki ahau me i kanga ahau, me i
motuhia i a te Karaiti, he whakaaro ki oku teina, ara ki oku whanaunga o
te wahi ki te kikokiko:

<span id="an_9:4">9:4</span> No Iharaira nei ratou; no ratou nei te
whakatamarikitanga, te kororia, nga kawenata, te homaitanga o te ture,
te karakia ki te Atua, me nga kupu whakaari;

<span id="an_9:5">9:5</span> No ratou nei nga matua, no ratou ano a te
Karaiti i te wahi ki te kikokiko, ko ia nei kei runga ake i nga mea
katoa, ko te Atua e whakapaingia ana ake ake. Amine.

<span id="an_9:6">9:6</span> ¶ Ehara ia i te mea kua taka te kupu a te
Atua. Ko te hunga hoki o Iharaira, ehara i te mea no Iharaira katoa:

<span id="an_9:7">9:7</span> Ahakoa he uri no Aperahama, ehara ratou
katoa i te tamariki: engari, Kei a Ihaka te whakaingoatanga mo ou uri.

<span id="an_9:8">9:8</span> Ara, ehara i te mea ko nga tamariki a te
kikokiko nga tamariki a te Atua, engari ko nga tamariki a te kupu
whakaari, ko ratou ka kiia he uri.

<span id="an_9:9">9:9</span> He kupu whakaari hoki tenei, Kia taka tenei
wa ka haere mai ahau, a ka whanau he tama ma Hera.

<span id="an_9:10">9:10</span> Na ehara i te mea ko tenei anake; i a
Ripeka ano ia kua hapu i tetahi, ara i a Ihaka, i to matou matua;

<span id="an_9:11">9:11</span> I nga tama hoki kahore ano i whanau noa,
kahore ano hoki i mahi i te pai, i te kino ranei, he mea kia u ai ta te
Atua i whakatakoto ai mo te whiriwhiringa, ehara i nga mahi, engari na
te kaikaranga;

<span id="an_9:12">9:12</span> Ka korerotia ki a ia, Ko te tuakana hei
pononga ma te teina:

<span id="an_9:13">9:13</span> Ko te mea ia i tuhituhia, Kua aroha ahau
ki a Hakopa, kua kino ki a Ehau.

<span id="an_9:14">9:14</span> ¶ Ka pehea ai i kona ta tatou korero? He
tikanga he koia kei te Atua? Kahore rapea.

<span id="an_9:15">9:15</span> I mea hoki ia ki a Mohi, E tohu ahau i
taku e tohu ai, e atawhai ahau ki taku e atawhai ai.

<span id="an_9:16">9:16</span> No reira, ehara i te mea na te hiahia o
te tangata, na te oma ranei o te tangata, engari na te Atua, ko ia e
tohu nei.

<span id="an_9:17">9:17</span> E mea nei hoki te karaipiture ki a Parao,
Mo konei pu ano koe i whakaarahia ai e ahau, kia ai koe hei whakakite i
toku kaha, kia korerotia hoki toku ingoa ki te whenua katoa.

<span id="an_9:18">9:18</span> Na kona, e tohungia ana e ia, ko tana e
pai ai, ko tana hoki e pai ai e whakapakeketia ana e ia.

<span id="an_9:19">9:19</span> Na, tera koe e mea mai ki ahau, he aha ia
i riri tonu ai? ko wai hoki e whakakeke ana ki tana i pai ai?

<span id="an_9:20">9:20</span> Ha, e te tangata nei, ko wai koe hei
whakahoki kupu ki te Atua? Ma te mea hanga koia e mea ki tona kaihanga,
He aha ahau i hanga ai e koe kia penei?

<span id="an_9:21">9:21</span> He teka ianei kei te kaihanga riri te
tikanga mo te paru, kia hanga tetahi wahi o taua mea kotahi i pokepokea
hei oko rangatira, tetahi wahi hei mea ware?

<span id="an_9:22">9:22</span> He aha hoki, mehemea, i tona whakaaro kia
whakakitea tona riri, a kia whakaputaina tona kaha, ka whakaririka te
Atua i runga i te manawanui ki nga oko o te riri, e rite rawa nei mo te
whakangaro?

<span id="an_9:23">9:23</span> Kia whakakitea ano hoki e ia nga rawa o
tona kororia ki nga oko o te mahi tohu, kua rite noa ake nei i a ia mo
te kororia,

<span id="an_9:24">9:24</span> Ara ki a tatou, i karangatia e ia, ehara
i te mea no nga Hurai anake, engari no nga tauiwi ano hoki?

<span id="an_9:25">9:25</span> ¶ Ko tana kupu ano tena i ta Hohea, Ka
kiia e ahau tera ko toku iwi, ehara nei i te iwi noku; a he wahine e
arohaina ana te wahine kihai i arohaina.

<span id="an_9:26">9:26</span> A tenei ake, i te wahi i korerotia ai ki
a ratou, Ehara koutou i te iwi noku; ko reira ratou kiia ai he tama na
te Atua ora.

<span id="an_9:27">9:27</span> Ko ta Ihaia karanga hoki mo Iharaira,
Ahakoa i rite te tokomaha o nga tama a Iharaira ki te onepu o te moana,
ko te toenga kau e ora:

<span id="an_9:28">9:28</span> Ma te Ariki hoki e whakatutuki tana kupu
ki runga i te whenua, mana e whakaoti, mana e poro tata.

<span id="an_9:29">9:29</span> A, e ki ra a Ihaia i mua ra, Me kahore te
toe i te Atua o nga mano he whanau mo tatou, kua pera tatou me Horoma,
kua rite ano hoki ki Komora.

<span id="an_9:30">9:30</span> ¶ Na, kia pehea ta tatou korero? Ko nga
tauiwi, kihai nei i whai i te tika, kua tae ratou ki te tika, ara ki te
tika, na te whakapono.

<span id="an_9:31">9:31</span> Ko Iharaira ia, whai ana i tetahi ture o
te tika, kihai ratou i tae ki taua ture.

<span id="an_9:32">9:32</span> Na te aha? Na te mea kihai ratou i whai i
runga i te whakapono, engari ano na runga i nga mahi. I tutuki hoki o
ratou waewae ki te kamaka tutukitanga;

<span id="an_9:33">9:33</span> Ko te mea hoki ia i tuhituhia, nana, ka
whakatakotoria e ahau ki Hiona he kamaka tutukitanga, he kohatu
whakahinga: na, ko te tangata e whakapono ana ki a ia, e kore e meinga
kia whakama.

<span id="an_10:1">10:1</span> ¶ E oku teina, ko ta toku ngakau i wawata
ai, ko toku inoi hoki ki te Atua mo ratou, kia whakaorangia ratou.

<span id="an_10:2">10:2</span> E whakaae ana hoki ahau ki a ratou, he
ngakau nui to ratou ki te Atua, otiia ehara i te mea mohio.

<span id="an_10:3">10:3</span> I a ratou hoki e kuware ana ki ta te Atua
tika, e whai ana kia whakaukia ko to ratou ake, kihai ratou i ngohengohe
ki te tika a te Atua.

<span id="an_10:4">10:4</span> Ko te Karaiti hoki te tukunga iho o te
ture hei tika mo nga tangata whakapono katoa.

<span id="an_10:5">10:5</span> Kua tuhituhia hoki e Mohi, ko te tangata
e whakarite ana i ta te ture tika, ka ora ia i reira.

<span id="an_10:6">10:6</span> Ko te kupu ia tenei o to te whakapono
tika, Aua e mea i roto i tou ngakau, Ko wai hei kake ki te rangi? ara ki
te tiki atu i a te Karaiti ki raro:

<span id="an_10:7">10:7</span> Ko wai ranei hei heke iho ki te hohonu?
ara ki te tiki atu i a te Karaiti i roto i te hunga mate.

<span id="an_10:8">10:8</span> E pehea ana oti? E tata ana ki a koe te
kupu, kei tou mangai, kei tou ngakau: ko ia tenei, ko te kupu o te
whakapono e kauwhau nei matou;

<span id="an_10:9">10:9</span> Ara ki te whakaae tou mangai ko Ihu te
Ariki, a ki te whakapono tou ngakau na te Atua ia i whakaara ake i te
hunga mate, e ora koe.

<span id="an_10:10">10:10</span> Ma te ngakau hoki kia whakapono ka tika
ai; ma te mangai kia whakaae ka ora ai.

<span id="an_10:11">10:11</span> E mea ana hoki te karaipiture, Ko nga
tangata katoa e whakapono ana ki a ia e kore e meinga kia whakama.

<span id="an_10:12">10:12</span> ¶ Kahore hoki he rereketanga o te
Hurai, o te Kariki: a ko taua Ariki ano te Ariki o te katoa, a e hua ana
ana taonga ki te hunga katoa e karanga ana ki a ia.

<span id="an_10:13">10:13</span> E ora hoki nga tangata katoa e karanga
ana ki te ingoa o te Ariki.

<span id="an_10:14">10:14</span> Na, me pehea ta ratou karanga ki a ia,
ki te kahore i whakapono ki a ia? me pehea hoki ta ratou whakapono ki a
ia, ki te kahore i rongo ki a ia? me pehea hoki e rongo ai, ki te kahore
he kaikauwhau?

<span id="an_10:15">10:15</span> A me pehea e kauwhau ai, ki te kahore e
tonoa? ko te mea ia i tuhituhia, Ano te ataahua o nga waewae o te hunga
kawe mai i te rongo whakahari o nga mea papai!

<span id="an_10:16">10:16</span> Otira kahore ratou katoa i ngohengohe
ki nga rongo whakahari. E mea ana hoki a Ihaia, E te Ariki, ko wai i
whakapono ki ta matou whakaatu?

<span id="an_10:17">10:17</span> Ina, na te rongo te whakapono, a ko te
rongo na te kupu a te Karaiti.

<span id="an_10:18">10:18</span> Otiia ko taku kupu tenei, Kahore ranei
ratou i rongo? Koia ra ia, Kua puta atu to ratou reo ki te whenua katoa,
a ratou kupu hoki ki nga topito o te ao.

<span id="an_10:19">10:19</span> Ko taku kupu ia tenei, kahore ianei a
Iharaira i mohio? Na Mohi te kupu tuatahi, Maku koutou e whakaoho kia
hae ki te hunga ehara i te iwi; Ka meinga e ahau te iwi poauau hei
whakaoho i a koutou ki te riri.

<span id="an_10:20">10:20</span> A ka maia rawa a Ihaia, ka mea, Kua
kitea ahau e te hunga kihai i rapu i ahau; kua whakakitea ahau ki te
hunga kihai nei i ui ki ahau.

<span id="an_10:21">10:21</span> Ko tana kupu ia mo Iharaira, Pau noa te
ra i totoro atu ai oku ringa ki te iwi tutu, ki te iwi whakahawea.

<span id="an_11:1">11:1</span> ¶ Na, ko taku kupu tenei, Kua peia oti e
te Atua tana iwi? Kahore rapea. No Iharaira ano hoki ahau, no te uri o
Aperahama, no to Pineamine iwi.

<span id="an_11:2">11:2</span> Kahore hoki te Atua i pei i tana iwi i
mohio ai i mua. Kahore oti koutou i matau ki te korero a te karaipiture
i ta Iraia? i inoi ra hoki ia ki te Atua, i whakahe i a Iharaira, i mea,

<span id="an_11:3">11:3</span> E te Ariki, kua patua e ratou au
poropiti, kua whakahoroa au aata; ko ahau anake hoki kua mahue nei, a e
whai ana ratou kia patua ahau.

<span id="an_11:4">11:4</span> Heoi e pehea ana te whakahoki a te Atua
ki a ia? E whitu mano tangata kua waiho e ahau maku, kahore nei i piko
te ture ki a Paara.

<span id="an_11:5">11:5</span> Waihoki i te wa nei ano, tera ano he
toenga, he whiriwhiringa na te aroha noa.

<span id="an_11:6">11:6</span> Ki te mea ia na te aroha noa, ehara i te
mea na nga mahi: penei ehara te aroha noa i te aroha noa.

<span id="an_11:7">11:7</span> Ha, he pehea ra? Ko ta Iharaira e rapu
nei, kihai tenei i taea e ia; otira kua taea e te hunga whiriwhiri, ko
era atu ia i whakapakeketia:

<span id="an_11:8">11:8</span> Ko te mea hoki ia i tuhituhia, Kua hoatu
ki a ratou e te Atua he wairua hiamoe, he kanohi e kore ai ratou e kite,
he taringa e kore ai e rongo; a taea noatia tenei ra.

<span id="an_11:9">11:9</span> E mea ana hoki a Rawiri, Kia whakatupu
mahanga to ratou tepu, hei rore hoki, hei tutukitanga waewae, hei utu
ano ki a ratou:

<span id="an_11:10">11:10</span> Kia whakapouritia o ratou kanohi, kia
kaua ratou e kite, a kia whakapikoa tonutia iho e koe to ratou tuara.

<span id="an_11:11">11:11</span> Na, ko taku kupu tenei, He tutuki ranei
to ratou e hinga rawa ai? Kahore rapea: engari na to ratou hinga i puta
ai te ora ki nga tauiwi, he mea kia hae ai ratou.

<span id="an_11:12">11:12</span> Na, ki te mea hei taonga mo te ao to
ratou hinganga, hei taonga ano mo nga Tauiwi to ratou whakaitinga: tera
noa ake i to ratou whakanuinga?

<span id="an_11:13">11:13</span> Ki a koutou, ki nga Tauiwi tenei kupu
aku, I te mea he apotoro ahau ki nga Tauiwi, e whakanui ana ahau i taku
mahi minita:

<span id="an_11:14">11:14</span> Me kore e hae nga tangata o toku
kikokiko, kia ora ai etahi o ratou i ahau.

<span id="an_11:15">11:15</span> Mehemea hoki ko to ratou makanga atu
hei houhanga rongo mo te ao, ka aha to ratou tangohanga mai? he teka
ianei he oranga ake i roto i te hunga mate?

<span id="an_11:16">11:16</span> Ki te mea hoki he tapu te mea matamua,
ka pera ano te puranga: ki te tapu hoki te pakiaka, e pera ano nga
manga.

<span id="an_11:17">11:17</span> Engari ki te mea kua whatiia atu etahi
o nga manga, a ka honoa mai koe, te oriwa ngahere, ki roto i nga manga,
ka whiwhi ngatahi ki te pakiaka o te momonatanga o te oriwa;

<span id="an_11:18">11:18</span> Aua e whakapehapeha ki nga manga. Ki te
whakapehapeha ia koe, ehara i te mea nau i mau ake ai te pakiaka, engari
na te pakiaka koe.

<span id="an_11:19">11:19</span> Na, tera koe e mea, I whatiia atu nga
manga, kia honoa iho ai ahau.

<span id="an_11:20">11:20</span> Ae ra; na te whakaponokore ratou i
whatiia atu ai, na tou whakapono koe i tu ai. Aua e whakakake, engari
kia wehi.

<span id="an_11:21">11:21</span> Na, ki te mea kihai i tohungia nga
manga tupu e te Atua, e kore ano ia e tohu i a koe.

<span id="an_11:22">11:22</span> Na, tirohia iho te ngawari me te pakeke
o te Atua: pakeke ki te hunga i hinga; ngawari ki a koe, ki te u koe ki
tana tikanga ngawari: ki te kahore, ka tapahia hoki koe.

<span id="an_11:23">11:23</span> Me ratou ano, ki te kore e u ki to
ratou whakaponokore, ka honoa ano: e taea hoki ratou e te Atua te hono
mai ano.

<span id="an_11:24">11:24</span> Mehemea hoki ka tapahia mai koe i te
oriwa ngahere, a ka honoa mai ki te oriwa pai, he mea rere ke i te
tikanga; tera noa ake te honoa o enei, o nga manga tupu, ki to ratou
oriwa ano.

<span id="an_11:25">11:25</span> E kore hoki ahau e pai, e oku teina,
kia kuware koutou ki tenei mea ngaro, kei mea noa koutou he matau
koutou, kua tau tetahi wahi o te whakapakeketanga ki a Iharaira, kia
riro mai ra ano te tokomahatanga o nga tauiwi.

<span id="an_11:26">11:26</span> Ko reira a Iharaira katoa ora ai: ko te
mea hoki ia i tuhituhia, Tera e puta mai te Kaiwhakaora i Hiona, mana e
kaupare te karakiakore i a Hakopa:

<span id="an_11:27">11:27</span> Ko taku kawenata hoki tenei ki a ratou,
ina tangohia atu e ahau o ratou hara.

<span id="an_11:28">11:28</span> Na i runga i te rongopai he hoariri
ratou, he whakaaro ki a koutou; i runga ia i te whiriwhiringa, e
arohaina ana ratou, he whakaaro ki nga matua.

<span id="an_11:29">11:29</span> I a te Atua homaitanga hoki, i tana
karangatanga, kahore e puta ke te whakaaro.

<span id="an_11:30">11:30</span> Ka rite hoki ki a koutou kihai i
whakapono i mua ki te Atua, inaianei ia kua tohungia, he mea na to ratou
whakaponokore:

<span id="an_11:31">11:31</span> Waihoki kua kahore enei i whakapono
inaianei, kia tohungia ai ano ratou i runga i te mahi tohu i whiwhi nei
koutou.

<span id="an_11:32">11:32</span> Kua oti hoki te katoa te kopani e te
Atua ki roto ki te whakateka, he mea kia tohungia ai e ia te katoa.

<span id="an_11:33">11:33</span> ¶ Ano te hohonu, te hua ngatahi hoki o
te whakaaro o te Atua me tona mohio! e kore ana tikanga e taea te rapu,
ona huarahi te whakataki!

<span id="an_11:34">11:34</span> Ko wai hoki te mohio ana ki te
hinengaro o te Ariki? ko wai hoki tona hoa whakatakoto whakaaro?

<span id="an_11:35">11:35</span> Ko ta wai hoki kua matua hoatu ki a ia,
a ka whakahokia mai he utu ki a ia?

<span id="an_11:36">11:36</span> Ko nga mea katoa nei hoki, nana, a kei
runga ano i a ia, a e ahu ana hoki ki a ia: mona te kororia ake tonu
atu. Amine.

<span id="an_12:1">12:1</span> ¶ Koia ahau ka inoi nei ki a koutou, e
oku teina, kia whakaaroa nga mahi a te Atua, kia tapaea atu o koutou
tinana hei whakahere ora, tapu, e manakohia ana e te Atua, he mahi na to
koutou hinengaro.

<span id="an_12:2">12:2</span> Kaua hoki to koutou ahua e rite ki to
tenei ao: engari kia puta ke, ara kia whakahoutia o koutou hinengaro,
kia whakamatautauria ai e koutou ta te Atua e pai ai, te mea e pai ana,
e manakohia ana, e tino rite ana.

<span id="an_12:3">12:3</span> Ko taku kupu hoki tenei ki nga tangata
katoa i roto i a koutou, he mea na te aroha noa i homai nei ki ahau,
Kaua e hira ake te whakaaro o tetahi ki a ia ano i te mea i tika kia
whakaaroa e ia; engari kia ata whakaaro, kia rite ki te wahi o te wha
kapono i tuwhaina e te Atua ki tena, ki tena.

<span id="an_12:4">12:4</span> E rite ana hoki ki o tatou wahi ka maha
nei i te tinana kotahi, kihai ia i kotahi te mahi ma aua wahi katoa:

<span id="an_12:5">12:5</span> Waihoki ko tatou tokomaha nei, he tinana
kotahi i roto i a te Karaiti, ko tatou takitahi ia, he wahi tetahi no
tetahi.

<span id="an_12:6">12:6</span> Na ka rere ke nei nga mea i homai ki a
tatou, he mea e rite ana ki te aroha noa i homai ki a tatou, ki te mea
he mahi poropiti, me poropiti, kia rite ano ki te rahi o to tatou
whakapono;

<span id="an_12:7">12:7</span> He mahi minita, kia u tatou ki ta tatou
mahi minita; ko te kaiwhakaako, kia u ki tana mahi whakaako;

<span id="an_12:8">12:8</span> Ko te kaiwhakahauhau, kia u ki tana
whakahauhau; ko te kaihoatu, kia mahorahora te ngakau; ko te
kaiwhakahaere kia uaua ki tana mahi, a ko te kaiatawhai kia ngahau te
ahua.

<span id="an_12:9">12:9</span> Ko te aroha, hei te mea tinihangakore.
Kia whakarihariha ki te kino; kia u ki te pai.

<span id="an_12:10">12:10</span> Ka aroha ki nga teina, kia tino pono te
aroha tetahi ki tetahi; ka whakahonore, kia nui ta tetahi i tetahi.

<span id="an_12:11">12:11</span> Kia uaua, kaua e mangere; kia toko tonu
ake te wairua; me te mahi ano ki te Ariki;

<span id="an_12:12">12:12</span> Kia hari i runga i te tumanako; kia
manawanui ki te whakapawera; kia u ki te inoi;

<span id="an_12:13">12:13</span> Whakawhiwhia te hunga tapu ina
rawakore; kia mau ki te atawhai manuhiri.

<span id="an_12:14">12:14</span> Manaakitia te hunga e tukino ana i a
koutou: manaakitia, kaua e kanga.

<span id="an_12:15">12:15</span> Kia hari tahi me te hunga hari, kia
tangi tahi me te hunga tangi.

<span id="an_12:16">12:16</span> Kia kotahi te whakaaro o koutou tetahi
ki tetahi. Kaua e whakakake te whakaaro, engari me whakaiti ki nga mea
papaku. Kei mea ake koutou he mohio koutou.

<span id="an_12:17">12:17</span> Kaua e utua ta tetahi kino ki te kino.
Whakaaroa ko nga mea e pai ana ki mua i te aroaro o nga tangata katoa.

<span id="an_12:18">12:18</span> Ki te taea, whakapaua ta koutou kia mau
te rongo ki nga tangata katoa.

<span id="an_12:19">12:19</span> Aua e rapu utu mo koutou, e oku hoa
aroha, engari whakaatea atu i te riri: kua oti hoki te tuhituhi, Maku te
rapu utu; maku te hoatu utu, e ai ta te Ariki.

<span id="an_12:20">12:20</span> Na, ki te matekai tou hoariri,
whangainga; ki te matewai, whakainumia: ki te penei hoki tau mahi, ka
purangatia e koe he waro kapura ki tona matenga.

<span id="an_12:21">12:21</span> Kei hinga koe i te kino, engari kia
hinga te kino i tou pai.

<span id="an_13:1">13:1</span> ¶ Kia ngohengohe nga wairua katoa ki nga
mana nunui. Kahore hoki he mana, no te Atua anake: ko nga mana o tenei
wa he mea whakarite na te Atua.

<span id="an_13:2">13:2</span> Na, ki te whakakeke tetahi ki te mana, e
whakakeke ana ia ki ta te Atua i whakarite ai: a ko te mea hoki mo te
hunga e whakakeke ana, he whakatau he.

<span id="an_13:3">13:3</span> Ehara hoki nga rangatira i te whakawehi
mo nga mahi pai, engari mo nga mahi kino. E mea ana koe kia kaua e wehi
i te mana? meatia te pai, a he whakamoemiti tana e homai ai ki a koe:

<span id="an_13:4">13:4</span> He minita hoki ia na te Atua ki a koe mo
te pai. Tena ki te mahi koe i te kino, e wehi ra; ehara hoki tana i te
mau noa i te hoari: he minita hoki ia na te Atua, he kairapu utu mo te
riri ki te kaimahi i te kino.

<span id="an_13:5">13:5</span> Koia i takoto ai te tikanga kia
ngohengohe koutou, ehara i te mea he whakaaro kau ki te riri, engari ki
ta te hinengaro ano hoki.

<span id="an_13:6">13:6</span> Na konei hoki koutou i hoatu ai i te
takoha: he minita hoki ratou na te Atua, he hunga hoki e mau tonu ana ki
tenei mea pu ano.

<span id="an_13:7">13:7</span> ¶ Hoatu nga mea i tika ki te katoa: he
takoha tangata ki te tangata i tika ai te takoha tangata; he takoha
taonga ki te tangata i tika ai te takoha taonga; he wehi ki te tangata i
tika ai te wehi; he honore ki te tangata i tika ai te honore.

<span id="an_13:8">13:8</span> Kaua e nama ki tetahi, ko te aroha anake
o tetahi ki tetahi; ko te tangata hoki e aroha ana ki tona hoa tata, kua
whakaritea e ia te ture.

<span id="an_13:9">13:9</span> Ko tenei hoki, Kaua e puremu, Kaua e patu
tangata, Kaua e tahae, Kaua e hiahia ki ta te tangata; a ki te mea tera
atu ano tetahi kupu ako, ka whakarapopototia ki roto ki tenei kupu, ara,
Kia aroha ki tou hoa tata, ano ko koe.

<span id="an_13:10">13:10</span> E kore te aroha e kino ki tona hoa; no
reira ko te aroha te whakaritenga o te ture.

<span id="an_13:11">13:11</span> ¶ Tenei ano hoki tetahi, e mohio ana
tatou ki te taima, kua taka noa ake tenei te wa e ara ake ai koutou i te
moe: kua tata ke hoki inaianei to tatou whakaoranga i to te wa i
whakapono tuatahi ai tatou.

<span id="an_13:12">13:12</span> Kua aua atu te po, ka tata te ao: mo
konei ra kia whakarerea e tatou nga mahi o te pouri, kia kakahuria iho
nga kakahu whawhai o te marama.

<span id="an_13:13">13:13</span> Kia pai ta tatou haere, kia rite ki to
te awatea: kauaka i nga kakainga, i nga haurangitanga, kaua i te puremu,
i nga hiahia taikaha, kaua i te ngangau, i te hae.

<span id="an_13:14">13:14</span> Engari kakahuria iho te Ariki, a Ihu
Karaiti, kaua hoki e whakaaroa wawetia te kikokiko kia mahia ko ona
hiahia.

<span id="an_14:1">14:1</span> ¶ Ko te tangata he ngoikore te whakapono,
manakohia, kauaka ia ki nga tautohe whakaaro.

<span id="an_14:2">14:2</span> Ko tetahi hoki e whakapono ana he pai nga
mea katoa hei kai mana: ko te tangata ia he ngoikore tona whakapono e
kai otaota ana.

<span id="an_14:3">14:3</span> Kaua te tangata e kai ana e whakahawea ki
te tangata kahore e kai, kaua hoki te tangata kahore e kai e whakahe i
te tangata e kai ana: kua manakohia hoki ia e te Atua.

<span id="an_14:4">14:4</span> Ko wai koe e whakahe na i te pononga a
tera? ma tona rangatira ia e whakatu, e whakahinga ranei. Ina, ka
whakaturia ano ia: e taea hoki ia e te Atua te whakatu.

<span id="an_14:5">14:5</span> Ki te whakaaro a tetahi, nui atu tetahi
ra i tetahi: ki a tetahi whakaaro ia he rite katoa nga ra. Kia u marire
nga whakaaro o tetahi, o tetahi.

<span id="an_14:6">14:6</span> Ko te tangata e whakaaro ana ki te ra, he
whakaaro ki te Ariki tona whakaaro; ko te tangata e kai ana, he whakaaro
ki te Ariki tana kai, e whakawhetai atu ana hoki ia ki te Atua; ko te
tangata kahore e kai, he whakaaro ki te Ariki tana kore e kai, e
whakawhetai ana ano ia ki te Atua.

<span id="an_14:7">14:7</span> Ehara hoki i te mea ki a ia ake ano te
ora o tetahi o tatou, ehara hoki i te mea ki a ia ake te mate o tetahi.

<span id="an_14:8">14:8</span> Ta te mea, ahakoa ora, e ora ana tatou ki
te Ariki; ahakoa mate, e mate ana tatou ki te Ariki: na, ahakoa ora
tatou, mate ranei, na te Ariki tatou.

<span id="an_14:9">14:9</span> Ko te mea hoki tenei i mate ai a te
Karaiti, i ara ake ai ano, i ora ai ano, kia waiho ai ia hei Ariki
ngatahi mo te hunga mate, mo te hunga ora.

<span id="an_14:10">14:10</span> Ko koe na, he aha koe i whakahe ai i
tou teina? me koe na hoki, he aha koe i whakahawea ai ki tou teina? e tu
katoa hoki tatou ki te nohoanga whakawa o te Atua.

<span id="an_14:11">14:11</span> Kua oti hoki te tuhituhi, E ora ana
ahau, e ai ta te Ariki, e piko katoa nga turi ki ahau, e whakaae ano
hoki nga arero katoa ki te Atua.

<span id="an_14:12">14:12</span> Ae ra, ka korerotia e tenei, e tenei o
tatou te tikanga o ana mahi ki te Atua.

<span id="an_14:13">14:13</span> Na, kati ta tatou whakahe tetahi i
tetahi: engari ko tenei kia rite i a koutou, kia kaua e whakatakotoria
he tutukitanga waewae, he take whakahinga ranei mo tona teina.

<span id="an_14:14">14:14</span> E mohio ana ahau, u tonu toku whakaaro
i roto i te Ariki, i a Ihu, kahore he mea nona ake ano tona noa: haunga
ia ki te mea tetahi he noa tetahi mea, e noa ano ki a ia.

<span id="an_14:15">14:15</span> Ki te mea hoki na te kai i pouri ai tou
teina, kahore e mau ana tau haere i runga i te aroha. kei mate i tau kai
te tangata i mate nei a te Karaiti mona.

<span id="an_14:16">14:16</span> Na, kei korerotia kinotia to koutou
pai:

<span id="an_14:17">14:17</span> Ehara hoki te rangatiratanga o te Atua
i te kai, i te inu; engari he tika, he rangimarie, he hari i roto i te
Wairua Tapu.

<span id="an_14:18">14:18</span> Ko te tangata hoki ko enei hei mahinga
mana ki a te Karaiti, ka ahuarekatia ia e te Atua, ka paingia hoki e nga
tangata.

<span id="an_14:19">14:19</span> Na, kia whai tatou i nga mea e mau ai
te rongo, i nga mea ano hoki e hanga ai te pai o tetahi, o tetahi.

<span id="an_14:20">14:20</span> Kaua e waiho te kai hei whakahoro mo ta
te Atua mahi. He ma hoki nga mea katoa; otiia he kino ki te tangata e
kai ana me te whakahe tona ngakau.

<span id="an_14:21">14:21</span> He mea pai tonu kia kaua e kai
kikokiko, kia kaua e inu waina, aha ranei e tutuki ai tou teina.

<span id="an_14:22">14:22</span> Ko te whakapono i a koe na, waiho i a
koe ano i te aroaro o te Atua. Ka hari te tangata kahore e whakatau i te
he ki a ia ano mo te mea i whakapaia e ia mana.

<span id="an_14:23">14:23</span> Ki te ruarua ia tetahi, ka tau te he ki
a ia ki te kai ia: no te mea ehara i te kai whakapono: he hara hoki nga
mea katoa kihai nei i puta ake i te whakapono.

<span id="an_15:1">15:1</span> ¶ Ko te mahi tika ma tatou, ma te hunga
kaha, he pikau i nga ngoikoretanga o te hunga kahakore; kaua hoki e whai
i ta tatou ake i ahuareka ia.

<span id="an_15:2">15:2</span> Me whai tena, tena o tatou kia ahuareka
mai tona hoa, tona hoa mo te mea e pai ana hei hanga i tona whakapono.

<span id="an_15:3">15:3</span> Kihai hoki a te Karaiti i whai ki tana
ake i ahuareka ai; engari i rite ki te mea kua oti te tuhituhi, Ko nga
tawainga a te hunga e tawai ana i a koe kua tau ki ahau.

<span id="an_15:4">15:4</span> Ko nga mea katoa hoki i tuhituhia i mua
he mea tuhituhi hei whakaako i a tatou, kia whai tumanakohanga ai tatou,
i te mea ka whakamanawanui, ka whakamarietia hoki e nga karaipiture.

<span id="an_15:5">15:5</span> ¶ Heoi ma te Atua o te manawanui, o te
whakamarie, e hoatu ki a koutou kia kotahi te whakaaro o tetahi ki
tetahi, kia rite ki ta Karaiti Ihu:

<span id="an_15:6">15:6</span> Kia kotahi ai te whakaaro, kia kotahi ai
te mangai, e whakakororia ai koutou i te Atua, ara i te Matua o to tatou
Ariki, o Ihu Karaiti.

<span id="an_15:7">15:7</span> ¶ Na, me whakahoa koutou tetahi ki
tetahi, kia rite ki a te Karaiti i mea nei i a tatou hei hoa mona, kia
whai kororia ai te Atua.

<span id="an_15:8">15:8</span> Ko taku kupu hoki tenei, i meinga a te
Karaiti hei minita ki te kotinga, he whakaaro ki te pono o te Atua, kia
u ai nga mea i whakaaria ki nga matua:

<span id="an_15:9">15:9</span> Kia whakakororia ai hoki nga Tauiwi i te
Atua mo tana mahi tohu, kia pera ai me te mea i tuhituhia, Mo konei ka
whakawhetai ahau ki a koe i waenganui o nga tauiwi, ka himene ki tou
ingoa.

<span id="an_15:10">15:10</span> Tenei ano tetahi kupu ana, Kia hari
tahi, e nga Tauiwi, me tana iwi.

<span id="an_15:11">15:11</span> Tenei ano hoki, Whakamoemititia te
Ariki, e nga Tauiwi katoa; whakamoemititia ano ia, e nga iwi katoa.

<span id="an_15:12">15:12</span> E mea ana hoki a Ihaia, Tera e whai
pakiaka a Hehe, me tetahi e whakatika ake ana hei rangatira mo nga
Tauiwi; ko ia hei tumanakohanga ma nga Tauiwi.

<span id="an_15:13">15:13</span> ¶ Na, ma te Atua, nana nei te tumanako,
e whakaki koutou ki te hari katoa, ki te rangimarie, i runga i te
whakapono, kia hua ai to koutou tumanako, i runga i te kaha o te Wairua
Tapu.

<span id="an_15:14">15:14</span> ¶ Na e u ana toku ake whakaaro ki a
koutou, e oku teina, e ki ana koutou i te pai, whawhao rawa ki te
matauranga katoa, a e taea ano e koutou te tohutohu tetahi i tetahi.

<span id="an_15:15">15:15</span> Otiia i nui ake ai toku maia ki te
tuhituhi penei ki a koutou, e oku teina, he whakamahara ano i a koutou,
he mea na te aroha noa kua homai nei ki ahau e te Atua.

<span id="an_15:16">15:16</span> I meinga ai ahau hei minita ma Ihu
Karaiti ki nga tauiwi, hei minita i te rongopai o te Atua, kia manakohia
ai te whakahere o nga tauiwi, he mea whakatapu na te Wairua Tapu.

<span id="an_15:17">15:17</span> ¶ Na, kua whai whakamanamanatanga nei
ahau i roto i a Karaiti Ihu i nga mea a te Atua.

<span id="an_15:18">15:18</span> E kore hoki ahau e maia ki te korero ki
etahi mea, ko nga mea anake kua mahia e te Karaiti na roto i ahau, hei
mea kia ngohengohe mai nga Tauiwi, ara na taku kupu, na taku mahi,

<span id="an_15:19">15:19</span> I runga i te kaha o nga tohu, o nga mea
whakamiharo, i runga i te kaha o te Wairua Tapu; no ka whakapaua e ahau
te kauwhau i te rongopai o te Karaiti atu i Hiruharama, a taka noa ki
Iririkuma rawa;

<span id="an_15:20">15:20</span> Ae ra, ko ia tenei taku tohe ki te
kauwhau i te rongopai, ehara i te mea ki nga wahi kua whakahuatia nei a
te Karaiti ki reira, kei hanga whare ahau ki runga ki a tetahi atu
turanga:

<span id="an_15:21">15:21</span> Engari kia rite ki te mea i tuhituhia,
E kite te hunga kihai nei i korerotia ia ki a ratou, a e matau te hunga
kihai i rongo.

<span id="an_15:22">15:22</span> ¶ Na konei ano i maha ai oku
whakawarenga, te tae atu ai ahau ki a koutou.

<span id="an_15:23">15:23</span> Otiia inaianei, kua kore nei he wahi
moku i enei whenua, a, i te mea he maha nga tau i wawata ai ahau kia tae
atu ki a koutou,

<span id="an_15:24">15:24</span> Ina tupono taku haere ki Hipania; e
tumanako ana hoki ahau kia kite i a koutou i taua haerenga oku, a kia
kawea peratia atu ahau e koutou, ina ano ia kia matua rite tetahi wahi o
toku ngakau i te kitenga i a koutou;

<span id="an_15:25">15:25</span> Inaianei ia, e mea ana ahau, e haere
ana tenei ahau ki Hiruharama, ki te mahi mea ma te hunga tapu.

<span id="an_15:26">15:26</span> Kua pai hoki a Makeronia raua ko Akaia
kia meinga tetahi kohikohi ma nga mea rawakore o te hunga tapu i
Hiruharama.

<span id="an_15:27">15:27</span> Ae ra, i pai ano ratou ki te pera, a e
tika ana ano kia hoatu ki a ratou. I te mea kua uru nei nga Tauiwi ki a
ratou mea o te wairua, waihoki he tika ano kia mahia e enei etahi mea o
te kikokiko ma ratou.

<span id="an_15:28">15:28</span> Na, kia oti tenei i ahau, a hiri rawa
tenei hua hei mea ma ratou, ka tika atu ahau ma koutou na ki Hipania.

<span id="an_15:29">15:29</span> A e matau ana ahau, ka haere atu ahau
ki a koutou, tera ahau e haere atu i runga i te hua noa iho o te
manaakitanga o e rongopai o te Karaiti.

<span id="an_15:30">15:30</span> ¶ Na he tohe tenei naku ki a koutou, e
oku teina, he whakaaro ki to tatou Ariki, ki a Ihu Karaiti, na te aroha
hoki o te Wairua, kia tohe tahi koutou me ahau i a koutou inoi ki te
Atua moku;

<span id="an_15:31">15:31</span> Kia whakaorangia ahau i te hunga
whakateka i Huria; kia manakohia ano e te hunga tapu taku minitatanga mo
Hiruharama;

<span id="an_15:32">15:32</span> Kia haere hari atu ai ahau ki a koutou,
ki te pai te Atua, kia whakata tahi ai me koutou.

<span id="an_15:33">15:33</span> Na, kia noho te Atua o te rangimarie ki
a koutou katoa. Amine.

<span id="an_16:1">16:1</span> ¶ Tena to matou tuahine, a Pipi, te tukua
atu na e ahau ki a koutou, he kaimahi ia na te hahi i Kenekerea:

<span id="an_16:2">16:2</span> Hei manuhiri ia ma koutou i roto i te
Ariki, kia rite ki ta te hunga tapu tikanga, a kia awhina koutou i a ia
ki nga mea e matea e ia: he tokomaha hoki ana i atawhai ai, ahau ano
hoki.

<span id="an_16:3">16:3</span> Oha atu ki a Pirihira raua ko Akuira, ki
oku hoa mahi i roto i a Karaiti Ihu,

<span id="an_16:4">16:4</span> Na raua nei hoki o raua na kaki i taku
kia ora ai ahau: ehara i te mea ko ahau anake e whakawhetai ana ki a
raua, engari ko nga hahi katoa hoki o nga tauiwi:

<span id="an_16:5">16:5</span> Oha atu ano ki te hahi i to raua whare.
Oha atu ki a Epainetu, ki taku i aroha ai, ko ia hoki ta te Karaiti
matamua o Ahia.

<span id="an_16:6">16:6</span> Oha atu ki a Meri, he nui tana mahi ki a
matou.

<span id="an_16:7">16:7</span> Oha atu ki a Anaroniku raua ko Hunia, oku
whanaunga, oku hoa herehere ano hoki, he ingoa nunui nei o raua i roto i
nga apotoro, no mua nei i ahau to raua urunga ki a te Karaiti.

<span id="an_16:8">16:8</span> Oha atu ki a Amapiria, ki taku i aroha ai
i roto i te Ariki.

<span id="an_16:9">16:9</span> Oha atu ki a Urupane, ki to matou hoa
mahi i roto i a te Karaiti, ki a Takuha ano hoki, ki taku i aroha ai.

<span id="an_16:10">16:10</span> Oha atu ki a Apere, e paingia ana i
roto i a te Karaiti. Oha atu ki a Aritopuru ma.

<span id="an_16:11">16:11</span> Oha atu ki a Heroriona, ki toku
whanaunga. Oha atu ki a Nakihu ma, ki nga mea i roto i te Ariki.

<span id="an_16:12">16:12</span> Oha atu ki a Taraipine raua ko
Taraipoha, e mahi nei i roto i te Ariki. Oha atu ki a Perahi, e arohaina
nei, he nui nei tana mahi i roto i te Ariki.

<span id="an_16:13">16:13</span> Oha atu ki a Rupuha, i whiriwhiria i
roto i te Ariki, ki tona whaea, ara ki to maua tahi.

<span id="an_16:14">16:14</span> Oha atu ki a Ahunikiritu, ratou ko
Perekona, ko Herama, ko Pataropa, ko Herami, ki nga teina ano e noho ana
i a ratou.

<span id="an_16:15">16:15</span> Oha atu ki a Piroroku raua ko huria, ki
a Nireu raua ko tona tuahine, ki a Orimapa ratou ko te hunga tapu katoa
e noho ana i a ratou.

<span id="an_16:16">16:16</span> Oha atu tetahi ki tetahi, hei te kihi
tapu ano. Tenei te oha atu nei nga hahi katoa a te Karaiti ki a koutou.

<span id="an_16:17">16:17</span> ¶ Na he tohe tenei naku ki a koutou, e
oku teina, tirohia iho te hunga e mahi ana i nga wehewehenga, i nga
tutukitanga waewae, he mea puta ke i te whakaakoranga i whakaakona ai
koutou: tahuri atu i a ratou.

<span id="an_16:18">16:18</span> Ko te hunga pera hoki kahore i te mahi
ki to tatou Ariki, ki a Ihu Karaiti, engari ki to ratou ake kopu: e
tinihanga ana hoki ratou i nga ngakau o te hunga kinokore ki a ratou
korero maeneene, ki a ratou kupu whakapaipai.

<span id="an_16:19">16:19</span> Kua paku hoki ki nga tangata katoa te
rongo o to koutou ngohengohe. Koia ahau ka hari nei ki a koutou: e mea
ana hoki ahau kia whai whakaaro koutou ki te pai, kia kuware ki te mea
kino.

<span id="an_16:20">16:20</span> Na tera te Atua o te rangimarie e
hohoro te kuru i a Hatana ki raro i o koutou waewae. Kia tau ki a koutou
te aroha noa o to tatou Ariki, o Ihu Karaiti.

<span id="an_16:21">16:21</span> ¶ Tenei te oha atu nei ki a koutou a
Timoti, toku hoa mahi a Ruhiu, a Hahona, a Hohipate, oku whanaunga.

<span id="an_16:22">16:22</span> Ko ahau tenei, ko Teretiu, ko te
kaituhituhi o tenei pukapuka, te oha atu nei ki a koutou i roto i te
Ariki.

<span id="an_16:23">16:23</span> Tenei te oha atu nei ki a koutou a Kaiu
te kaiatawhai oku, o te hahi katoa. Tenei te oha atu nei a Eratu,
kaitiaki o nga mea o te pa, raua ko te teina, ko Kuaratu.

<span id="an_16:24">16:24</span> Kia tau ki a koutou katoa te aroha noa
o to tatou Ariki, o Ihu Karaiti. Amine.

<span id="an_16:25">16:25</span> ¶ Na he kaha nei te Atua ki te whakau i
a koutou, i runga i nga ritenga o taku rongopai, o te kauwhautanga hoki
o Ihu Karaiti, o te whakakitenga mai ano o te mea ngaro, kihai nei i
rangona no te timatanga ra ano o te ao,

<span id="an_16:26">16:26</span> A kua whakamaramatia mai inaianei e nga
karaipiture a nga poropiti, he mea whakarite mai na te Atua ora tonu, a
whakapuakina mai ana ki nga tauiwi katoa kia ngohengohe ai ratou ki ta
te whakapono:

<span id="an_16:27">16:27</span> Waiho atu i te Atua, ko ia nei anake te
Mea matau, te kororia i roto i a Ihu Karaiti, ake ake, Amine.

------------------------------------------------------------------------

[Next: 1 Corinthians](co1.md)
