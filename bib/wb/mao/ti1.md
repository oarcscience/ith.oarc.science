[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Maori Bible: 1 Timothy

<span id="an_1:1">1:1</span> ¶ Na Paora, na te apotoro a Ihu Karaiti, he
mea whakarite e te Atua, e to tatou Kaiwhakaora, e Ihu Karaiti hoki, ko
ia ta tatou e tumanako atu nei;

<span id="an_1:2">1:2</span> Ki a Timoti, ki taku tamaiti pono i roto i
te whakapono: kia tau atu te aroha noa, te mahi tohu, te rangimarie, he
mea na te Atua, na to tatou Matua, na Karaiti Ihu hoki, na to tatou
Ariki.

<span id="an_1:3">1:3</span> I whakahau atu ra ahau ki a koe, i ahau e
haere ana ki Makeronia, kia noho koe i Epeha, ako ai i etahi kia kaua e
rere ke te whakaako,

<span id="an_1:4">1:4</span> Kia kaua e whakarongo ki nga korero tito
noa, ki nga whakapapa tupuna kahore nei e whai mutunga; ko nga putanga
ake o ena, he tautohetohe, kahore he whakatupu mo te tikanga a te Atua i
runga i te whakapono; ka pera ano ahau inaianei.

<span id="an_1:5">1:5</span> ¶ Ko te tukunga iho ia mo te ako, ko te
aroha, no roto i te ngakau ma, i te hinengaro pai, i te whakapono
tinihangakore.

<span id="an_1:6">1:6</span> Kapea ake enei e etahi, kotiti ke ana ki
nga korero teka noa;

<span id="an_1:7">1:7</span> Ki ta ratou hei kaiwhakaako ratou i te
ture, heoi kahore e matau ki ta ratou e korero nei, ki nga mea ranei e
kauwhautia nei e ratou.

<span id="an_1:8">1:8</span> Otira, e matau ana tatou he mea pai te
ture, ki te rite te meatanga e te tangata ki ta te ture tikanga;

<span id="an_1:9">1:9</span> E matau ana hoki ki tenei, kihai te ture i
whakatakotoria mo te tangata tika, engari mo te hunga turekore, tutu,
karakiakore, hara, tapukore, whakarihariha, mo nga kaipatu i nga papa,
mo nga kaipatu i nga whaea, mo nga kaikohuru tangata,

<span id="an_1:10">1:10</span> Mo te hunga moepuku, moe kino i te tane,
tahae tangata, korero teka, oati teka, a ki te mea tera atu tetahi mea
kahore nei e rite ki te whakaako tika;

<span id="an_1:11">1:11</span> Rite tonu tenei ki te rongopai o te
kororia o te Atua hari, ki te mea kua tukua mai nei ki ahau.

<span id="an_1:12">1:12</span> ¶ E whakawhetai atu nei ahau ki a Karaiti
Ihu, ki to tatou Ariki, nana nei ahau i whakakaha; i whakaaro hoki ia he
tangata pono ahau, a meinga ana ahau hei minita;

<span id="an_1:13">1:13</span> Ahau nei, te tangata kohukohu i mua, te
kaiwhakatoi, whakatupu kino: heoi i tohungia ahau, no te mea i meinga
kuwaretia e ahau i runga i te whakaponokore:

<span id="an_1:14">1:14</span> Tino nui rawa hoki te aroha noa o to
tatou Ariki, hui tahi ki te whakapono, ki te aroha i roto i a Karaiti
Ihu.

<span id="an_1:15">1:15</span> He pono te korero, he pai hoki kia
tangohia rawatia, I haere mai a Karaiti Ihu ki te ao ki te whakaora i te
hunga hara; ko te tino tangata hara o ratou ko ahau.

<span id="an_1:16">1:16</span> Heoi na konei ahau i tohungia ai, kia ai
ko ahau ki mua hei whakaaturanga ma Ihu Karaiti i nga manawanui maha,
hei tohu ki te hunga e whakapono ki a ia a muri ake nei, kia ora tonu ai
ratou.

<span id="an_1:17">1:17</span> Na, ki te Kingi ora tonu, e kore nei e
pirau, e kore nei e kitea, ko ia nei anake te Atua matau, waiho atu i a
ia te honore me te kororia ake ake. Amine.

<span id="an_1:18">1:18</span> ¶ Ka tukua atu nei e ahau tenei kupu ako
ki a koe, e taku tamaiti, e Timoti, ko te poropititanga ano tenei i puta
mai i mua mou, hei mea i a koe kia whawhai i te whawhai pai;

<span id="an_1:19">1:19</span> Kia mau ki te whakapono me te hinengaro
pai; he mea nei ena kua akiritia atu e etahi, ka meinga to ratou
whakapono he kaipuke pakaru:

<span id="an_1:20">1:20</span> No ratou a Haimeniu raua ko Arehanera,
kua tukua nei e ahau ki a Hatana, kia whakaakona ai kia kaua e kohukohu.

<span id="an_2:1">2:1</span> ¶ Na, ko taku whakahau tenei i te tuatahi o
nga mea katoa, kia puta nga inoi, nga karakia, nga inoi wawao, nga
whakawhetai, mo nga tangata katoa;

<span id="an_2:2">2:2</span> Mo nga kingi, mo te hunga whai mana katoa
hoki: kia ata noho marie ai tatou i runga i nga whakaaro karakia, i nga
tikanga mahara katoa.

<span id="an_2:3">2:3</span> He mea pai tenei, he mea e manakohia ana i
te aroaro o te Atua, o to tatou Kaiwhakaora;

<span id="an_2:4">2:4</span> Ko tana nei e pai ai ko nga tangata katoa
kia ora, kia haere mai hoki ki te matauranga ki te pono.

<span id="an_2:5">2:5</span> Kotahi tonu te Atua, kotahi te takawaenga o
te Atua, o nga tangata, ko ia ano he tangata, ara ko Karaiti Ihu;

<span id="an_2:6">2:6</span> I hoatu nei i a ia hei utu mo te katoa; he
mea kia whakaaturia i ona wa ake;

<span id="an_2:7">2:7</span> A meinga ana ahau hei karere, hei apotoro
mo taua mea; he pono taku korero i roto i a te Karaiti, kahore aku teka;
hei kaiwhakaako mo nga tauiwi i runga i te whakapono, i te pono.

<span id="an_2:8">2:8</span> Na, ko taku e pai ai, ko nga tane kia inoi
i nga wahi katoa, kia tapu nga ringa ina ara, kaua he riri, he
tautohetohe.

<span id="an_2:9">2:9</span> ¶ Ko nga wahine hoki kia mau i te kakahu
ataahua, kia tu whakama, kia whai whakaaro; kauaka te makawe whiri, te
koura, te peara, te kakahu utu nui;

<span id="an_2:10">2:10</span> Engari ko te mea e tau ana mo nga wahine
e whakaae ana ki te karakia, ara ko nga mahi pai.

<span id="an_2:11">2:11</span> Me ako marie te wahine kia nui te
ngohengohe.

<span id="an_2:12">2:12</span> E kore hoki e tukua e ahau te wahine kia
whakaako, kia neke ake ranei tana tikanga i ta te tane, engari me ata
noho.

<span id="an_2:13">2:13</span> Ko Arama hoki kua hanga i mua, muri iho
ko Iwi.

<span id="an_2:14">2:14</span> A kihai a Arama i tinihangatia, ko te
wahine ia i tinihangatia, a taka ana ki te he.

<span id="an_2:15">2:15</span> Otira ka ora ia i te whanautanga
tamariki, ki te mau tonu to ratou whakapono, aroha, tapu, whakaaro.

<span id="an_3:1">3:1</span> ¶ He pono te korero, Ki te hiahia tetahi ki
te mahi pihopa, e hiahia ana ia ki te mahi pai.

<span id="an_3:2">3:2</span> Na, ko te tikanga tenei, kia kaua te pihopa
e ekengia e te kupu, he tahu no te wahine kotahi, kia ngawari, kia whai
whakaaro, kia marama ana tikanga, kia atawhai ki nga manuhiri, kia whai
ngakau ki te whakaako:

<span id="an_3:3">3:3</span> Kia kaua e kakai waina, kia kaua e patu;
engari kia ngawari, kaua e totohe, kaua e matenui ki te moni;

<span id="an_3:4">3:4</span> Kai pai tana tohutohu i tona whare; e mea
ana i ana tamariki kia ngohengohe ki a ia, kia nui te mahara:

<span id="an_3:5">3:5</span> Ki te kore hoki tetahi tangata e matau ki
te tohutohu i tona whare ake, me pehea ka tiaki ai ia i te hahi a te
Atua?

<span id="an_3:6">3:6</span> Kauaka i te tauhou, kei whakakake, a ka tau
to te rewera he ki a ia.

<span id="an_3:7">3:7</span> A kia pai te korero mona a te hunga o waho;
kei taka ia ki te whakahawea, ki roto hoki ki te mahanga a te rewera.

<span id="an_3:8">3:8</span> ¶ Waihoki ko nga rikona kia tu kaumatua,
kaua e arero rua, kaua e matenui ki te waina, kaua e whai ki te taonga
paruparu;

<span id="an_3:9">3:9</span> Kia ma o ratou hinengaro e mau ai ki te mea
ngaro o te whakapono.

<span id="an_3:10">3:10</span> Na, kia matua whakamatautauria enei;
katahi ka tuku ai kia mahi i a te rikona mahi, ki te kore he whakahe mo
ratou.

<span id="an_3:11">3:11</span> Ko nga wahine hoki kia ahua kaumatua,
kaua e ngautuara, kia whai mahara, kia pono i nga mea katoa.

<span id="an_3:12">3:12</span> Ko nga rikona, kia kotahi te hoa wahine;
kia pai te tohutohu i a ratou tamariki, i o ratou whare ake ano hoki.

<span id="an_3:13">3:13</span> Ki te pai hoki ta ratou mahi rikona, ka
whiwhi ratou ki te turanga pai mo ratou, ka nui hoki to ratou maia i
runga i te whakapono ki a Karaiti Ihu.

<span id="an_3:14">3:14</span> ¶ He tuhituhi atu tenei naku i enei mea
ki a koe, e mea ana hoki tera ahau e haere wawe atu ki a koe:

<span id="an_3:15">3:15</span> Ki te roa ia ahau, kia matau ai koe ki te
tikanga mo tau mahi i roto i te whare o te Atua, ko te hahi nei ia a te
Atua ora, ko te pou, ko te turanga o te pono.

<span id="an_3:16">3:16</span> Na, kahore rawa e tautohetia te nui o te
mea ngaro e karakiatia nei: Ko ia i whakakitea mai i roto i te kikokiko,
he mea whakatika na te Wairua, i kitea e nga anahera, i kauwhautia nei i
roto i nga tauiwi, i whakaponohia nei i te ao, i tangohia atu ki te
kororia.

<span id="an_4:1">4:1</span> ¶ Otira he korero tino hangai ta te Wairua,
ko a nga wa o muri nei ka kotiti ke atu etahi i te whakapono, ka
whakarongo ki nga wairua tinihanga, ki nga whakaakoranga a nga rewera,

<span id="an_4:2">4:2</span> He mea na te hianga o te hunga korero teka;
o ratou hinengaro, ano he mea tahu ki te rino wera;

<span id="an_4:3">4:3</span> E riri ana kia kaua e marena, kia kaua e pa
ki nga kai i hanga e te Atua hei mea ma te hunga e whakapono ana, e
matau ana hoki ki te pono, me te whakawhetai ano ratou.

<span id="an_4:4">4:4</span> He pai hoki nga mea katoa i hanga e te
Atua, kahore he mea hei rukenga, ina tangohia i runga i te whakawhetai:

<span id="an_4:5">4:5</span> He mea hoki i whakatapua, na te kupu a te
Atua, na te inoi.

<span id="an_4:6">4:6</span> ¶ Ki te whakamahara koe i nga teina ki enei
mea, he minita pai koe na Ihu Karaiti, he mea whakatupu ake i runga i
nga kupu o te whakapono, o te whakaako pai kua whaia nei e koe a tae noa
mai ki naianei.

<span id="an_4:7">4:7</span> Ko nga korero whakarihariha ia, ko nga mea
tito noa a te ruruhi, whakarerea. Ko nga mahi mau ko nga mea o te ngakau
karakia.

<span id="an_4:8">4:8</span> He pai iti nei to te whakamahi i te tinana;
tena ko te ngakau karakia e pai ano mo nga mea katoa, kei reira hoki nga
korero mo te ora inaianei, mo tera hoki kei te haere mai.

<span id="an_4:9">4:9</span> He pono tenei korero, he pai hoki kia
tangohia rawatia.

<span id="an_4:10">4:10</span> Koia hoki matou ka mahi, ka tohe, no te
mea kua whakamau to matou tumanako ki te Atua ora, ko ia nei te
Kaiwhakaora o nga tangata katoa, engari rawa ia o te hunga whakapono.

<span id="an_4:11">4:11</span> Me kauwhau enei mea e koe, me whakaako.

<span id="an_4:12">4:12</span> Kei whakahawea tetahi ki a koe, he
taitamariki nou; engari hei tauira koe ki te hunga whakapono, tau kupu,
tau whakahaere, tou aroha, tou whakapono, tou ngakau ma.

<span id="an_4:13">4:13</span> Kia aro nui koe ki te korero pukapuka, ki
te whakahauhau, ki te whakaako, kia tae atu ra ano ahau.

<span id="an_4:14">4:14</span> Kei waiho noa te mea homai noa kei roto
na i a koe, i homai ra ki a koe he mea poropiti, i te whakapanga ai o
nga ringaringa o nga kaumatua.

<span id="an_4:15">4:15</span> Ata whakaaroa enei mea: kia pau tou kaha
ki reira; kia kitea ai e te katoa tou nekehanga ake.

<span id="an_4:16">4:16</span> Kia mahara ki a koe ano, ki te
whakaakoranga hoki: kia u ki enei mea: ki te mea hoki koe i tenei, ka
whakaora koe i a koe ano, i te hunga ano hoki e whakarongo ana ki a koe.

<span id="an_5:1">5:1</span> ¶ Kaua e whakatupehupehu ki te kaumatua;
engari ata korerotia atu ano he matua; ko nga taitamariki hoki ano he
teina;

<span id="an_5:2">5:2</span> Ko nga ruruhi ano he whaea; ko nga wahine
taitamariki ano he tuahine, i runga i nga whakaaro ma katoa.

<span id="an_5:3">5:3</span> ¶ Whakahonoretia nga pouaru, ara nga tino
pouaru.

<span id="an_5:4">5:4</span> Ki te mea ia he tamariki, he mokopuna ranei
a tetahi pouaru, kia whakaakona ratou i te tuatahi kia whakaaro tika ki
to ratou whare ake, kia utua hoki ta nga matua; he mea pai hoki tenei,
he mea e manakohia ana i te aroaro o te Atua.

<span id="an_5:5">5:5</span> Na ko te tino pouaru, ko te mea mokemoke, e
tumanako ana ia ki te Atua, e mau tonu ana ki nga inoi, ki nga karakia,
i te po, i te ao.

<span id="an_5:6">5:6</span> Ko te pouaru ia e whai ana ki nga ahuareka
a te tinana he tupapaku ia, ahakoa ora.

<span id="an_5:7">5:7</span> Akona atu enei mea, kei ekengia ratou e te
kupu.

<span id="an_5:8">5:8</span> Engari ki te kore tetahi e whakaaro ki ona
ake, a ki te hunga rawa ano o tona whare, kua whakakahoretia e ia te
whakapono, a he kino atu tana i ta te tangata whakaponokore.

<span id="an_5:9">5:9</span> Kaua tetahi e whakaurua ki te rarangi o nga
pouaru i te mea kahore ano ona tau i ona tekau, hei te wahine i tuturu
ki te tane kotahi,

<span id="an_5:10">5:10</span> Hei te mea e whakaaetia ana ana mahi pai;
mehemea ia i whakatupu tamariki, mehemea ia i atawhai manuhiri, mehemea
i horoi i nga waewae o te hunga tapu, mehemea i manaaki i te hunga e
tukinotia ana, mehemea ia i whai ki nga mahi pai katoa.

<span id="an_5:11">5:11</span> Ko nga pouaru taitamariki ia me
whakarere; ki te tupu hoki to ratou whakaaro poauau takahi i ta te
Karaiti, ka hiahia ki te marena;

<span id="an_5:12">5:12</span> Ka tau te he ki a ratou, no te mea kua
whakarerea e ratou to ratou whakapono tuatahi.

<span id="an_5:13">5:13</span> Ka ako ano hoki ratou ki te noho mangere,
ki te haereere noa ki tetahi whare, ki tetahi whare: a ehara i te mea ko
te mangere kau, he mate korerorero ano ia to ratou, he pokanoa ki ta
tera, ki ta tera, ko ta ratou e korero ai ko nga mea e kore e tika.

<span id="an_5:14">5:14</span> Koia ahau ka mea ai kia marena nga pouaru
taitamariki, kia whanau tamariki, kia tohutohu i nga mea o te whare, kia
kaua e hoatu ki te hoariri tetahi take tawai:

<span id="an_5:15">5:15</span> Kua tahuri ke nei hoki etahi ki te whai i
a Hatana.

<span id="an_5:16">5:16</span> Ki te mea he pouaru a tetahi tangata
whakapono, a tetahi wahine whakapono ranei, mana ano ratou e atawhai,
kaua hoki te hahi e whakataimahatia; ko ana hoki e atawhai ai ko nga
tino pouaru.

<span id="an_5:17">5:17</span> ¶ Kia nui ake te honore mo nga kaumatua e
tohutohu pai ana; engari rawa ia mo te hunga ko ta ratou nei mahi ko te
kupu, ko te whakaako.

<span id="an_5:18">5:18</span> E mea ana hoki te karaipiture, Kaua e
whakamokatia te mangai o te kau patu witi: me tenei hoki, Ka tika te utu
mo te kaimahi.

<span id="an_5:19">5:19</span> Kaua e whakarongo ki te whakawa mo te
kaumatua, kia puta ra ano i nga mangai o etahi kaiwhakaatu tokorua,
tokotoru ranei.

<span id="an_5:20">5:20</span> Ko te hunga hara riria i te aroaro o te
katoa, kia mataku ai hoki era atu.

<span id="an_5:21">5:21</span> Ko taku kupu nui tenei ki a koe i te
aroaro o te Atua, o Karaiti Ihu hoki, a o nga anahera whiriwhiri,
puritia enei mea, kaua e pokaia he tikanga, kaua e mahi i runga i te
whakahoa.

<span id="an_5:22">5:22</span> Kei hohoro te whakapa i nga ringaringa ki
tetahi tangata, kaua ano e uru ki nga hara o te tangata ke: kia mau tou
harakore.

<span id="an_5:23">5:23</span> Kati tou inu wai; engari hei te waina
mau, kia iti, hei mea mo tou puku, mo ou mate e honohono na.

<span id="an_5:24">5:24</span> Ko nga hara o etahi tangata marama noa
ake, e haere ana i mua ki te whakawakanga; ko o etahi ia e whai mai ana
i muri i a ratou.

<span id="an_5:25">5:25</span> Waihoki ko nga mahi pai e marama noa ake
ana; a, ko nga mea e rere ke ana e kore e taea te huna.

<span id="an_6:1">6:1</span> ¶ Kiia iho e nga pononga whai rangatira
katoa he mea tika mo o ratou rangatira ake nga honore katoa, kei
korerotia kinotia te ingoa o te Atua me tana ako.

<span id="an_6:2">6:2</span> Kaua era i nga rangatira whakapono e
whakahawea ki a ratou, no te mea he teina ratou; engari kia nui rawa te
mahi, no te mea e whakapono ana ratou, e arohaina ana, e uru ngatahi ana
ki te mahi pai. Me whakaako enei mea e koe, me whakahau atu.

<span id="an_6:3">6:3</span> Ki te whakaako ke tetahi, ki te kore e
tahuri ki nga kupu ora, ki nga kupu a to tatou Ariki, a Ihu Karaiti, ki
te ako ano hoki e rite ai te karakia pai,

<span id="an_6:4">6:4</span> E whakakake ana ia, kahore ona matauranga
ki tetahi mea, heoi e hawata ana ki nga uiuinga, ki nga tautohetohenga,
no reira nei te hae, te whawhai, nga korero kino, nga whakaaro kino,

<span id="an_6:5">6:5</span> Nga whakahokihoki kupu a nga tangata ngakau
kino, kahore nei he pono i a ratou, e mahara ana ki te karakia pai he
huarahi e whiwhi ai ki te taonga.

<span id="an_6:6">6:6</span> ¶ He taonga nui ano ia te karakia pai hui
tahi ki te ngakau tatu:

<span id="an_6:7">6:7</span> Kahore hoki he mea i mauria mai e tatou ki
te ao, e kore hoki e ahei te mau atu e tatou tetahi mea.

<span id="an_6:8">6:8</span> Ki te mea ia he kai ta tatou, he hipoki, ka
makona tatou i ena.

<span id="an_6:9">6:9</span> Ko te hunga ia e hiahia ana kia whai
taonga, ka taka ratou ki te whakamatautauranga, ki te mahanga, ki te
tini o nga hiahia kuware e raru ai, e totohu ai nga tangata ki te
whakangaromanga, a huna iho.

<span id="an_6:10">6:10</span> He putake hoki no nga kino katoa te aroha
ki te moni; he minamina ki tenei i kotiti ke ai etahi i te whakapono, a
werohia putia iho ratou e nga mamae maha.

<span id="an_6:11">6:11</span> Ko koe ia, e ta te Atua tangata, oma atu
i enei; whaia te tika, te karakia pai, te whakapono, te aroha, te
manawanui, te ngakau mahaki.

<span id="an_6:12">6:12</span> Whawhaitia te whawhai pai o te whakapono,
hopukia atu te ora tonu, ko te mea hoki tena i karangatia ai koe, a
whakaaetia ana e koe te whakaaetanga pai i te aroaro o nga kaititiro
tokomaha.

<span id="an_6:13">6:13</span> ¶ Ko taku ako atu tenei ki a koe i te
aroaro o te Atua, nana nei nga mea katoa i whai ora ai, o Karaiti Ihu
ano hoki, nana nei i whakapuaki te whakaaetanga pai i te aroaro o
Ponotio Pirato;

<span id="an_6:14">6:14</span> Puritia tenei ture, kei whai koha, kei
whai he, a taea noatia te putanga mai o to tatou Ariki, o Ihu Karaiti:

<span id="an_6:15">6:15</span> Mana e whakakite mai a ona ake wa, ko ia
anake nei hoki te Mea kaha, te Mea koa, te Kingi o nga kingi, te Ariki o
nga ariki;

<span id="an_6:16">6:16</span> Ko ia anake e kore e mate, e noho ana ia
i te marama e kore e taea atu e tetahi; kahore ia i kitea e tetahi
tangata, kahore ano hoki e ahei kia kitea: waiho atu i a ia te honore me
te kaha ake ake. Amine.

<span id="an_6:17">6:17</span> Akona te hunga i nga taonga o tenei ao
kia kaua e whakakake te ngakau, kia kaua e whakawhirinaki ki nga taonga
pahuhu noa, engari ki te Atua ora, ko ia hoki hei homai nui i nga mea
pai katoa hei mea ma tatou;

<span id="an_6:18">6:18</span> Kia mahi ratou i te pai, kia hua a ratou
mahi pai, kia tatanga ki te ohaoha, ki te whakawhiwhi i etahi;

<span id="an_6:19">6:19</span> Me te whakatakoto ano he kaupapa pai mo
ratou mo nga ra ki mua, kia mau a ringa ai ratou ki te ora, ara ki te
ora tuturu.

<span id="an_6:20">6:20</span> E Timoti, tiakina te mea kua tukua na ki
a koe; tahuri ke i nga korero whakarihariha, i nga kupu teka noa, i nga
whakaputanga ketanga a te mea e tekaia nei he matauranga:

<span id="an_6:21">6:21</span> Kua waiho nei hei tikanga ma etahi, a he
ake ratou ki te whakapono. Kia tau te aroha noa ki a koe. Amine.

------------------------------------------------------------------------

[Next: 2 Timothy](ti2.md)
