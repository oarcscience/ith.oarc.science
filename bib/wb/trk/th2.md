[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Turkish Bible: 2 Thessalonians

<span id="an_1:1">1:1</span> Pavlus, Silvanus ve Timoteostan Babamız
Tanrıya ve Rab İsa Mesihe ait Selanik kilisesine selam!

<span id="an_1:2">1:2</span> Baba Tanrıdan ve Rab İsa Mesihten sizlere
lütuf ve esenlik olsun.

<span id="an_1:3">1:3</span> Kardeşler, sizin için her zaman Tanrıya
şükran borçluyuz. Böyle yapmamız da yerindedir. Çünkü imanınız büyüdükçe
büyüyor, her birinizin öbürüne olan sevgisi artıyor.

<span id="an_1:4">1:4</span> Bu nedenle bizler, katlandığınız bütün
zulüm ve sıkıntılar karşısındaki sabır ve imanınızdan ötürü Tanrının
kiliseleri arasında sizinle övünüyoruz.

<span id="an_1:5">1:5</span> Bütün bunlar Tanrının adil yargısının
belirtisidir. Sonuç olarak, uğrunda acı çektiğiniz Tanrı Egemenliğine
layık sayılacaksınız.

<span id="an_1:6">1:6</span> Tanrı adil olanı yapacak: Size sıkıntı
çektirenlere sıkıntı ile karşılık verecek, sıkıntı çeken sizleriyse
bizimle birlikte rahata kavuşturacaktır. Bütün bunlar Rab İsa alev alev
yanan ateş içinde güçlü melekleriyle gökten gelip göründüğü zaman
olacak. Rabbimiz İsa, Tanrıyı tanımayanları ve kendisiyle ilgili Müjdeye
uymayanları cezalandıracak.

<span id="an_1:9">1:9</span> Böyleleri Rabbin varlığından ve yüce
gücünden uzak kalarak sonsuza dek mahvolma cezasına çarptırılacaklar.
Bütün bunlar Rabbin kendi kutsalları arasında yüceltilmek ve bütün
imanlılarda hayranlık uyandırmak üzere geldiği gün olacak. Sizler ise
iman edenlerdensiniz. Çünkü size ettiğimiz tanıklığa inandınız.

<span id="an_1:11">1:11</span> İşte bu nedenle Tanrımız sizi çağrısına
layık görsün, iyiliğe yönelik her dileğinizi, imana dayanan her
uğraşınızı kendi gücüyle sonuçlandırsın diye sizin için her zaman dua
ediyoruz.

<span id="an_1:12">1:12</span> Öyle ki, Tanrımız'ın ve Rab İsa Mesih'in
lütfuyla Rabbimiz İsa'nın adı sizde yüceltilsin, siz de O'nda
yüceltilesiniz.

<span id="an_2:1">2:1</span> Rabbimiz İsa Mesihin gelişine ve Onunla
birlikte olmak üzere toplanmamıza gelince: Kardeşler, size rica
ediyoruz, Rabbin gününün geldiğini ileri süren herhangi bir ruh, bir söz
ya da bizden gelmiş gibi gösterilen bir mektup hemen aklınızı
karıştırmasın, sizi telaşlandırmasın.

<span id="an_2:3">2:3</span> Hiç kimse hiçbir şekilde sizi aldatmasın.
Çünkü imandan dönüş başlamadıkça, mahvolacak olan o yasa tanımaz adam
ortaya çıkmadıkça o gün gelmeyecektir.

<span id="an_2:4">2:4</span> Bu adam, tanrı diye anılan ya da tapılan
her şeye karşı gelerek kendini hepsinden yüce gösterecek, hatta
kendisini Tanrı ilan ederek Tanrının Tapınağında oturacaktır.

<span id="an_2:5">2:5</span> Daha yanınızdayken bunları size söylediğimi
hatırlamıyor musunuz?

<span id="an_2:6">2:6</span> Zamanı gelince ortaya çıkarılacak olan bu
adamı şimdilik neyin engellediğini biliyorsunuz.

<span id="an_2:7">2:7</span> Evet, yasa tanımazlığın gizli gücü şu anda
bile etkindir; ama bu gücü şimdilik engelleyen ortadan kaldırılıncaya
dek görevini sürdürecektir.

<span id="an_2:8">2:8</span> Sonra yasa tanımaz adam ortaya çıkacak. Rab
İsa onu ağzının soluğuyla öldürecek, gelişinin görkemiyle yok edecek.

<span id="an_2:9">2:9</span> Yasa tanımaz adam, her türlü mucizede,
yanıltıcı belirtilerle harikalarda ve mahvolanları aldatan her türlü
kötülükte sergilenen Şeytanın etkinliğiyle gelecek. Mahvolanlar, gerçeği
sevmeye ve böylece kurtulmaya yanaşmadıklarından mahvoluyorlar.

<span id="an_2:11">2:11</span> İşte bu nedenle Tanrı yalana kanmaları
için onların üzerine yanıltıcı bir güç gönderiyor.

<span id="an_2:12">2:12</span> Öyle ki, gerçeğe inanmayan ve kötülükten
hoşlananların hepsi yargılansın.

<span id="an_2:13">2:13</span> Ama biz, ey Rabbin sevdiği kardeşler,
sizler için her zaman Tanrıya şükran borçluyuz. Çünkü Tanrı, Ruh
aracılığıyla kutsal kılınıp gerçeğe inanarak kurtulmanız için sizi ta
başlangıçtan seçti.

<span id="an_2:14">2:14</span> Rabbimiz İsa Mesihin yüceliğine
kavuşmanız için, bildirdiğimiz Müjdeyle sizi bu kurtuluşa çağırdı.

<span id="an_2:15">2:15</span> Öyleyse dayanın, kardeşlerim! İster sözle
ister mektupla, size ilettiğimiz öğretilere sımsıkı tutunun.

<span id="an_2:16">2:16</span> Rabbimiz İsa Mesih'in kendisi ve bizi
sevip lütfuyla bize sonsuz cesaret ve sağlam bir umut veren Babamız
Tanrı sizi yüreklendirsin, her iyi eylem ve sözde pekiştirsin.

<span id="an_3:1">3:1</span> Son olarak, kardeşler, Rabbin sözü aranızda
olduğu gibi hızla yayılıp yüceltilsin diye bizim için dua edin.

<span id="an_3:2">3:2</span> Ahlaksız, kötü insanlardan kurtulmamız için
de dua edin. Çünkü herkes iman etmiş değildir.

<span id="an_3:3">3:3</span> Ama Rab güvenilirdir. O sizi pekiştirecek,
kötü olandan koruyacaktır.

<span id="an_3:4">3:4</span> Buyurduklarımızı yaptığınıza ve
yapacağınıza dair Rabde size güveniyoruz.

<span id="an_3:5">3:5</span> Rab yüreklerinizi Tanrının sevgisine,
Mesihin sabrına yöneltsin.

<span id="an_3:6">3:6</span> Kardeşler, bizden aldıkları öğretilere
uymayıp boş gezen bütün kardeşlerden uzak durmanızı Rab İsa Mesihin
adıyla buyuruyoruz.

<span id="an_3:7">3:7</span> Bizleri nasıl örnek almanız gerektiğini
kendiniz biliyorsunuz. Çünkü biz aranızdayken boş gezenler değildik.

<span id="an_3:8">3:8</span> Kimsenin ekmeğini karşılıksız yemedik.
Herhangi birinize yük olmamak için uğraşıp didindik, gece gündüz
çalıştık.

<span id="an_3:9">3:9</span> Yardımlarınızı hak etmediğimiz için değil,
izleyebileceğiniz bir örnek bırakmak için böyle yaptık.

<span id="an_3:10">3:10</span> Hatta sizinle birlikteyken şu buyruğu
vermiştik: ‹‹Çalışmak istemeyen yemek de yemesin!››

<span id="an_3:11">3:11</span> Çünkü aranızda bazılarının boş gezdiğini
duyuyoruz. Bunlar hiçbir iş yapmıyor, başkalarının işine karışıp
duruyorlarmış.

<span id="an_3:12">3:12</span> Böylelerine Rab İsa Mesih adına
yalvarıyor, şunu buyuruyoruz: Sakin bir şekilde çalışıp kendi
kazançlarından yesinler.

<span id="an_3:13">3:13</span> Sizlerse kardeşler, iyilik yapmaktan
usanmayın.

<span id="an_3:14">3:14</span> Eğer bu mektuptaki sözlerimize uymayan
olursa onu mimleyin. Yaptıklarından utanması için onunla ilişkinizi
kesin.

<span id="an_3:15">3:15</span> Yine de onu düşman saymayın, bir kardeş
olarak uyarın.

<span id="an_3:16">3:16</span> Esenlik kaynağı olan Rabbin kendisi size
her zaman, her durumda esenlik versin. Rab hepinizle birlikte olsun.

<span id="an_3:17">3:17</span> Ben Pavlus bu selamı kendi elimle
yazıyorum. Her mektubumun özel işaretidir bu; böyle yazarım.

<span id="an_3:18">3:18</span> Rabbimiz İsa Mesih'in lütfu hepinizle
birlikte olsun.

------------------------------------------------------------------------

[Next: 1 Timothy](ti1)
