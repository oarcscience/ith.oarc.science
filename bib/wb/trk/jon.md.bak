[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](amo)  [Next](mic.md) 

------------------------------------------------------------------------

### Turkish Bible: Jonah

<span id="an_1:1">1:1</span> RAB bir gün Amittay oğlu Yunusa, ‹‹Kalk,
Ninovaya, o büyük kente git ve halkı uyar›› diye seslendi, ‹‹Çünkü
kötülükleri önüme kadar yükseldi.››

<span id="an_1:3">1:3</span> Ne var ki, Yunus RABbin huzurundan Tarşişe
kaçmaya kalkıştı. Yafaya inip Tarşişe giden bir gemi buldu. Ücretini
ödeyip gemiye bindi, RABden uzaklaşmak için Tarşişe doğru yola çıktı.

<span id="an_1:4">1:4</span> Yolda RAB şiddetli bir rüzgar gönderdi
denize. Öyle bir fırtına koptu ki, gemi neredeyse parçalanacaktı.

<span id="an_1:5">1:5</span> Gemiciler korkuya kapıldı, her biri kendi
ilahına yalvarmaya başladı. Gemiyi hafifletmek için yükleri denize
attılar. Yunus ise teknenin ambarına inmiş, yatıp derin bir uykuya
dalmıştı.

<span id="an_1:6">1:6</span> Gemi kaptanı Yunusun yanına gidip, ‹‹Hey!
Nasıl uyursun sen?›› dedi, ‹‹Kalk, tanrına yalvar, belki halimizi görür
de yok olmayız.››

<span id="an_1:7">1:7</span> Sonra denizciler birbirlerine, ‹‹Gelin,
kura çekelim›› dediler, ‹‹Bakalım, bu bela kimin yüzünden başımıza
geldi.›› Kura çektiler, kura Yunusa düştü.

<span id="an_1:8">1:8</span> Bunun üzerine Yunusa, ‹‹Söyle bize!››
dediler, ‹‹Bu bela kimin yüzünden başımıza geldi? Ne iş yapıyorsun sen,
nereden geliyorsun, nerelisin, hangi halka mensupsun?››

<span id="an_1:9">1:9</span> Yunus, ‹‹İbraniyim›› diye karşılık verdi,
‹‹Denizi ve karayı yaratan Göklerin Tanrısı RABbe taparım.››

<span id="an_1:10">1:10</span> Denizciler bu yanıt karşısında dehşete
düştüler. ‹‹Neden yaptın bunu?›› diye sordular. Yunusun RABden
uzaklaşmak için kaçtığını biliyorlardı. Daha önce onlara anlatmıştı.

<span id="an_1:11">1:11</span> Deniz gittikçe kuduruyordu. Yunusa,
‹‹Denizin dinmesi için sana ne yapalım?›› diye sordular.

<span id="an_1:12">1:12</span> Yunus, ‹‹Beni kaldırıp denize atın›› diye
yanıtladı, ‹‹O zaman sular durulur. Çünkü biliyorum, bu şiddetli
fırtınaya benim yüzümden yakalandınız.››

<span id="an_1:13">1:13</span> Denizciler karaya dönmek için küreklere
asıldılar, ama başaramadılar. Çünkü deniz gittikçe kuduruyordu.

<span id="an_1:14">1:14</span> RABbe seslenerek, ‹‹Ya RAB,
yalvarıyoruz›› dediler, ‹‹Bu adamın canı yüzünden yok olmayalım. Suçsuz
bir adamın ölümünden bizi sorumlu tutma. Çünkü sen kendi istediğini
yaptın, ya RAB.››

<span id="an_1:15">1:15</span> Sonra Yunusu kaldırıp denize attılar,
kuduran deniz sakinleşti.

<span id="an_1:16">1:16</span> Bu olaydan ötürü denizciler RABden öyle
korktular ki, Ona kurbanlar sundular, adaklar adadılar.

<span id="an_1:17">1:17</span> Bu arada RAB Yunus'u yutacak büyük bir
balık sağladı. Yunus üç gün üç gece bu balığın karnında kaldı.

<span id="an_2:1">2:1</span> Yunus balığın karnından Tanrısı RABbe şöyle
dua etti:

<span id="an_2:2">2:2</span> ‹‹Ya RAB, sıkıntı içinde sana yakardım,  
Yanıtladın beni.  
Yardım istedim ölüler diyarının bağrından,  
Kulak verdin sesime.

<span id="an_2:3">2:3</span> Beni engine, denizin ta dibine fırlattın.  
Sular sardı çevremi.  
Azgın dalgalar geçti üzerimden.

<span id="an_2:4">2:4</span> ‹Huzurundan kovuldum› dedim,  
‹Yine de göreceğim kutsal tapınağını.› kutsal tapınağını nasıl
göreceğim?››

<span id="an_2:5">2:5</span> Sular boğacak kadar kuşattı beni,  
Çevremi enginler sardı,  
Yosunlar dolaştı başıma.

<span id="an_2:6">2:6</span> Dağların köklerine kadar battım,  
Dünya sonsuza dek sürgülendi arkamdan;  
Ama, ya RAB, Tanrım,  
Canımı sen kurtardın çukurdan.

<span id="an_2:7">2:7</span> Soluğum tükenince seni andım, ya RAB,  
Duam sana, kutsal tapınağına erişti.

<span id="an_2:8">2:8</span> Değersiz putlara tapanlar,  
Vefasızlık etmiş olurlar.

<span id="an_2:9">2:9</span> Ama şükranla kurban sunacağım sana,  
Adağımı yerine getireceğim.  
Kurtuluş senden gelir, ya RAB!››

<span id="an_2:10">2:10</span> RAB balığa buyruk verdi ve balık Yunus'u
karaya kustu.

<span id="an_3:1">3:1</span> RAB Yunusa ikinci kez şöyle seslendi:

<span id="an_3:2">3:2</span> ‹‹Kalk, Ninovaya, o büyük kente git ve sana
söyleyeceklerimi halka bildir.››

<span id="an_3:3">3:3</span> Yunus RABbin sözü uyarınca kalkıp Ninovaya
gitti. Ninova öyle büyük bir kentti ki, ancak üç günde dolaşılabilirdi.

<span id="an_3:4">3:4</span> Yunus kente girip dolaşmaya başladı. Bir
gün geçince, ‹‹Kırk gün sonra Ninova yıkılacak!›› diye ilan etti.

<span id="an_3:5">3:5</span> Ninova halkı Tanrıya inandı. Oruç ilan
ederek büyüğünden küçüğüne hepsi çula sarındı.

<span id="an_3:6">3:6</span> Ninova Kralı olanları duyunca, tahtından
kalkıp kaftanını çıkardı; çula sarınarak küle oturdu.

<span id="an_3:7">3:7</span> Ardından Ninovada şu buyruğu yayımladı:
‹‹Kral ve soyluların buyruğudur: Hiçbir insan ya da hayvan -ister sığır,
ister davar olsun- ağzına bir şey koymayacak, otlamayacak, içmeyecek.

<span id="an_3:8">3:8</span> Bütün insanlar ve hayvanlar çula sarınsın.
Herkes var gücüyle Tanrıya yakararak kötü yoldan, zorbalıktan vazgeçsin.

<span id="an_3:9">3:9</span> Belki o zaman Tanrı fikrini değiştirip bize
acır, kızgın öfkesinden döner de yok olmayız.››

<span id="an_3:10">3:10</span> Tanrı Ninovalılar'ın yaptıklarını, kötü
yoldan döndüklerini görünce, onlara acıdı, yapacağını söylediği
kötülükten vazgeçti.

<span id="an_4:1">4:1</span> Yunus buna çok gücenip öfkelendi.

<span id="an_4:2">4:2</span> RABbe şöyle dua etti: ‹‹Ah, ya RAB, ben
daha ülkemdeyken böyle olacağını söylemedim mi? Bu yüzden Tarşişe
kaçmaya kalkıştım. Biliyordum, sen lütfeden, acıyan, tez öfkelenmeyen,
sevgisi engin, cezalandırmaktan vazgeçen bir Tanrısın.

<span id="an_4:3">4:3</span> Ya RAB, lütfen şimdi canımı al. Çünkü benim
için ölmek yaşamaktan iyidir.››

<span id="an_4:4">4:4</span> RAB, ‹‹Ne hakla öfkeleniyorsun?›› diye
karşılık verdi.

<span id="an_4:5">4:5</span> Yunus kentten çıktı, kentin doğusundaki bir
yerde durdu. Kendisine bir çardak yaptı, gölgesinde oturup kentin başına
neler geleceğini görmek için beklemeye başladı.

<span id="an_4:6">4:6</span> RAB Tanrı Yunusun üzerine gölge salacak,
sıkıntısını giderecek bir keneotu sağladı. Yunus buna çok sevindi.

<span id="an_4:7">4:7</span> Ama ertesi gün şafak sökerken, Tanrının
sağladığı bir bitki kurdu keneotunu kemirip kuruttu.

<span id="an_4:8">4:8</span> Güneş doğunca Tanrı yakıcı bir doğu rüzgarı
estirdi. Yunus başına vuran güneşten bayılmak üzereydi. Ölümü dileyerek,
‹‹Benim için ölmek yaşamaktan iyidir›› dedi.

<span id="an_4:9">4:9</span> Ama Tanrı, ‹‹Keneotu yüzünden öfkelenmeye
hakkın var mı?›› dedi. Yunus, ‹‹Elbette hakkım var, ölesiye öfkeliyim››
diye karşılık verdi.

<span id="an_4:10">4:10</span> RAB, ‹‹Keneotu bir gecede çıktı ve bir
gecede yok oldu›› dedi, ‹‹Sen emek vermediğin, büyütmediğin bir
keneotuna acıyorsun da,

<span id="an_4:11">4:11</span> ben Ninova'ya, o koca kente acımayayım
mı? O kentte sağını solundan ayırt edemeyen yüz yirmi bini aşkın insan,
çok sayıda hayvan var.››

------------------------------------------------------------------------

[Next: Micah](mic.md)
