[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Turkish Bible: Hebrews

<span id="an_1:1">1:1</span> Tanrı eski zamanlarda peygamberler
aracılığıyla birçok kez çeşitli yollardan atalarımıza seslendi.

<span id="an_1:2">1:2</span> Bu son çağda da her şeye mirasçı kıldığı ve
aracılığıyla evreni yarattığı kendi Oğluyla bize seslenmiştir.

<span id="an_1:3">1:3</span> Oğul, Tanrı yüceliğinin parıltısı, Onun
varlığının öz görünümüdür. Güçlü sözüyle her şeyi devam ettirir.
Günahlardan arınmayı sağladıktan sonra, yücelerde ulu Tanrının sağında
oturdu.

<span id="an_1:4">1:4</span> Meleklerden ne denli üstün bir adı miras
aldıysa, onlardan o denli üstün oldu.

<span id="an_1:5">1:5</span> Çünkü Tanrı meleklerin herhangi birine,
‹‹Sen benim Oğlumsun, Bugün ben sana Baba oldum›› Ya da, ‹‹Ben Ona Baba
olacağım, O da bana Oğul olacak››

<span id="an_1:6">1:6</span> Yine Tanrı ilk doğanı dünyaya gönderirken
diyor ki, ‹‹Tanrının bütün melekleri Ona tapınsın.››

<span id="an_1:7">1:7</span> Melekler için, ‹‹Kendi meleklerini rüzgar,
Hizmetkârlarını ateş alevi yapar›› diyor.

<span id="an_1:8">1:8</span> Ama Oğul için şöyle diyor: ‹‹Ey Tanrı,
tahtın sonsuzluklar boyunca kalıcıdır, Egemenliğinin asası adalet
asasıdır.

<span id="an_1:9">1:9</span> Doğruluğu sevdin, kötülükten nefret ettin.
Bunun için Tanrı, senin Tanrın, Seni sevinç yağıyla Arkadaşlarından daha
çok meshetti.››

<span id="an_1:10">1:10</span> Yine diyor ki, ‹‹Ya Rab, başlangıçta
Dünyanın temellerini sen attın. Gökler de senin ellerinin yapıtıdır.

<span id="an_1:11">1:11</span> Onlar yok olacak, ama sen kalıcısın.
Hepsi bir giysi gibi eskiyecek.

<span id="an_1:12">1:12</span> Bir kaftan gibi düreceksin onları, Bir
giysi gibi değiştirilecekler. Ama sen hep aynısın, Yılların
tükenmeyecek.››

<span id="an_1:13">1:13</span> Tanrı meleklerin herhangi birine, ‹‹Ben
düşmanlarını Ayaklarının altına serinceye dek, Sağımda otur››

<span id="an_1:14">1:14</span> Bütün melekler kurtuluşu miras alacaklara
hizmet etmek için gönderilen görevli ruhlar değil midir?

<span id="an_2:1">2:1</span> Bu nedenle, akıntıya kapılıp sürüklenmemek
için işittiklerimizi daha çok önemsemeliyiz.

<span id="an_2:2">2:2</span> Çünkü melekler aracılığıyla bildirilen söz
geçerli olduysa, her suç ve her sözdinlemezlik hak ettiği karşılığı
aldıysa, bu denli büyük kurtuluşu görmezlikten gelirsek nasıl
kurtulabiliriz? Başlangıçta Rab tarafından bildirilen bu kurtuluş, Rabbi
dinlemiş olanlarca bize doğrulandı.

<span id="an_2:4">2:4</span> Tanrı da belirtiler, harikalar, çeşitli
mucizeler ve kendi isteği uyarınca dağıttığı Kutsal Ruh armağanlarıyla
buna tanıklık etti.

<span id="an_2:5">2:5</span> Tanrı, sözünü ettiğimiz gelecek dünyayı
meleklere bağlı kılmadı.

<span id="an_2:6">2:6</span> Ama biri bir yerde şöyle tanıklık etmiştir:
‹‹Ya Rab, insan ne ki, onu anasın, Ya da insanoğlu ne ki, ona ilgi
gösteresin?

<span id="an_2:7">2:7</span> Onu meleklerden biraz aşağı kıldın, Başına
yücelik ve onur tacını koydun, Ellerinin yapıtları üzerine onu
görevlendirdin.

<span id="an_2:8">2:8</span> Her şeyi ayakları altına sererek Ona
bağımlı kıldın.›› bırakmadı. Ne var ki, her şeyin insana bağımlı
kılındığını henüz görmüyoruz.

<span id="an_2:9">2:9</span> Ama meleklerden biraz aşağı kılınmış olan
İsayı, Tanrının lütfuyla herkes için ölümü tatsın diye çektiği ölüm
acısı sonucunda yücelik ve onur tacı giydirilmiş olarak görüyoruz.

<span id="an_2:10">2:10</span> Birçok oğulu yüceliğe eriştirirken
onların kurtuluş öncüsünü acılarla yetkinliğe erdirmesi, her şeyi
kendisi için ve kendi aracılığıyla var eden Tanrıya uygun düşüyordu.

<span id="an_2:11">2:11</span> Çünkü hepsi -kutsal kılan da kutsal
kılınanlar da- aynı Babadandır. Bunun içindir ki, İsa onlara
‹‹kardeşlerim›› demekten utanmıyor.

<span id="an_2:12">2:12</span> ‹‹Adını kardeşlerime duyuracağım,
Topluluğun ortasında Seni ilahilerle öveceğim›› diyor.

<span id="an_2:13">2:13</span> Yine, ‹‹Ben Ona güveneceğim›› ve yine,
‹‹İşte ben ve Tanrının bana verdiği çocuklar›› diyor.

<span id="an_2:14">2:14</span> Bu çocuklar etten ve kandan oldukları
için İsa, ölüm gücüne sahip olanı, yani İblisi, ölüm aracılığıyla
etkisiz kılmak üzere onlarla aynı insan yapısını aldı.

<span id="an_2:15">2:15</span> Bunu, ölüm korkusu yüzünden yaşamları
boyunca köle olanların hepsini özgür kılmak için yaptı.

<span id="an_2:16">2:16</span> Kuşkusuz O, meleklere değil, İbrahimin
soyundan olanlara yardım ediyor.

<span id="an_2:17">2:17</span> Bunun için her yönden kardeşlerine
benzemesi gerekiyordu. Öyle ki, Tanrıya hizmetinde merhametli ve sadık
bir başkâhin olup halkın günahlarını bağışlatabilsin.

<span id="an_2:18">2:18</span> Çünkü kendisi denenip acı çektiği için
denenenlere yardım edebilir.

<span id="an_3:1">3:1</span> Bunun için, göksel çağrıya ortak olan
kutsal kardeşlerim, dikkatinizi açıkça benimsediğimiz inancın elçisi ve
başkâhini İsaya çevirin.

<span id="an_3:2">3:2</span> Musa Tanrının bütün evinde Tanrıya nasıl
sadık kaldıysa, İsa da kendisini görevlendirene sadıktır.

<span id="an_3:3">3:3</span> Evi yapan nasıl evden daha çok saygı
görürse, İsa da Musadan daha büyük yüceliğe layık sayıldı.

<span id="an_3:4">3:4</span> Her evin bir yapıcısı vardır, her şeyin
yapıcısı ise Tanrıdır.

<span id="an_3:5">3:5</span> Musa, gelecekte söylenecek sözlere tanıklık
etmek için Tanrının bütün evinde bir hizmetkâr olarak sadık kaldı.

<span id="an_3:6">3:6</span> Oysa Mesih, Onun evi üzerinde yetkili oğul
olarak sadıktır. Eğer cesaretimizi ve övündüğümüz umudu gevşemeden
sonuna dek sürdürürsek, Onun evi biziz.

<span id="an_3:7">3:7</span> Bu nedenle, Kutsal Ruhun dediği gibi,
‹‹Bugün Onun sesini duyarsanız, Atalarınızın başkaldırdığı, Çölde Onu
sınadığı günkü gibi Yüreklerinizi nasırlaştırmayın.

<span id="an_3:9">3:9</span> Atalarınız beni orada sınayıp denediler Ve
kırk yıl boyunca yaptıklarımı gördüler.

<span id="an_3:10">3:10</span> Bu nedenle o kuşağa darıldım Ve dedim ki,
‹Yürekleri hep kötüye sapar, Yollarımı öğrenmediler.

<span id="an_3:11">3:11</span> Öfkelendiğimde ant içtiğim gibi, Onlar
huzur diyarıma asla girmeyecekler.› ››

<span id="an_3:12">3:12</span> Ey kardeşler, hiçbirinizde diri Tanrıyı
terk eden kötü, imansız bir yüreğin bulunmamasına dikkat edin.

<span id="an_3:13">3:13</span> ‹‹Gün bugündür›› denildikçe birbirinizi
her gün yüreklendirin. Öyle ki, hiçbirinizin yüreği günahın
aldatıcılığıyla nasırlaşmasın.

<span id="an_3:14">3:14</span> Çünkü Mesihe ortak olduk. Yalnız
başlangıçtaki güvenimizi gevşemeden sonuna dek sürdürmeliyiz.

<span id="an_3:15">3:15</span> Yukarıda belirtildiği gibi, ‹‹Bugün Onun
sesini duyarsanız, Atalarınızın başkaldırdığı günkü gibi Yüreklerinizi
nasırlaştırmayın.››

<span id="an_3:16">3:16</span> Onun sesini işitip başkaldıran kimlerdi?
Musa önderliğinde Mısırdan çıkanların hepsi değil mi?

<span id="an_3:17">3:17</span> Tanrı kimlere kırk yıl dargın kaldı?
Günah işleyip cesetleri çöle serilenlere değil mi?

<span id="an_3:18">3:18</span> Sözünü dinlemeyenler dışında kendi huzur
diyarına kimlerin girmeyeceğine ant içti?

<span id="an_3:19">3:19</span> Görüyoruz ki, imansızlıklarından ötürü
oraya giremediler.

<span id="an_4:1">4:1</span> Bu nedenle Tanrının huzur diyarına girme
vaadi hâlâ geçerliyken, herhangi birinizin buna erişmemiş sayılmasından
korkalım.

<span id="an_4:2">4:2</span> Çünkü onlar gibi biz de iyi haberi aldık.
Ama onlar duydukları sözü imanla birleştirmedikleri için bunun
kendilerine bir yararı olmadı.

<span id="an_4:3">4:3</span> Biz inanmış olanlar huzur diyarına gireriz.
Nitekim Tanrı şöyle demiştir: ‹‹Öfkelendiğimde ant içtiğim gibi, Onlar
huzur diyarıma asla girmeyecekler.››

<span id="an_4:4">4:4</span> Çünkü bir yerde yedinci günle ilgili şunu
demiştir: ‹‹Tanrı bütün işlerinden yedinci gün dinlendi.››

<span id="an_4:5">4:5</span> Bu konuda yine diyor ki, ‹‹Onlar huzur
diyarıma asla girmeyecekler.››

<span id="an_4:6">4:6</span> Demek ki, bazılarının huzur diyarına
gireceği kesindir. Daha önce iyi haberi almış olanlar söz dinlemedikleri
için o diyara giremediler.

<span id="an_4:7">4:7</span> Bu yüzden Tanrı, uzun zaman sonra Davutun
aracılığıyla, ‹‹bugün›› diyerek yine bir gün belirliyor. Daha önce
denildiği gibi, ‹‹Bugün Onun sesini duyarsanız, Yüreklerinizi
nasırlaştırmayın.››

<span id="an_4:8">4:8</span> Eğer Yeşu onları huzura kavuştursaydı,
Tanrı daha sonra bir başka günden söz etmezdi.

<span id="an_4:9">4:9</span> Böylece Tanrı halkı için bir Şabat Günü
rahatı kalıyor.

<span id="an_4:10">4:10</span> Tanrı işlerinden nasıl dinlendiyse, Onun
huzur diyarına giren de kendi işlerinden öylece dinlenir.

<span id="an_4:11">4:11</span> Bu nedenle o huzur diyarına girmeye
gayret edelim; öyle ki, hiçbirimiz aynı tür sözdinlemezlikten ötürü
düşmesin.

<span id="an_4:12">4:12</span> Tanrının sözü diri ve etkilidir, iki
ağızlı kılıçtan daha keskindir. Canla ruhu, ilikle eklemleri birbirinden
ayıracak kadar derinlere işler; yüreğin düşüncelerini, amaçlarını
yargılar.

<span id="an_4:13">4:13</span> Tanrının görmediği hiçbir yaratık yoktur.
Kendisine hesap vereceğimiz Tanrının gözü önünde her şey çıplak ve
açıktır.

<span id="an_4:14">4:14</span> Tanrı Oğlu İsa gökleri aşan büyük
başkâhinimiz olduğu için açıkça benimsediğimiz inanca sımsıkı sarılalım.

<span id="an_4:15">4:15</span> Çünkü başkâhinimiz zayıflıklarımızda bize
yakınlık duyamayan biri değildir; tersine, her alanda bizim gibi
denenmiş, ama günah işlememiştir.

<span id="an_4:16">4:16</span> Onun için Tanrı'nın lütuf tahtına
cesaretle yaklaşalım; öyle ki, yardım gereksindiğimizde merhamet görelim
ve lütuf bulalım.

<span id="an_5:1">5:1</span> İnsanlar arasından seçilen her başkâhin,
günahlara karşılık sunular ve kurbanlar sunmak üzere Tanrıyla ilgili
konularda insanları temsil etmek için atanır.

<span id="an_5:2">5:2</span> Bilgisizlere, yoldan sapanlara yumuşak
davranabilir. Çünkü kendisi de zayıflıklarla kuşatılmıştır.

<span id="an_5:3">5:3</span> Bundan ötürü, halk için olduğu gibi,
kendisi için de günah sunusu sunmak zorundadır.

<span id="an_5:4">5:4</span> Kimse başkâhin olma onurunu kendi kendine
alamaz; ancak Harun gibi, Tanrı tarafından çağrılırsa alır.

<span id="an_5:5">5:5</span> Nitekim Mesih de başkâhin olmak için kendi
kendini yüceltmedi. Ona, ‹‹Sen benim Oğlumsun, Bugün ben sana Baba
oldum››

<span id="an_5:6">5:6</span> Başka bir yerde de diyor ki, ‹‹Melkisedek
düzeni uyarınca Sen sonsuza dek kâhinsin.››

<span id="an_5:7">5:7</span> Mesih, yeryüzünde olduğu günlerde kendisini
ölümden kurtaracak güçte olan Tanrıya büyük feryat ve gözyaşlarıyla dua
etti, yakardı ve Tanrı korkusu nedeniyle işitildi.

<span id="an_5:8">5:8</span> Oğul olduğu halde, çektiği acılarla söz
dinlemeyi öğrendi.

<span id="an_5:9">5:9</span> Yetkin kılınınca, sözünü dinleyen herkes
için sonsuz kurtuluş kaynağı oldu.

<span id="an_5:10">5:10</span> Çünkü Tanrı tarafından Melkisedek düzeni
uyarınca başkâhin atanmıştı.

<span id="an_5:11">5:11</span> Bu konuda söyleyecek çok sözümüz var, ama
kulaklarınız uyuştuğu için anlatmak zor.

<span id="an_5:12">5:12</span> Şimdiye dek öğretmen olmanız gerekirken,
Tanrı sözlerinin temel ilkelerini size yeni baştan öğretecek birine
ihtiyacınız var. Size yine süt gerekli, katı yiyecek değil!

<span id="an_5:13">5:13</span> Sütle beslenen herkes bebektir ve
doğruluk sözünde deneyimsizdir.

<span id="an_5:14">5:14</span> Katı yiyecek, yetişkinler içindir; onlar
duyularını iyi ile kötüyü ayırt etmek üzere alıştırmayla eğitmiş
kişilerdir.

<span id="an_6:1">6:1</span> Bunun için, ölü işlerden tövbe etmenin ve
Tanrıya inanmanın temelini, vaftizler, elle kutsama, ölülerin dirilişi
ve sonsuz yargıyla ilgili öğretinin temelini yeni baştan atmadan Mesihle
ilgili ilk öğretileri aşarak yetkinliğe doğru ilerleyelim.

<span id="an_6:3">6:3</span> Tanrı izin verirse, bunu yapacağız.

<span id="an_6:4">6:4</span> Bir kez aydınlatılmış, göksel armağanı
tatmış ve Kutsal Ruha ortak edilmiş, Tanrı sözünün iyiliğini ve gelecek
çağın güçlerini tatmış oldukları halde yoldan sapanları yeniden tövbe
edecek duruma getirmeye olanak yoktur. Çünkü onlar Tanrının Oğlunu adeta
yeniden çarmıha geriyor, herkesin önünde aşağılıyorlar.

<span id="an_6:7">6:7</span> Üzerine sık sık yağan yağmuru emen ve
kimler için işleniyorsa onlara yararlı bitkiler üreten toprağı Tanrı
bereketli kılar.

<span id="an_6:8">6:8</span> Ama dikenli bitki, devedikeni üreten toprak
yararsızdır; lanetlenmeye yakındır, sonu yanmaktır.

<span id="an_6:9">6:9</span> Size gelince, sevgili kardeşler, böyle
konuştuğumuz halde, durumunuzun daha iyi olduğuna, kurtuluşa uygun
düştüğüne eminiz.

<span id="an_6:10">6:10</span> Tanrı adaletsiz değildir; emeğinizi ve
kutsallara hizmet etmiş olarak ve etmeye devam ederek Onun adına
gösterdiğiniz sevgiyi unutmaz.

<span id="an_6:11">6:11</span> Umudunuzdan doğan tam güvenceye
kavuşmanız için her birinizin sona dek aynı gayreti göstermesini
diliyoruz.

<span id="an_6:12">6:12</span> Tembel olmamanızı, vaat edilenleri iman
ve sabır aracılığıyla miras alanların örneğine uymanızı istiyoruz.

<span id="an_6:13">6:13</span> Tanrı İbrahime vaatte bulunduğu zaman,
üzerine ant içecek daha üstün biri olmadığı için kendi üzerine ant
içerek şöyle dedi:

<span id="an_6:14">6:14</span> ‹‹Seni kutsadıkça kutsayacağım, Soyunu
çoğalttıkça çoğaltacağım.››

<span id="an_6:15">6:15</span> Böylece İbrahim sabırla dayanarak vaade
erişti.

<span id="an_6:16">6:16</span> İnsanlar kendilerinden üstün biri üzerine
ant içerler. Onlar için ant, söyleneni doğrular ve her tartışmayı sona
erdirir.

<span id="an_6:17">6:17</span> Tanrı da amacının değişmezliğini vaadin
mirasçılarına daha açıkça belirtmek istediği için vaadini antla
pekiştirdi.

<span id="an_6:18">6:18</span> Öyle ki, önümüze konan umuda tutunmak
için Tanrıya sığınan bizler, Tanrının yalan söylemesi olanaksız olan bu
iki değişmez şey aracılığıyla büyük cesaret bulalım.

<span id="an_6:19">6:19</span> Canlarımız için gemi demiri gibi sağlam
ve güvenilir olan bu umut, perdenin arkasındaki iç bölmeye geçer.

<span id="an_6:20">6:20</span> Melkisedek düzeni uyarınca sonsuza dek
başkâhin olan İsa oraya uğrumuza öncü olarak girdi.

<span id="an_7:1">7:1</span> Bu Melkisedek, Şalem Kralı ve yüce Tanrının
kâhiniydi. Kralları bozguna uğratmaktan dönen İbrahimi karşılamış ve onu
kutsamıştı.

<span id="an_7:2">7:2</span> İbrahim de ona her şeyin ondalığını verdi.
Melkisedek, adının anlamına göre, önce ‹‹Doğruluk Kralı››dır; sonra da
‹‹Şalem Kralı››, yani ‹‹Esenlik Kralı››dır.

<span id="an_7:3">7:3</span> Babasız, annesizdir; soyağacı yoktur. Ne
günlerinin başlangıcı, ne yaşamının sonu vardır. Tanrının Oğlu gibi
sonsuza dek kâhin kalacaktır.

<span id="an_7:4">7:4</span> Bakın, büyük ata İbrahimin ganimetten
ondalık verdiği bu adam ne kadar büyüktür!

<span id="an_7:5">7:5</span> Levioğullarından olup kâhinlik görevini
üstlenenlere Kutsal Yasa uyarınca halktan, yani İbrahimin soyundan
oldukları halde, kardeşlerinden ondalık almaları buyrulmuştur.

<span id="an_7:6">7:6</span> Melkisedek ise Levili kâhinlerin soyundan
olmadığı halde, vaatleri alan İbrahimden ondalık kabul etmiş ve onu
kutsamıştır.

<span id="an_7:7">7:7</span> Hiç kuşkusuz, kutsayan kutsanandan
üstündür.

<span id="an_7:8">7:8</span> Birinde ölümlü insanlar ondalık alıyor,
ötekinde yaşadığına tanıklık edilen biri alıyor.

<span id="an_7:9">7:9</span> Ondalık alan Levi bile İbrahim aracılığıyla
ondalık vermiştir denebilir.

<span id="an_7:10">7:10</span> Çünkü Melkisedek İbrahimi karşıladığı
zaman, Levi hâlâ atasının bedenindeydi.

<span id="an_7:11">7:11</span> Eğer Levililerin kâhinliği aracılığıyla
yetkinliğe erişilebilseydi -nitekim Kutsal Yasa bu kâhinliği öngörerek
halka verildi- Harun düzenine göre değil de, Melkisedek düzenine göre
başka bir kâhinin gelmesinden söz etmeye ne gerek kalırdı?

<span id="an_7:12">7:12</span> Çünkü kâhinlik değişince, Yasa da zorunlu
olarak değişir.

<span id="an_7:13">7:13</span> Kendisinden böyle söz edilen kişi başka
bir oymaktandır. Bu oymaktan hiç kimse sunakta hizmet etmemiştir.

<span id="an_7:14">7:14</span> Rabbimizin Yahuda oymağından geldiği
açıktır. Musa bu oymaktan söz ederken kâhinlere ilişkin bir şey
söylemedi.

<span id="an_7:15">7:15</span> Melkisedek benzeri başka bir kâhin ortaya
çıktığından, bu söylediğimiz artık daha da açıktır.

<span id="an_7:16">7:16</span> O, Yasanın soyla ilgili önkoşuluna göre
değil, yok edilemez bir yaşamın gücüne göre kâhin olmuştur.

<span id="an_7:17">7:17</span> Çünkü, ‹‹Melkisedek düzeni uyarınca Sen
sonsuza dek kâhinsin››

<span id="an_7:18">7:18</span> Önceki buyruk, zayıflığı ve yararsızlığı
nedeniyle geçersiz kılındı.

<span id="an_7:19">7:19</span> Çünkü Yasa hiçbir şeyi yetkinleştiremedi.
Bunun yerine, aracılığıyla Tanrıya yaklaştığımız daha sağlam bir umut
verildi.

<span id="an_7:20">7:20</span> Bu da antsız olmadı. Öbürleri ant
içilmeden kâhin olmuşlardı.

<span id="an_7:21">7:21</span> Ama O kendisine, ‹‹Rab ant içti,
kararından dönmez, Sen sonsuza dek kâhinsin››

<span id="an_7:22">7:22</span> Böylece İsa daha iyi bir antlaşmanın
kefili olmuştur.

<span id="an_7:23">7:23</span> Önceki düzende çok sayıda kâhin görev
aldı. Çünkü ölüm, görevlerini sürdürmelerini engelliyordu.

<span id="an_7:24">7:24</span> Ama İsa sonsuza dek yaşadığı için
kâhinliği süreklidir.

<span id="an_7:25">7:25</span> Bu nedenle Onun aracılığıyla Tanrıya
yaklaşanları tümüyle kurtaracak güçtedir. Çünkü onlara aracılık etmek
için hep yaşamaktadır.

<span id="an_7:26">7:26</span> Böyle bir başkâhinimiz -kutsal, suçsuz,
lekesiz, günahkârlardan ayrılmış, göklerden daha yücelere çıkarılmış bir
başkâhinimiz- olması uygundur.

<span id="an_7:27">7:27</span> O, öbür başkâhinler gibi her gün önce
kendi günahları, sonra da halkın günahları için kurbanlar sunmak zorunda
değildir. Çünkü kendini sunmakla bunu ilk ve son kez yaptı.

<span id="an_7:28">7:28</span> Kutsal Yasa, zayıflıkları olan insanları
başkâhin atamaktadır. Ama Yasa'dan sonra gelen ant sözü, sonsuza dek
yetkin kılınmış olan Oğul'u başkâhin atamıştır.

<span id="an_8:1">8:1</span> Söylediklerimizin özü şudur: Göklerde, Yüce
Olanın tahtının sağında oturan, kutsal yerde, insanın değil, Rabbin
kurduğu asıl tapınma çadırında görev yapan böyle bir başkâhinimiz
vardır.

<span id="an_8:3">8:3</span> Her başkâhin sunular, kurbanlar sunmak için
atanır. Bu nedenle bizim başkâhinimizin de sunacak bir şeyi olması
gerekir.

<span id="an_8:4">8:4</span> Eğer kendisi yeryüzünde olsaydı, kâhin
olamazdı. Çünkü Kutsal Yasa uyarınca sunuları sunanlar var.

<span id="an_8:5">8:5</span> Bunlar göktekinin örneği ve gölgesi olan
tapınakta hizmet ediyorlar. Nitekim Musa tapınma çadırını kurmak
üzereyken Tanrı tarafından şöyle uyarıldı: ‹‹Her şeyi sana dağda
gösterilen örneğe göre yapmaya dikkat et.››

<span id="an_8:6">8:6</span> Şimdiyse, İsa daha iyi vaatler üzerine
kurulmuş daha iyi bir antlaşmanın aracısı olduğu kadar, daha üstün bir
göreve de sahip olmuştur.

<span id="an_8:7">8:7</span> Eğer o ilk antlaşma kusursuz olsaydı,
ikincisine gerek duyulmazdı.

<span id="an_8:8">8:8</span> Oysa halkını kusurlu bulan Tanrı şöyle
diyor: ‹‹ ‹İsrail halkıyla ve Yahuda halkıyla Yeni bir antlaşma
yapacağım günler geliyor› Diyor Rab.

<span id="an_8:9">8:9</span> ‹Atalarını Mısırdan çıkarmak için
Ellerinden tuttuğum gün Onlarla yaptığım antlaşmaya benzemeyecek. Çünkü
onlar antlaşmama bağlı kalmadılar, Ben de onlardan yüz çevirdim› Diyor
Rab.

<span id="an_8:10">8:10</span> ‹O günlerden sonra İsrail halkıyla
Yapacağım antlaşma şudur› diyor Rab, ‹Yasalarımı zihinlerine
işleyeceğim, Yüreklerine yazacağım. Ben onların Tanrısı olacağım, Onlar
da benim halkım olacak.

<span id="an_8:11">8:11</span> Hiç kimse yurttaşını, kardeşini, Rabbi
tanı diye eğitmeyecek. Çünkü küçük büyük hepsi tanıyacak beni.

<span id="an_8:12">8:12</span> Çünkü suçlarını bağışlayacağım,
Günahlarını artık anmayacağım.› ››

<span id="an_8:13">8:13</span> Tanrı, ‹‹Yeni bir antlaşma›› demekle
ilkini eskimiş saymıştır. Eskiyip köhneleşense çok geçmeden yok olur.

<span id="an_9:1">9:1</span> İlk antlaşmanın tapınma kuralları ve
dünyasal tapınağı vardı.

<span id="an_9:2">9:2</span> Bir çadır kurulmuştu. Kutsal Yer denen
birinci bölmede kandillik, masa ve adak ekmekleri bulunurdu.

<span id="an_9:3">9:3</span> İkinci perdenin arkasında En Kutsal Yer
denen bir bölme vardı.

<span id="an_9:4">9:4</span> Altın buhur sunağıyla her yanı altınla
kaplanmış Antlaşma Sandığı buradaydı. Sandığın içinde altından yapılmış
man testisi, Harunun filizlenmiş değneği ve antlaşma levhaları vardı.

<span id="an_9:5">9:5</span> Sandığın üstünde Bağışlanma Kapağını
gölgeleyen yüce Keruvlar dururdu. Ama şimdi bunların ayrıntılarına
giremeyiz.

<span id="an_9:6">9:6</span> Her şey böyle düzenlendikten sonra kâhinler
her zaman çadırın ilk bölmesine girer, tapınma görevlerini yerine
getirirler.

<span id="an_9:7">9:7</span> Ama iç bölmeye yılda bir kez yalnız
başkâhin girebilir. Üstelik kendisi için ve halkın bilmeden işlediği
suçlar için sunacağı kurban kanı olmaksızın giremez.

<span id="an_9:8">9:8</span> Kutsal Ruh bununla çadırın ilk bölmesi
durdukça, kutsal yere giden yolun henüz açıkça gösterilmediğini
belirtiyor.

<span id="an_9:9">9:9</span> Bu, şimdiki çağ için bir örnektir; sunulan
kurbanlarla sunuların tapınan kişinin vicdanını yetkinleştiremediğini
gösteriyor.

<span id="an_9:10">9:10</span> Bunlar yalnız yiyecek, içecek, çeşitli
dinsel yıkanmalarla ilgilidir; yeni düzenin başlangıcına kadar geçerli
olan bedensel kurallardır.

<span id="an_9:11">9:11</span> Ama Mesih, gelecek iyi şeylerin başkâhini
olarak ortaya çıktı. İnsan eliyle yapılmamış, yani bu yaratılıştan
olmayan daha büyük, daha yetkin çadırdan geçti.

<span id="an_9:12">9:12</span> Tekelerle danaların kanıyla değil, sonsuz
kurtuluşu sağlayarak kendi kanıyla kutsal yere ilk ve son kez girdi.

<span id="an_9:13">9:13</span> Tekelerle boğaların kanı ve serpilen düve
külü murdar olanları kutsal kılıyor, bedensel açıdan temizliyor.

<span id="an_9:14">9:14</span> Öyleyse sonsuz Ruh aracılığıyla kendini
lekesiz olarak Tanrıya sunmuş olan Mesihin kanının, diri Tanrıya kulluk
edebilmemiz için vicdanımızı ölü işlerden temizleyeceği ne kadar daha
kesindir!

<span id="an_9:15">9:15</span> Bu nedenle, çağrılmış olanların vaat
edilen sonsuz mirası almaları için Mesih yeni antlaşmanın aracısı oldu.
Kendisi onları ilk antlaşmafx1 zamanında işledikleri suçlardan kurtarmak
için fidye olarak öldü.

<span id="an_9:16">9:16</span> Ortada bir vasiyetfx1 varsa, vasiyet
edenin ölümünün kanıtlanması gerekir.

<span id="an_9:17">9:17</span> Çünkü vasiyet ancak ölümden sonra geçerli
olur. Vasiyet eden yaşadıkça, vasiyetin hiçbir etkinliği yoktur.

<span id="an_9:18">9:18</span> Bu nedenle ilk antlaşma bile kan
akıtılmadan yürürlüğe girmedi.

<span id="an_9:19">9:19</span> Musa, Kutsal Yasanın her buyruğunu bütün
halka bildirdikten sonra su, al yapağı, mercanköşkotu ile danaların ve
tekelerin kanını alıp hem kitabın hem de bütün halkın üzerine serpti.

<span id="an_9:20">9:20</span> ‹‹Tanrının uymanızı buyurduğu antlaşmanın
kanı budur›› dedi.

<span id="an_9:21">9:21</span> Aynı biçimde çadırın ve tapınmada
kullanılan bütün eşyaların üzerine kan serpti.

<span id="an_9:22">9:22</span> Nitekim Kutsal Yasa uyarınca hemen her
şey kanla temiz kılınır, kan dökülmeden bağışlama olmaz.

<span id="an_9:23">9:23</span> Böylelikle aslı göklerde olan örneklerin
bu kurbanlarla, ama gökteki asıllarının bunlardan daha iyi kurbanlarla
temiz kılınması gerekti.

<span id="an_9:24">9:24</span> Çünkü Mesih, asıl kutsal yerin örneği
olup insan eliyle yapılan kutsal yere değil, ama şimdi bizim için
Tanrının önünde görünmek üzere asıl göğe girdi.

<span id="an_9:25">9:25</span> Başkâhin her yıl kendisinin olmayan kanla
En Kutsal Yere girer; oysa Mesih kendisini tekrar tekrar sunmak için
göğe girmedi.

<span id="an_9:26">9:26</span> Öyle olsaydı, dünyanın kuruluşundan beri
Mesihin tekrar tekrar acı çekmesi gerekirdi. Oysa Mesih, kendisini bir
kez kurban ederek günahı ortadan kaldırmak için çağların sonunda ortaya
çıkmıştır.

<span id="an_9:27">9:27</span> Bir kez ölmek, sonra da yargılanmak nasıl
insanların kaderiyse, Mesih de birçoklarının günahlarını yüklenmek için
bir kez kurban edildi. İkinci kez, günah yüklenmek için değil, kurtuluş
getirmek için kendisini bekleyenlere görünecektir.

<span id="an_10:1">10:1</span> Kutsal Yasada gelecek iyi şeylerin aslı
yoktur, sadece gölgesi vardır. Bu nedenle Yasa, her yıl sürekli aynı
kurbanları sunarak Tanrıya yaklaşanları asla yetkinliğe erdiremez.

<span id="an_10:2">10:2</span> Erdirebilseydi, kurban sunmaya son
verilmez miydi? Çünkü tapınanlar bir kez günahlarından arındıktan sonra
artık günahlılık duygusu kalmazdı.

<span id="an_10:3">10:3</span> Ancak o kurbanlar insanlara yıldan yıla
günahlarını anımsatıyor.

<span id="an_10:4">10:4</span> Çünkü boğalarla tekelerin kanı günahları
ortadan kaldıramaz.

<span id="an_10:5">10:5</span> Bunun için Mesih dünyaya gelirken şöyle
diyor: ‹‹Kurban ve sunu istemedin, Ama bana bir beden hazırladın.

<span id="an_10:6">10:6</span> Yakmalık sunudan ve günah sunusundan
Hoşnut olmadın.

<span id="an_10:7">10:7</span> O zaman şöyle dedim: ‹Kutsal Yazı
tomarında Benim için yazıldığı gibi, Senin isteğini yapmak üzere, Ey
Tanrı, işte geldim.› ››

<span id="an_10:8">10:8</span> Mesih ilkin, ‹‹Kurban, sunu, yakmalık
sunu, günah sunusu istemedin ve bunlardan hoşnut olmadın›› dedi. Oysa
bunlar Yasanın bir gereği olarak sunulur.

<span id="an_10:9">10:9</span> Sonra, ‹‹Senin isteğini yapmak üzere işte
geldim›› dedi. Yani ikinciyi geçerli kılmak için birinciyi ortadan
kaldırıyor.

<span id="an_10:10">10:10</span> Tanrının bu isteği uyarınca, İsa
Mesihin bedeninin ilk ve son kez sunulmasıyla kutsal kılındık.

<span id="an_10:11">10:11</span> Her kâhin her gün ayakta durup görevini
yapar ve günahları asla ortadan kaldıramayan aynı kurbanları tekrar
tekrar sunar.

<span id="an_10:12">10:12</span> Oysa Mesih günahlar için sonsuza dek
geçerli tek bir kurban sunduktan sonra Tanrının sağında oturdu.

<span id="an_10:13">10:13</span> O zamandan beri düşmanlarının, kendi
ayaklarının altına serilmesini bekliyor.

<span id="an_10:14">10:14</span> Çünkü kutsal kılınanları tek bir
sunuyla sonsuza dek yetkinliğe erdirmiştir.

<span id="an_10:15">10:15</span> Kutsal Ruh da bu konuda bize tanıklık
ediyor. Önce diyor ki,

<span id="an_10:16">10:16</span> ‹‹Rab, ‹O günlerden sonra Onlarla
yapacağım antlaşma şudur: Yasalarımı yüreklerine koyacağım, Zihinlerine
yazacağım› diyor.››

<span id="an_10:17">10:17</span> Sonra şunu ekliyor: ‹‹Onların
günahlarını ve suçlarını artık anmayacağım.››

<span id="an_10:18">10:18</span> Bunların bağışlanması durumunda artık
günah için sunuya gerek yoktur.

<span id="an_10:19">10:19</span> Bu nedenle, ey kardeşler, İsanın kanı
sayesinde perdede, yani kendi bedeninde bize açtığı yeni ve diri yoldan
kutsal yere girmeye cesaretimiz vardır.

<span id="an_10:21">10:21</span> Tanrının evinden sorumlu büyük bir
kâhinimiz bulunmaktadır.

<span id="an_10:22">10:22</span> Öyleyse yüreklerimiz serpmeyle kötü
vicdandan arınmış, bedenlerimiz temiz suyla yıkanmış olarak, imanın
verdiği tam güvenceyle, yürekten bir içtenlikle Tanrıya yaklaşalım.

<span id="an_10:23">10:23</span> Açıkça benimsediğimiz umuda sımsıkı
tutunalım. Çünkü vaat eden Tanrı güvenilirdir.

<span id="an_10:24">10:24</span> Birbirimizi sevgi ve iyi işler için
nasıl gayrete getirebileceğimizi düşünelim.

<span id="an_10:25">10:25</span> Bazılarının alıştığı gibi, bir araya
gelmekten vazgeçmeyelim; o günün yaklaştığını gördükçe birbirimizi daha
da çok yüreklendirelim.

<span id="an_10:26">10:26</span> Gerçeği öğrenip benimsedikten sonra,
bile bile günah işlemeye devam edersek, günahlar için artık kurban
kalmaz; geriye sadece yargının dehşetli beklenişi ve düşmanları yiyip
bitirecek kızgın ateş kalır.

<span id="an_10:28">10:28</span> Musanın Yasasını hiçe sayan, iki ya da
üç tanığın sözüyle acımasızca öldürülür.

<span id="an_10:29">10:29</span> Eğer bir kimse Tanrı Oğlunu ayaklar
altına alır, kendisini kutsal kılan antlaşma kanını bayağı sayar ve
lütufkâr Ruha hakaret ederse, bundan ne kadar daha ağır bir cezaya layık
görülecek sanırsınız?

<span id="an_10:30">10:30</span> Çünkü, ‹‹Öç benimdir, karşılığını ben
vereceğim›› ve yine, ‹‹Rab halkını yargılayacak›› diyeni tanıyoruz.

<span id="an_10:31">10:31</span> Diri Tanrının eline düşmek korkunç bir
şeydir.

<span id="an_10:32">10:32</span> Sizlerse aydınlandıktan sonra acılarla
dolu büyük bir mücadeleye dayandığınız o ilk günleri anımsayın.

<span id="an_10:33">10:33</span> Bazen sitemlere, sıkıntılara uğrayıp
seyirlik oldunuz, bazen de aynı durumda olanlarla dayanışma içine
girdiniz.

<span id="an_10:34">10:34</span> Hem hapistekilerin dertlerine ortak
oldunuz, hem de daha iyi ve kalıcı bir malınız olduğunu bilerek
mallarınızın yağma edilmesini sevinçle karşıladınız.

<span id="an_10:35">10:35</span> Onun için cesaretinizi yitirmeyin; bu
cesaretin ödülü büyüktür.

<span id="an_10:36">10:36</span> Çünkü Tanrının isteğini yerine getirmek
ve vaat edilene kavuşmak için dayanma gücüne ihtiyacınız vardır.

<span id="an_10:37">10:37</span> Artık, ‹‹Gelecek olan pek yakında
gelecek Ve gecikmeyecek.

<span id="an_10:38">10:38</span> Doğru adamım, imanla yaşayacaktır. Ama
geri çekilirse, ondan hoşnut olmayacağım.››

<span id="an_10:39">10:39</span> Bizler geri çekilip mahvolanlardan
değiliz; iman edip canlarının kurtuluşuna kavuşanlardanız.

<span id="an_11:1">11:1</span> İman, umut edilenlere güvenmek,
görünmeyen şeylerin varlığından emin olmaktır.

<span id="an_11:2">11:2</span> Atalarımız bununla Tanrının beğenisini
kazandılar.

<span id="an_11:3">11:3</span> Evrenin Tanrının buyruğuyla
yaratıldığını, böylece görülenlerin görünmeyenlerden oluştuğunu iman
sayesinde anlıyoruz.

<span id="an_11:4">11:4</span> Habilin Tanrıya Kayinden daha iyi bir
kurban sunması iman sayesinde oldu. İmanı sayesinde doğru biri olarak
Tanrının beğenisini kazandı. Çünkü Tanrı onun sunduğu adakları kabul
etti. Nitekim Habil ölmüş olduğu halde, iman sayesinde hâlâ
konuşmaktadır.

<span id="an_11:5">11:5</span> İman sayesinde Hanok ölümü tatmamak üzere
yukarı alındı. Kimse onu bulamadı, çünkü Tanrı onu yukarı almıştı.
Yukarı alınmadan önce Tanrıyı hoşnut eden biri olduğuna tanıklık edildi.

<span id="an_11:6">11:6</span> İman olmadan Tanrıyı hoşnut etmek
olanaksızdır. Tanrıya yaklaşan, Onun var olduğuna ve kendisini
arayanları ödüllendireceğine iman etmelidir.

<span id="an_11:7">11:7</span> İman sayesinde Nuh, henüz olmamış
olaylarla ilgili olarak Tanrı tarafından uyarılınca, Tanrı korkusuyla ev
halkının kurtuluşu için bir gemi yaptı. Bununla dünyayı yargıladı ve
imana dayanan doğruluğun mirasçısı oldu.

<span id="an_11:8">11:8</span> İman sayesinde İbrahim miras alacağı yere
gitmesi için çağrılınca, Tanrının sözünü dinledi ve nereye gideceğini
bilmeden yola çıktı.

<span id="an_11:9">11:9</span> İman sayesinde bir yabancı olarak vaat
edilen ülkeye yerleşti. Aynı vaadin ortak mirasçıları olan İshak ve
Yakupla birlikte çadırlarda yaşadı.

<span id="an_11:10">11:10</span> Çünkü mimarı ve kurucusu Tanrı olan
temelli kenti bekliyordu.

<span id="an_11:11">11:11</span> İman sayesinde Saranın kendisi de kısır
ve yaşı geçmiş olduğu halde vaat edeni güvenilir saydığından çocuk
sahibi olmak için güç buldu.

<span id="an_11:12">11:12</span> Böylece tek bir adamdan, üstelik ölüden
farksız birinden gökteki yıldızlar, deniz kıyısındaki kum kadar sayısız
torun meydana geldi.

<span id="an_11:13">11:13</span> Bu kişilerin hepsi imanlı olarak
öldüler. Vaat edilenlere kavuşamadılarsa da bunları uzaktan görüp
selamladılar, yeryüzünde yabancı ve konuk olduklarını açıkça kabul
ettiler.

<span id="an_11:14">11:14</span> Böyle konuşanlar bir vatan aradıklarını
gösteriyorlar.

<span id="an_11:15">11:15</span> Ayrıldıkları ülkeyi düşünselerdi, geri
dönmeye fırsatları olurdu.

<span id="an_11:16">11:16</span> Ama onlar daha iyisini, yani göksel
olanı arzu ediyorlardı. Bunun içindir ki, Tanrı onların Tanrısı olarak
anılmaktan utanmıyor. Çünkü onlara bir kent hazırladı.

<span id="an_11:17">11:17</span> İbrahim sınandığı zaman imanla İshakı
kurban olarak sundu. Vaatleri almış olan İbrahim biricik oğlunu kurban
etmek üzereydi.

<span id="an_11:18">11:18</span> Oysa Tanrı ona, ‹‹Senin soyun İshakla
sürecek›› demişti.

<span id="an_11:19">11:19</span> İbrahim Tanrının ölüleri bile
diriltebileceğini düşündü; nitekim İshakı simgesel şekilde ölümden geri
aldı.

<span id="an_11:20">11:20</span> İman sayesinde İshak gelecek olaylarla
ilgili olarak Yakupla Esavı kutsadı.

<span id="an_11:21">11:21</span> Yakup ölürken iman sayesinde Yusufun
iki oğlunu da kutsadı, değneğinin ucuna yaslanarak Tanrıya tapındı.

<span id="an_11:22">11:22</span> Yusuf ölürken iman sayesinde
İsrailoğullarının Mısırdan çıkacağını anımsattı ve kemiklerine ilişkin
buyruk verdi.

<span id="an_11:23">11:23</span> Musa doğduğunda annesiyle babası onu
imanla üç ay gizlediler. Çünkü çocuğun güzel olduğunu gördüler ve kralın
fermanından korkmadılar.

<span id="an_11:24">11:24</span> Musa büyüyünce iman sayesinde firavunun
kızının oğlu olarak tanınmayı reddetti.

<span id="an_11:25">11:25</span> Bir süre için günahın sefasını
sürmektense, Tanrının halkıyla birlikte baskı görmeyi yeğledi.

<span id="an_11:26">11:26</span> Mesih uğruna aşağılanmayı Mısır
hazinelerinden daha büyük zenginlik saydı. Çünkü alacağı ödülü
düşünüyordu.

<span id="an_11:27">11:27</span> Kralın öfkesinden korkmadan imanla
Mısırdan ayrıldı. Görünmez Olanı görür gibi dayandı.

<span id="an_11:28">11:28</span> İlk doğanları öldüren melek
İsraillilere dokunmasın diye Musa imanla, Fısıh kurbanının kesilmesini
ve kanının kapılara sürülmesini sağladı.

<span id="an_11:29">11:29</span> İman sayesinde İsrailliler karadan
geçer gibi Kızıldenizden geçtiler. Mısırlılar bunu deneyince boğuldular.

<span id="an_11:30">11:30</span> İsrailliler yedi gün boyunca Eriha
surları çevresinde dolandılar; sonunda imanları sayesinde surlar
yıkıldı.

<span id="an_11:31">11:31</span> Fahişe Rahav casusları dostça
karşıladığı için imanı sayesinde söz dinlemeyenlerle birlikte
öldürülmedi.

<span id="an_11:32">11:32</span> Daha ne diyeyim? Gidyon, Barak, Şimşon,
Yiftah, Davut, Samuel ve peygamberlerle ilgili olanları anlatsam, zaman
yetmeyecek.

<span id="an_11:33">11:33</span> Bunlar iman sayesinde ülkeler ele
geçirdiler, adaleti sağladılar, vaat edilenlere kavuştular, aslanların
ağzını kapadılar.

<span id="an_11:34">11:34</span> Kızgın ateşi söndürdüler, kılıcın
ağzından kaçıp kurtuldular. Güçsüzlükte kuvvet buldular, savaşta
güçlendiler, yabancı orduları bozguna uğrattılar.

<span id="an_11:35">11:35</span> Kadınlar dirilen ölülerini geri
aldılar. Başkalarıysa salıverilmeyi reddederek dirilip daha iyi bir
yaşama kavuşma umuduyla işkencelere katlandılar.

<span id="an_11:36">11:36</span> Daha başkaları alaya alınıp kamçılandı,
hatta zincire vurulup hapsedildi.

<span id="an_11:37">11:37</span> Taşlandılar, testereyle biçildiler,
kılıçtan geçirilip öldürüldüler. Koyun postu, keçi derisi içinde
dolaştılar, yoksulluk çektiler, sıkıntılara uğradılar, baskı gördüler.

<span id="an_11:38">11:38</span> Dünya onlara layık değildi. Çöllerde,
dağlarda, mağaralarda, yeraltı oyuklarında dolanıp durdular.

<span id="an_11:39">11:39</span> İmanları sayesinde bunların hepsi
Tanrının beğenisini kazandıkları halde, hiçbiri vaat edilene kavuşmadı.

<span id="an_11:40">11:40</span> Bizden ayrı olarak yetkinliğe
ermesinler diye, Tanrı bizim için daha iyi bir şey hazırlamıştı.

<span id="an_12:1">12:1</span> İşte çevremizi bu denli büyük bir
tanıklar bulutu sardığına göre, biz de her yükü ve bizi kolayca kuşatan
günahı üzerimizden sıyırıp atalım ve önümüze konan yarışı sabırla
koşalım.

<span id="an_12:2">12:2</span> Gözümüzü imanımızın öncüsü ve
tamamlayıcısı İsaya dikelim. O kendisini bekleyen sevinç uğruna utancı
hiçe sayıp çarmıhta ölüme katlandı ve Tanrının tahtının sağında oturdu.

<span id="an_12:3">12:3</span> Yorulup cesaretinizi yitirmemek için,
günahkârların bunca karşı koymasına katlanmış Olanı düşünün.

<span id="an_12:4">12:4</span> Günaha karşı verdiğiniz mücadelede henüz
kanınızı akıtacak kadar direnmiş değilsiniz.

<span id="an_12:5">12:5</span> Size oğullar diye seslenen şu öğüdü de
unuttunuz: ‹‹Oğlum, Rabbin terbiye edişini hafife alma, Rab seni
azarlayınca cesaretini yitirme.

<span id="an_12:6">12:6</span> Çünkü Rab sevdiğini terbiye eder,
Oğulluğa kabul ettiği herkesi cezalandırır.››

<span id="an_12:7">12:7</span> Terbiye edilmek uğruna acılara
katlanmalısınız. Tanrı size oğullarına davranır gibi davranıyor. Hangi
oğul babası tarafından terbiye edilmez?

<span id="an_12:8">12:8</span> Herkesin gördüğü terbiyeden yoksunsanız,
oğullar değil, yasadışı evlatlarsınız.

<span id="an_12:9">12:9</span> Kaldı ki, bizi terbiye eden dünyasal
babalarımız vardı ve onlara saygı duyardık. Öyleyse Ruhlar Babasına
bağımlı olup yaşamamız çok daha önemli değil mi?

<span id="an_12:10">12:10</span> Babalarımız bizi kısa bir süre için,
uygun gördükleri gibi terbiye ettiler. Ama Tanrı, kutsallığına ortak
olalım diye bizi kendi yararımıza terbiye ediyor.

<span id="an_12:11">12:11</span> Terbiye edilmek başlangıçta hiç tatlı
gelmez, acı gelir. Ne var ki, böyle eğitilenler için bu sonradan esenlik
veren doğruluğu üretir.

<span id="an_12:12">12:12</span> Bunun için sarkık ellerinizi kaldırın,
bükük dizlerinizi doğrultun, ayaklarınız için düz yollar yapın. Öyle ki,
kötürüm olan parça eklemden çıkmasın, tersine şifa bulsun.

<span id="an_12:14">12:14</span> Herkesle barış içinde yaşamaya, kutsal
olmaya gayret edin. Kutsallığa sahip olmadan kimse Rabbi göremeyecek.

<span id="an_12:15">12:15</span> Dikkat edin, kimse Tanrının lütfundan
yoksun kalmasın. İçinizde sizi rahatsız edecek ve birçoklarını
zehirleyecek acı bir kök filizlenmesin.

<span id="an_12:16">12:16</span> Kimse fuhuş yapmasın ya da ilk oğulluk
hakkını bir yemeğe karşılık satan Esav gibi kutsal değerlere saygısızlık
etmesin.

<span id="an_12:17">12:17</span> Biliyorsunuz, Esav daha sonra kutsanma
hakkını miras almak istediyse de geri çevrildi. Kutsanmak için gözyaşı
döküp yalvarmasına karşın, vermiş olduğu kararın sonucunu değiştiremedi.

<span id="an_12:18">12:18</span> Sizler dokunulabilen, alev alev yanan
dağa, karanlığa, koyu karanlık ve kasırgaya, gürleyen çağrı borusuna,
tanrısal sözleri ileten sese yaklaşmış değilsiniz. O sesi işitenler,
kendilerine bir sözcük daha söylenmesin diye yalvardılar.

<span id="an_12:20">12:20</span> ‹‹Dağa bir hayvan bile dokunsa
taşlanacak›› buyruğuna dayanamadılar.

<span id="an_12:21">12:21</span> Görünüm öyle korkunçtu ki, Musa, ‹‹Çok
korkuyorum, titriyorum›› dedi.

<span id="an_12:22">12:22</span> Oysa sizler Siyon Dağına, yaşayan
Tanrının kenti olan göksel Yeruşalime, bir bayram şenliği içindeki on
binlerce meleğe, adları göklerde yazılmış ilk doğanların topluluğuna
yaklaştınız. Herkesin yargıcı olan Tanrıya, yetkinliğe erdirilmiş doğru
kişilerin ruhlarına, yeni antlaşmanın aracısı olan İsaya ve Habilin
kanından daha üstün bir anlam taşıyan serpmelik kana yaklaştınız.

<span id="an_12:25">12:25</span> Bunları söyleyeni reddetmemeye dikkat
edin. Çünkü yeryüzünde kendilerini uyaranı reddedenler kurtulamadılarsa,
göklerden bizi uyarandan yüz çevirirsek, bizim de kurtulamayacağımız çok
daha kesindir.

<span id="an_12:26">12:26</span> O zaman Onun sesi yeri sarsmıştı. Ama
şimdi, ‹‹Bir kez daha yalnız yeri değil, göğü de sarsacağım›› diye söz
vermiştir.

<span id="an_12:27">12:27</span> ‹‹Bir kez daha›› sözü, sarsılanların,
yani yaratılmış olan şeylerin ortadan kaldırılacağını, böylelikle
sarsılmayanların kalacağını anlatıyor.

<span id="an_12:28">12:28</span> Böylece sarsılmaz bir egemenliğe
kavuştuğumuz için minnettar olalım. Öyle ki, Tanrıyı hoşnut edecek
biçimde saygı ve korkuyla tapınalım.

<span id="an_12:29">12:29</span> Çünkü Tanrımız yakıp yok eden bir
ateştir.

<span id="an_13:1">13:1</span> Kardeş sevgisi sürekli olsun.

<span id="an_13:2">13:2</span> Konuksever olmaktan geri kalmayın. Çünkü
bu sayede bazıları bilmeden melekleri konuk ettiler.

<span id="an_13:3">13:3</span> Hapiste olanları, onlarla birlikte
hapsedilmiş gibi anımsayın. Sizin de bir bedeniniz olduğunu düşünerek
baskı görenleri hatırlayın.

<span id="an_13:4">13:4</span> Herkes evliliğe saygı göstersin. Evlilik
yatağı günahla lekelenmesin. Çünkü Tanrı fuhuş yapanları, zina edenleri
yargılayacak.

<span id="an_13:5">13:5</span> Yaşayışınız para sevgisinden uzak olsun.
Sahip olduklarınızla yetinin. Çünkü Tanrı şöyle dedi: ‹‹Seni asla terk
etmeyeceğim, Seni asla yüzüstü bırakmayacağım.››

<span id="an_13:6">13:6</span> Böylece cesaretle diyoruz ki, ‹‹Rab benim
yardımcımdır, korkmam; İnsan bana ne yapabilir?››

<span id="an_13:7">13:7</span> Tanrının sözünü size iletmiş olan
önderlerinizi anımsayın. Yaşayışlarının sonucuna bakarak onların imanını
örnek alın.

<span id="an_13:8">13:8</span> İsa Mesih dün, bugün ve sonsuza dek
aynıdır.

<span id="an_13:9">13:9</span> Çeşitli garip öğretilerin etkisine
kapılıp sürüklenmeyin. Yüreğin yiyeceklerle değil, Tanrı lütfuyla
güçlenmesi iyidir. Yiyeceklere güvenenler hiçbir yarar görmediler.

<span id="an_13:10">13:10</span> Bir sunağımız var ki, tapınma çadırında
hizmet edenlerin ondan yemeye hakları yoktur.

<span id="an_13:11">13:11</span> Başkâhin günah sunusu olarak
hayvanların kanını kutsal yere taşır, ama bu hayvanların cesetleri
ordugahın dışında yakılır.

<span id="an_13:12">13:12</span> Bunun gibi, İsa da kendi kanıyla halkı
kutsal kılmak için kent kapısının dışında acı çekti.

<span id="an_13:13">13:13</span> Öyleyse biz de Onun uğradığı
aşağılanmaya katlanarak ordugahtan dışarıya çıkıp yanına gidelim.

<span id="an_13:14">13:14</span> Çünkü burada kalıcı bir kentimiz
yoktur, biz gelecekteki kenti özlüyoruz.

<span id="an_13:15">13:15</span> Bu nedenle, İsa aracılığıyla Tanrıya
sürekli övgü kurbanları, yani Onun adını açıkça anan dudakların
meyvesini sunalım.

<span id="an_13:16">13:16</span> İyilik yapmayı, sizde olanı
başkalarıyla paylaşmayı unutmayın. Çünkü Tanrı bu tür kurbanlardan
hoşnut olur.

<span id="an_13:17">13:17</span> Önderlerinizin sözünü dinleyin, onlara
bağlı kalın. Çünkü onlar canlarınız için hesap verecek kişiler olarak
sizi kollarlar. Onların sözünü dinleyin ki, görevlerini inleyerek değil
-bunun size yararı olmaz- sevinçle yapsınlar.

<span id="an_13:18">13:18</span> Bizim için dua edin. Vicdanımızı temiz
tuttuğumuza, her bakımdan olumlu bir yaşam sürmek istediğimize eminiz.

<span id="an_13:19">13:19</span> Yanınıza tez zamanda dönebilmem için
dua etmenizi özellikle rica ediyorum.

<span id="an_13:20">13:20</span> Esenlik veren Tanrı, koyunların büyük
Çobanını, Rabbimiz İsayı sonsuza dek sürecek antlaşmanın kanıyla ölümden
diriltti.

<span id="an_13:21">13:21</span> Tanrı, isteğini yerine getirebilmeniz
için sizi her iyilikle donatsın; kendisini hoşnut eden şeyi İsa Mesih
aracılığıyla bizlerde gerçekleştirsin. Mesihe sonsuzlara dek yücelik
olsun! Amin.

<span id="an_13:22">13:22</span> Kardeşler, size rica ediyorum,
öğütlerimi hoş görün. Zaten size kısaca yazdım.

<span id="an_13:23">13:23</span> Kardeşimiz Timoteosun salıverildiğini
bilmenizi istiyorum. Yakında yanıma gelirse, onunla birlikte sizi
görmeye geleceğim.

<span id="an_13:24">13:24</span> Önderlerinizin hepsine ve bütün
kutsallara selam söyleyin. İtalyadan olanlar size selam ederler.

<span id="an_13:25">13:25</span> Tanrı'nın lütfu hepinizle birlikte
olsun! Amin.

------------------------------------------------------------------------

[Next: James](jam)
