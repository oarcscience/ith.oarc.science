[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Turkish Bible: James

<span id="an_1:1">1:1</span> Tanrının ve Rab İsa Mesihin kulu ben Yakup,
dağılmış olan on iki oymağa selam ederim.

<span id="an_1:2">1:2</span> Kardeşlerim, çeşitli denemelerle yüz yüze
geldiğinizde bunu büyük sevinçle karşılayın.

<span id="an_1:3">1:3</span> Çünkü bilirsiniz ki, imanınızın sınanması
dayanma gücünü yaratır.

<span id="an_1:4">1:4</span> Dayanma gücü de, hiçbir eksiği olmayan,
olgun, yetkin kişiler olmanız için tam bir etkinliğe erişsin.

<span id="an_1:5">1:5</span> İçinizden birinin bilgelikte eksiği varsa,
herkese cömertçe, azarlamadan veren Tanrıdan istesin; kendisine
verilecektir.

<span id="an_1:6">1:6</span> Yalnız hiç kuşku duymadan, imanla istesin.
Çünkü kuşku duyan kişi rüzgarın sürükleyip savurduğu deniz dalgasına
benzer.

<span id="an_1:7">1:7</span> Her bakımdan değişken, kararsız olan kişi
Rabden bir şey alacağını ummasın.

<span id="an_1:9">1:9</span> Düşkün olan kardeş kendi yüksekliğiyle,
zengin olansa kendi düşkünlüğüyle övünsün. Çünkü zengin kişi kır çiçeği
gibi solup gidecek.

<span id="an_1:11">1:11</span> Güneş yakıcı sıcağıyla doğar ve otu
kurutur. Otun çiçeği düşer, görünüşünün güzelliği yok olur. Zengin de
bunun gibi kendi uğraşları içinde kaybolup gidecektir.

<span id="an_1:12">1:12</span> Ne mutlu denemeye dayanan kişiye!
Denemeden başarıyla çıktığı zaman Rabbin kendisini sevenlere vaat ettiği
yaşam tacını alacaktır.

<span id="an_1:13">1:13</span> Ayartılan kişi, ‹‹Tanrı beni ayartıyor››
demesin. Çünkü Tanrı kötülükle ayartılmadığı gibi kendisi de kimseyi
ayartmaz.

<span id="an_1:14">1:14</span> Herkes kendi arzularıyla sürüklenip
aldanarak ayartılır.

<span id="an_1:15">1:15</span> Sonra arzu gebe kalır ve günah doğurur.
Günah olgunlaşınca da ölüm getirir.

<span id="an_1:16">1:16</span> Sevgili kardeşlerim, aldanmayın!

<span id="an_1:17">1:17</span> Her nimet, her mükemmel armağan
yukarıdan, kendisinde değişkenlik ya da döneklik gölgesi olmayan Işıklar
Babasından gelir.

<span id="an_1:18">1:18</span> O, yarattıklarının bir anlamda ilk
meyveleri olmamız için bizleri kendi isteği uyarınca, gerçeğin
bildirisiyle yaşama kavuşturdu.

<span id="an_1:19">1:19</span> Sevgili kardeşlerim, şunu aklınızda
tutun: Herkes dinlemekte çabuk, konuşmakta yavaş, öfkelenmekte de yavaş
olsun.

<span id="an_1:20">1:20</span> Çünkü insanın öfkesi Tanrının istediği
doğruluğu sağlamaz.

<span id="an_1:21">1:21</span> Bunun için, her türlü pisliği ve her
tarafa yayılmış olan kötülüğü üstünüzden sıyırıp atarak, içinize
ekilmiş, canlarınızı kurtaracak güçte olan sözü alçakgönüllülükle kabul
edin.

<span id="an_1:22">1:22</span> Tanrı sözünü yalnız duymakla kalmayın,
sözün uygulayıcıları da olun. Yoksa kendinizi aldatmış olursunuz.

<span id="an_1:23">1:23</span> Çünkü sözün dinleyicisi olup da
uygulayıcısı olmayan kişi, aynada kendi doğal yüzüne bakan kişiye
benzer.

<span id="an_1:24">1:24</span> Kendini görür, sonra gider ve nasıl bir
kişi olduğunu hemen unutur.

<span id="an_1:25">1:25</span> Oysa mükemmel yasaya, özgürlük yasasına
yakından bakıp ona bağlı kalan, unutkan dinleyici değil de etkin
uygulayıcı olan kişi, yaptıklarıyla mutlu olacaktır.

<span id="an_1:26">1:26</span> Dindar olduğunu sanıp da dilini
dizginlemeyen kişi kendini aldatır. Böylesinin dindarlığı boştur.

<span id="an_1:27">1:27</span> Baba Tanrı'nın gözünde temiz ve kusursuz
dindarlık, kişinin sıkıntı çeken öksüzler ve dullarla ilgilenmesi ve
kendini dünyanın lekelemesinden korumasıdır.

<span id="an_2:1">2:1</span> Kardeşlerim, yüce Rabbimiz İsa Mesihe iman
edenler olarak insanlar arasında ayrım yapmayın.

<span id="an_2:2">2:2</span> Toplandığınız yere altın yüzüklü, şık
giyimli bir adamla kirli giysiler içinde yoksul bir adam geldiğinde, şık
giyimliye ilgiyle, ‹‹Sen şuraya, iyi yere otur››, yoksula da, ‹‹Sen
orada dur›› ya da ‹‹Ayaklarımın dibine otur›› derseniz, aranızda ayrım
yapmış, kötü düşünceli yargıçlar gibi davranmış olmuyor musunuz?

<span id="an_2:5">2:5</span> Dinleyin, sevgili kardeşlerim: Tanrı, bu
dünyada yoksul olanları imanda zenginleşmek ve kendisini sevenlere vaat
ettiği egemenliğin mirasçıları olmak üzere seçmedi mi?

<span id="an_2:6">2:6</span> Ama siz yoksulun onurunu kırdınız. Sizi
sömüren zenginler değil mi? Sizi mahkemelere sürükleyen onlar değil mi?

<span id="an_2:7">2:7</span> Ait olduğunuz Kişinin yüce adına küfreden
onlar değil mi?

<span id="an_2:8">2:8</span> ‹‹Komşunu kendin gibi seveceksin›› diyen
Kutsal Yazıya uyarak Kralımız Tanrının Yasasını gerçekten yerine
getiriyorsanız, iyi ediyorsunuz.

<span id="an_2:9">2:9</span> Ama insanlar arasında ayrım yaparsanız,
günah işlemiş olursunuz; Yasa tarafından, Yasayı çiğnemekten suçlu
bulunursunuz.

<span id="an_2:10">2:10</span> Çünkü Yasanın her dediğini yerine getirse
de tek konuda ondan sapan kişi bütün Yasaya karşı suçlu olur.

<span id="an_2:11">2:11</span> Nitekim ‹‹Zina etmeyeceksin›› diyen, aynı
zamanda ‹‹Adam öldürmeyeceksin›› demiştir. Zina etmez, ama adam
öldürürsen, Yasayı yine de çiğnemiş olursun.

<span id="an_2:12">2:12</span> Özgürlük Yasasıyla yargılanacak olanlar
gibi konuşup davranın.

<span id="an_2:13">2:13</span> Çünkü yargı merhamet göstermeyene karşı
merhametsizdir. Merhamet yargıya galip gelir.

<span id="an_2:14">2:14</span> Kardeşlerim, bir kimse iyi eylemleri
yokken imanı olduğunu söylerse, bu neye yarar? Böylesi bir iman onu
kurtarabilir mi?

<span id="an_2:15">2:15</span> Bir erkek ya da kız kardeş çıplak ve
günlük yiyecekten yoksunken, içinizden biri ona, ‹‹Esenlikle git,
ısınmanı, doymanı dilerim›› der, ama bedenin gereksindiklerini vermezse,
bu neye yarar?

<span id="an_2:17">2:17</span> Bunun gibi, tek başına eylemsiz iman da
ölüdür.

<span id="an_2:18">2:18</span> Ama biri şöyle diyebilir: ‹‹Senin imanın
var, benimse eylemlerim.›› Eylemlerin olmadan sen bana imanını göster,
ben de sana imanımı eylemlerimle göstereyim.

<span id="an_2:19">2:19</span> Sen Tanrının bir olduğuna inanıyorsun,
iyi ediyorsun. Cinler bile buna inanıyor ve titriyorlar!

<span id="an_2:20">2:20</span> Ey akılsız adam, eylem olmadan imanın
yararsız olduğuna kanıt mı istiyorsun?

<span id="an_2:21">2:21</span> Atamız İbrahim, oğlu İshakı sunağın
üzerinde Tanrıya adama eylemiyle aklanmadı mı?

<span id="an_2:22">2:22</span> Görüyorsun, onun imanı eylemleriyle
birlikte etkindi; imanı eylemleriyle tamamlandı.

<span id="an_2:23">2:23</span> Böylelikle, ‹‹İbrahim Tanrıya iman etti,
böylece aklanmış sayıldı›› diyen Kutsal Yazı yerine gelmiş oldu.
İbrahime de Tanrının dostu dendi.

<span id="an_2:24">2:24</span> Görüyorsunuz, insan yalnız imanla değil,
eylemle de aklanır.

<span id="an_2:25">2:25</span> Aynı biçimde, ulakları konuk edip değişik
bir yoldan geri gönderen fahişe Rahav da bu eylemiyle aklanmadı mı?

<span id="an_2:26">2:26</span> Ruhsuz beden nasıl ölüyse, eylemsiz iman
da ölüdür.

<span id="an_3:1">3:1</span> Kardeşlerim, biz öğretmenlerin daha titiz
bir yargılamadan geçeceğini biliyorsunuz; bu nedenle çoğunuz öğretmen
olmayın.

<span id="an_3:2">3:2</span> Çünkü hepimiz çok hata yaparız. Sözleriyle
hata yapmayan kimse, bütün bedenini de dizginleyebilen yetkin bir
kişidir.

<span id="an_3:3">3:3</span> Bize boyun eğmeleri için atların ağzına gem
vururuz, böylece bütün bedenlerini yönlendiririz.

<span id="an_3:4">3:4</span> Düşünün, gemiler de o kadar büyük olduğu,
güçlü rüzgarlar tarafından sürüklendiği halde, dümencinin gönlü nereye
isterse küçücük bir dümenle o yöne çevrilirler.

<span id="an_3:5">3:5</span> Bunun gibi, dil de bedenin küçük bir
üyesidir, ama büyük işlerle övünür. Düşünün, küçücük bir kıvılcım koca
bir ormanı tutuşturabilir.

<span id="an_3:6">3:6</span> Dil de bir ateş, bedenimizin üyeleri
arasında bir kötülük dünyasıdır. Bütün varlığımızı kirletir. Cehennemden
alevlenmiş olarak yaşamımızın gidişini alevlendirir.

<span id="an_3:7">3:7</span> İnsan soyu, her tür yabanıl hayvanı, kuşu,
sürüngeni ve deniz yaratığını evcilleştirmiş ve evcilleştirmektedir.

<span id="an_3:8">3:8</span> Ama dili hiçbir insan evcilleştiremez. Dil
öldürücü zehirle dolu, dinmeyen bir kötülüktür.

<span id="an_3:9">3:9</span> Dilimizle Rabbi, Babayı överiz. Yine
dilimizle Tanrıya benzer yaratılmış insana söveriz.

<span id="an_3:10">3:10</span> Övgü ve sövgü aynı ağızdan çıkar.
Kardeşlerim, bu böyle olmamalı.

<span id="an_3:11">3:11</span> Bir pınar aynı gözden tatlı ve acı su
akıtır mı?

<span id="an_3:12">3:12</span> Kardeşlerim, incir ağacı zeytin ya da
asma incir verebilir mi? Bunun gibi, tuzlu su kaynağı tatlı su veremez.

<span id="an_3:13">3:13</span> Aranızda bilge ve anlayışlı olan kim?
Olumlu yaşayışıyla, bilgelikten doğan alçakgönüllülükle iyi eylemlerini
göstersin.

<span id="an_3:14">3:14</span> Ama yüreğinizde kin, kıskançlık,
bencillik varsa övünmeyin, gerçeği yadsımayın.

<span id="an_3:15">3:15</span> Böylesi ‹‹bilgelik›› gökten inen değil,
dünyadan, insan doğasından, cinlerden gelen bilgeliktir.

<span id="an_3:16">3:16</span> Çünkü nerede kıskançlık, bencillik varsa,
orada karışıklık ve her tür kötülük vardır.

<span id="an_3:17">3:17</span> Ama gökten inen bilgelik her şeyden önce
paktır, sonra barışçıldır, yumuşaktır, uysaldır. Merhamet ve iyi
meyvelerle doludur. Kayırıcılığı, ikiyüzlülüğü yoktur.

<span id="an_3:18">3:18</span> Barış içinde eken barış yapıcıları
doğruluk ürününü biçerler.

<span id="an_4:1">4:1</span> Aranızdaki kavgaların, çekişmelerin kaynağı
nedir? Bedeninizin üyelerinde savaşan tutkularınız değil mi?

<span id="an_4:2">4:2</span> Bir şey arzu ediyor, elde edemeyince adam
öldürüyorsunuz. Kıskanıyorsunuz, isteğinize erişemeyince çekişip kavga
ediyorsunuz. Elde edemiyorsunuz, çünkü Tanrıdan dilemiyorsunuz.

<span id="an_4:3">4:3</span> Dilediğiniz zaman da dileğinize
kavuşamıyorsunuz. Çünkü kötü amaçla, tutkularınız uğruna kullanmak için
diliyorsunuz.

<span id="an_4:4">4:4</span> Ey vefasızlar, dünyayla dostluğun Tanrıya
düşmanlık olduğunu bilmiyor musunuz? Dünyayla dost olmak isteyen,
kendini Tanrıya düşman eder.

<span id="an_4:5">4:5</span> Sizce Kutsal Yazı boş yere mi şöyle diyor:
‹‹Tanrı içimize koyduğu ruhu kıskançlık derecesinde özler.››

<span id="an_4:6">4:6</span> Yine de bize daha çok lütfeder. Bu nedenle
Yazı şöyle diyor: ‹‹Tanrı kibirlilere karşıdır, Ama alçakgönüllülere
lütfeder.››

<span id="an_4:7">4:7</span> Bunun için Tanrıya bağımlı olun. İblise
karşı direnin, sizden kaçacaktır.

<span id="an_4:8">4:8</span> Tanrıya yaklaşın, O da size yaklaşacaktır.
Ey günahkârlar, ellerinizi günahtan temizleyin. Ey kararsızlar,
yüreklerinizi paklayın.

<span id="an_4:9">4:9</span> Kederlenin, yas tutup ağlayın. Gülüşünüz
yasa, sevinciniz üzüntüye dönüşsün.

<span id="an_4:10">4:10</span> Rabbin önünde kendinizi alçaltın, sizi
yüceltecektir.

<span id="an_4:11">4:11</span> Kardeşlerim, birbirinizi yermeyin.
Kardeşini yeren ya da yargılayan kişi, Yasayı yermiş ve yargılamış olur.
Yasayı yargılarsan, Yasanın uygulayıcısı değil, yargılayıcısı olursun.

<span id="an_4:12">4:12</span> Oysa tek Yasa koyucu, tek Yargıç vardır;
kurtarmaya da mahvetmeye de gücü yeten Odur. Ya komşusunu yargılayan
sen, kim oluyorsun?

<span id="an_4:13">4:13</span> Dinleyin şimdi, ‹‹Bugün ya da yarın filan
kente gideceğiz, orada bir yıl kalıp ticaret yapacak, para kazanacağız››
diyen sizler, yarın ne olacağını bilmiyorsunuz. Yaşamınız nedir ki? Kısa
süre görünen, sonra yitip giden buğu gibisiniz.

<span id="an_4:15">4:15</span> Bunun yerine, ‹‹Rab dilerse yaşayacak,
şunu şunu yapacağız›› demelisiniz.

<span id="an_4:16">4:16</span> Ne var ki, şimdi küstahlıklarınızla
övünüyorsunuz. Bu tür övünmelerin hepsi kötüdür.

<span id="an_4:17">4:17</span> Bu nedenle, yapılması gereken iyi şeyi
bilip de yapmayan, günah işlemiş olur.

<span id="an_5:1">5:1</span> Dinleyin şimdi ey zenginler, başınıza
gelecek felaketlerden ötürü feryat edip ağlayın.

<span id="an_5:2">5:2</span> Servetiniz çürümüş, giysinizi güve
yemiştir.

<span id="an_5:3">5:3</span> Altınlarınız, gümüşleriniz pas tutmuştur.
Onların pası size karşı tanıklık edecek, etinizi ateş gibi yiyecek. Bu
son çağda servetinize servet kattınız.

<span id="an_5:4">5:4</span> İşte, ekinlerinizi biçen işçilerin haksızca
alıkoyduğunuz ücretleri size karşı haykırıyor. Orakçıların feryadı Her
Şeye Egemen Rabbin kulağına erişti.

<span id="an_5:5">5:5</span> Yeryüzünde zevk ve bolluk içinde yaşadınız.
Boğazlanacağınız gün için kendinizi besiye çektiniz.

<span id="an_5:6">5:6</span> Size karşı koymayan doğru kişiyi yargılayıp
öldürdünüz.

<span id="an_5:7">5:7</span> Öyleyse kardeşler, Rabbin gelişine dek
sabredin. Bakın, çiftçi ilk ve son yağmurları alıncaya dek toprağın
değerli ürününü nasıl sabırla bekliyor!

<span id="an_5:8">5:8</span> Siz de sabredin. Yüreklerinizi güçlendirin.
Çünkü Rabbin gelişi yakındır.

<span id="an_5:9">5:9</span> Kardeşler, yargılanmamak için birbirinize
karşı homurdanmayın. İşte, Yargıç kapının önünde duruyor.

<span id="an_5:10">5:10</span> Kardeşler, Rabbin adıyla konuşmuş olan
peygamberleri sıkıntılarda sabır örneği olarak alın.

<span id="an_5:11">5:11</span> Sıkıntıya dayanmış olanları mutlu
sayarız. Eyüpün nasıl dayandığını duydunuz. Rabbin en sonunda onun için
neler yaptığını bilirsiniz. Rab çok şefkatli ve merhametlidir.

<span id="an_5:12">5:12</span> Kardeşlerim, öncelikle şunu söyleyeyim:
Ne gök üzerine, ne yer üzerine, ne de başka bir şey üzerine ant için.
‹‹Evet››iniz evet, ‹‹hayır››ınız hayır olsun ki, yargıya uğramayasınız.

<span id="an_5:13">5:13</span> İçinizden biri sıkıntıda mı, dua etsin.
Sevinçli mi, ilahi söylesin.

<span id="an_5:14">5:14</span> İçinizden biri hasta mı, kilisenin
ihtiyarlarını çağırtsın; Rabbin adıyla üzerine yağ sürüp onun için dua
etsinler.

<span id="an_5:15">5:15</span> İmanla edilen dua hastayı iyileştirecek
ve Rab onu ayağa kaldıracaktır. Eğer hasta günah işlemişse, günahları
bağışlanacaktır.

<span id="an_5:16">5:16</span> Bu nedenle, şifa bulmak için
günahlarınızı birbirinize itiraf edin ve birbiriniz için dua edin. Doğru
kişinin yalvarışı çok güçlü ve etkilidir.

<span id="an_5:17">5:17</span> İlyas da tıpkı bizim gibi insandı. Yağmur
yağmaması için gayretle dua etti; üç yıl altı ay ülkeye yağmur yağmadı.

<span id="an_5:18">5:18</span> Yeniden dua etti; gök yağmurunu, toprak
da ürününü verdi.

<span id="an_5:19">5:19</span> Kardeşlerim, içinizden biri gerçeğin
yolundan sapar da başka biri onu yine gerçeğe döndürürse, bilsin ki,
günahkârı sapık yolundan döndüren, ölümden bir can kurtarmış, bir sürü
günahı örtmüş olur.

------------------------------------------------------------------------

[Next: 1 Peter](pe1)
