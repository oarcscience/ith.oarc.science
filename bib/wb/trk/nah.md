[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Turkish Bible: Nahum

<span id="an_1:1">1:1</span> Ninova ile ilgili bildiri, Elkoşlu Nahumun
görümünü anlatan kitaptır.

<span id="an_1:2">1:2</span> RAB kıskanç, öç alıcı bir Tanrıdır.  
Öç alır ve gazapla doludur. Hasımlarından öç alır,  
Düşmanlarına karşı öfkesi süreklidir.

<span id="an_1:3">1:3</span> RAB tez öfkelenmez ve çok güçlüdür.  
Suçlunun suçunu asla yanına koymaz. Geçtiği yerde kasırgalar, fırtınalar
kopar.  
Onun ayaklarının tozudur bulutlar.

<span id="an_1:4">1:4</span> Bir buyrukla kurutur denizi,  
Kurutur bütün ırmakları. Solar Başanın, Karmel Dağının yeşillikleri  
Ve Lübnanın çiçekleri.

<span id="an_1:5">1:5</span> Dağlar RABbin önünde titrer,  
Erir tepeler. Yer sarsılır önünde.  
Dünya ve üzerinde yaşayanların tümü titrer.

<span id="an_1:6">1:6</span> Onun gazabına kim karşı durabilir,  
Kim dayanabilir kızgın öfkesine? Ateş gibi dökülür öfkesi,  
Kayaları paramparça eder.

<span id="an_1:7">1:7</span> RAB iyidir,  
Sığınaktır sıkıntı anında. Korur kendisine sığınanları.

<span id="an_1:8">1:8</span> Ama Ninovayı azgın sellerle yok edecek,  
Düşmanlarını karanlığa sürecek.

<span id="an_1:9">1:9</span> RABbe karşı neler tasarlarsanız,  
Hepsini yok edecek. İkinci kez kimse karşı koyamayacak.

<span id="an_1:10">1:10</span> Birbirine dolaşmış dikenler gibi,  
Kuru anız gibi, Yanıp biteceksiniz, ey ayyaşlar.

<span id="an_1:11">1:11</span> Ey Ninova, RABbe karşı kötülük
tasarlayan,  
Şer öğütleyen kişi senden çıktı.

<span id="an_1:12">1:12</span> RAB diyor ki,  
‹‹Asurlular güçlü ve çok olsalar bile, yok olup gidecekler. Ey halkım,
seni sıkıntıya soktuysam da, bir daha sokmayacağım.

<span id="an_1:13">1:13</span> Şimdi boyunduruğunu parçalayıp üzerindeki
bağları koparacağım.››

<span id="an_1:14">1:14</span> RAB, ‹‹Artık soyunu sürdürecek torunların
olmasın››  
Diye buyurdu, ey Ninova.  
‹‹Tanrılarının tapınağındaki oyma ve dökme putları yok edeceğim›› diyor.
‹‹Mezarını hazırlayacağım.  
Çünkü sen aşağılıksın.››

<span id="an_1:15">1:15</span> İşte, müjde getirenin ayakları dağları
aşıp geliyor,  
Size esenlik haberini getiriyor. Ey Yahudalılar, bayramlarınızı
kutlayın,  
Adak sözünüzü yerine getirin.  
O kötü ulusun istilasına uğramayacaksınız bir daha. Çünkü o büsbütün yok
edildi.

<span id="an_2:1">2:1</span> Saldırı altındasın, ey Ninova, surlarını
koru,  
Yolu gözle, belini doğrult, topla bütün gücünü.

<span id="an_2:2">2:2</span> Çünkü RAB Yakupun soyunu  
İsrailin eski görkemine kavuşturacak; Düşmanları onları perişan edip
asmalarını harap etmiş olsa bile.

<span id="an_2:3">2:3</span> Askerlerinin kalkanları kıpkızıl,  
Yiğitler allar kuşanmış. Savaş arabalarının demirleri hazırlık günü
nasıl da parıldıyor!  
Çam mızraklar sallanıyor havada.

<span id="an_2:4">2:4</span> Sokaklardan fırtına gibi geçiyor savaş
arabaları,  
Meydanlardan koşuşuyorlar her yöne, Şimşek gibi seğirtiyorlar.  
Görünüşleri meşalelerden farksız.

<span id="an_2:5">2:5</span> Ninova Kralı topluyor seçkin askerlerini,  
Ama sendeliyorlar yolda. Saldıranlar kent surlarına doğru seğirtiyor,  
Siperler kuruluyor.

<span id="an_2:6">2:6</span> Irmakların kapıları açıldı  
Ve yerle bir oldu saray.

<span id="an_2:7">2:7</span> Tanrının dediği oldu, soyup götürdüler
kenti.  
Güvercinler gibi inliyor kadın köleler, Göğüslerini döverek.

<span id="an_2:8">2:8</span> Kaçıp gidiyor Ninova halkı,  
Boşalan bir havuzun suyu gibi, ‹‹Durun, durun!›› diye bağırıyorlar,  
Ama geri dönüp bakan yok.

<span id="an_2:9">2:9</span> Yağmalayın altınını, gümüşünü,  
Yok servetinin sonu. Her tür değerli eşyayla dolup taşıyor.

<span id="an_2:10">2:10</span> Yıkıldı, yerle bir oldu, viraneye döndü
Ninova.  
Eriyor yürekler, Bükülüyor dizler, titriyor bedenler,  
Herkesin beti benzi soluyor.

<span id="an_2:11">2:11</span> Aslanların inine,  
Yavru aslanların beslendiği yere ne oldu? Aslanla dişisinin ve
yavrularının korkusuzca gezindiği yere ne oldu?

<span id="an_2:12">2:12</span> Aslan, yavrularına yetecek kadarını
avladı,  
Dişileri için avını boğazladı. Mağarasını avladıklarıyla,  
İnini kurbanlarıyla doldurdu.

<span id="an_2:13">2:13</span> Her Şeye Egemen RAB, ‹‹Sana karşıyım››
diyor,  
‹‹Yakacağım savaş arabalarını, Dumanları tütecek.  
Genç aslanlarını kılıç yiyip tüketecek. Yeryüzünde av bırakmayacağım
sana  
Ulaklarının sesi işitilmeyecek artık.››

<span id="an_3:1">3:1</span> Elleri kanlı kentin vay haline!  
Yalanla, talanla dolu. Yağmalamaktan geri kalmıyor.

<span id="an_3:2">3:2</span> Kamçı şaklamaları, tekerlek gürültüleri,  
Koşan atlar, sarsılan savaş arabaları,

<span id="an_3:3">3:3</span> Saldıran atlılar, çakan kılıçlar,  
Parıldayan mızraklar, yığın yığın ölüler... Sayısız ceset.  
Yürürken ayaklar takılıyor ölülere.

<span id="an_3:4">3:4</span> Her şey o alımlı, büyücü fahişenin sınırsız
ahlaksızlığından oldu.  
Fahişeliğiyle ulusları, büyüleriyle halkları kendine tutsak etti.

<span id="an_3:5">3:5</span> Her Şeye Egemen RAB diyor ki,  
‹‹Sana karşıyım, ey Ninova! Savuracağım eteklerini yüzüne.  
Uluslara çıplaklığını, Halklara ayıp yerlerini göstereceğim.

<span id="an_3:6">3:6</span> Seni pislikle sıvayıp rezil edeceğim.  
Dehşetle seyredecek herkes seni.

<span id="an_3:7">3:7</span> Seni kim görse kaçacak.  
‹Harabeye döndü Ninova› diyecekler, ‹Kim dövünecek onun için?  
Nereden bulalım onu avutacak birilerini?› ››

<span id="an_3:8">3:8</span> Sen No-Amondan daha mı üstünsün?  
O kent ki, kanallar arasındaydı, Suyla çevrelenmişti,  
Kalesi Nil Irmağı, surlarıysa sulardı.

<span id="an_3:9">3:9</span> Kûş ve Mısır onun sınırsız gücünün
kaynağıydı.  
Pût ve Luv da yandaşlarıydı.

<span id="an_3:10">3:10</span> Öyleyken tutsak düştü, halkı sürüldü.  
Yavruları köşe başlarında paramparça edildi. Soyluları için kura
çekildi,  
Zincire vuruldu ileri gelenleri.

<span id="an_3:11">3:11</span> Acıyla kendinden geçeceksin, ey Ninova,  
Düşmanlarından korunacak yer arayacaksın.

<span id="an_3:12">3:12</span> Senin kalelerin incir ağacının ilk
olgunlaşan meyvesi gibidir.  
Bir silkeleyişte yiyenin ağzına düşecekler.

<span id="an_3:13">3:13</span> Askerlerine bak! Kadın gibi hepsi.  
Kapıların ardına kadar düşmana açık. Ateş yiyip bitirmiş kapı
sürgülerini.

<span id="an_3:14">3:14</span> Kuşatma vakti için su biriktir kendine,  
Savunmanı güçlendir. Tuğla yapmak için kili çiğne,  
Kalıpları hazırla.

<span id="an_3:15">3:15</span> Orada ateş seni yiyip bitirecek,  
Kılıç seni kesip biçecek. Genç çekirgelerin yiyip bitirdiği ekin gibi
yok olacaksın. Çekirgeler gibi, genç çekirgeler gibi çoğalmalısın.

<span id="an_3:16">3:16</span> Tüccarlarının sayısı gökteki yıldızlardan
çok.  
Ama düşmanların genç çekirgeler gibi ülkeyi talan edip gidecekler.

<span id="an_3:17">3:17</span> Koruyucularınla görevlilerin serin
günlerde duvarlara konan çekirgeler gibidir,  
Güneş doğunca uçup kayıplara karışan çekirge sürüsü gibi.

<span id="an_3:18">3:18</span> Ey Asur Kralı, yöneticilerin öldü,  
Uyudu sonsuza dek soyluların. Halkın dağlara dağıldı.  
Onları toplayacak kimse yok.

<span id="an_3:19">3:19</span> Uğradığın felaketten kurtuluş yok,
yaraların ölümcül.  
Başına gelenleri duyanlar sevinçle el ovuşturuyorlar. Çünkü dinmeyen
vahşetinden kim kaçabildi ki?

------------------------------------------------------------------------

[Next: Habakkuk](hab)
