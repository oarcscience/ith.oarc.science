[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Turkish Bible: Ephesians

<span id="an_1:1">1:1</span> Tanrının isteğiyle Mesih İsanın elçisi
atanan ben Pavlustan Efeste bulunan kutsallara, Mesih İsaya ait olan
sadıklara selam!

<span id="an_1:2">1:2</span> Babamız Tanrıdan ve Rab İsa Mesihten
sizlere lütuf ve esenlik olsun.

<span id="an_1:3">1:3</span> Bizi Mesihte her ruhsal kutsamayla göksel
yerlerde kutsamış olan Rabbimiz İsa Mesihin Babası Tanrıya övgüler
olsun.

<span id="an_1:4">1:4</span> O kendi önünde sevgide kutsal ve kusursuz
olmamız için dünyanın kuruluşundan önce bizi Mesihte seçti.

<span id="an_1:5">1:5</span> Kendi isteği ve iyi amacı uyarınca İsa
Mesih aracılığıyla kendisine oğullar olalım diye bizi önceden belirledi.

<span id="an_1:6">1:6</span> Öyle ki, sevgili Oğlunda bize bağışladığı
yüce lütfu övülsün.

<span id="an_1:7">1:7</span> Tam bir bilgelik ve anlayışla üzerimize
yağdırdığı lütfunun zenginliği sayesinde Mesihin kanı aracılığıyla
Mesihte kurtuluşa, suçlarımızın bağışlanmasına kavuştuk.

<span id="an_1:9">1:9</span> Tanrı sır olan isteğini, Mesihte edindiği
iyi amaç uyarınca bize açıkladı.

<span id="an_1:10">1:10</span> Zaman dolunca gerçekleştireceği bu
tasarıya göre, yerdeki ve gökteki her şeyi Mesihte birleştirecek.

<span id="an_1:11">1:11</span> Her şeyi kendi isteği doğrultusunda
düzenleyen Tanrının amacı uyarınca önceden belirlenip Mesihte seçildik.

<span id="an_1:12">1:12</span> Öyle ki, Mesihe ilk umut bağlayan bizler,
Onun yüceliğinin övülmesi için yaşayalım.

<span id="an_1:13">1:13</span> Gerçeğin bildirisini, kurtuluşunuzun
Müjdesini duyup Ona iman ettiğinizde, siz de vaat edilen Kutsal Ruhla
Onda mühürlendiniz.

<span id="an_1:14">1:14</span> Ruh, Tanrının yüceliğinin övülmesi için
Tanrıya ait olanların kurtuluşuna dek mirasımızın güvencesidir.

<span id="an_1:15">1:15</span> Bunun için, Rab İsaya iman ettiğinizi ve
bütün kutsalları sevdiğinizi duyduğumdan beri ben de sizin için sürekli
şükrediyor, sizi dualarımda hep anıyorum.

<span id="an_1:17">1:17</span> Rabbimiz İsa Mesihin Tanrısı, yüce Baba,
kendisini tanımanız için size bilgelik ve vahiy ruhunu versin diye dua
ediyorum.

<span id="an_1:18">1:18</span> Onun çağrısından doğan umudu, kutsallara
verdiği mirasın yüce zenginliğini ve iman eden bizler için etkin olan
kudretinin aşkın büyüklüğünü anlamanız için, yüreklerinizin gözleri
aydınlansın diye dua ediyorum. Bu kudret, Tanrının, Mesihi ölümden
diriltirken ve göksel yerlerde sağında oturturken Onda sergilediği üstün
güçle aynı etkinliktedir.

<span id="an_1:21">1:21</span> Tanrı Onu bütün yönetimlerin,
hükümranlıkların, güç ve egemenliklerin, yalnız bu çağda değil, gelecek
çağda da anılacak bütün adların çok üstüne çıkardı.

<span id="an_1:22">1:22</span> Her şeyi ayakları altına sererek Ona
bağımlı kıldı. Onu her şeyin üzerinde baş olmak üzere kiliseye verdi.

<span id="an_1:23">1:23</span> Kilise O'nun bedenidir, her yönden her
şeyi dolduranın doluluğudur.

<span id="an_2:1">2:1</span> Sizler bir zamanlar içinde yaşadığınız
suçlardan ve günahlardan ötürü ölüydünüz. Bu dünyanın gidişine ve
havadaki hükümranlığın egemenine, yani söz dinlemeyen insanlarda şimdi
etkin olan ruha uymaktaydınız.

<span id="an_2:3">2:3</span> Bir zamanlar hepimiz böyle insanların
arasında, benliğin ve aklın isteklerini yerine getirerek benliğimizin
tutkularına göre yaşıyorduk. Doğal olarak ötekiler gibi biz de gazap
çocuklarıydık.

<span id="an_2:4">2:4</span> Ama merhameti bol olan Tanrı bizi çok
sevdiği için, suçlarımızdan ötürü ölü olduğumuz halde, bizi Mesihle
birlikte yaşama kavuşturdu. Onun lütfuyla kurtuldunuz.

<span id="an_2:6">2:6</span> Tanrı bizi Mesih İsada, Mesihle birlikte
diriltip göksel yerlerde oturttu.

<span id="an_2:7">2:7</span> Bunu, Mesih İsada bize gösterdiği iyilikle,
lütfunun sonsuz zenginliğini gelecek çağlarda sergilemek için yaptı.

<span id="an_2:8">2:8</span> İman yoluyla, lütufla kurtuldunuz. Bu sizin
başarınız değil, Tanrının armağanıdır.

<span id="an_2:9">2:9</span> Kimsenin övünmemesi için iyi işlerin ödülü
değildir.

<span id="an_2:10">2:10</span> Çünkü biz Tanrının yapıtıyız, Onun
önceden hazırladığı iyi işleri yapmak üzere Mesih İsada yaratıldık.

<span id="an_2:11">2:11</span> Bunun için, öteki uluslardan doğan sizler
bir zamanlar ne olduğunuzu anımsayın: Bedende elle yapılmış sünnete
sahip olup ‹‹sünnetli›› diye anılanların ‹‹sünnetsiz›› dedikleri sizler,

<span id="an_2:12">2:12</span> o zaman Mesihsiz, İsrailde vatandaşlıktan
yoksun, vaade dayanan antlaşmalara yabancı, dünyada umutsuz ve
tanrısızdınız.

<span id="an_2:13">2:13</span> Ama bir zamanlar uzak olan sizler, şimdi
Mesih İsada Mesihin kanı sayesinde yakın kılındınız.

<span id="an_2:14">2:14</span> Çünkü Mesihin kendisi barışımızdır.
Kutsal Yasayı, buyrukları ve kurallarıyla birlikte etkisiz kılarak iki
topluluğu birleştirdi, aradaki engel duvarını, yani düşmanlığı kendi
bedeninde yıktı. Amacı bu iki topluluktan kendisinde yeni bir insan
yaratarak esenliği sağlamak, düşmanlığı çarmıhta öldürmek ve çarmıh
aracılığıyla bir bedende iki topluluğu Tanrıyla barıştırmaktı.

<span id="an_2:17">2:17</span> O gelip hem uzakta olan sizlere hem de
yakındakilere esenliği müjdeledi.

<span id="an_2:18">2:18</span> Onun aracılığıyla hepimiz tek Ruhta
Babanın huzuruna çıkabiliriz.

<span id="an_2:19">2:19</span> Böylece artık yabancı ve garip değil,
kutsallarla birlikte yurttaş ve Tanrının ev halkısınız.

<span id="an_2:20">2:20</span> Elçilerle peygamberlerden oluşan temel
üzerine inşa edildiniz. Köşe taşı Mesih İsanın kendisidir.

<span id="an_2:21">2:21</span> Bütün yapı Rabbe ait kutsal bir tapınak
olmak üzere Onda kenetlenip yükseliyor.

<span id="an_2:22">2:22</span> Siz de Ruh aracılığıyla Tanrı'nın konutu
olmak üzere hep birlikte Mesih'te inşa ediliyorsunuz.

<span id="an_3:1">3:1</span> Bu nedenledir ki, ben Pavlus siz uluslar
uğruna Mesih İsanın tutuklusu oldum.

<span id="an_3:2">3:2</span> Tanrının bana bağışladığı lütfu size
ulaştırmakla görevlendirildiğimi duymuşsunuzdur.

<span id="an_3:3">3:3</span> Yukarıda kısaca değindiğim gibi Tanrı, sır
olan tasarısını bana vahiy yoluyla bildirdi.

<span id="an_3:4">3:4</span> Bu mektubu okuduğunuzda Mesih sırrını nasıl
kavradığımı anlayabilirsiniz.

<span id="an_3:5">3:5</span> Bu sır önceki kuşaklara açıkça
bildirilmemişti. Şimdiyse Mesihin kutsal elçilerine ve peygamberlerine
Ruh aracılığıyla açıklanmış bulunuyor.

<span id="an_3:6">3:6</span> Şöyle ki, öteki uluslar da mirasa ortaktır,
aynı bedenin üyeleridir ve Müjde aracılığıyla Mesih İsada vaade
ortaktır.

<span id="an_3:7">3:7</span> Tanrının etkin gücüyle bana verilen lütuf
armağanı uyarınca bu Müjdeyi yaymakla görevlendirildim.

<span id="an_3:8">3:8</span> Bütün kutsalların en değersiziydim. Yine de
Mesihin akıl ermez zenginliğini uluslara müjdeleme ve her şeyi yaratan
Tanrıda öncesizlikten beri gizli tutulan sırrın nasıl düzenlendiğini
bütün insanlara açıklama ayrıcalığı bana verildi.

<span id="an_3:10">3:10</span> Öyle ki, Tanrının çok yönlü bilgeliği,
kilise aracılığıyla göksel yerlerdeki yönetimlere ve hükümranlıklara
şimdiki dönemde bildirilsin.

<span id="an_3:11">3:11</span> Bu, Tanrının başlangıçtan beri
tasarladığı ve Rabbimiz Mesih İsada yerine getirdiği amaca uygundu.

<span id="an_3:12">3:12</span> Mesihte ve Mesihe olan imanımızla Tanrıya
cesaret ve güvenle yaklaşabiliriz.

<span id="an_3:13">3:13</span> Bu nedenle, uğrunuza çektiğim sıkıntılar
karşısında yılmamanızı rica ediyorum. Bunlar size yücelik kazandırır.

<span id="an_3:14">3:14</span> Bunun için, yerde ve gökte her ailenin
adını kendisinden aldığı Babanın önünde diz çökerim.

<span id="an_3:16">3:16</span> Babanın kendi yüceliğinin zenginliği
uyarınca Ruhuyla sizi iç varlığınızda kudretle güçlendirmesini ve
Mesihin iman yoluyla yüreklerinizde yaşamasını dilerim. Öyle ki,
Tanrının bütün doluluğuyla dolmanız için, sevgide köklenmiş ve
temellenmiş olarak bütün kutsallarla birlikte Mesihin sevgisinin ne
denli geniş ve uzun, yüksek ve derin olduğunu anlamaya, bilgiyi çok aşan
bu sevgiyi kavramaya gücünüz yetsin.

<span id="an_3:20">3:20</span> Tanrı, bizde etkin olan kudretiyle,
dilediğimiz ya da düşündüğümüz her şeyden çok daha fazlasını yapabilecek
güçtedir.

<span id="an_3:21">3:21</span> Kilisede ve Mesih İsa'da bütün kuşaklar
boyunca sonsuzlara dek O'na yücelik olsun! Amin.

<span id="an_4:1">4:1</span> Bu nedenle, Rabbin uğruna tutuklu olan ben,
aldığınız çağrıya yaraşır biçimde yaşamanızı rica ederim.

<span id="an_4:2">4:2</span> Her bakımdan alçakgönüllü, yumuşak huylu,
sabırlı olun. Birbirinize sevgiyle, hoşgörüyle davranın.

<span id="an_4:3">4:3</span> Ruhun birliğini esenlik bağıyla korumaya
gayret edin.

<span id="an_4:4">4:4</span> Çağrınızdan doğan tek bir umuda
çağrıldığınız gibi, beden bir, Ruh bir, Rab bir, iman bir, vaftiz bir,
her şeyden üstün, her şeyle ve her şeyde olan herkesin Tanrısı ve Babası
birdir.

<span id="an_4:7">4:7</span> Ama lütuf her birimize Mesihin armağanı
ölçüsünde bağışlandı.

<span id="an_4:8">4:8</span> Bunun için Kutsal Yazı şöyle der: ‹‹Yükseğe
çıktı ve tutsakları peşine taktı, İnsanlara armağanlar verdi.››

<span id="an_4:9">4:9</span> Şimdi bu ‹‹çıktı›› sözcüğü, Mesih önce
aşağılara, yeryüzüne indi demek değil de nedir?

<span id="an_4:10">4:10</span> İnen de Odur, her şeyi doldurmak üzere
bütün göklerin çok üstüne çıkan da Odur.

<span id="an_4:11">4:11</span> Kendisi kimini elçi, kimini peygamber,
kimini müjdeci, kimini önder ve öğretmen atadı.

<span id="an_4:12">4:12</span> Öyle ki, kutsallar hizmet görevini yapmak
ve Mesihin bedenini geliştirmek üzere donatılsın.

<span id="an_4:13">4:13</span> Sonunda hepimiz imanda ve Tanrı Oğlunu
tanımada birliğe, yetkinliğe, Mesih doluluğundaki olgunluk düzeyine
erişeceğiz.

<span id="an_4:14">4:14</span> Böylece artık insanların kurnazlığıyla,
aldatıcı düzenler kurmaktaki becerileriyle, her öğretinin rüzgarıyla
çalkalanıp öteye beriye sürüklenen çocuklar olmayacağız.

<span id="an_4:15">4:15</span> Tersine, sevgiyle gerçeğe uyarak bedenin
başı olan Mesihe doğru her yönden büyüyeceğiz.

<span id="an_4:16">4:16</span> Onun önderliğinde bütün beden, her
eklemin yardımıyla kenetlenip kaynaşmış olarak her üyesinin düzenli
işleyişiyle büyüyüp sevgide gelişiyor.

<span id="an_4:17">4:17</span> Bunun için şunu söylüyor ve Rab adına
sizi uyarıyorum: Artık öteki uluslar gibi boş düşüncelerle yaşamayın.

<span id="an_4:18">4:18</span> Onların zihinleri karardı.
Bilgisizlikleri ve yüreklerinin duygusuzluğu yüzünden Tanrının yaşamına
yabancılaştılar.

<span id="an_4:19">4:19</span> Bütün duyarlılıklarını yitirip
açgözlülükle her türlü pisliği yapmak üzere kendilerini sefahate
verdiler.

<span id="an_4:20">4:20</span> Ama siz Mesihi böyle öğrenmediniz.

<span id="an_4:21">4:21</span> Kuşkusuz İsanın sesini duydunuz, Ondaki
gerçeğe uygun olarak Onun yolunda eğitildiniz.

<span id="an_4:22">4:22</span> Önceki yaşayışınıza ait olup aldatıcı
tutkularla yozlaşan eski yaradılışı üzerinizden sıyırıp atmayı,
düşüncede ve ruhta yenilenmeyi,

<span id="an_4:24">4:24</span> gerçek doğruluk ve kutsallıkta Tanrıya
benzer yaratılan yeni yaradılışı giyinmeyi öğrendiniz.

<span id="an_4:25">4:25</span> Bunun için yalanı üzerinizden sıyırıp
atarak her biriniz komşusuna gerçeği söylesin. Çünkü hepimiz aynı
bedenin üyeleriyiz.

<span id="an_4:26">4:26</span> Öfkelenin, ama günah işlemeyin. Öfkenizin
üzerine güneş batmasın.

<span id="an_4:27">4:27</span> İblise de fırsat vermeyin.

<span id="an_4:28">4:28</span> Hırsızlık eden artık hırsızlık etmesin.
Tersine, kendi elleriyle iyi olanı yaparak emek versin; böylece ihtiyacı
olanla paylaşacak bir şeyi olsun.

<span id="an_4:29">4:29</span> Ağzınızdan hiç kötü söz çıkmasın.
İşitenler yararlansın diye, ihtiyaca göre, başkalarının gelişmesine
yarayacak olanı söyleyin.

<span id="an_4:30">4:30</span> Tanrının Kutsal Ruhunu kederlendirmeyin.
Kurtuluş günü için o Ruhla mühürlendiniz.

<span id="an_4:31">4:31</span> Her kötü niyetle birlikte her türlü kin,
öfke, kızgınlık, bağrışma ve iftira sizden uzak olsun.

<span id="an_4:32">4:32</span> Birbirinize karşı iyi yürekli, şefkatli
olun. Tanrı sizi Mesih'te bağışladığı gibi, siz de birbirinizi
bağışlayın.

<span id="an_5:1">5:1</span> Bunun için, sevgili çocukları olarak
Tanrıyı örnek alın.

<span id="an_5:2">5:2</span> Mesih bizi nasıl sevdiyse ve bizim için
kendisini güzel kokulu bir sunu ve kurban olarak nasıl Tanrıya sunduysa,
siz de öylece sevgi yolunda yürüyün.

<span id="an_5:3">5:3</span> Aranızda fuhuş, pislik ya da açgözlülük
anılmasın bile. Kutsallara yaraşmaz bu.

<span id="an_5:4">5:4</span> Aranızda açık saçıklık, budalaca
konuşmalar, bayağı şakalar da olmasın. Bunlar size yakışmaz. Bunun
yerine şükredin.

<span id="an_5:5">5:5</span> Şunu kesinlikle bilin ki, fuhuş yapanın,
pisliğe düşkün olanın ya da putperest demek olan açgözlü kişinin,
Mesihin ve Tanrının Egemenliğinde mirası yoktur.

<span id="an_5:6">5:6</span> Hiç kimse sizi boş sözlerle aldatmasın. Bu
şeylerden ötürü Tanrının gazabı söz dinlemeyenlerin üzerine gelir.

<span id="an_5:7">5:7</span> Onun için böyleleriyle oturup kalkmayın.

<span id="an_5:8">5:8</span> Bir zamanlar karanlıktınız, ama şimdi Rabde
ışıksınız. Işık çocukları olarak yaşayın.

<span id="an_5:9">5:9</span> Çünkü ışığın meyvesi her iyilikte,
doğrulukta ve gerçekte görülür.

<span id="an_5:10">5:10</span> Rabbi neyin hoşnut ettiğini ayırt edin.

<span id="an_5:11">5:11</span> Karanlığın meyvesiz işlerine katılmayın.
Tersine, onları açığa çıkarın.

<span id="an_5:12">5:12</span> Karanlıktakilerin gizlice yaptıklarından
söz etmek bile ayıptır.

<span id="an_5:13">5:13</span> Işığın açığa vurduğu her şey görünür.

<span id="an_5:14">5:14</span> Çünkü görünen her şey ışıktır. Bunun için
şöyle deniyor: ‹‹Uyan, ey uyuyan! Ölümden diril! Mesih sana ışık
saçacak.››

<span id="an_5:15">5:15</span> Öyleyse nasıl yaşadığınıza çok dikkat
edin. Bilgelikten yoksun olanlar gibi değil, bilgeler gibi yaşayın.

<span id="an_5:16">5:16</span> Fırsatı değerlendirin. Çünkü yaşadığımız
günler kötüdür.

<span id="an_5:17">5:17</span> Bunun için akılsız olmayın, Rabbin
isteğinin ne olduğunu anlayın.

<span id="an_5:18">5:18</span> Şarapla sarhoş olmayın, bu sizi sefahate
götürür. Bunun yerine Ruhla dolun:

<span id="an_5:19">5:19</span> Birbirinize mezmurlar, ilahiler, ruhsal
ezgiler söyleyin; yürekten Rabbe ezgiler, mezmurlar okuyun;

<span id="an_5:20">5:20</span> durmadan, her şey için Rabbimiz İsa
Mesihin adıyla Baba Tanrıya şükredin;

<span id="an_5:21">5:21</span> Mesihe duyduğunuz saygıdan ötürü
birbirinize bağımlı olun.

<span id="an_5:22">5:22</span> Ey kadınlar, Rabbe bağımlı olduğunuz
gibi, kocalarınıza bağımlı olun.

<span id="an_5:23">5:23</span> Çünkü Mesih bedenin kurtarıcısı olarak
kilisenin başı olduğu gibi, erkek de kadının başıdır.

<span id="an_5:24">5:24</span> Kilise Mesihe bağımlı olduğu gibi,
kadınlar da her durumda kocalarına bağımlı olsunlar.

<span id="an_5:25">5:25</span> Ey kocalar, Mesih kiliseyi nasıl sevip
onun uğruna kendini feda ettiyse, siz de karılarınızı öyle sevin.

<span id="an_5:26">5:26</span> Mesih kiliseyi suyla yıkayıp tanrısal
sözle temizleyerek kutsal kılmak için kendini feda etti.

<span id="an_5:27">5:27</span> Öyle ki, kiliseyi üzerinde leke,
buruşukluk ya da buna benzer bir şey olmadan, görkemli biçimde kendine
sunabilsin. Amacı kilisenin kutsal ve kusursuz olmasıdır.

<span id="an_5:28">5:28</span> Aynı biçimde kocalar da karılarını kendi
bedenleri gibi sevmelidir. Karısını seven kendini sever.

<span id="an_5:29">5:29</span> Hiç kimse hiçbir zaman kendi bedeninden
nefret etmemiştir. Tersine, onu besler ve kayırır; tıpkı Mesihin
kiliseyi besleyip kayırdığı gibi.

<span id="an_5:30">5:30</span> Çünkü bizler Onun bedeninin üyeleriyiz.

<span id="an_5:31">5:31</span> ‹‹Bunun için adam annesini babasını
bırakıp karısına bağlanacak, ikisi tek beden olacak.››

<span id="an_5:32">5:32</span> Bu sır büyüktür; ben bunu Mesih ve
kiliseyle ilgili olarak söylüyorum.

<span id="an_5:33">5:33</span> Size gelince, her biriniz karısını
kendisi gibi sevsin. Kadın da kocasına saygı göstersin.

<span id="an_6:1">6:1</span> Ey çocuklar, Rab yolunda anne babanızın
sözünü dinleyin. Çünkü doğrusu budur.

<span id="an_6:2">6:2</span> ‹‹İyilik bulmak, yeryüzünde uzun ömürlü
olmak için annene babana saygı göstereceksin.›› Vaat içeren ilk buyruk
budur.

<span id="an_6:4">6:4</span> Ey babalar, siz de çocuklarınızın öfkesini
uyandırmayın. Onları Rabbin terbiye ve öğüdüyle büyütün.

<span id="an_6:5">6:5</span> Ey köleler, dünyadaki efendilerinizin
sözünü Mesihin sözünü dinler gibi saygı ve korkuyla, saf yürekle
dinleyin.

<span id="an_6:6">6:6</span> Bunu, yalnız insanları hoşnut etmek
isteyenler gibi göze hoş görünmek için yapmayın. Mesihin kulları olarak
Tanrının isteğini candan yerine getirin.

<span id="an_6:7">6:7</span> İnsanlara değil, Rabbe hizmet eder gibi
gönülden hizmet edin.

<span id="an_6:8">6:8</span> Çünkü ister köle ister özgür olsun,
herkesin yaptığı her iyiliğin karşılığını Rabden alacağını biliyorsunuz.

<span id="an_6:9">6:9</span> Ey efendiler, siz de kölelerinize aynı
biçimde davranın. Artık onları tehdit etmeyin. Onların da sizin de
Efendinizin göklerde olduğunu ve insanlar arasında ayrım yapmadığını
biliyorsunuz.

<span id="an_6:10">6:10</span> Son olarak Rabde, Onun üstün gücüyle
güçlenin.

<span id="an_6:11">6:11</span> İblisin hilelerine karşı durabilmek için
Tanrının sağladığı bütün silahları kuşanın.

<span id="an_6:12">6:12</span> Çünkü savaşımız insanlara karşı değil,
yönetimlere, hükümranlıklara, bu karanlık dünyanın güçlerine, kötülüğün
göksel yerlerdeki ruhsal ordularına karşıdır.

<span id="an_6:13">6:13</span> Bu nedenle, kötü günde dayanabilmek,
gerekli her şeyi yaptıktan sonra yerinizde durabilmek için Tanrının
bütün silahlarını kuşanın.

<span id="an_6:14">6:14</span> Böylece, belinizi gerçekle kuşatmış,
göğsünüze doğruluk zırhını takmış ve ayaklarınıza esenlik Müjdesini
yayma hazırlığını giymiş olarak yerinizde durun.

<span id="an_6:16">6:16</span> Bunların hepsine ek olarak, Şeytanın
bütün ateşli oklarını söndürebileceğiniz iman kalkanını alın.

<span id="an_6:17">6:17</span> Kurtuluş miğferini ve Ruhun kılıcını,
yani Tanrı sözünü alın.

<span id="an_6:18">6:18</span> Her türlü dua ve yalvarışla, her zaman
Ruhun yönetiminde dua edin. Bu amaçla, bütün kutsallar için yalvarışta
bulunarak tam bir adanmışlıkla uyanık durun.

<span id="an_6:19">6:19</span> Ağzımı her açtığımda bana gerekli söz
verilsin diye benim için de dua edin; öyle ki, Müjdenin sırrını
cesaretle bildirebileyim.

<span id="an_6:20">6:20</span> Uğruna zincire vurulmuş durumda elçilik
ettiğim Müjdeyi gerektiği gibi cesaretle duyurabilmem için dua edin.

<span id="an_6:21">6:21</span> Nasıl olduğumu, ne yaptığımı sizin de
bilmeniz için sevgili kardeşimiz, Rabbin güvenilir hizmetkârı Tihikos
size her şeyi bildirecektir.

<span id="an_6:22">6:22</span> Kendisini bu amaçla, durumumuzu iletmesi
ve yüreklerinize cesaret vermesi için size gönderiyorum.

<span id="an_6:23">6:23</span> Baba Tanrıdan ve Rab İsa Mesihten
kardeşlere imanla birlikte esenlik ve sevgi diliyorum.

<span id="an_6:24">6:24</span> Tanrı'nın lütfu Rabbimiz İsa Mesih'i
ölümsüz sevgiyle sevenlerin hepsiyle birlikte olsun.

------------------------------------------------------------------------

[Next: Philippians](phi.md)
