[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa1)  [Next](kg1.md) 

------------------------------------------------------------------------

### Italian Bible: 2 Samuel

<span id="an_1:1">1:1</span> Or avvenne che, dopo la morte di Saul,
Davide, tornato dalla sconfitta degli Amalekiti, si fermò due giorni a
Tsiklag.

<span id="an_1:2">1:2</span> Quand’ecco, il terzo giorno, arrivare dal
campo, di presso a Saul, un uomo colle vesti stracciate e col capo
sparso di polvere, il quale, giunto in presenza di Davide, si gettò in
terra e gli si prostrò dinanzi.

<span id="an_1:3">1:3</span> Davide gli chiese: "Donde vieni?" L’altro
gli rispose: "Sono fuggito dal campo d’Israele".

<span id="an_1:4">1:4</span> Davide gli disse: "Che e successo? dimmelo,
ti prego". Quegli rispose: "Il popolo è fuggito dal campo di battaglia,
e molti uomini son caduti e morti; e anche Saul e Gionathan, suo
figliuolo, sono morti".

<span id="an_1:5">1:5</span> Davide domandò al giovine che gli
raccontava queste cose: "Come sai tu che Saul e Gionathan, suo
figliuolo, siano morti?"

<span id="an_1:6">1:6</span> Il giovine che gli raccontava queste cose,
disse: "Mi trovavo per caso sul monte Ghilboa, e vidi Saul che si
appoggiava sulla sua lancia, e i carri e i cavalieri lo stringevano da
presso.

<span id="an_1:7">1:7</span> Egli si voltò indietro, mi vide e mi
chiamò. Io risposi: "Eccomi."

<span id="an_1:8">1:8</span> Egli mi chiese: "Chi sei tu?" Io gli
risposi: "Sono un Amalekita".

<span id="an_1:9">1:9</span> Egli mi disse: "Appressati e uccidimi,
poiché m’ha preso la vertigine, ma sono sempre vivo".

<span id="an_1:10">1:10</span> Io dunque mi appressai e lo uccisi,
perché sapevo che, una volta caduto, non avrebbe potuto vivere. Poi
presi il diadema ch’egli aveva in capo e il braccialetto che aveva al
braccio, e li ho portati qui al mio signore".

<span id="an_1:11">1:11</span> Allora Davide prese le sue vesti e le
stracciò; e lo stesso fecero tutti gli uomini che erano con lui.

<span id="an_1:12">1:12</span> E fecero cordoglio e piansero e
digiunarono fino a sera, a motivo di Saul, di Gionathan, suo figliuolo,
del popolo dell’Eterno e della casa d’Israele, perché eran caduti per la
spada.

<span id="an_1:13">1:13</span> Poi Davide chiese al giovine che gli avea
raccontato quelle cose: "Donde sei tu?" Quegli rispose: "Son figliuolo
d’uno straniero, d’un Amalekita".

<span id="an_1:14">1:14</span> E Davide gli disse: "Come mai non hai tu
temuto di stender la mano per uccidere l’unto dell’Eterno?"

<span id="an_1:15">1:15</span> Poi chiamò uno dei suoi uomini, e gli
disse: "Avvicinati, e gettati sopra costui!" Quegli lo colpì, ed egli
morì.

<span id="an_1:16">1:16</span> E Davide gli disse: "Il tuo sangue ricada
sul tuo capo, poiché la tua bocca ha testimoniato contro di te quando
hai detto: Io ho ucciso l’unto dell’Eterno".

<span id="an_1:17">1:17</span> Allora Davide compose questa elegia sopra
Saul e sul figlio di lui Gionathan,

<span id="an_1:18">1:18</span> e ordinò che fosse insegnata ai figliuoli
di Giuda. E’ l’elegia dell’arco. Si trova scritta nel libro del giusto:

<span id="an_1:19">1:19</span> "Il fiore de’ tuoi figli, o Israele,
giace ucciso sulle tue alture! Come mai son caduti quei prodi?

<span id="an_1:20">1:20</span> Non ne recate la nuova a Gath, non lo
pubblicate per le strade d’Askalon; le figliuole de’ Filistei ne
gioirebbero, le figliuole degl’incirconcisi ne farebbero festa.

<span id="an_1:21">1:21</span> O monti di Ghilboa, su voi non cada più
né rugiada né pioggia, né più vi siano campi da offerte; poiché là fu
gettato via lo scudo de’ prodi, lo scudo di Saul, che l’olio non ungerà
più.

<span id="an_1:22">1:22</span> L’arco di Gionathan non tornava mai dalla
pugna senz’avere sparso sangue di uccisi, senz’aver trafitto grasso di
prodi; e la spada di Saul non tornava indietro senz’avere colpito.

<span id="an_1:23">1:23</span> Saul e Gionathan, tanto amati e cari,
mentr’erano in vita, non sono stati divisi nella lor morte. Eran più
veloci delle aquile, più forti de’ leoni!

<span id="an_1:24">1:24</span> Figliuole d’Israele, piangete su Saul,
che vi rivestiva deliziosamente di scarlatto, che alle vostre vesti
metteva degli ornamenti d’oro.

<span id="an_1:25">1:25</span> Come mai son caduti i prodi in mezzo alla
pugna? Come mai venne ucciso Gionathan sulle tue alture?

<span id="an_1:26">1:26</span> Io sono in angoscia a motivo di te, o
fratel mio Gionathan; tu m’eri sommamente caro, e l’amor tuo per me era
più maraviglioso che l’amore delle donne.

<span id="an_1:27">1:27</span> Come mai son caduti i prodi? Come mai
sono state infrante le loro armi?"

<span id="an_2:1">2:1</span> Dopo questo, Davide consultò l’Eterno,
dicendo: "Debbo io salire in qualcuna delle città di Giuda?" L’Eterno
gli rispose: "Sali". Davide chiese: "Dove salirò io?" L’Eterno rispose:

<span id="an_2:2">2:2</span> "A Hebron". Davide dunque vi salì con le
sue due mogli, Abinoam la Izreelita, ed Abigail la Carmelita ch’era
stata moglie di Nabal.

<span id="an_2:3">2:3</span> Davide vi menò pure la gente ch’era con
lui, ciascuno con la sua famiglia, e si stabilirono nelle città di
Hebron.

<span id="an_2:4">2:4</span> E gli uomini di Giuda vennero e unsero
quivi Davide come re della casa di Giuda. Ora fu riferito a Davide
ch’erano stati gli uomini di Jabes di Galaad a seppellire Saul.

<span id="an_2:5">2:5</span> Allora Davide inviò de’ messi agli uomini
di Jabes di Galaad, e fece dir loro: "Siate benedetti dall’Eterno, voi
che avete mostrato questa benignità verso Saul, vostro signore, dandogli
sepoltura!

<span id="an_2:6">2:6</span> Ed ora l’Eterno mostri a voi la sua
benignità e la sua fedeltà! E anch’io vi farò del bene, giacché avete
agito così.

<span id="an_2:7">2:7</span> Or dunque si rafforzino le vostre mani, e
siate valenti; giacché Saul è morto, ma la casa di Giuda mi ha unto come
re su di essa".

<span id="an_2:8">2:8</span> Or Abner, figliuolo di Ner, capo
dell’esercito di Saul, prese Jsh-Bosheth, figliuolo di Saul, e lo fece
passare a Mahanaim,

<span id="an_2:9">2:9</span> e lo costituì re di Galaad, degli Ashuriti,
di Izreel, d’Efraim, di Beniamino e di tutto Israele.

<span id="an_2:10">2:10</span> Jsh-Bosheth, figliuolo di Saul, avea
quarant’anni quando cominciò a regnare sopra Israele, e regnò due anni.
Ma la casa di Giuda seguitò Davide.

<span id="an_2:11">2:11</span> Il tempo che Davide regnò a Hebron sulla
casa di Giuda fu di sette anni e sei mesi.

<span id="an_2:12">2:12</span> Or Abner, figliuolo di Ner, e la gente di
Jsh-Bosheth, figliuolo di Saul, uscirono da Mahanaim per marciare verso
Gabaon.

<span id="an_2:13">2:13</span> Joab, figliuolo di Tseruia e la gente di
Davide si misero anch’essi in marcia. S’incontrarono presso lo stagno di
Gabaon, e si fermarono gli uni da un lato dello stagno, gli altri
dall’altro lato.

<span id="an_2:14">2:14</span> Allora Abner disse a Joab: "Si levino dei
giovani, e giochin di spada in nostra presenza!" E Joab rispose: "Si
levino pure!"

<span id="an_2:15">2:15</span> Quelli dunque si levarono, e si fecero
avanti in numero uguale: dodici per Beniamino e per Jsh-Bosheth,
figliuolo di Saul, e dodici della gente di Davide.

<span id="an_2:16">2:16</span> E ciascun d’essi, preso l’avversario per
la testa, gli piantò la spada nel fianco; cosicché caddero tutt’insieme.
Perciò quel luogo, ch’è presso a Gabaon, fu chiamato Helkath-Hatsurim.

<span id="an_2:17">2:17</span> In quel giorno vi fu una battaglia aspra
assai, nella quale Abner con la gente d’Israele fu sconfitto dalla gente
di Davide.

<span id="an_2:18">2:18</span> V’erano quivi i tre figliuoli di Tseruia,
Joab, Abishai ed Asael; e Asael era di piè veloce come una gazzella
della campagna.

<span id="an_2:19">2:19</span> Asael si mise ad inseguire Abner; e,
dandogli dietro, non si voltava né a destra né a sinistra.

<span id="an_2:20">2:20</span> Abner, guardandosi alle spalle, disse:
"Sei tu, Asael?" Quegli rispose: "Son io".

<span id="an_2:21">2:21</span> E Abner gli disse: "Volgiti a destra o a
sinistra, afferra uno di que’ giovani, e prenditi le sue spoglie!" Ma
Asael non volle cessare dall’inseguirlo.

<span id="an_2:22">2:22</span> E Abner di bel nuovo gli disse: "Cessa
dal darmi dietro! Perché obbligarmi a inchiodarti al suolo? Come potrei
io poi alzar la fronte dinanzi al tuo fratello Joab?"

<span id="an_2:23">2:23</span> Ma quegli si rifiutò di cambiare strada;
allora Abner con la estremità inferiore della lancia lo colpì
nell’inguine, sì che la lancia lo passò da parte a parte. Asael cadde e
morì in quello stesso luogo; e quanti passavano dal punto dov’egli era
caduto morto, si fermavano.

<span id="an_2:24">2:24</span> Ma Joab e Abishai inseguirono Abner; e il
sole tramontava quando giunsero al colle di Amma, ch’è dirimpetto a
Ghiah, sulla via del deserto di Gabaon.

<span id="an_2:25">2:25</span> E i figliuoli di Beniamino si radunarono
dietro ad Abner, formarono un corpo, e si collocarono in vetta a una
collina.

<span id="an_2:26">2:26</span> Allora Abner chiamò Joab e disse: "La
spada divorerà ella in perpetuo? Non sai tu che alla fine ci sarà
dell’amaro? Quando verrà dunque il momento che ordinerai al popolo di
non dar più la caccia ai suoi fratelli?"

<span id="an_2:27">2:27</span> Joab rispose: "Com’è vero che Dio vive,
se tu non avessi parlato, il popolo non avrebbe cessato d’inseguire i
suoi fratelli prima di domani mattina".

<span id="an_2:28">2:28</span> Allora Joab suonò la tromba, e tutto il
popolo si fermò, senza più inseguire Israele, e cessò di combattere.

<span id="an_2:29">2:29</span> Abner e la sua gente camminarono tutta
quella notte per la campagna, passarono il Giordano, attraversarono
tutto il Bithron e giunsero a Mahanaim.

<span id="an_2:30">2:30</span> Joab tornò anch’egli dall’inseguire
Abner; e, radunato tutto il popolo, risultò che della gente di Davide
mancavano diciannove uomini ed Asael.

<span id="an_2:31">2:31</span> Ma la gente di Davide aveva ucciso
trecento sessanta uomini de’ Beniaminiti e della gente di Abner.

<span id="an_2:32">2:32</span> Poi portaron via Asael e lo seppellirono
nel sepolcro di suo padre, a Bethlehem. Poi Joab e la sua gente
camminaron tutta la notte; e il giorno spuntava, quando giunsero a
Hebron.

<span id="an_3:1">3:1</span> La guerra fra la casa di Saul e la casa di
Davide fu lunga. Davide si faceva sempre più forte, mentre la casa di
Saul si andava indebolendo.

<span id="an_3:2">3:2</span> E nacquero a Davide dei figliuoli a Hebron.
Il suo primogenito fu Amnon, di Ahinoam, la Izreelita;

<span id="an_3:3">3:3</span> il secondo fu Kileab di Abigail, la
Carmelita, ch’era stata moglie di Nabal; il terzo fu Absalom, figliuolo
di Maaca, figliuola di Talmai re di Gheshur;

<span id="an_3:4">3:4</span> il quarto fu Adonija, figliuolo di
Hagghith; il quinto fu Scefatia, figliuolo di Abital,

<span id="an_3:5">3:5</span> e il sesto fu Ithream, figliuolo di Egla,
moglie di Davide. Questi nacquero a Davide in Hebron.

<span id="an_3:6">3:6</span> Durante la guerra fra la casa di Saul e la
casa di Davide, Abner si tenne costante dalla parte della casa di Saul.

<span id="an_3:7">3:7</span> Or Saul aveva avuta una concubina per nome
Ritspa, figliuola di Aia; e Jsh-Bosheth disse ad Abner: "Perché sei tu
andato dalla concubina di mio padre?"

<span id="an_3:8">3:8</span> Abner si adirò forte per le parole di
Jsh-Bosheth, e rispose: "Sono io una testa di cane che tenga da Giuda?
Oggi io do prova di benevolenza, verso la casa di Saul tuo padre, verso
i suoi fratelli ed i suoi amici, non t’ho dato nelle mani di Davide, e
proprio oggi tu mi rimproveri il fallo commesso con questa donna!

<span id="an_3:9">3:9</span> Iddio tratti Abner col massimo rigore, se
io non faccio per Davide tutto quello che l’Eterno gli ha promesso con
giuramento,

<span id="an_3:10">3:10</span> trasferendo il regno dalla casa di Saul a
quella di lui, e stabilendo il trono di Davide sopra Israele e sopra
Giuda, da Dan fino a Beer-Sheba".

<span id="an_3:11">3:11</span> E Jsh-Bosheth non poté replicar verbo ad
Abner, perché avea paura di lui.

<span id="an_3:12">3:12</span> E Abner spedì tosto de’ messi a Davide
per dirli: "A chi appartiene il paese?" e "Fa’ alleanza con me, e il mio
braccio sarà al tuo servizio per volgere dalla tua parte tutto Israele".

<span id="an_3:13">3:13</span> Davide rispose: "Sta bene; io farò
alleanza con te; ma una sola cosa ti chieggo, ed è che tu non ti
presenti davanti a me senza menarmi Mical, figliuola di Saul, quando mi
comparirai dinanzi".

<span id="an_3:14">3:14</span> E Davide spedì de’ messi a Jsh-Bosheth,
figliuolo di Saul, per dirgli: "Rendimi Mical, mia moglie, la quale io
mi fidanzai a prezzo di cento prepuzi di Filistei".

<span id="an_3:15">3:15</span> Jsh-Bosheth la mandò a prendere di presso
al marito Paltiel, figliuolo di Lais.

<span id="an_3:16">3:16</span> E il marito andò con lei, l’accompagnò
piangendo, e la seguì fino a Bahurim. Poi Abner gli disse: "Va’, torna
indietro!" Ed egli se ne ritornò.

<span id="an_3:17">3:17</span> Intanto Abner entrò in trattative con gli
anziani d’Israele, dicendo: "Già da lungo tempo state cercando d’aver
Davide per vostro re;

<span id="an_3:18">3:18</span> ora è tempo d’agire; giacché l’Eterno ha
parlato di lui e ha detto: Per mezzo di Davide, mio servo, io salverò il
mio popolo Israele dalle mani dei Filistei e da quelle di tutti i suoi
nemici".

<span id="an_3:19">3:19</span> Abner si abboccò pure con quelli di
Beniamino; quindi andò anche a trovar Davide a Hebron per metterlo a
parte di tutto quello che Israele e tutta la casa di Beniamino aveano
deciso.

<span id="an_3:20">3:20</span> Abner giunse a Hebron presso Davide,
accompagnato da venti uomini; e Davide fece un convito ad Abner e agli
uomini ch’erano con lui.

<span id="an_3:21">3:21</span> Poi Abner disse a Davide: "Io mi leverò e
andrò a radunare tutto Israele presso il re mio signore, affinché essi
facciano alleanza teco e tu regni su tutto quello che il cuor tuo
desidera". Così Davide accomiatò Abner, che se ne andò in pace.

<span id="an_3:22">3:22</span> Or ecco che la gente di Davide e Joab
tornavano da una scorreria, portando seco gran bottino; ma Abner non era
più con Davide in Hebron, poiché questi lo avea licenziato ed egli se
n’era andato in pace.

<span id="an_3:23">3:23</span> Quando Joab e tutta la gente ch’era con
lui furono arrivati, qualcuno riferì la nuova a Joab, dicendo: "Abner,
figliuolo di Ner, è venuto dal re, il quale lo ha licenziato, ed egli se
n’è andato in pace".

<span id="an_3:24">3:24</span> Allora Joab si recò dal re, e gli disse
"Che hai tu fatto? Ecco, Abner era venuto da te; perché l’hai tu
licenziato, sì ch’egli ha potuto andarsene liberamente?

<span id="an_3:25">3:25</span> Tu sai chi sia Abner, figliuolo di Ner!
egli è venuto per ingannarti, per spiare i tuoi movimenti, e per sapere
tutto quello che tu fai".

<span id="an_3:26">3:26</span> E Joab, uscito che fu da Davide, spedì
dei messi dietro ad Abner, i quali lo fecero ritornare dalla cisterna di
Siva, senza che Davide ne sapesse nulla.

<span id="an_3:27">3:27</span> E quando Abner fu tornato a Hebron, Joab
lo trasse in disparte nello spazio fra le due porte, come volendogli
parlare in segreto, e quivi lo colpì nell’inguine, sì ch’egli ne morì; e
ciò, per vendicare il sangue di Asael suo fratello.

<span id="an_3:28">3:28</span> Davide, avendo poi udito il fatto, disse:
"Io e il mio regno siamo in perpetuo innocenti, nel cospetto
dell’Eterno, del sangue di Abner, figliuolo di Ner;

<span id="an_3:29">3:29</span> ricada esso sul capo di Joab e su tutta
la casa di suo padre, e non manchi mai nella casa di Joab chi patisca di
gonorrea o di piaga di lebbra o debba appoggiarsi al bastone o perisca
di spada o sia senza pane!"

<span id="an_3:30">3:30</span> Così Joab ed Abishai, suo fratello,
uccisero Abner, perché questi aveva ucciso Asael loro fratello, a
Gabaon, in battaglia.

<span id="an_3:31">3:31</span> Davide disse a Joab e a tutto il popolo
ch’era con lui: "Stracciatevi le vesti, cingetevi di sacco, e fate
cordoglio per la morte di Abner!" E il re Davide andò dietro alla bara.

<span id="an_3:32">3:32</span> Abner fu seppellito a Hebron, e il re
alzò la voce e pianse sulla tomba di Abner; e pianse tutto il popolo.

<span id="an_3:33">3:33</span> E il re fece un canto funebre su Abner, e
disse: "Doveva Abner morire come muore uno stolto?

<span id="an_3:34">3:34</span> Le tue mani non eran legate, né i tuoi
piedi erano stretti nei ceppi! Sei caduto come si cade per mano di
scellerati".

<span id="an_3:35">3:35</span> E tutto il popolo ricominciò a piangere
Abner; poi s’accostò a Davide per fargli prender qualche cibo mentr’era
ancora giorno; ma Davide giurò dicendo: "Mi tratti Iddio con tutto il
suo rigore se assaggerò pane o alcun’altra cosa prima che tramonti il
sole!"

<span id="an_3:36">3:36</span> E tutto il popolo capì e approvò la cosa;
tutto quello che il re fece fu approvato da tutto il popolo.

<span id="an_3:37">3:37</span> Così tutto il popolo e tutto Israele
riconobbero in quel giorno che il re non entrava per nulla
nell’uccisione di Abner, figliuolo di Ner.

<span id="an_3:38">3:38</span> E il re disse ai suoi servi: "Non sapete
voi che un principe ed un grand’uomo è caduto oggi in Israele?

<span id="an_3:39">3:39</span> Quanto a me, benché unto re, sono tuttora
debole; mentre questa gente, i figliuoli di Tseruia, son troppo forti
per me. Renda l’Eterno a chi fa il male secondo la malvagità di lui".

<span id="an_4:1">4:1</span> Quando Jsh-Bosheth, figliuolo di Saul, ebbe
udito che Abner era morto a Hebron, gli caddero le braccia, e tutto
Israele fu nello sgomento.

<span id="an_4:2">4:2</span> Jsh-Bosheth, figliuolo di Saul, avea due
uomini che erano capitani di schiere; il nome dell’uno era Baana, e il
nome dell’altro Recab; erano figliuoli di Rimmon di Beeroth, della tribù
di Beniamino, perché anche Beeroth è considerata come appartenente a
Beniamino,

<span id="an_4:3">4:3</span> benché i Beerothiti si siano rifugiati a
Ghitthaim, dove sono rimasti fino al dì d’oggi.

<span id="an_4:4">4:4</span> (Or Gionathan, figliuolo di Saul, aveva un
figlio storpiato de’ piedi, il quale era in età di cinque anni quando
arrivò da Izreel la nuova della morte di Saul e di Gionathan. La balia
lo prese e fuggì; e in questa sua fuga precipitosa avvenne che il bimbo
fece una caduta e rimase zoppo. Il suo nome era Mefibosheth).

<span id="an_4:5">4:5</span> I figliuoli di Rimmon Beerothita, Recab e
Baana, andaron dunque e si recarono, sul più caldo del giorno, in casa
di Jsh-Bosheth, il quale stava prendendo il suo riposo del meriggio.

<span id="an_4:6">4:6</span> Penetrarono fino in mezzo alla casa, come
volendo prendere del grano; lo colpirono nell’inguine, e si dettero alla
fuga.

<span id="an_4:7">4:7</span> Entrarono, dico, in casa, mentre
Jsh-Bosheth giaceva sul letto nella sua camera, lo colpirono,
l’uccisero, lo decapitarono; e, presane la testa, camminarono tutta la
notte attraverso la pianura.

<span id="an_4:8">4:8</span> E portarono la testa di Jsh-Bosheth a
Davide a Hebron, e dissero al re: "Ecco la testa di Jsh-Bosheth,
figliuolo di Saul, tuo nemico, il quale cercava di toglierti la vita;
l’Eterno ha oggi fatte le vendette dei re, mio signore, sopra Saul e
sopra la sua progenie".

<span id="an_4:9">4:9</span> Ma Davide rispose a Recab ed a Baana suo
fratello, figliuoli di Rimmon Beerothita, e disse loro: "Com’è vero che
vive l’Eterno il quale ha liberato l’anima mia da ogni distretta,

<span id="an_4:10">4:10</span> quando venne colui che mi portò la nuova
della morte di Saul, pensandosi di portarmi una buona notizia, io lo
feci prendere e uccidere a Tsiklag, per pagarlo della sua buona notizia;

<span id="an_4:11">4:11</span> quanto più adesso che uomini scellerati
hanno ucciso un innocente in casa sua, sul suo letto, non dovrò io
ridomandare a voi ragion del suo sangue sparso dalle vostre mani e
sterminarvi di sulla terra?"

<span id="an_4:12">4:12</span> E Davide diede l’ordine ai suoi militi, i
quali li uccisero; troncaron loro le mani ed i piedi, poi li appiccarono
presso lo stagno di Hebron. Presero quindi la testa di Jsh-Bosheth e la
seppellirono nel sepolcro di Abner a Hebron.

<span id="an_5:1">5:1</span> Allora tutte le tribù d’Israele vennero a
trovare Davide a Hebron, e gli dissero: "Ecco, noi siamo tue ossa e tua
carne.

<span id="an_5:2">5:2</span> Già in passato, quando Saul regnava su noi,
eri tu quel che guidavi e riconducevi Israele; e l’Eterno t’ha detto: Tu
pascerai il mio popolo d’Israele, tu sarai il principe d’Israele".

<span id="an_5:3">5:3</span> Così tutti gli anziani d’Israele vennero
dal re a Hebron, e il re Davide fece alleanza con loro a Hebron in
presenza dell’Eterno; ed essi unsero Davide come re d’Israele.

<span id="an_5:4">5:4</span> Davide avea trent’anni quando cominciò a
regnare, e regnò quarant’anni.

<span id="an_5:5">5:5</span> A Hebron regnò su Giuda sette anni e sei
mesi; e a Gerusalemme regnò trentatre anni su tutto Israele e Giuda.

<span id="an_5:6">5:6</span> Or il re con la sua gente si mosse verso
Gerusalemme contro i Gebusei, che abitavano quel paese. Questi dissero a
Davide: "Tu non entrerai qua; giacché i ciechi e gli zoppi te ne
respingeranno!"; volendo dire: "Davide non c’entrerà mai".

<span id="an_5:7">5:7</span> Ma Davide prese la fortezza di Sion, che è
la città di Davide.

<span id="an_5:8">5:8</span> E Davide disse in quel giorno: "Chiunque
batterà i Gebusei giungendo fino al canale, e respingerà gli zoppi ed i
ciechi che sono odiati da Davide…" Donde il detto: "Il cieco e lo zoppo
non entreranno nella Casa".

<span id="an_5:9">5:9</span> E Davide abitò nella fortezza e la chiamò
"la città di Davide"; e vi fece attorno delle costruzioni cominciando da
Millo, e nell’interno.

<span id="an_5:10">5:10</span> Davide andava diventando sempre più
grande, e l’Eterno, l’Iddio degli eserciti, era con lui.

<span id="an_5:11">5:11</span> E Hiram, re di Tiro, inviò a Davide de’
messi, del legname di cedro, dei legnaiuoli e dei muratori, i quali
edificarono una casa a Davide.

<span id="an_5:12">5:12</span> Allora Davide riconobbe che l’Eterno lo
stabiliva saldamente come re d’Israele e rendeva grande il regno di lui
per amore del suo popolo d’Israele.

<span id="an_5:13">5:13</span> Davide si prese ancora delle concubine e
delle mogli di Gerusalemme quando fu quivi giunto da Hebron, e gli
nacquero altri figliuoli e altre figliuole.

<span id="an_5:14">5:14</span> Questi sono i nomi dei figliuoli che gli
nacquero a Gerusalemme: Shammua, Shobab, Nathan, Salomone,

<span id="an_5:15">5:15</span> Ibhar, Elishua, Nefeg, Jafia,

<span id="an_5:16">5:16</span> Elishama, Eliada, Elifelet.

<span id="an_5:17">5:17</span> Or quando i Filistei ebbero udito che
Davide era stato unto re d’Israele, saliron tutti in cerca di lui. E
Davide, saputolo, scese alla fortezza.

<span id="an_5:18">5:18</span> I Filistei giunsero e si sparsero nella
valle dei Refaim.

<span id="an_5:19">5:19</span> Allora Davide consultò l’Eterno, dicendo:
"Salirò io contro i Filistei? Me li darai tu nelle mani?" L’Eterno
rispose a Davide: "Sali; poiché certamente io darò i Filistei nelle tue
mani".

<span id="an_5:20">5:20</span> Davide dunque si portò a Baal-Peratsim,
dove li sconfisse, e disse: "L’Eterno ha disperso i miei nemici dinanzi
a me come si disperge l’acqua". Perciò pose nome a quel luogo:
Baal-Peratsim.

<span id="an_5:21">5:21</span> I Filistei lasciaron quivi i loro idoli,
e Davide e la sua gente li portaron via.

<span id="an_5:22">5:22</span> I Filistei saliron poi di nuovo e si
sparsero nella valle dei Refaim.

<span id="an_5:23">5:23</span> E Davide consultò l’Eterno, il quale
disse: "Non salire; gira alle loro spalle, e giungerai su loro
dirimpetto ai Gelsi.

<span id="an_5:24">5:24</span> E quando udrai un rumor di passi tra le
vette de’ gelsi, lanciati subito all’attacco, perché allora l’Eterno
marcerà alla tua testa per sconfiggere l’esercito dei Filistei".

<span id="an_5:25">5:25</span> Davide fece così come l’Eterno gli avea
comandato, e sconfisse i Filistei da Gheba fino a Ghezer.

<span id="an_6:1">6:1</span> Davide radunò di nuovo tutti gli uomini
scelti d’Israele, in numero di trentamila.

<span id="an_6:2">6:2</span> Poi si levò, e con tutto il popolo ch’era
con lui, partì da Baalé di Giuda per trasportare di là l’arca di Dio,
sulla quale è invocato il Nome, il nome dell’Eterno degli eserciti, che
siede sovr’essa fra i cherubini.

<span id="an_6:3">6:3</span> E posero l’arca di Dio sopra un carro
nuovo, e la levarono dalla casa di Abinadab ch’era sul colle; e Uzza e
Ahio, figliuoli di Abinadab, conducevano il carro nuovo

<span id="an_6:4">6:4</span> con l’arca di Dio, e Ahio andava innanzi
all’arca.

<span id="an_6:5">6:5</span> E Davide e tutta la casa d’Israele sonavano
dinanzi all’Eterno ogni sorta di strumenti di legno di cipresso, e
cetre, saltèri, timpani, sistri e cembali.

<span id="an_6:6">6:6</span> Or come furon giunti all’aia di Nacon, Uzza
stese la mano verso l’arca di Dio e la tenne, perché i buoi la facevano
piegare.

<span id="an_6:7">6:7</span> E l’ira dell’Eterno s’accese contro Uzza;
Iddio lo colpì quivi per la sua temerità, ed ei morì in quel luogo
presso l’arca di Dio.

<span id="an_6:8">6:8</span> Davide si attristò perché l’Eterno avea
fatto una breccia nel popolo, colpendo Uzza; e quel luogo è stato
chiamato Perets-Uzza fino al dì d’oggi.

<span id="an_6:9">6:9</span> E Davide, in quel giorno, ebbe paura
dell’Eterno, e disse: "Come verrebbe ella da me l’arca dell’Eterno?"

<span id="an_6:10">6:10</span> E Davide non volle ritirare l’arca
dell’Eterno presso di sé nella città di Davide, ma la fece portare in
casa di Obed-Edom di Gath.

<span id="an_6:11">6:11</span> E l’arca dell’Eterno rimase tre mesi in
casa di Obed-Edom di Gath, e l’Eterno benedisse Obed-Edom e tutta la sua
casa.

<span id="an_6:12">6:12</span> Allora fu detto al re Davide: "L’Eterno
ha benedetto la casa di Obed-Edom e tutto quel che gli appartiene, a
motivo dell’arca di Dio". Allora Davide andò e trasportò l’arca di Dio
dalla casa di Obed-Edom su nella città di Davide, con gaudio.

<span id="an_6:13">6:13</span> Quando quelli che portavan l’arca
dell’Eterno avean fatto sei passi, s’immolava un bue ed un vitello
grasso.

<span id="an_6:14">6:14</span> E Davide danzava a tutta forza davanti
all’Eterno, e s’era cinto di un efod di lino.

<span id="an_6:15">6:15</span> Così Davide e tutta la casa d’Israele
trasportarono su l’arca dell’Eterno con giubilo e a suon di tromba.

<span id="an_6:16">6:16</span> Or avvenne che come l’arca dell’Eterno
entrava nella città di Davide, Mical, figliuola di Saul, guardò dalla
finestra; e vedendo il re Davide che saltava e danzava dinanzi
all’Eterno, lo disprezzò in cuor suo.

<span id="an_6:17">6:17</span> Portaron dunque l’arca dell’Eterno, e la
collocarono al suo posto, in mezzo alla tenda che Davide avea rizzato
per lei; e Davide offrì olocausti e sacrifizi di azioni di grazie
dinanzi all’Eterno.

<span id="an_6:18">6:18</span> Quand’ebbe finito d’offrire gli olocausti
e i sacrifizi di azioni di grazie, Davide benedisse il popolo nel nome
dell’Eterno degli eserciti,

<span id="an_6:19">6:19</span> e distribuì a tutto il popolo, a tutta la
moltitudine d’Israele, uomini e donne, un pane per uno, una porzione di
carne e una schiacciata di fichi secchi. Poi tutto il popolo se ne andò,
ciascuno a casa sua.

<span id="an_6:20">6:20</span> E come Davide, se ne tornava per benedire
la sua famiglia, Mical, figliuola di Saul, gli uscì incontro e gli
disse: "Bell’onore s’è fatto oggi il re d’Israele a scoprirsi davanti
agli occhi delle serve de’ suoi servi, come si scoprirebbe un uomo da
nulla!"

<span id="an_6:21">6:21</span> Davide rispose a Mical: "L’ho fatto
dinanzi all’Eterno che m’ha scelto invece di tuo padre e di tutta la sua
casa per stabilirmi principe d’Israele, del popolo dell’Eterno; sì,
dinanzi all’Eterno ho fatto festa.

<span id="an_6:22">6:22</span> Anzi mi abbasserò anche più di così, e mi
renderò abbietto agli occhi miei; eppure, da quelle serve di cui tu
parli, proprio da loro, io sarò onorato!"

<span id="an_6:23">6:23</span> E Mical, figlia di Saul, non ebbe
figliuoli fino al giorno della sua morte.

<span id="an_7:1">7:1</span> Or avvenne che il re, quando si fu
stabilito nella sua casa e l’Eterno gli ebbe dato riposo liberandolo da
tutti i suoi nemici d’ogn’intorno,

<span id="an_7:2">7:2</span> disse al profeta Nathan: "Vedi, io abito in
una casa di cedro, e l’arca di Dio sta sotto una tenda".

<span id="an_7:3">7:3</span> Nathan rispose al re: "Va’, fa’ tutto
quello che hai in cuore di fare, poiché l’Eterno e teco".

<span id="an_7:4">7:4</span> Ma quella stessa notte la parola
dell’Eterno fu diretta a Nathan in questo modo:

<span id="an_7:5">7:5</span> "Va’ e di’ al mio servo Davide: Così dice
l’Eterno: Saresti tu quegli che mi edificherebbe una casa perch’io vi
dimori?

<span id="an_7:6">7:6</span> Ma io non ho abitato in una casa, dal
giorno che trassi i figliuoli d’Israele dall’Egitto, fino al dì d’oggi;
ho viaggiato sotto una tenda e in un tabernacolo.

<span id="an_7:7">7:7</span> Dovunque sono andato, or qua, or là, in
mezzo a tutti i figliuoli d’Israele, ho io forse mai parlato ad alcuna
delle tribù a cui avevo comandato di pascere il mio popolo d’Israele,
dicendole: Perché non mi edificate una casa di cedro?

<span id="an_7:8">7:8</span> Ora dunque parlerai così al mio servo
Davide: Così dice l’Eterno degli eserciti: Io ti presi dall’ovile, di
dietro alle pecore, perché tu fossi il principe d’Israele, mio popolo;

<span id="an_7:9">7:9</span> e sono stato teco dovunque sei andato, ho
sterminato dinanzi a te tutti i tuoi nemici, e ho reso il tuo nome
grande come quello dei grandi che son sulla terra;

<span id="an_7:10">7:10</span> ho assegnato un posto ad Israele, mio
popolo, e ve l’ho piantato perché abiti in casa sua e non sia più
agitato, né seguitino gl’iniqui ad opprimerlo come prima,

<span id="an_7:11">7:11</span> e fin dal tempo in cui avevo stabilito
dei giudici sul mio popolo d’Israele; e t’ho dato riposo liberandoti da
tutti i tuoi nemici. Di più, l’Eterno t’annunzia che ti fonderà una
casa.

<span id="an_7:12">7:12</span> Quando i tuoi giorni saranno compiuti e
tu giacerai coi tuoi padri, io innalzerò al trono dopo di te la tua
progenie, il figlio che sarà uscito dalle tue viscere, e stabilirò
saldamente il suo regno.

<span id="an_7:13">7:13</span> Egli edificherà una casa al mio nome, ed
io renderò stabile in perpetuo il trono del suo regno.

<span id="an_7:14">7:14</span> Io sarò per lui un padre, ed egli mi sarà
figliuolo; e, se fa del male, lo castigherò con verga d’uomo e con colpi
da figli d’uomini,

<span id="an_7:15">7:15</span> ma la mia grazia non si dipartirà da lui,
come s’è dipartita da Saul, ch’io ho rimosso d’innanzi a te.

<span id="an_7:16">7:16</span> E la tua casa e il tuo regno saranno
saldi per sempre, dinanzi a te, e il tuo trono sarà reso stabile in
perpetuo".

<span id="an_7:17">7:17</span> Nathan parlò a Davide, secondo tutte
queste parole e secondo tutta questa visione.

<span id="an_7:18">7:18</span> Allora il re Davide andò a presentarsi
davanti all’Eterno e disse: "Chi son io, o Signore, o Eterno, e che è la
mia casa, che tu m’abbia fatto arrivare fino a questo punto?

<span id="an_7:19">7:19</span> E questo è parso ancora poca cosa agli
occhi tuoi, o Signore, o Eterno; e tu hai parlato anche della casa del
tuo servo per un lontano avvenire, sebbene questa tua legge, o Signore,
o Eterno, si riferisca a degli uomini.

<span id="an_7:20">7:20</span> Che potrebbe Davide dirti di più? Tu
conosci il tuo servo, Signore, Eterno!

<span id="an_7:21">7:21</span> Per amor della tua parola e seguendo il
cuor tuo, hai compiuto tutte queste grandi cose per rivelarle al tuo
servo.

<span id="an_7:22">7:22</span> Tu sei davvero grande, o Signore, o
Eterno! Nessuno è pari a te, e non v’è altro Dio fuori di te, secondo
tutto quello che abbiamo udito coi nostri orecchi.

<span id="an_7:23">7:23</span> E qual popolo è come il tuo popolo, come
Israele, l’unica nazione sulla terra che Dio sia venuto a redimere per
formare il suo popolo, e per farsi un nome, e per compiere a suo pro
cose grandi e tremende, cacciando d’innanzi al tuo popolo che ti sei
redento dall’Egitto, delle nazioni coi loro dèi?

<span id="an_7:24">7:24</span> Tu hai stabilito il tuo popolo d’Israele
per esser tuo popolo in perpetuo; e tu, o Eterno, sei divenuto il suo
Dio.

<span id="an_7:25">7:25</span> Or dunque, o Signore, o Eterno, la parola
che hai pronunziata riguardo al tuo servo ed alla sua casa mantienila
per sempre, e fa’ come hai detto.

<span id="an_7:26">7:26</span> E il tuo nome sia magnificato in
perpetuo, e si dica: L’Eterno degli eserciti è l’Iddio d’Israele! E la
casa del tuo servo Davide sia stabile dinanzi a te!

<span id="an_7:27">7:27</span> Poiché tu, o Eterno degli eserciti, Dio
d’Israele, hai fatto una rivelazione al tuo servo e gli hai detto: Io ti
edificherò una casa! Perciò il tuo servo ha preso l’ardire di rivolgerti
questa preghiera.

<span id="an_7:28">7:28</span> Ed ora, o Signore, o Eterno, tu sei Dio,
le tue parole sono verità, e hai promesso questo bene al tuo servo;

<span id="an_7:29">7:29</span> piacciati dunque benedire ora la casa del
tuo servo, affinch’ella sussista in perpetuo dinanzi a te! Poiché tu, o
Signore, o Eterno, sei quegli che ha parlato, e per la tua benedizione
la casa del tuo servo sarà benedetta in perpetuo!"

<span id="an_8:1">8:1</span> Dopo queste cose, Davide sconfisse i
Filistei e li umiliò, e tolse di mano ai Filistei la supremazia che
aveano.

<span id="an_8:2">8:2</span> Sconfisse pure i Moabiti: e fattili giacere
per terra, li misurò con la corda; ne misurò due corde per farli mettere
a morte, e la lunghezza d’una corda per lasciarli in vita. E i Moabiti
divennero sudditi e tributari di Davide.

<span id="an_8:3">8:3</span> Davide sconfisse anche Hadadezer, figliuolo
di Rehob, re di Tsoba, mentr’egli andava a ristabilire il suo dominio
sul fiume Eufrate.

<span id="an_8:4">8:4</span> Davide gli prese millesettecento cavalieri
e ventimila pedoni, e tagliò i garetti a tutti i cavalli da tiro, ma
riserbò dei cavalli per cento carri.

<span id="an_8:5">8:5</span> E quando i Siri di Damasco vennero per
soccorrere Hadadezer, re di Tsoba, Davide ne uccise ventiduemila.

<span id="an_8:6">8:6</span> Poi Davide mise delle guarnigioni nella
Siria di Damasco, e i Siri divennero sudditi e tributari di Davide; e
l’Eterno rendea vittorioso Davide dovunque egli andava.

<span id="an_8:7">8:7</span> E Davide tolse ai servi di Hadadezer i loro
scudi d’oro e li portò a Gerusalemme.

<span id="an_8:8">8:8</span> Il re Davide prese anche una grande
quantità di rame a Betah e a Berothai, città di Hadadezer.

<span id="an_8:9">8:9</span> Or quando Toi, re di Hamath, ebbe udito che
Davide avea sconfitto tutto l’esercito di Hadadezer,

<span id="an_8:10">8:10</span> mandò al re Davide Joram, suo figliuolo,
per salutarlo e per benedirlo perché avea mosso guerra a Hadadezer e
l’avea sconfitto (Hadadezer era sempre in guerra con Toi); e Joram portò
seco de’ vasi d’argento, dei vasi d’oro e de’ vasi di rame.

<span id="an_8:11">8:11</span> E il re Davide consacrò anche quelli
all’Eterno, come avea già consacrato l’argento e l’oro tolto alle
nazioni che avea soggiogate:

<span id="an_8:12">8:12</span> ai Siri, ai Moabiti, agli Ammoniti, ai
Filistei, agli Amalekiti, e come avea fatto del bottino di Hadadezer,
figliuolo di Rehob, re di Tsoba.

<span id="an_8:13">8:13</span> Al ritorno dalla sua vittoria sui Siri,
Davide s’acquistò ancor fama, sconfiggendo nella valle del Sale
diciottomila Idumei.

<span id="an_8:14">8:14</span> E pose delle guarnigioni in Idumea; ne
mise per tutta l’Idumea, e tutti gli Edomiti divennero sudditi di
Davide; e l’Eterno rendea vittorioso Davide dovunque egli andava.

<span id="an_8:15">8:15</span> Davide regnò su tutto Israele, facendo
ragione e amministrando la giustizia a tutto il suo popolo.

<span id="an_8:16">8:16</span> E Joab, figliuolo di Tseruia, comandava
l’esercito; Giosafat, figliuolo di Ahilud, era cancelliere;

<span id="an_8:17">8:17</span> Tsadok, figliuolo di Ahitub, e Ahimelec,
figliuolo di Abiathar, erano sacerdoti; Seraia era segretario;

<span id="an_8:18">8:18</span> Benaia, figliuolo di Jehoiada, era capo
dei Kerethei e dei Pelethei, e i figliuoli di Davide erano ministri di
stato.

<span id="an_9:1">9:1</span> E Davide disse: "Evvi egli rimasto alcuno
della casa di Saul, a cui io possa far del bene per amore di Gionathan?"

<span id="an_9:2">9:2</span> Or v’era un servo della casa di Saul, per
nome Tsiba, che fu fatto venire presso Davide. Il re gli chiese: "Sei tu
Tsiba?" Quegli rispose: "Servo tuo".

<span id="an_9:3">9:3</span> Il re gli disse: "V’è egli più alcuno della
casa di Saul, a cui io possa far del bene per amor di Dio?" Tsiba
rispose al re: "V’è ancora un figliuolo di Gionathan, storpiato dei
piedi".

<span id="an_9:4">9:4</span> Il re gli disse: "Dov’è egli?" Tsiba
rispose al re: "E’ in casa di Makir, figliuolo di Ammiel, a Lodebar".

<span id="an_9:5">9:5</span> Allora il re lo mandò a prendere in casa di
Makir, figliuolo di Ammiel, a Lodebar.

<span id="an_9:6">9:6</span> E Mefibosheth, figliuolo di Gionathan,
figliuolo di Saul venne da Davide, si gettò con la faccia a terra e si
prostrò dinanzi a lui. Davide disse: "Mefibosheth!" Ed egli rispose:

<span id="an_9:7">9:7</span> "Ecco il tuo servo!" Davide gli disse: "Non
temere, perché io non mancherò di trattarti con bontà per amor di
Gionathan tuo padre, e ti renderò tutte le terre di Saul tuo avolo, e tu
mangerai sempre alla mia mensa".

<span id="an_9:8">9:8</span> Mefibosheth s’inchinò profondamente, e
disse: "Che cos’è il tuo servo, che tu ti degni guardare un can morto
come son io?"

<span id="an_9:9">9:9</span> Allora il re chiamò Tsiba, servo di Saul, e
gli disse: "Tutto quello che apparteneva a Saul e a tutta la sua casa io
lo do al figliuolo del tuo signore.

<span id="an_9:10">9:10</span> Tu dunque, coi tuoi figliuoli e coi tuoi
servi, lavoragli le terre e fa’ le raccolte, affinché il figliuolo del
tuo signore abbia del pane da mangiare; e Mefibosheth, figliuolo del tuo
signore, mangerà sempre alla mia mensa". Or Tsiba avea quindici
figliuoli e venti servi.

<span id="an_9:11">9:11</span> Tsiba disse al re: "Il tuo servo farà
tutto quello che il re mio signore ordina al suo servo". E Mefibosheth
mangiò alla mensa di Davide come uno dei figliuoli del re.

<span id="an_9:12">9:12</span> Or Mefibosheth avea un figliuoletto per
nome Mica; e tutti quelli che stavano in casa di Tsiba erano servi di
Mefibosheth.

<span id="an_9:13">9:13</span> Mefibosheth dimorava a Gerusalemme perché
mangiava sempre alla mensa del re. Era zoppo d’ambedue i piedi.

<span id="an_10:1">10:1</span> Or avvenne, dopo queste cose, che il re
dei figliuoli di Ammon morì, e Hanun, suo figliuolo, regnò in luogo di
lui.

<span id="an_10:2">10:2</span> Davide disse: "Io voglio usare verso
Hanun, figliuolo di Nahash, la benevolenza che suo padre usò verso di
me". E Davide mandò i suoi servi a consolarlo della perdita del padre.
Ma quando i servi di Davide furon giunti nel paese dei figliuoli di
Ammon,

<span id="an_10:3">10:3</span> i principi de’ figliuoli di Ammon dissero
ad Hanun, loro signore: "Credi tu che Davide t’abbia mandato dei
consolatori per onorar tuo padre? Non ha egli piuttosto mandato da te i
suoi servi per esplorare la città, per spiarla e distruggerla?"

<span id="an_10:4">10:4</span> Allora Hanun prese i servi di Davide,
fece lor radere la metà della barba e tagliare la metà delle vesti fino
alle natiche, poi li rimandò.

<span id="an_10:5">10:5</span> Quando fu informato della cosa, Davide
mandò gente ad incontrarli, perché quegli uomini erano oltremodo
confusi. E il re fece dir loro: "Restate a Gerico finché vi sia
ricresciuta la barba, poi tornerete".

<span id="an_10:6">10:6</span> I figliuoli di Ammon, vedendo che s’erano
attirato l’odio di Davide, mandarono a prendere al loro soldo ventimila
fanti dei Siri di Beth-Rehob e dei Siri di Tsoba, mille uomini del re di
Maaca, e dodicimila uomini della gente di Tob.

<span id="an_10:7">10:7</span> Quando Davide udì questo, inviò contro di
loro Joab con tutto l’esercito degli uomini di valore.

<span id="an_10:8">10:8</span> I figliuoli di Ammon uscirono e si
disposero in ordine di battaglia all’ingresso della porta della città,
mentre i Siri di Tsoba e di Rehob e la gente di Tob e di Maaca stavano a
parte nella campagna.

<span id="an_10:9">10:9</span> Or come Joab vide che quelli eran pronti
ad attaccarlo di fronte e alle spalle, scelse un corpo fra gli uomini
migliori d’Israele, lo dispose in ordine di battaglia contro i Siri,

<span id="an_10:10">10:10</span> e mise il resto del popolo sotto gli
ordini del suo fratello Abishai, per tener fronte ai figliuoli di Ammon;

<span id="an_10:11">10:11</span> e disse ad Abishai: "Se i Siri son più
forti di me, tu mi darai soccorso; e se i figliuoli di Ammon son più
forti di te, andrò io a soccorrerti.

<span id="an_10:12">10:12</span> Abbi coraggio, e dimostriamoci forti
per il nostro popolo e per le città del nostro Dio; e faccia l’Eterno
quello che a lui piacerà".

<span id="an_10:13">10:13</span> Poi Joab con la gente che avea seco,
s’avanzò per attaccare i Siri, i quali fuggirono d’innanzi a lui.

<span id="an_10:14">10:14</span> E come i figliuoli di Ammon videro che
i Siri eran fuggiti, fuggirono anch’essi d’innanzi ad Abishai, e
rientrarono nella città. Allora Joab se ne tornò dalla spedizione contro
i figliuoli di Ammon, e venne a Gerusalemme.

<span id="an_10:15">10:15</span> I Siri, vedendosi sconfitti da Israele,
si riunirono in massa.

<span id="an_10:16">10:16</span> Hadadezer mandò a far venire i Siri che
abitavano di là dal fiume, e quelli giunsero a Helam, con alla testa
Shobac, capo dell’esercito di Hadadezer.

<span id="an_10:17">10:17</span> E la cosa fu riferita a Davide che
radunò tutto Israele, passò il Giordano, e giunse ad Helam. E i Siri si
ordinarono in battaglia contro Davide, e impegnarono l’azione.

<span id="an_10:18">10:18</span> Ma i Siri fuggirono d’innanzi a
Israele; e Davide uccise ai Siri gli uomini di settecento carri e
quarantamila cavalieri, e sconfisse pure Shobac, capo del loro esercito,
che morì quivi.

<span id="an_10:19">10:19</span> E quando tutti i re vassalli di
Hadadezer si videro sconfitti da Israele, fecero pace con Israele, e
furono a lui soggetti. E i Siri non osarono più recar soccorso ai
figliuoli di Ammon.

<span id="an_11:1">11:1</span> Or avvenne che l’anno seguente, nel tempo
in cui i re sogliono andare alla guerra, Davide mandò Joab con la sua
gente e con tutto Israele a devastare il paese dei figliuoli di Ammon e
ad assediare Rabba; ma Davide rimase a Gerusalemme.

<span id="an_11:2">11:2</span> Una sera Davide, alzatosi dal suo letto,
si mise a passeggiare sulla terrazza del palazzo reale; e dalla terrazza
vide una donna che si bagnava; e la donna era bellissima.

<span id="an_11:3">11:3</span> Davide mandò ad informarsi chi fosse la
donna; e gli fu detto: "E’ Bath-Sheba, figliuola di Eliam, moglie di
Uria, lo Hitteo".

<span id="an_11:4">11:4</span> E Davide inviò gente a prenderla; ed ella
venne da lui, ed egli si giacque con lei, che si era purificata della
sua contaminazione; poi ella se ne tornò a casa sua.

<span id="an_11:5">11:5</span> La donna rimase incinta, e lo fece sapere
a Davide, dicendo: "Sono incinta".

<span id="an_11:6">11:6</span> Allora Davide fece dire a Joab: "Mandami
Uria, lo Hitteo". E Joab mandò Uria da Davide.

<span id="an_11:7">11:7</span> Come Uria fu giunto da Davide, questi gli
chiese come stessero Joab ed il popolo, e come andasse la guerra.

<span id="an_11:8">11:8</span> Poi Davide disse ad Uria: "Scendi a casa
tua e làvati i piedi". Uria uscì dal palazzo reale, e gli furon portate
appresso delle vivande del re.

<span id="an_11:9">11:9</span> Ma Uria dormì alla porta del palazzo del
re con tutti i servi del suo signore, e non scese a casa sua.

<span id="an_11:10">11:10</span> E come ciò fu riferito a Davide e gli
fu detto: "Uria non è sceso a casa sua", Davide disse ad Uria: "Non
vieni tu di viaggio? Perché dunque non sei sceso a casa tua?"

<span id="an_11:11">11:11</span> Uria rispose a Davide: "L’arca, Israele
e Giuda abitano sotto le tende, Joab mio signore e i suoi servi sono
accampati in aperta campagna, e io me n’entrerei in casa mia per
mangiare e bere e per dormire con mia moglie? Com’è vero che tu vivi e
che vive l’anima tua, io non farò tal cosa!"

<span id="an_11:12">11:12</span> E Davide disse ad Uria: "Trattienti qui
anche oggi, e domani ti lascerò partire". Così Uria rimase a Gerusalemme
quel giorno ed il seguente.

<span id="an_11:13">11:13</span> E Davide lo invitò a mangiare e a bere
con sé; e lo ubriacò; e la sera Uria uscì per andarsene a dormire sul
suo lettuccio coi servi del suo signore, ma non scese a casa sua.

<span id="an_11:14">11:14</span> La mattina seguente, Davide scrisse una
lettera a Joab, e gliela mandò per le mani d’Uria.

<span id="an_11:15">11:15</span> Nella lettera avea scritto così:
"Ponete Uria al fronte, dove più ferve la mischia; poi ritiratevi da
lui, perch’egli resti colpito e muoia".

<span id="an_11:16">11:16</span> Joab dunque, assediando la città, pose
Uria nel luogo dove sapeva che il nemico avea degli uomini valorosi.

<span id="an_11:17">11:17</span> Gli uomini della città fecero una
sortita e attaccarono Joab; parecchi del popolo, della gente di Davide,
caddero, e perì anche Uria lo Hitteo.

<span id="an_11:18">11:18</span> Allora Joab inviò un messo a Davide per
fargli sapere tutte le cose ch’erano avvenute nella battaglia;

<span id="an_11:19">11:19</span> e diede al messo quest’ordine: "Quando
avrai finito di raccontare al re tutto quello ch’è successo nella
battaglia,

<span id="an_11:20">11:20</span> se il re va in collera, e ti dice:
Perché vi siete accostati così alla città per dar battaglia? Non
sapevate voi che avrebbero tirato di sulle mura?

<span id="an_11:21">11:21</span> Chi fu che uccise Abimelec, figliuolo
di Jerubbesheth? Non fu ella una donna che gli gettò addosso un pezzo di
macina dalle mura, si ch’egli morì a Thebets? Perché vi siete accostati
così alle mura? tu digli allora: Il tuo servo Uria lo Hitteo è morto
anch’egli".

<span id="an_11:22">11:22</span> Il messo dunque partì; e, giunto,
riferì a Davide tutto quello che Joab l’aveva incaricato di dire.

<span id="an_11:23">11:23</span> Il messo disse a Davide: "I nemici
avevano avuto del vantaggio su di noi, e avean fatto una sortita contro
di noi nella campagna; ma noi fummo loro addosso fino alla porta della
città;

<span id="an_11:24">11:24</span> allora gli arcieri tirarono sulla tua
gente di sulle mura, e parecchi della gente del re perirono, e Uria lo
Hitteo, tuo servo, perì anch’egli".

<span id="an_11:25">11:25</span> Allora Davide disse al messo: "Dirai
così a Joab: Non ti dolga quest’affare; poiché la spada or divora l’uno
ed ora l’altro; rinforza l’attacco contro la città, e distruggila. E tu
fagli coraggio".

<span id="an_11:26">11:26</span> Quando la moglie di Uria udì che Uria
suo marito era morto, lo pianse;

<span id="an_11:27">11:27</span> e finito che ella ebbe il lutto, Davide
la mandò a cercare e l’accolse in casa sua. Ella divenne sua moglie, e
gli partorì un figliuolo. Ma quello che Davide avea fatto dispiacque
all’Eterno.

<span id="an_12:1">12:1</span> E l’Eterno mandò Nathan a Davide; e
Nathan andò da lui e gli disse: "V’erano due uomini nella stessa città,
uno ricco, e l’altro povero.

<span id="an_12:2">12:2</span> Il ricco avea pecore e buoi in
grandissimo numero;

<span id="an_12:3">12:3</span> ma il povero non aveva nulla, fuorché una
piccola agnellina ch’egli avea comprata e allevata; essa gli era
cresciuta in casa insieme ai figliuoli, mangiando il pane di lui,
bevendo alla sua coppa e dormendo sul suo seno; ed essa era per lui come
una figliuola.

<span id="an_12:4">12:4</span> Or essendo arrivato un viaggiatore a casa
dell’uomo ricco, questi, risparmiando le sue pecore e i suoi buoi, non
ne prese per preparare un pasto al viaggiatore ch’era capitato da lui;
ma pigliò l’agnella di quel povero uomo, e ne fece delle vivande per
colui che gli era venuto in casa".

<span id="an_12:5">12:5</span> Allora l’ira di Davide s’accese
fortemente contro quell’uomo, e disse a Nathan: "Com’è vero che l’Eterno
vive, colui che ha fatto questo merita la morte;

<span id="an_12:6">12:6</span> e pagherà quattro volte il valore
dell’agnella, per aver fatto una tal cosa e non aver avuto pietà".

<span id="an_12:7">12:7</span> Allora Nathan disse a Davide: "Tu sei
quell’uomo! Così dice l’Eterno, l’Iddio d’Israele: Io t’ho unto re
d’Israele e t’ho liberato dalle mani di Saul,

<span id="an_12:8">12:8</span> t’ho dato la casa del tuo signore, e ho
messo nelle tue braccia le donne del tuo signore; t’ho dato la casa
d’Israele e di Giuda; e, se questo era troppo poco, io v’avrei aggiunto
anche dell’altro.

<span id="an_12:9">12:9</span> Perché dunque hai tu disprezzata la
parola dell’Eterno, facendo ciò ch’è male agli occhi suoi? Tu hai fatto
morire colla spada Uria lo Hitteo, hai preso per tua moglie la moglie
sua, e hai ucciso lui con la spada dei figliuoli di Ammon.

<span id="an_12:10">12:10</span> Or dunque la spada non si allontanerà
mai dalla tua casa, giacché tu m’hai disprezzato hai preso per tua
moglie la moglie di Uria lo Hitteo.

<span id="an_12:11">12:11</span> Così dice l’Eterno: Ecco, io sto per
suscitare contro di te la sciagura dalla tua stessa casa, e prenderò le
tue mogli sotto i tuoi occhi per darle a un tuo prossimo, che si giacerà
con esse in faccia a questo sole;

<span id="an_12:12">12:12</span> poiché tu l’hai fatto in segreto; ma io
farò questo davanti a tutto Israele e in faccia al sole".

<span id="an_12:13">12:13</span> Allora Davide disse a Nathan: "Ho
peccato contro l’Eterno". E Nathan rispose a Davide: "E l’Eterno ha
perdonato il tuo peccato; tu non morrai.

<span id="an_12:14">12:14</span> Nondimeno, siccome facendo così tu hai
data ai nemici dell’Eterno ampia occasione di bestemmiare, il figliuolo
che t’è nato dovrà morire". Nathan se ne tornò a casa sua.

<span id="an_12:15">12:15</span> E l’Eterno colpì il bambino che la
moglie di Uria avea partorito a Davide, ed esso cadde gravemente
ammalato.

<span id="an_12:16">12:16</span> Davide quindi fece supplicazioni a Dio
per il bambino, e digiunò; poi venne e passò la notte giacendo per
terra.

<span id="an_12:17">12:17</span> Gli anziani della sua casa insistettero
presso di lui perch’egli si levasse da terra; ma egli non volle, e
rifiutò di prender cibo con essi.

<span id="an_12:18">12:18</span> Or avvenne che il settimo giorno il
bambino morì; e i servi di Davide temevano di fargli sapere che il
bambino era morto; poiché dicevano: "Ecco, quando il bambino era ancora
vivo, noi gli abbiam parlato ed egli non ha dato ascolto alle nostre
parole; come faremo ora a dirgli che il bambino è morto? Egli andrà a
qualche estremo".

<span id="an_12:19">12:19</span> Ma Davide, vedendo che i suoi servi
bisbigliavano fra loro, comprese che il bambino era morto; e disse ai
suoi servi: "E’ morto il bambino?" Quelli risposero: "E’ morto".

<span id="an_12:20">12:20</span> Allora Davide si alzò da terra, si
lavò, si unse e si mutò le vesti; poi andò nella casa dell’Eterno e vi
si prostrò; e tornato a casa sua, chiese che gli portassero da mangiare,
e mangiò.

<span id="an_12:21">12:21</span> I suoi servi gli dissero: "Che cosa
fai? Quando il bambino era vivo ancora, tu digiunavi e piangevi; e ora
ch’è morto, ti alzi e mangi!"

<span id="an_12:22">12:22</span> Egli rispose: "Quando il bambino era
vivo ancora, digiunavo e piangevo, perché dicevo: Chi sa che l’Eterno
non abbia pietà di me e il bambino non resti in vita? Ma ora ch’egli è
morto, perché digiunerei?

<span id="an_12:23">12:23</span> Posso io farlo ritornare? Io me ne
andrò a lui, ma egli non ritornerà a me!"

<span id="an_12:24">12:24</span> Poi Davide consolò Bath-Sheba sua
moglie, entrò da lei e si giacque con essa; ed ella partorì un
figliuolo, al quale egli pose nome Salomone.

<span id="an_12:25">12:25</span> L’Eterno amò Salomone e mandò il
profeta Nathan che gli pose nome Iedidia, a motivo dell’amore che
l’Eterno gli portava.

<span id="an_12:26">12:26</span> Or Joab assediò Rabba dei figliuoli di
Ammon, s’impadronì della città reale,

<span id="an_12:27">12:27</span> e inviò dei messi a Davide per dirgli:
"Ho assalito Rabba e mi son già impossessato della città delle acque.

<span id="an_12:28">12:28</span> Or dunque raduna il rimanente del
popolo, accampati contro la città, e prendila, affinché, prendendola io,
non abbia a portare il mio nome".

<span id="an_12:29">12:29</span> Davide radunò tutto il popolo, si mosse
verso Rabba, l’assalì e la prese;

<span id="an_12:30">12:30</span> e tolse dalla testa del loro re la
corona, che pesava un talento d’oro e conteneva pietre preziose, ed essa
fu posta sulla testa di Davide. Egli riporto anche dalla città
grandissima preda.

<span id="an_12:31">12:31</span> Fece uscire gli abitanti ch’erano nella
città, e mise i loro corpi sotto delle seghe, degli erpici di ferro e
delle scuri di ferro, e li fe’ gettare in fornaci da mattoni; e così
fece a tutte le città de’ figliuoli di Ammon. Poi Davide se ne tornò a
Gerusalemme con tutto il popolo.

<span id="an_13:1">13:1</span> Or dopo queste cose avvenne che, avendo
Absalom, figliuolo di Davide, una sorella di nome Tamar, ch’era di
bell’aspetto, Amnon, figliuolo di Davide, se ne innamorò.

<span id="an_13:2">13:2</span> Ed Amnon si appassionò a tal punto per
Tamar sua sorella da diventarne malato; perché ella era vergine, e
pareva difficile ad Amnon di poterle fare alcun che.

<span id="an_13:3">13:3</span> Or Amnon aveva un amico, per nome
Jonadab, figliuolo di Shimea, fratello di Davide; e Jonadab era un uomo
molto accorto.

<span id="an_13:4">13:4</span> Questi gli disse: "O figliuolo del re,
perché vai tu di giorno in giorno dimagrando a cotesto modo? Non me lo
vuoi dire?" Amnon gli rispose: "Sono innamorato di Tamar, sorella di mio
fratello Absalom".

<span id="an_13:5">13:5</span> Jonadab gli disse: "Mettiti a letto e
fingiti malato; e quando tuo padre verrà a vederti, digli: Fa’, ti
prego, che la mia sorella Tamar venga a darmi da mangiare e a preparare
il cibo in mia presenza, sì ch’io lo vegga; e lo mangerò quando mi sarà
pòrto dalle sue mani".

<span id="an_13:6">13:6</span> Amnon dunque si mise a letto e si finse
ammalato; e quando il re lo venne a vedere, Amnon gli disse: "Fa’, ti
prego, che la mia sorella Tamar venga e faccia un paio di frittelle in
mia presenza; così le mangerò quando mi saran pòrte dalle sue mani".

<span id="an_13:7">13:7</span> Allora Davide mandò a casa di Tamar a
dirle: "Va’ a casa di Amnon, tuo fratello, e preparagli qualcosa da
mangiare".

<span id="an_13:8">13:8</span> Tamar andò a casa di Amnon, suo fratello,
che giaceva in letto. Ella prese della farina stemperata, l’intrise, ne
fece delle frittelle in sua presenza, e le cosse.

<span id="an_13:9">13:9</span> Poi, prese la padella, ne trasse le
frittelle e gliele mise dinanzi; ma egli rifiutò di mangiare, e disse:
"Fate uscire di qui tutta la gente". E tutti uscirono.

<span id="an_13:10">13:10</span> Allora Amnon disse a Tamar: "Portami il
cibo in camera, e lo prenderò dalle tue mani". E Tamar prese le
frittelle che avea fatte, e le portò in camera ad Amnon suo fratello.

<span id="an_13:11">13:11</span> E com’essa gliele porgeva perché
mangiasse, egli l’afferrò, e le disse: "Vieni a giacerti meco, sorella
mia".

<span id="an_13:12">13:12</span> Essa gli rispose: "No, fratel mio, non
farmi violenza; questo non si fa in Israele; non commettere una tale
infamia!

<span id="an_13:13">13:13</span> Io dove andrei a portar la mia
vergogna? E quanto a te, tu saresti messo tra gli scellerati in Israele.
Te ne prego, parlane piuttosto al re, ed egli non mi negherà a te".

<span id="an_13:14">13:14</span> Ma egli non volle darle ascolto; ed
essendo più forte di lei, la violentò, e si giacque con lei.

<span id="an_13:15">13:15</span> Poi Amnon concepì verso di lei un odio
fortissimo; talmente, che l’odio per lei fu maggiore dell’amore di cui
l’aveva amata prima. E le disse:

<span id="an_13:16">13:16</span> "Lèvati, vattene!" Ella gli rispose:
"Non mi fare, cacciandomi, un torto maggiore di quello che m’hai già
fatto". Ma egli non volle ascoltarla.

<span id="an_13:17">13:17</span> Anzi, chiamato il servo che lo
assisteva, gli disse: "Caccia via costei lungi da me, e chiudile la
porta dietro!"

<span id="an_13:18">13:18</span> Or ella portava una tunica con le
maniche, poiché le figliuole del re portavano simili vesti finché erano
vergini. Il servo di Amnon dunque la mise fuori, e le chiuse la porta
dietro.

<span id="an_13:19">13:19</span> E Tamar si sparse della cenere sulla
testa, si stracciò di dosso la tunica con le maniche, e mettendosi la
mano sul capo, se n’andò gridando.

<span id="an_13:20">13:20</span> Absalom, suo fratello, le disse: "Forse
che Amnon, tuo fratello, è stato teco? Per ora, taci, sorella mia; egli
è tuo fratello; non t’accorare per questo". E Tamar, desolata, rimase in
casa di Absalom, suo fratello.

<span id="an_13:21">13:21</span> Il re Davide udì tutte queste cose, e
ne fu fortemente adirato.

<span id="an_13:22">13:22</span> Ed Absalom non rivolse ad Amnon alcuna
parola, né in bene né in male; poiché odiava Amnon, per aver egli
violata Tamar, sua sorella.

<span id="an_13:23">13:23</span> Or due anni dopo avvenne che, facendo
Absalom tosar le sue pecore a Baal-Hatsor presso Efraim, egli invitò
tutti i figliuoli del re.

<span id="an_13:24">13:24</span> Absalom andò a trovare il re, e gli
disse: "Ecco, il tuo servo ha i tosatori; ti prego, venga anche il re
coi suoi servitori a casa del tuo servo!"

<span id="an_13:25">13:25</span> Ma il re disse ad Absalom: "No,
figliuol mio, non andiamo tutti, che non ti siam d’aggravio". E benché
Absalom insistesse, il re non volle andare; ma gli diede la sua
benedizione.

<span id="an_13:26">13:26</span> E Absalom disse: "Se non vuoi venir tu,
ti prego, permetti ad Amnon, mio fratello, di venir con noi". Il re gli
rispose: "E perché andrebb’egli teco?"

<span id="an_13:27">13:27</span> Ma Absalom tanto insisté, che Davide
lasciò andare con lui Amnon e tutti i figliuoli del re.

<span id="an_13:28">13:28</span> Or Absalom diede quest’ordine ai suoi
servi: "Badate, quando Amnon avrà il cuore riscaldato dal vino, e io vi
dirò: Colpite Amnon! voi uccidetelo, e non abbiate paura; non son io che
ve lo comando? Fatevi cuore, e comportatevi da forti!"

<span id="an_13:29">13:29</span> I servi di Absalom fecero ad Amnon come
Absalom avea comandato. Allora tutti i figliuoli del re si levarono,
montaron ciascun sul suo mulo e se ne fuggirono.

<span id="an_13:30">13:30</span> Or mentr’essi erano ancora per via,
giunse a Davide la notizia che Absalom aveva ucciso tutti i figliuoli
del re, e che non uno di loro era scampato.

<span id="an_13:31">13:31</span> Allora il re si levò, si strappò le
vesti, e si gettò per terra; e tutti i suoi servi gli stavan dappresso,
con le vesti stracciate.

<span id="an_13:32">13:32</span> Ma Jonadab, figliuolo di Shimea,
fratello di Davide, prese a dire: "Non dica il mio signore che tutti i
giovani, figliuoli del re, sono stati uccisi; il solo Amnon è morto; per
Absalom era cosa decisa fin dal giorno che Amnon gli violò la sorella
Tamar.

<span id="an_13:33">13:33</span> Così dunque non si accori il re, mio
signore, come se tutti i figliuoli del re fossero morti; il solo Amnon è
morto". Or Absalom aveva preso la fuga.

<span id="an_13:34">13:34</span> E il giovine che stava alle vedette
alzò gli occhi, guardò, ed ecco che una gran turba di gente veniva per
la via di ponente dal lato del monte.

<span id="an_13:35">13:35</span> E Jonadab disse al re: "Ecco i
figliuoli del re che arrivano! La cosa sta come il tuo servo ha detto".

<span id="an_13:36">13:36</span> E com’egli ebbe finito di parlare, ecco
giungere i figliuoli del re, i quali alzarono la voce e piansero; ed
anche il re e tutti i suoi servi versarono abbondanti lagrime.

<span id="an_13:37">13:37</span> Quanto ad Absalom, se ne fuggì e andò
da Talmai, figliuolo di Ammihur, re di Gheshur. E Davide faceva
cordoglio del suo figliuolo ogni giorno.

<span id="an_13:38">13:38</span> Absalom rimase tre anni a Gheshur,
dov’era andato dopo aver preso la fuga.

<span id="an_13:39">13:39</span> E l’ira del re Davide contro Absalom si
calmò perché Davide s’era consolato della morte di Amnon.

<span id="an_14:1">14:1</span> Or Joab, figliuolo di Tseruia, avvedutosi
che il cuore del re si piegava verso Absalom, mandò a Tekoa,

<span id="an_14:2">14:2</span> e ne fece venire una donna accorta, alla
quale disse: "Fingi d’essere in lutto: mettiti una veste da lutto, non
ti ungere con olio, e sii come una donna che pianga da molto tempo un
morto;

<span id="an_14:3">14:3</span> poi entra presso il re, e parlagli così e
così". E Joab le mise in bocca le parole da dire.

<span id="an_14:4">14:4</span> La donna di Tekoa andò dunque a parlare
al re, si gettò con la faccia a terra, si prostrò, e disse: "O re,
aiutami!"

<span id="an_14:5">14:5</span> Il re le disse: "Che hai?" Ed ella
rispose: "Pur troppo, io sono una vedova; mio marito è morto.

<span id="an_14:6">14:6</span> La tua serva aveva due figliuoli, i quali
vennero tra di loro a contesa alla campagna; e, come non v’era chi li
separasse, l’uno colpì l’altro, e l’uccise.

<span id="an_14:7">14:7</span> Ed ecco che tutta la famiglia è insorta
contro la tua serva, dicendo: Consegnaci colui che ha ucciso il
fratello, affinché lo facciam morire per vendicare il fratello ch’egli
ha ucciso, e per sterminare così anche l’erede. In questo modo
spegneranno il tizzo che m’è rimasto, e non lasceranno a mio marito né
nome né discendenza sulla faccia della terra".

<span id="an_14:8">14:8</span> Il re disse alla donna: "Vattene a casa
tua: io darò degli ordini a tuo riguardo".

<span id="an_14:9">14:9</span> E la donna di Tekoa disse al re: "O re
mio signore, la colpa cada su me e sulla casa di mio padre, ma il re e
il suo trono non ne siano responsabili".

<span id="an_14:10">14:10</span> E il re: "Se qualcuno parla contro di
te, menalo da me, e vedrai che non ti toccherà più".

<span id="an_14:11">14:11</span> Allora ella disse: "Ti prego, menzioni
il re l’Eterno, il tuo Dio, perché il vindice del sangue non aumenti la
rovina e non mi sia sterminato il figlio". Ed egli rispose: "Com’è vero
che l’Eterno vive, non cadrà a terra un capello del tuo figliuolo!"

<span id="an_14:12">14:12</span> Allora la donna disse: "Deh! lascia che
la tua serva dica ancora una parola al re, mio signore!" Egli rispose:
"Parla".

<span id="an_14:13">14:13</span> Riprese la donna: "E perché pensi tu
nel modo che fai quando si tratta del popolo di Dio? Dalla parola che il
re ha ora pronunziato risulta esser egli in certo modo colpevole, in
quanto non richiama colui che ha proscritto.

<span id="an_14:14">14:14</span> Noi dobbiamo morire, e siamo come acqua
versata in terra, che non si può più raccogliere; ma Dio non toglie la
vita, anzi medita il modo di far sì che il proscritto non rimanga
bandito lungi da lui.

<span id="an_14:15">14:15</span> Ora, se io son venuta a parlar così al
re mio signore è perché il popolo mi ha fatto paura; e la tua serva ha
detto: "Voglio parlare al re; forse il re farà quello che gli dirà la
sua serva;

<span id="an_14:16">14:16</span> il re ascolterà la sua serva, e la
libererà dalle mani di quelli che vogliono sterminar me e il mio
figliuolo dalla eredità di Dio.

<span id="an_14:17">14:17</span> E la tua serva diceva: Oh possa la
parola del re, mio signore, darmi tranquillità! poiché il re mio signore
è come un angelo di Dio per discernere il bene dal male. L’Eterno, il
tuo Dio, sia teco!"

<span id="an_14:18">14:18</span> Il re rispose e disse alla donna: "Ti
prego, non celarmi quello ch’io ti domanderò". La donna disse: "Parli
pure il re, mio signore".

<span id="an_14:19">14:19</span> E il re: "Joab non t’ha egli dato mano
in tutto questo?" La donna rispose: "Com’è vero che l’anima tua vive, o
re mio signore, la cosa sta né più né meno come ha detto il re mio
signore; difatti, il tuo servo Joab è colui che m’ha dato questi ordini,
ed è lui che ha messe tutte queste parole in bocca alla tua serva.

<span id="an_14:20">14:20</span> Il tuo servo Joab ha fatto così per
dare un altro aspetto all’affare di Absalom; ma il mio signore ha la
saviezza d’un angelo di Dio e conosce tutto quello che avvien sulla
terra".

<span id="an_14:21">14:21</span> Allora il re disse a Joab: "Ecco,
voglio fare quello che hai chiesto; va’ dunque, e fa’ tornare il giovane
Absalom".

<span id="an_14:22">14:22</span> Joab si gettò con la faccia a terra, si
prostrò, benedisse il re, e disse: "Oggi il tuo servo riconosce che ha
trovato grazia agli occhi tuoi, o re, mio signore; poiché il re ha fatto
quel che il suo servo gli ha chiesto".

<span id="an_14:23">14:23</span> Joab dunque si levò, andò a Gheshur, e
menò Absalom a Gerusalemme.

<span id="an_14:24">14:24</span> E il re disse: "Ch’ei si ritiri in casa
sua e non vegga la mia faccia!" Così Absalom si ritirò in casa sua, e
non vide la faccia del re.

<span id="an_14:25">14:25</span> Or in tutto Israele non v’era uomo che
fosse celebrato per la sua bellezza al pari di Absalom; dalle piante de’
piedi alla cima del capo non v’era in lui difetto alcuno.

<span id="an_14:26">14:26</span> E quando si facea tagliare i capelli (e
se li faceva tagliare ogni anno perché la capigliatura gli pesava
troppo) il peso de’ suoi capelli era di duecento sicli a peso del re.

<span id="an_14:27">14:27</span> Ad Absalom nacquero tre figliuoli e una
figliuola per nome Tamar, che era donna di bell’aspetto.

<span id="an_14:28">14:28</span> Absalom dimorò in Gerusalemme due anni,
senza vedere la faccia del re.

<span id="an_14:29">14:29</span> Poi Absalom fece chiamare Joab per
mandarlo dal re; ma egli non volle venire a lui; lo mandò a chiamare una
seconda volta, ma Joab non volle venire.

<span id="an_14:30">14:30</span> Allora Absalom disse ai suoi servi:
"Guardate! il campo di Joab è vicino al mio, e v’è dell’orzo; andate a
mettervi il fuoco!" E i servi di Absalom misero il fuoco al campo.

<span id="an_14:31">14:31</span> Allora Joab si levò, andò a casa di
Absalom, e gli disse: "Perché i tuoi servi hanno eglino dato fuoco al
mio campo?"

<span id="an_14:32">14:32</span> Absalom rispose a Joab: "Io t’avevo
mandato a dire: Viene qua, ch’io possa mandarti dal re a dirgli: Perché
son io tornato da Gheshur? Meglio per me s’io vi fossi ancora! Or dunque
fa’ ch’io vegga la faccia del re! e se v’è in me qualche iniquità, ch’ei
mi faccia morire!"

<span id="an_14:33">14:33</span> Joab allora andò dal re e gli fece
l’ambasciata. Il re fece chiamare Absalom, il quale venne a lui, e si
prostrò con la faccia a terra in sua presenza; e il re baciò Absalom.

<span id="an_15:1">15:1</span> Or dopo queste cose, Absalom si procurò
un cocchio, de’ cavalli, e cinquanta uomini che correvano dinanzi a lui.

<span id="an_15:2">15:2</span> Absalom si levava la mattina presto, e si
metteva da un lato della via che menava alle porte della città; e quando
qualcuno, avendo un processo, si recava dal re per chieder giustizia,
Absalom lo chiamava, e gli diceva: "Di qual città sei tu?" L’altro gli
rispondeva: "Il tuo servo è di tale e tale tribù d’Israele".

<span id="an_15:3">15:3</span> Allora Absalom gli diceva: "Vedi, la tua
causa e buona e giusta, ma non v’è chi sia delegato dal re per
sentirti".

<span id="an_15:4">15:4</span> E Absalom aggiungeva: "Oh se facessero me
giudice del paese! Chiunque avesse un processo o un affare verrebbe da
me, e io gli farei giustizia".

<span id="an_15:5">15:5</span> E quando uno gli s’accostava per
prostrarglisi dinanzi, ei gli porgeva la mano, l’abbracciava e lo
baciava.

<span id="an_15:6">15:6</span> Absalom faceva così con tutti quelli
d’Israele che venivano dal re per chieder giustizia; e in questo modo
Absalom rubò il cuore alla gente d’Israele.

<span id="an_15:7">15:7</span> Or avvenne che, in capo a quattro anni
Absalom disse al re: "Ti prego, lasciami andare ad Hebron a sciogliere
un voto che feci all’Eterno.

<span id="an_15:8">15:8</span> Poiché, durante la sua dimora a Gheshur,
in Siria, il tuo servo fece un voto, dicendo: Se l’Eterno mi riconduce a
Gerusalemme, io servirò l’Eterno!"

<span id="an_15:9">15:9</span> Il re gli disse: "Va’ in pace!" E quegli
si levò e andò a Hebron.

<span id="an_15:10">15:10</span> Intanto Absalom mandò degli emissari
per tutte le tribù d’Israele, a dire: "Quando udrete il suon della
tromba, direte: Absalom è proclamato re a Hebron".

<span id="an_15:11">15:11</span> E con Absalom partirono da Gerusalemme
duecento uomini, i quali, essendo stati invitati, partirono in tutta la
loro semplicità, senza saper nulla.

<span id="an_15:12">15:12</span> Absalom, mentre offriva i sacrifizi,
mandò a chiamare Ahitofel, il Ghilonita, consigliere di Davide, perché
venisse dalla sua città di Ghilo. La congiura divenne potente, e il
popolo andava vie più crescendo di numero attorno ad Absalom.

<span id="an_15:13">15:13</span> Or venne a Davide un messo, che disse:
"Il cuore degli uomini d’Israele s’è vòlto verso Absalom".

<span id="an_15:14">15:14</span> Allora Davide disse a tutti i suoi
servi ch’eran con lui a Gerusalemme: "Levatevi, fuggiamo; altrimenti,
nessun di noi scamperà dalle mani di Absalom. Affrettatevi a partire,
affinché con rapida marcia, non ci sorprenda, piombandoci rovinosamente
addosso, e non colpisca la città mettendola a fil di spada".

<span id="an_15:15">15:15</span> I servi del re gli dissero: "Ecco i
tuoi servi, pronti a fare tutto quello che piacerà al re, nostro
signore".

<span id="an_15:16">15:16</span> Il re dunque partì, seguito da tutta la
sua casa, e lasciò dieci concubine a custodire il palazzo.

<span id="an_15:17">15:17</span> Il re partì, seguito da tutto il
popolo, e si fermarono a Beth-Merhak.

<span id="an_15:18">15:18</span> Tutti i servi del re camminavano al suo
fianco; e tutti i Kerethei, tutti i Pelethei e tutti i Ghittei, che in
seicento eran venuti da Gath, al suo séguito, camminavano davanti al re.

<span id="an_15:19">15:19</span> Allora il re disse a Ittai di Gath:
"Perché vuoi anche tu venir con noi? Torna indietro, e statti col re;
poiché sei un forestiero, e per di più un esule dalla tua patria.

<span id="an_15:20">15:20</span> Pur ieri tu arrivasti; e oggi ti farei
io andar errando qua e là, con noi, mentre io stesso non so dove vado?
Torna indietro, e riconduci teco i tuoi fratelli; e siano con te la
misericordia e la fedeltà dell’Eterno!"

<span id="an_15:21">15:21</span> Ma Ittai rispose al re, dicendo: "Com’è
vero che l’Eterno vive e che vive il re mio signore, in qualunque luogo
sarà il re mio signore, per morire o per vivere, quivi sarà pure il tuo
servo".

<span id="an_15:22">15:22</span> E Davide disse ad Ittai: "Va’, passa
oltre!" Ed Ittai, il Ghitteo, passò oltre con tutta la sua gente e con
tutti i fanciulli che eran con lui.

<span id="an_15:23">15:23</span> E tutti quelli del paese piangevano ad
alta voce, mentre tutto il popolo passava. Il re passò il torrente
Kidron, e tutto il popolo passò, prendendo la via del deserto.

<span id="an_15:24">15:24</span> Ed ecco venire anche Tsadok con tutti i
Leviti, i quali portavano l’arca del patto di Dio. E mentre Abiathar
saliva, essi posarono l’arca di Dio, finché tutto il popolo non ebbe
finito di uscir dalla città.

<span id="an_15:25">15:25</span> E il re disse a Tsadok: "Riporta in
città l’arca di Dio! Se io trovo grazia agli occhi dell’Eterno, egli mi
farà tornare, e mi farà vedere l’arca e la dimora di lui;

<span id="an_15:26">15:26</span> ma se dice: Io non ti gradisco eccomi;
faccia egli di me quello che gli parrà".

<span id="an_15:27">15:27</span> Il re disse ancora al sacerdote Tsadok:
"Capisci? Torna in pace in città con i due vostri figliuoli: Ahimaats,
tuo figliuolo, e Gionathan, figliuolo di Abiathar.

<span id="an_15:28">15:28</span> Guardate, io aspetterò nelle pianure
del deserto, finché mi sia recata qualche notizia da parte vostra".

<span id="an_15:29">15:29</span> Così Tsadok ed Abiathar riportarono a
Gerusalemme l’arca di Dio, e dimorarono quivi.

<span id="an_15:30">15:30</span> E Davide saliva il monte degli Ulivi;
saliva piangendo, e camminava col capo coperto e a piedi scalzi; e tutta
la gente ch’era con lui aveva il capo coperto, e, salendo, piangeva.

<span id="an_15:31">15:31</span> Qualcuno venne a dire a Davide:
"Ahitofel è con Absalom tra i congiurati". E Davide disse: "Deh, o
Eterno, rendi vani i consigli di Ahitofel!"

<span id="an_15:32">15:32</span> E come Davide fu giunto in vetta al
monte, al luogo dove si adora Dio, ecco farglisi incontro Hushai,
l’Arkita, con la tunica stracciata ed il capo coperto di polvere.

<span id="an_15:33">15:33</span> Davide gli disse: "Se tu passi oltre
con me mi sarai di peso;

<span id="an_15:34">15:34</span> ma se torni in città e dici ad Absalom:
Io sarò tuo servo, o re; come fui servo di tuo padre nel passato, così
sarò adesso servo tuo, tu dissiperai a mio pro i consigli di Ahitofel.

<span id="an_15:35">15:35</span> E non avrai tu quivi teco i sacerdoti
Tsadok ed Abiathar? Tutto quello che sentirai dire della casa del re, lo
farai sapere ai sacerdoti Tsadok ed Abiathar.

<span id="an_15:36">15:36</span> E siccome essi hanno seco i loro due
figliuoli, Ahimaats figliuolo di Tsadok e Gionathan figliuolo di
Abiathar, per mezzo di loro mi farete sapere tutto quello che avrete
sentito".

<span id="an_15:37">15:37</span> Così Hushai, amico di Davide, tornò in
città, e Absalom entrò in Gerusalemme.

<span id="an_16:1">16:1</span> Or quando Davide ebbe di poco varcato la
cima del monte, ecco che Tsiba, servo di Mefibosheth, gli si fece
incontro con un paio d’asini sellati e carichi di duecento pani, cento
masse d’uva secca, cento di frutta d’estate e un otre di vino.

<span id="an_16:2">16:2</span> Il re disse a Tsiba: "Che vuoi tu fare di
coteste cose?" Tsiba rispose: "Gli asini serviranno di cavalcatura alla
casa del re; il pane e i frutti d’estate sono per nutrire i giovani, e
il vino è perché ne bevan quelli che saranno stanchi nel deserto".

<span id="an_16:3">16:3</span> Il re disse: "E dov’è il figliuolo del
tuo signore?" Tsiba rispose al re: "Ecco, è rimasto a Gerusalemme,
perché ha detto: Oggi la casa d’Israele mi renderà il regno di mio
padre".

<span id="an_16:4">16:4</span> Il re disse a Tsiba: "Tutto quello che
appartiene a Mefibosheth è tuo". Tsiba replicò: "Io mi prostro dinanzi a
te! Possa io trovar grazia agli occhi tuoi, o re, mio signore!"

<span id="an_16:5">16:5</span> E quando il re Davide fu giunto a
Bahurim, ecco uscir di là un uomo, imparentato con la famiglia di Saul,
per nome Scimei, figliuolo di Ghera. Egli veniva innanzi proferendo
maledizioni

<span id="an_16:6">16:6</span> e gettando sassi contro Davide, e contro
tutti i servi del re Davide, mentre tutto il popolo e tutti gli uomini
di valore stavano alla destra e alla sinistra del re.

<span id="an_16:7">16:7</span> Scimei, maledicendo Davide, diceva così:
"Vattene, vattene, uomo sanguinario, scellerato!

<span id="an_16:8">16:8</span> L’Eterno fa ricadere sul tuo capo tutto
il sangue della casa di Saul, in luogo del quale tu hai regnato; e
l’Eterno ha dato il regno nelle mani di Absalom, tuo figliuolo; ed
eccoti nelle sciagure che ti sei meritato, perché sei un uomo
sanguinario".

<span id="an_16:9">16:9</span> Allora Abishai, figliuolo di Tseruia,
disse al re: "Perché questo can morto osa egli maledire il re, mio
signore? Ti prego, lasciami andare a troncargli la testa!"

<span id="an_16:10">16:10</span> Ma il re rispose: "Che ho io da far con
voi, figliuoli di Tseruia? S’ei maledice, è perché l’Eterno gli ha
detto: Maledici Davide! E chi oserà dire: Perché fai così?"

<span id="an_16:11">16:11</span> Poi Davide disse ad Abishai e a tutti i
suoi i servi: "Ecco, il mio figliuolo, uscito dalle mie viscere, cerca
di togliermi la vita! Quanto più lo può fare ora questo Beniaminita!
Lasciate ch’ei maledica, giacché glielo ha ordinato l’Eterno.

<span id="an_16:12">16:12</span> Forse l’Eterno avrà riguardo alla mia
afflizione, e mi farà del bene in cambio delle maledizioni d’oggi".

<span id="an_16:13">16:13</span> Davide e la sua gente continuarono il
loro cammino; e Scimei camminava sul fianco del monte, dirimpetto a
Davide, e cammin facendo lo malediva, gli tirava de’ sassi e buttava
della polvere.

<span id="an_16:14">16:14</span> Il re e tutta la gente ch’era con lui
arrivarono ad Aiefim e quivi ripresero fiato.

<span id="an_16:15">16:15</span> Or Absalom e tutto il popolo, gli
uomini d’Israele, erano entrati in Gerusalemme; ed Ahitofel era con lui.

<span id="an_16:16">16:16</span> E quando Hushai, l’Arkita, l’amico di
Davide, fu giunto presso Absalom, gli disse: "Viva il re! Viva il re!"

<span id="an_16:17">16:17</span> Ed Absalom disse a Hushai: "È questa
dunque l’affezione che hai pel tuo amico? Perché non sei tu andato col
tuo amico?"

<span id="an_16:18">16:18</span> Hushai rispose ad Absalom: "No; io sarò
di colui che l’Eterno e questo popolo e tutti gli uomini d’Israele hanno
scelto, e con lui rimarrò.

<span id="an_16:19">16:19</span> E poi, di chi sarò io servo? Non lo
sarò io del suo figliuolo? Come ho servito tuo padre, così servirò te".

<span id="an_16:20">16:20</span> Allora Absalom disse ad Ahitofel:
"Consigliate quello che dobbiam fare".

<span id="an_16:21">16:21</span> Ahitofel rispose ad Absalom: "Entra
dalle concubine di tuo padre, lasciate da lui a custodia della casa; e
quando tutto Israele saprà che ti sei reso odioso a tuo padre, il
coraggio di quelli che son per te, sarà fortificato".

<span id="an_16:22">16:22</span> Fu dunque rizzata una tenda sulla
terrazza per Absalom, ed Absalom entrò dalle concubine di suo padre, a
vista di tutto Israele.

<span id="an_16:23">16:23</span> Or in que’ giorni, un consiglio dato da
Ahitofel era come una parola data da Dio a uno che lo avesse consultato.
Così era di tutti i consigli di Ahitofel, tanto per Davide quanto per
Absalom.

<span id="an_17:1">17:1</span> Poi Ahitofel disse ad Absalom: "Lasciami
scegliere dodicimila uomini; e partirò e inseguirò Davide questa notte
stessa;

<span id="an_17:2">17:2</span> e gli piomberò addosso mentr’egli è
stanco ed ha le braccia fiacche; lo spaventerò, e tutta la gente ch’è
con lui si darà alla fuga; io colpirò il re solo,

<span id="an_17:3">17:3</span> e ricondurrò a te tutto il popolo; l’uomo
che tu cerchi vale quanto il ritorno di tutti; e così tutto il popolo
sarà in pace".

<span id="an_17:4">17:4</span> Questo parlare piacque ad Absalom e a
tutti gli anziani d’Israele.

<span id="an_17:5">17:5</span> Nondimeno Absalom disse: "Chiamate ancora
Hushai, l’Arkita, e sentiamo quel che anch’egli dirà".

<span id="an_17:6">17:6</span> E quando Hushai fu venuto da Absalom,
questi gli disse: "Ahitofel ha parlato così e così; dobbiam noi fare
come ha detto lui? Se no, parla tu!"

<span id="an_17:7">17:7</span> Hushai rispose ad Absalom: "Questa volta
il consiglio dato da Ahitofel non è buono".

<span id="an_17:8">17:8</span> E Hushai soggiunse: "Tu conosci tuo padre
e i suoi uomini, e sai come sono gente valorosa e come hanno l’animo
esasperato al par d’un’orsa nella campagna quando le sono stati rapiti i
figli; e poi tuo padre è un guerriero, e non passerà la notte col
popolo.

<span id="an_17:9">17:9</span> Senza dubbio egli è ora nascosto in
qualche buca o in qualche altro luogo; e avverrà che, se fin da
principio ne cadranno alcuni de’ tuoi, chiunque lo verrà a sapere dirà:
Tra la gente che seguiva Absalom c’è stata una strage.

<span id="an_17:10">17:10</span> Allora il più valoroso, anche se avesse
un cuor di leone, si avvilirà, perché tutto Israele sa che tuo padre è
un prode, e che quelli che ha seco son dei valorosi.

<span id="an_17:11">17:11</span> Perciò io consiglio che tutto Israele
da Dan fino a Beer-Sheba, si raduni presso di te, numeroso come la rena
ch’è sul lido del mare, e che tu vada in persona alla battaglia.

<span id="an_17:12">17:12</span> Così lo raggiungeranno in qualunque
luogo ei si troverà, e gli cadranno addosso come la rugiada cade sul
suolo; e di tutti quelli che sono con lui non ne scamperà uno solo.

<span id="an_17:13">17:13</span> E s’egli si ritira in qualche città,
tutto Israele cingerà di funi quella città e noi la trascineremo nel
torrente in guisa che non se ne trovi più nemmeno una pietruzza".

<span id="an_17:14">17:14</span> Absalom e tutti gli uomini d’Israele
dissero: "Il consiglio di Hushai, l’Arkita, è migliore di quello di
Ahitofel". L’Eterno avea stabilito di render vano il buon consiglio di
Ahitofel, per far cadere la sciagura sopra Absalom.

<span id="an_17:15">17:15</span> Allora Hushai disse ai sacerdoti Tsadok
ed Abiathar: "Ahitofel ha consigliato Absalom e gli anziani d’Israele
così e così, e io ho consigliato in questo e questo modo.

<span id="an_17:16">17:16</span> Or dunque mandate in fretta ad
informare Davide e ditegli: Non passar la notte nelle pianure del
deserto, ma senz’altro va oltre, affinché il re con tutta la gente che
ha seco non rimanga sopraffatto".

<span id="an_17:17">17:17</span> Or Gionathan e Ahimaats stavano
appostati presso En-Roghel; ed essendo la serva andata ad informarli,
essi andarono ad informare il re Davide. Poiché essi non potevano
entrare in città in modo palese.

<span id="an_17:18">17:18</span> Or un giovinetto li avea scorti, e ne
aveva avvisato Absalom; ma i due partirono di corsa e giunsero a Bahurim
a casa di un uomo che avea nella sua corte una cisterna.

<span id="an_17:19">17:19</span> Quelli vi si calarono; e la donna di
casa prese una coperta, la distese sulla bocca della cisterna, e vi
sparse su del grano pesto; cosicché nessuno ne seppe nulla.

<span id="an_17:20">17:20</span> I servi di Absalom vennero in casa di
quella donna, e chiesero: "Dove sono Ahimaats e Gionathan?" La donna
rispose loro: "Hanno passato il ruscello". Quelli si misero a cercarli;
e, non potendoli trovare, se ne tornarono a Gerusalemme.

<span id="an_17:21">17:21</span> E come quelli se ne furono andati, i
due usciron fuori dalla cisterna, e andarono ad informare il re Davide.
Gli dissero: "Levatevi, e affrettatevi a passar l’acqua; perché ecco
qual è il consiglio che Ahitofel ha dato a vostro danno".

<span id="an_17:22">17:22</span> Allora Davide si levò con tutta la
gente ch’era con lui, e passò il Giordano. All’apparir del giorno,
neppur uno era rimasto, che non avesse passato il Giordano.

<span id="an_17:23">17:23</span> Ahitofel, vedendo che il suo consiglio
non era stato seguito, sellò il suo asino, e partì per andarsene a casa
sua nella sua città. Mise in ordine le cose della sua casa, e s’impiccò.
Così morì, e fu sepolto nel sepolcro di suo padre.

<span id="an_17:24">17:24</span> Or Davide giunse a Mahanaim, e Absalom
anch’egli passò il Giordano, con tutta la gente d’Israele.

<span id="an_17:25">17:25</span> Absalom avea posto a capo dell’esercito
Amasa, invece di Joab. Or Amasa era figliuolo di un uomo chiamato
Jithra, l’Ismaelita, il quale aveva avuto relazioni con Abigal,
figliuola di Nahash, sorella di Tseruia, madre di Joab.

<span id="an_17:26">17:26</span> E Israele ed Absalom si accamparono nel
paese di Galaad.

<span id="an_17:27">17:27</span> Quando Davide fu giunto a Mahanaim,
Shobi, figliuolo di Nahash ch’era da Rabba città degli Ammoniti, Makir,
figliuolo di Ammiel da Lodebar, e Barzillai, il Galaadita di Roghelim,

<span id="an_17:28">17:28</span> portarono dei letti, dei bacini, de’
vasi di terra, del grano, dell’orzo, della farina, del grano arrostito,
delle fave, delle lenticchie, de’ legumi arrostiti,

<span id="an_17:29">17:29</span> del miele, del burro, delle pecore e
de’ formaggi di vacca, per Davide e per la gente ch’era con lui,
affinché mangiassero; perché dicevano: "Questa gente deve aver patito
fame, stanchezza e sete nel deserto".

<span id="an_18:1">18:1</span> Or Davide fece la rivista della gente che
avea seco, e costituì dei capitani di migliaia e de’ capitani di
centinaia per comandarla.

<span id="an_18:2">18:2</span> E fece marciare un terzo della sua gente
sotto il comando di Joab, un terzo sotto il comando di Abishai,
figliuolo di Tseruia, fratello di Joab, e un terzo sotto il comando di
Ittai di Gath. Poi il re disse al popolo: "Voglio andare anch’io con
voi!"

<span id="an_18:3">18:3</span> Ma il popolo rispose: "Tu non devi
venire; perché, se noi fossimo messi in fuga, non si farebbe alcun caso
di noi; quand’anche perisse la metà di noi, non se ne farebbe alcun
caso; ma tu conti per diecimila di noi; or dunque è meglio che tu ti
tenga pronto a darci aiuto dalla città".

<span id="an_18:4">18:4</span> Il re rispose loro: "Farò quello che vi
par bene". E il re si fermò presso la porta, mentre tutto l’esercito
usciva a schiere di cento e di mille uomini.

<span id="an_18:5">18:5</span> E il re diede quest’ordine a Joab, ad
Abishai e ad Ittai: "Per amor mio, trattate con riguardo il giovine
Absalom!" E tutto il popolo udì quando il re diede a tutti i capitani
quest’ordine relativamente ad Absalom.

<span id="an_18:6">18:6</span> L’esercito si mise dunque in campagna
contro Israele, e la battaglia ebbe luogo nella foresta di Efraim.

<span id="an_18:7">18:7</span> E il popolo d’Israele fu quivi sconfitto
dalla gente di Davide; e la strage ivi fu grande in quel giorno, caddero
ventimila uomini.

<span id="an_18:8">18:8</span> La battaglia si estese su tutta la
contrada; e la foresta divorò in quel giorno assai più gente di quella
che non avesse divorato la spada.

<span id="an_18:9">18:9</span> E Absalom s’imbatté nella gente di
Davide. Absalom cavalcava il suo mulo; il mulo entrò sotto i rami
intrecciati di un gran terebinto, e il capo di Absalom s’impigliò nel
terebinto, talché egli rimase sospeso fra cielo e terra; mentre il mulo,
ch’era sotto di lui, passava oltre.

<span id="an_18:10">18:10</span> Un uomo vide questo, e lo venne a
riferire a Joab, dicendo: "Ho veduto Absalom appeso a un terebinto".

<span id="an_18:11">18:11</span> Joab rispose all’uomo che gli recava la
nuova: "Come! tu l’hai visto? E perché non l’hai tu, sul posto, steso
morto al suolo? Io non avrei mancato di darti dieci sicli d’argento e
una cintura".

<span id="an_18:12">18:12</span> Ma quell’uomo disse a Joab:
"Quand’anche mi fossero messi in mano mille sicli d’argento, io non
metterei la mano addosso al figliuolo del re; poiché noi abbiamo udito
l’ordine che il re ha dato a te, ad Abishai e ad Ittai dicendo: Badate
che nessuno tocchi il giovine Absalom!

<span id="an_18:13">18:13</span> E se io avessi perfidamente attentato
alla sua vita, siccome nulla rimane occulto al re, tu stesso saresti
sorto contro di me!"

<span id="an_18:14">18:14</span> Allora Joab disse: "Io non voglio
perder così il tempo con te". E, presi in mano tre dardi, li immerse nel
cuore di Absalom, che era ancora vivo in mezzo al terebinto.

<span id="an_18:15">18:15</span> Poi dieci giovani scudieri di Joab
circondarono Absalom, e coi loro colpi lo finirono.

<span id="an_18:16">18:16</span> Allora Joab fe’ sonare la tromba, e il
popolo fece ritorno cessando d’inseguire Israele, perché Joab glielo
impedì.

<span id="an_18:17">18:17</span> Poi presero Absalom, lo gettarono in
una gran fossa nella foresta, ed elevarono sopra di lui un mucchio
grandissimo di pietre; e tutto Israele fuggì, ciascuno nella sua tenda.

<span id="an_18:18">18:18</span> Or Absalom, mentr’era in vita, si era
eretto il monumento ch’è nella Valle del re; perché diceva: "Io non ho
un figliuolo che conservi il ricordo del mio nome"; e diede il suo nome
a quel monumento, che anche oggi si chiama "monumento di Absalom".

<span id="an_18:19">18:19</span> Ed Ahimaats, figliuolo di Tsadok, disse
a Joab: "Lasciami correre a portare al re la notizia che l’Eterno gli ha
fatto giustizia contro i suoi nemici".

<span id="an_18:20">18:20</span> Joab gli rispose: "Non sarai tu che
porterai oggi la notizia; la porterai un altro giorno; non porterai oggi
la notizia, perché il figliuolo del re è morto".

<span id="an_18:21">18:21</span> Poi Joab disse all’Etiopo: "Va’, e
riferisci al re quello che hai veduto". L’Etiopo s’inchinò a Joab, e
corse via.

<span id="an_18:22">18:22</span> Ahimaats, figliuolo di Tsadok, disse di
nuovo a Joab: "Qualunque cosa avvenga, ti prego, lasciami correr dietro
all’Etiopo!" Joab gli disse: "Ma perché, figliuol mio, vuoi tu correre?
La notizia non ti recherà nulla di buono".

<span id="an_18:23">18:23</span> E l’altro: "Qualunque cosa avvenga,
voglio correre". E Joab gli disse: "Corri!" Allora Ahimaats prese la
corsa per la via della pianura, e oltrepassò l’Etiopo.

<span id="an_18:24">18:24</span> Or Davide stava sedendo fra le due
porte; la sentinella salì sul tetto della porta dal lato del muro; alzò
gli occhi, guardò, ed ecco un uomo che correva tutto solo.

<span id="an_18:25">18:25</span> La sentinella gridò e avvertì il re. Il
re disse: "Se è solo, porta notizie". E quello s’andava avvicinando
sempre più.

<span id="an_18:26">18:26</span> Poi la sentinella vide un altr’uomo che
correva, e gridò al guardiano: "Ecco un altr’uomo che corre tutto solo!"
E il re: "Anche questo porta notizie".

<span id="an_18:27">18:27</span> La sentinella disse: "Il modo di
correre del primo mi par quello di Ahimaats, figliuolo di Tsadok". E il
re disse: "E’ un uomo dabbene, e viene a portare buone notizie".

<span id="an_18:28">18:28</span> E Ahimaats gridò al re: "Pace!" E,
prostratosi dinanzi al re con la faccia a terra, disse: "Benedetto sia
l’Eterno, l’Iddio tuo, che ha dato in tuo potere gli uomini che aveano
alzate le mani contro il re, mio signore!"

<span id="an_18:29">18:29</span> Il re disse: "Il giovine Absalom sta
egli bene?" Ahimaats rispose: "Quando Joab mandava il servo del re e me
tuo servo io vidi un gran tumulto, ma non so di che si trattasse".

<span id="an_18:30">18:30</span> Il re gli disse: "Mettiti là da parte".
E quegli si mise da parte, e aspettò.

<span id="an_18:31">18:31</span> Quand’ecco arrivare l’Etiopo, che
disse: "Buone notizie per il re signore! L’Eterno t’ha reso oggi
giustizia, liberandoti dalle mani di tutti quelli ch’erano insorti
contro di te".

<span id="an_18:32">18:32</span> Il re disse all’Etiopo: "Il giovine
Absalom sta egli bene?" L’Etiopo rispose: "Possano i nemici del re mio
signore, e tutti quelli che insorgono contro di te per farti del male,
subir la sorte di quel giovane!"

<span id="an_18:33">18:33</span> Allora il re, vivamente commosso, salì
nella camera che era sopra la porta, e pianse; e, nell’andare, diceva:
"Absalom figliuolo mio! Figliuolo mio, Absalom figliuol mio! Oh foss’io
pur morto in vece tua, o Absalom figliuolo mio, figliuolo mio!"

<span id="an_19:1">19:1</span> Or vennero a dire a Joab: "Ecco, il re
piange e fa cordoglio a motivo di Absalom".

<span id="an_19:2">19:2</span> E la vittoria in quel giorno si cangiò in
lutto per tutto il popolo, perché il popolo sentì dire in quel giorno:
"Il re è molto afflitto a cagione del suo figliuolo".

<span id="an_19:3">19:3</span> E il popolo in quel giorno rientrò
furtivamente in città, com’avrebbe fatto gente coperta di vergogna per
esser fuggita in battaglia.

<span id="an_19:4">19:4</span> E il re s’era coperto la faccia, e ad
alta voce gridava: "Absalom figliuol mio! Absalom figliuol mio, figliuol
mio!"

<span id="an_19:5">19:5</span> Allora Joab entrò in casa dal re, e
disse: "Tu copri oggi di rossore il volto di tutta la tua gente, che in
questo giorno ha salvato la vita a te, ai tuoi figliuoli, e alle tue
figliuole alle tue mogli e alle tue concubine,

<span id="an_19:6">19:6</span> giacché ami quelli che t’odiano, e odi
quelli che t’amano; infatti oggi tu fai vedere che capitani e soldati
per te son nulla; e ora io vedo bene che se Absalom fosse vivo e noi
fossimo quest’oggi tutti morti, allora saresti contento.

<span id="an_19:7">19:7</span> Or dunque lèvati, esci, e parla al cuore
della tua gente; perché io giuro per l’Eterno che, se non esci, neppure
un uomo resterà con te questa notte; e questa sarà per te sventura
maggiore di tutte quelle che ti son cadute addosso dalla tua giovinezza
fino a oggi".

<span id="an_19:8">19:8</span> Allora il re si levò e si pose a sedere
alla porta; e ne fu dato l’annunzio a tutto il popolo, dicendo: "Ecco il
re sta assiso alla porta". E tutto il popolo venne in presenza del re.
Or quei d’Israele se n’eran fuggiti, ognuno nella sua tenda;

<span id="an_19:9">19:9</span> e in tutte le tribù d’Israele tutto il
popolo stava discutendo, e dicevano: "Il re ci ha liberati dalle mani
dei nostri nemici e ci ha salvati dalle mani de’ Filistei; e ora ha
dovuto fuggire dal paese a cagione di Absalom;

<span id="an_19:10">19:10</span> e Absalom, che noi avevamo unto perché
regnasse su noi, è morto in battaglia; perché dunque non parlate di far
tornare il re?"

<span id="an_19:11">19:11</span> E il re Davide mandò a dire ai
sacerdoti Tsadok ed Abiathar: "Parlate agli anziani di Giuda, e dite
loro: Perché sareste voi ultimi a ricondurre il re a casa sua? I
discorsi che si tengono in tutto Israele sono giunti fino alla casa del
re.

<span id="an_19:12">19:12</span> Voi siete miei fratelli, siete mie ossa
e mia carne; perché dunque sareste gli ultimi a far tornare il re?

<span id="an_19:13">19:13</span> E dite ad Amasa: Non sei tu mie ossa e
mia carne? Iddio mi tratti con tutto il suo rigore, se tu non diventi
per sempre capo dell’esercito, invece di Joab".

<span id="an_19:14">19:14</span> Così Davide piegò il cuore di tutti gli
uomini di Giuda, come se fosse stato il cuore di un sol uomo; ed essi
mandarono a dire al re: "Ritorna tu con tutta la tua gente".

<span id="an_19:15">19:15</span> Il re dunque tornò, e giunse al
Giordano; e quei di Giuda vennero a Ghilgal per andare incontro al re, e
per fargli passare il Giordano.

<span id="an_19:16">19:16</span> Shimei, figliuolo di Ghera,
Beniaminita, ch’era di Bahurim, si affrettò a scendere con gli uomini di
Giuda incontro al re Davide.

<span id="an_19:17">19:17</span> Egli avea seco mille uomini di
Beniamino, Tsiba, servo della casa di Saul, coi suoi quindici figliuoli
e i suoi venti servi. Essi passarono il Giordano davanti al re.

<span id="an_19:18">19:18</span> La chiatta che dovea tragittare la
famiglia del re e tenersi a sua disposizione, passò; e Shimei, figliuolo
di Ghera, prostratosi dinanzi al re, nel momento in cui questi stava per
passare il Giordano,

<span id="an_19:19">19:19</span> gli disse: "Non tenga conto, il mio
signore, della mia iniquità, e dimentichi la perversa condotta tenuta
dal suo servo il giorno in cui il re mio signore usciva da Gerusalemme,
e non ne serbi il re risentimento!

<span id="an_19:20">19:20</span> Poiché il tuo servo riconosce che ha
peccato; e per questo sono stato oggi il primo di tutta la casa di
Giuseppe a scendere incontro al re mio signore".

<span id="an_19:21">19:21</span> Ma Abishai, figliuolo di Tseruia, prese
a dire: "Nonostante questo, Shimei non dev’egli morire per aver
maledetto l’unto dell’Eterno?"

<span id="an_19:22">19:22</span> E Davide disse: "Che ho io da fare con
voi, o figliuoli di Tseruia, che vi mostrate oggi miei avversari? Si
farebb’egli morir oggi qualcuno in Israele? Non so io dunque che oggi
divento re d’Israele?"

<span id="an_19:23">19:23</span> E il re disse a Shimei: "Tu non
morrai!" E il re glielo giurò.

<span id="an_19:24">19:24</span> Mefibosheth, nipote di Saul, scese
anch’egli incontro al re. Ei non s’era puliti i piedi, né spuntata la
barba, né lavate le vesti dal giorno in cui il re era partito fino a
quello in cui tornava in pace.

<span id="an_19:25">19:25</span> E quando fu giunto da Gerusalemme per
incontrare il re, il re gli disse: "Perché non venisti meco,
Mefibosheth?"

<span id="an_19:26">19:26</span> Quegli rispose: "O re, mio signore, il
mio servo m’ingannò; perché il tuo servo, che è zoppo, avea detto: Io mi
farò sellar l’asino, monterò, e andrò col re.

<span id="an_19:27">19:27</span> Ed egli ha calunniato il tuo servo
presso il re mio signore; ma il re mio signore è come un angelo di Dio;
fa’ dunque ciò che ti piacerà.

<span id="an_19:28">19:28</span> Poiché tutti quelli della casa di mio
padre non avrebbero meritato dal re mio signore altro che la morte; e,
nondimeno, tu avevi posto il tuo servo fra quelli che mangiano alla tua
mensa. E qual altro diritto poss’io avere? E perché continuerei io a
supplicare il re?"

<span id="an_19:29">19:29</span> E il re gli disse: "Non occorre che tu
aggiunga altre parole. L’ho detto; tu e Tsiba dividetevi le terre".

<span id="an_19:30">19:30</span> E Mefibosheth rispose al re: "Si prenda
pur egli ogni cosa, giacché il re mio signore è tornato in pace a casa
sua".

<span id="an_19:31">19:31</span> Or Barzillai, il Galaadita, scese da
Roghelim, e passò il Giordano col re per accompagnarlo di là dal
Giordano.

<span id="an_19:32">19:32</span> Barzillai era molto vecchio; aveva
ottant’anni, ed avea fornito i viveri al re mentre questi si trovava a
Mahanaim; poiché era molto facoltoso.

<span id="an_19:33">19:33</span> Il re disse a Barzillai: "Vieni con me
oltre il fiume; io provvederò al tuo sostentamento a casa mia a
Gerusalemme".

<span id="an_19:34">19:34</span> Ma Barzillai rispose al re: "Troppo
pochi son gli anni che mi resta da vivere perch’io salga col re a
Gerusalemme.

<span id="an_19:35">19:35</span> Io ho adesso ottant’anni: posso io
ancora discernere ciò ch’è buono da ciò che è cattivo? Può il tuo servo
gustare ancora ciò che mangia o ciò che beve? Posso io udire ancora la
voce dei cantori e delle cantatrici? E perché dunque il tuo servo
sarebb’egli d’aggravio al re mio signore?

<span id="an_19:36">19:36</span> Solo per poco tempo andrebbe il tuo
servo oltre il Giordano col re; e perché il re vorrebb’egli rimunerarmi
con un cotal beneficio?

<span id="an_19:37">19:37</span> Deh, lascia che il tuo servo se ne
ritorni indietro, e ch’io possa morire nella mia città presso la tomba
di mio padre e di mia madre! Ma ecco il tuo servo Kimham; passi egli col
re mio signore, e fa’ per lui quello che ti piacerà".

<span id="an_19:38">19:38</span> Il re rispose: "Venga meco Kimham, e io
farò per lui quello che a te piacerà; e farò per te tutto quello che
desidererai da me".

<span id="an_19:39">19:39</span> E quando tutto il popolo ebbe passato
il Giordano e l’ebbe passato anche il re, il re baciò Barzillai e lo
benedisse, ed egli se ne tornò a casa sua.

<span id="an_19:40">19:40</span> Così il re passò oltre, e andò a
Ghilgal; e Kimham lo accompagnò. Tutto il popolo di Giuda e anche la
metà del popolo d’Israele aveano fatto scorta al re.

<span id="an_19:41">19:41</span> Allora tutti gli altri Israeliti
vennero dal re e gli dissero: "Perché i nostri fratelli, gli uomini di
Giuda, ti hanno portato via di nascosto, e hanno fatto passare il
Giordano al re, alla sua famiglia e a tutta la gente di Davide?"

<span id="an_19:42">19:42</span> E tutti gli uomini di Giuda risposero
agli uomini d’Israele: "Perché il re appartiene a noi più dappresso; e
perché vi adirate voi per questo? Abbiam noi mangiato a spese del re? O
abbiam noi ricevuto qualche regalo?"

<span id="an_19:43">19:43</span> E gli uomini d’Israele risposero agli
uomini di Giuda: "Il re appartiene a noi dieci volte più che a voi, e
quindi Davide è più nostro che vostro; perché dunque ci avete
disprezzati? Non siamo stati noi i primi a proporre di far tornare il
nostro re?" Ma il parlare degli uomini di Giuda fu più violento di
quello degli uomini d’Israele.

<span id="an_20:1">20:1</span> Or quivi si trovava un uomo scellerato
per nome Sheba, figliuolo di Bicri, un Beniaminita, il quale sonò la
tromba, e disse: "Noi non abbiamo nulla da spartire con Davide, non
abbiamo nulla in comune col figliuolo d’Isai! O Israele, ciascuno alla
sua tenda!"

<span id="an_20:2">20:2</span> E tutti gli uomini di Israele ripresero
la via delle alture, separandosi da Davide per seguire Sheba, figliuolo
di Bicri; ma quei di Giuda non si staccarono dal loro re, e
l’accompagnarono dal Giordano fino a Gerusalemme.

<span id="an_20:3">20:3</span> Quando Davide fu giunto a casa sua a
Gerusalemme, prese le dieci concubine che avea lasciate a custodia della
casa, e le fece rinchiudere; egli somministrava loro gli alimenti, ma
non si accostava ad esse; e rimasero così rinchiuse, vivendo come
vedove, fino al giorno della loro morte.

<span id="an_20:4">20:4</span> Poi il re disse ad Amasa: "Radunami tutti
gli uomini di Giuda entro tre giorni; e tu trovati qui".

<span id="an_20:5">20:5</span> Amasa dunque partì per adunare gli uomini
di Giuda; ma tardò oltre il tempo fissatogli dal re.

<span id="an_20:6">20:6</span> Allora Davide disse ad Abishai: "Sheba,
figliuolo di Bicri, ci farà adesso più male di Absalom; prendi tu la
gente del tuo signore, e inseguilo onde non trovi delle città
fortificate e ci sfugga".

<span id="an_20:7">20:7</span> E Abishai partì, seguito dalla gente di
Joab, dai Kerethei, dai Pelethei, e da tutti gli uomini più valorosi; e
usciron da Gerusalemme per inseguire Sheba, figliuolo di Bicri.

<span id="an_20:8">20:8</span> Si trovavano presso alla gran pietra che
è in Gabaon, quando Amasa venne loro incontro. Or Joab indossava la sua
veste militare sulla quale cingeva una spada che, attaccata al
cinturino, gli pendea dai fianchi nel suo fodero; mentre Joab si faceva
innanzi, la spada gli cadde.

<span id="an_20:9">20:9</span> Joab disse ad Amasa: "Stai tu bene,
fratel mio?" E con la destra prese Amasa per la barba, per baciarlo.

<span id="an_20:10">20:10</span> Amasa non fece attenzione alla spada
che Joab aveva in mano; e Joab lo colpì nel ventre si che gli intestini
si sparsero per terra; non lo colpì una seconda volta e quegli morì. Poi
Joab ed Abishai, suo fratello, si misero a inseguire Sheba, figliuolo di
Bicri.

<span id="an_20:11">20:11</span> Uno de’ giovani di Joab era rimasto
presso Amasa, e diceva: "Chi vuol bene a Joab e chi è per Davide segua
Joab!"

<span id="an_20:12">20:12</span> Intanto Amasa si rotolava nel sangue in
mezzo alla strada. E quell’uomo vedendo che tutto il popolo si fermava,
strascinò Amasa fuori della strada in un campo, e gli buttò addosso un
mantello; perché avea visto che tutti quelli che gli arrivavan vicino,
si fermavano;

<span id="an_20:13">20:13</span> ma quand’esso fu tolto dalla strada,
tutti passavano al séguito di Joab per dar dietro a Sheba figliuolo di
Bicri.

<span id="an_20:14">20:14</span> Joab passò per mezzo a tutte le tribù
d’Israele fino ad Abel ed a Beth-Maaca. E tutto il fior fiore degli
uomini si radunò e lo seguì.

<span id="an_20:15">20:15</span> E vennero e assediarono Sheba in
Abel-Beth-Maaca, e innalzarono contro la città un bastione che dominava
le fortificazioni; e tutta la gente ch’era con Joab batteva in breccia
le mura per abbatterle.

<span id="an_20:16">20:16</span> Allora una donna di senno gridò dalla
città: "Udite, udite! Vi prego, dite a Joab di appressarsi, ché gli
voglio parlare!"

<span id="an_20:17">20:17</span> E quand’egli si fu avvicinato, la donna
gli chiese: "Sei tu Joab?" Egli rispose: "Son io". Allora ella gli
disse: "Ascolta la parola della tua serva". Egli rispose: "Ascolto".

<span id="an_20:18">20:18</span> Ed ella riprese: "Una volta si soleva
dire: Si domandi consiglio ad Abel! ed era affar finito.

<span id="an_20:19">20:19</span> Abel è una delle città più pacifiche e
più fedeli in Israele; e tu cerchi di far perire una città che è una
madre in Israele. Perché vuoi tu distruggere l’eredità dell’Eterno?"

<span id="an_20:20">20:20</span> Joab rispose: "Lungi, lungi da me
l’idea di distruggere e di guastare.

<span id="an_20:21">20:21</span> Il fatto non sta così; ma un uomo della
contrada montuosa d’Efraim, per nome Sheba, figliuolo di Bicri, ha
levato la mano contro il re, contro Davide. Consegnatemi lui solo, ed io
m’allontanerò dalla città". E la donna disse a Joab: "Ecco, la sua testa
ti sarà gettata dalle mura".

<span id="an_20:22">20:22</span> Allora la donna si rivolse a tutto il
popolo col suo savio consiglio; e quelli tagliaron la testa a Sheba,
figliuolo di Bicri, e la gettarono a Joab. E questi fece sonar la
tromba; tutti si dispersero lungi dalla città, e ognuno se ne andò alla
sua tenda. E Joab tornò a Gerusalemme presso il re.

<span id="an_20:23">20:23</span> Joab era a capo di tutto l’esercito
d’Israele; Benaia, figliuolo di Jehoiada, era a capo dei Kerethei e dei
Pelethei;

<span id="an_20:24">20:24</span> Adoram era preposto ai tributi;
Joshafat, figliuolo di Ahilud, era archivista;

<span id="an_20:25">20:25</span> Sceia era segretario; Tsadok ed
Abiathar erano sacerdoti;

<span id="an_20:26">20:26</span> (H20-25) òe anche Ira di Jair era
ministro di stato di Davide.

<span id="an_21:1">21:1</span> Al tempo di Davide ci fu una fame per tre
anni continui; Davide cercò la faccia dell’Eterno, e l’Eterno gli disse:
"Questo avviene a motivo di Saul e della sua casa sanguinaria,
perch’egli fece perire i Gabaoniti".

<span id="an_21:2">21:2</span> Allora il re chiamò i Gabaoniti, e parlò
loro. I Gabaoniti non erano del numero de’ figliuoli d’Israele, ma
avanzi degli Amorei; e i figliuoli d’Israele s’eran legati a loro per
giuramento; nondimeno, Saul, nel suo zelo per i figliuoli d’Israele e di
Giuda avea cercato di sterminarli.

<span id="an_21:3">21:3</span> Davide disse ai Gabaoniti: "Che debbo io
fare per voi, e in che modo espierò il torto fattovi, perché voi
benediciate l’eredità dell’Eterno?"

<span id="an_21:4">21:4</span> I Gabaoniti gli risposero: "Fra noi e
Saul e la sua casa non è questione d’argento o d’oro; e non appartiene a
noi il far morire alcuno in Israele". Il re disse: "Quel che voi direte
io lo farò per voi".

<span id="an_21:5">21:5</span> E quelli risposero al re: "Poiché
quell’uomo ci ha consunti e avea fatto il piano di sterminarci per farci
sparire da tutto il territorio d’Israele,

<span id="an_21:6">21:6</span> ci siano consegnati sette uomini di tra i
suoi figliuoli, e noi li appiccheremo dinanzi all’Eterno a Ghibea di
Saul, l’Eletto dell’Eterno". Il re disse: "Ve li consegnerò".

<span id="an_21:7">21:7</span> Il re risparmiò Mefibosheth, figliuolo di
Gionathan, figliuolo di Saul, per cagione del giuramento che Davide e
Gionathan, figliuolo di Saul, avean fatto tra loro davanti all’Eterno;

<span id="an_21:8">21:8</span> ma il re prese i due figliuoli che Ritspa
figliuola d’Aiah avea partoriti a Saul, Armoni e Mefibosheth, e i cinque
figliuoli che Merab, figliuola di Saul, avea partoriti ad Adriel di
Mehola, figliuolo di Barzillai,

<span id="an_21:9">21:9</span> e li consegnò ai Gabaoniti, che li
appiccarono sul monte, dinanzi all’Eterno. Tutti e sette perirono
assieme; furon messi a morte nei primi giorni della mèsse, quando si
principiava a mietere l’orzo.

<span id="an_21:10">21:10</span> Ritspa, figliuola di Aiah, prese un
cilicio, se lo stese sulla roccia, e stette là dal principio della mèsse
fino a che l’acqua non cadde dal cielo sui cadaveri; e impedì agli
uccelli del cielo di posarsi su di essi di giorno, e alle fiere dei
campi d’accostarsi di notte.

<span id="an_21:11">21:11</span> E fu riferito a Davide quello che
Ritspa, figliuola di Aiah, concubina di Saul, avea fatto.

<span id="an_21:12">21:12</span> E Davide andò a prendere le ossa di
Saul e quelle di Gionathan suo figliuolo presso gli abitanti di Jabes di
Galaad, i quali le avean portate via dalla piazza di Beth-Shan, dove i
Filistei aveano appesi i cadaveri quando aveano sconfitto Saul sul
Ghilboa.

<span id="an_21:13">21:13</span> Egli riportò di là le ossa di Saul e
quelle di Gionathan suo figliuolo; e anche le ossa di quelli ch’erano
stati impiccati furono raccolte.

<span id="an_21:14">21:14</span> E le ossa di Saul e di Gionathan suo
figliuolo furon sepolte nel paese di Beniamino, a Tsela, nel sepolcro di
Kis, padre di Saul; e fu fatto tutto quello che il re avea ordinato.
Dopo questo, Iddio fu placato verso il paese.

<span id="an_21:15">21:15</span> I Filistei mossero di nuovo guerra ad
Israele; e Davide scese con la sua gente a combattere contro i Filistei.
Davide era stanco;

<span id="an_21:16">21:16</span> e Ishbi-Benob, uno dei discendenti di
Rafa, che aveva una lancia del peso di trecento sicli di rame e portava
un’armatura nuova, manifestò il proposito di uccidere Davide;

<span id="an_21:17">21:17</span> ma Abishai, il figliuolo di Tseruia,
venne in soccorso del re, colpì il Filisteo, e lo uccise. Allora la
gente di Davide gli fece questo giuramento: "Tu non uscirai più con noi
a combattere, e non spegnerai la lampada d’Israele".

<span id="an_21:18">21:18</span> Dopo questo, ci fu un’altra battaglia
coi Filistei, a Gob; e allora Sibbecai di Huslah uccise Saf, uno dei
discendenti di Rafa.

<span id="an_21:19">21:19</span> Ci fu un’altra battaglia coi Filistei a
Gob; ed Elhanan, figliuolo di Jaare-Oreghim di Bethlehem uccise Goliath
di Gath, di cui l’asta della lancia era come un subbio da tessitore.

<span id="an_21:20">21:20</span> Ci fu un’altra battaglia a Gath, dove
si trovò un uomo di grande statura, che avea sei dita a ciascuna mano e
a ciascun piede, in tutto ventiquattro dita, e che era anch’esso dei
discendenti di Rafa.

<span id="an_21:21">21:21</span> Egli ingiuriò Israele, e Gionathan,
figliuolo di Scimea, fratello di Davide, l’uccise.

<span id="an_21:22">21:22</span> Questi quattro erano nati a Gath, della
stirpe di Rafa. Essi perirono per mano di Davide e per mano della sua
gente.

<span id="an_22:1">22:1</span> Davide rivolse all’Eterno le parole di
questo cantico quando l’Eterno l’ebbe riscosso dalla mano di tutti i
suoi nemici e dalla mano di Saul. Egli disse:

<span id="an_22:2">22:2</span> "L’Eterno è la mia ròcca, la mia
fortezza, il mio liberatore;

<span id="an_22:3">22:3</span> l’Iddio ch’è la mia rupe, in cui mi
rifugio, il mio scudo, il mio potente salvatore, il mio alto ricetto, il
mio asilo. O mio salvatore, tu mi salvi dalla violenza!

<span id="an_22:4">22:4</span> Io invocai l’Eterno ch’è degno d’ogni
lode, e fui salvato dai miei nemici.

<span id="an_22:5">22:5</span> Le onde della morte m’avean circondato e
i torrenti della distruzione m’aveano spaventato.

<span id="an_22:6">22:6</span> I legami del soggiorno de’ morti m’aveano
attorniato, i lacci della morte m’aveano còlto.

<span id="an_22:7">22:7</span> Nella mia distretta invocai l’Eterno, e
gridai al mio Dio. Egli udì la mia voce dal suo tempio, e il mio grido
pervenne ai suoi orecchi.

<span id="an_22:8">22:8</span> Allora la terra fu scossa e tremò i
fondamenti de’ cieli furono smossi e scrollati, perch’egli era acceso
d’ira.

<span id="an_22:9">22:9</span> Un fumo saliva dalle sue nari; un fuoco
consumante gli usciva dalla bocca, e ne procedevano carboni accesi.

<span id="an_22:10">22:10</span> Egli abbassò i cieli e discese, avendo
sotto i piedi una densa caligine.

<span id="an_22:11">22:11</span> Cavalcava sopra un cherubino e volava
ed appariva sulle ali del vento.

<span id="an_22:12">22:12</span> Avea posto intorno a sé, come un
padiglione, le tenebre, le raccolte d’acque, le dense nubi de’ cieli.

<span id="an_22:13">22:13</span> Dallo splendore che lo precedeva, si
sprigionavano carboni accesi.

<span id="an_22:14">22:14</span> L’Eterno tuonò dai cieli e l’Altissimo
diè fuori la sua voce.

<span id="an_22:15">22:15</span> Avventò saette, e disperse i nemici;
lanciò folgori, e li mise in rotta.

<span id="an_22:16">22:16</span> Allora apparve il letto del mare, e i
fondamenti del mondo furono scoperti allo sgridare dell’Eterno, al
soffio del vento delle sue nari.

<span id="an_22:17">22:17</span> Egli distese dall’alto la mano mi
prese, mi trasse fuori dalle grandi acque.

<span id="an_22:18">22:18</span> Mi riscosse dal mio potente nemico, da
quelli che mi odiavano; perch’eran più forti di me.

<span id="an_22:19">22:19</span> Essi m’eran piombati addosso nel dì
della mia calamità, ma l’Eterno fu il mio sostegno.

<span id="an_22:20">22:20</span> Egli mi trasse fuori al largo, mi
liberò perché mi gradisce.

<span id="an_22:21">22:21</span> L’Eterno mi ha retribuito secondo la
mia giustizia, mi ha reso secondo la purità dello mie mani,

<span id="an_22:22">22:22</span> poiché ho osservato le vie dell’Eterno
e non mi sono empiamente sviato dal mio Dio.

<span id="an_22:23">22:23</span> Poiché ho tenuto tutte le sue leggi
davanti a me, e non mi sono allontanato dai suoi statuti.

<span id="an_22:24">22:24</span> E sono stato integro verso di lui, e mi
son guardato dalla mia iniquità.

<span id="an_22:25">22:25</span> Ond’è che l’Eterno m’ha reso secondo la
mia giustizia, secondo la mia purità nel suo cospetto.

<span id="an_22:26">22:26</span> Tu ti mostri pietoso verso il pio,
integro verso l’uomo integro;

<span id="an_22:27">22:27</span> ti mostri puro col puro e ti mostri
astuto col perverso;

<span id="an_22:28">22:28</span> tu salvi la gente afflitta, e il tuo
sguardo si ferma sugli alteri, per abbassarli.

<span id="an_22:29">22:29</span> Sì, tu sei la mia lampada, o Eterno, e
l’Eterno illumina le mie tenebre.

<span id="an_22:30">22:30</span> Con te io assalgo tutta una schiera,
col mio Dio salgo sulle mura.

<span id="an_22:31">22:31</span> La via di Dio è perfetta, la parola
dell’Eterno è purgata col fuoco. Egli è lo scudo di tutti quelli che
sperano in lui.

<span id="an_22:32">22:32</span> Poiché chi è Dio fuor del l’Eterno? E
chi è Ròcca fuor del nostro Dio?

<span id="an_22:33">22:33</span> Iddio è la mia potente fortezza, e
rende la mia via perfetta.

<span id="an_22:34">22:34</span> Egli rende i miei piedi simili a quelli
delle cerve e mi rende saldo sui miei alti luoghi.

<span id="an_22:35">22:35</span> Egli ammaestra le mie mani alla
battaglia e le mie braccia tendono un arco di rame.

<span id="an_22:36">22:36</span> Tu m’hai anche dato lo scudo della tua
salvezza, e la tua benignità m’ha fatto grande.

<span id="an_22:37">22:37</span> Tu hai allargato la via ai miei passi;
e i miei piedi non hanno vacillato.

<span id="an_22:38">22:38</span> Io ho inseguito i miei nemici e li ho
distrutti, e non son tornato addietro prima d’averli annientati.

<span id="an_22:39">22:39</span> Li ho annientati, schiacciati; e non
son risorti; son caduti sotto i miei piedi.

<span id="an_22:40">22:40</span> Tu m’hai cinto di forza per la guerra,
tu hai fatto piegare sotto di me i miei avversari;

<span id="an_22:41">22:41</span> hai fatto voltar le spalle davanti a me
ai miei nemici, a quelli che m’odiavano, ed io li ho distrutti.

<span id="an_22:42">22:42</span> Hanno guardato, ma non vi fu chi li
salvasse; han gridato all’Eterno, ma egli non rispose loro;

<span id="an_22:43">22:43</span> io li ho tritati come polvere della
terra, li ho pestati, calpestati, come il fango delle strade.

<span id="an_22:44">22:44</span> Tu m’hai liberato dalle dissensioni del
mio popolo, m’hai conservato capo di nazioni; un popolo che non
conoscevo m’è stato sottoposto.

<span id="an_22:45">22:45</span> I figli degli stranieri m’hanno reso
omaggio, al solo udir parlare di me, m’hanno prestato ubbidienza.

<span id="an_22:46">22:46</span> I figli degli stranieri son venuti
meno, sono usciti tremanti dai loro ripari.

<span id="an_22:47">22:47</span> Viva l’Eterno! Sia benedetta la mia
ròcca! e sia esaltato Iddio, la ròcca della mia salvezza!

<span id="an_22:48">22:48</span> l’Iddio che fa la mia vendetta, e mi
sottomette i popoli,

<span id="an_22:49">22:49</span> che mi trae dalle mani dei miei nemici.
Sì, tu mi sollevi sopra i miei avversari mi riscuoti dall’uomo violento.

<span id="an_22:50">22:50</span> Perciò, o Eterno, ti loderò fra le
nazioni, e salmeggerò al tuo nome.

<span id="an_22:51">22:51</span> Grandi liberazioni egli accorda al suo
re, ed usa benignità verso il suo unto, verso Davide e la sua progenie
in perpetuo".

<span id="an_23:1">23:1</span> Queste sono le ultime parole di Davide:
"Parola di Davide, figliuolo d’Isai, parola dell’uomo che fu elevato ad
alta dignità, dell’unto dell’Iddio di Giacobbe, del dolce cantore
d’Israele:

<span id="an_23:2">23:2</span> Lo spirito dell’Eterno ha parlato per mio
mezzo, e la sua parola è stata sulle mie labbra.

<span id="an_23:3">23:3</span> L’Iddio d’Israele ha parlato, la Ròcca
d’Israele m’ha detto: "Colui che regna sugli uomini con giustizia, colui
che regna con timor di Dio,

<span id="an_23:4">23:4</span> è come la luce mattutina, quando il sole
si leva in un mattino senza nuvole, e col suo splendore, dopo la
pioggia, fa spuntare l’erbetta dalla terra".

<span id="an_23:5">23:5</span> Non è egli così della mia casa dinanzi a
Dio? Poich’egli ha fermato con me un patto eterno, in ogni punto ben
regolato e sicuro appieno. Non farà egli germogliare la mia completa
salvezza e tutto ciò ch’io bramo?

<span id="an_23:6">23:6</span> Ma gli scellerati tutti quanti son come
spine che si buttan via e non si piglian con la mano;

<span id="an_23:7">23:7</span> chi le tocca s’arma d’un ferro o
d’un’asta di lancia e si bruciano interamente là dove sono".

<span id="an_23:8">23:8</span> Questi sono i nomi dei valorosi guerrieri
che furono al servizio di Davide: Josheb-Basshebeth, il Tahkemonita,
capo dei principali ufficiali. Egli impugnò la lancia contro ottocento
uomini, che uccise in un solo scontro.

<span id="an_23:9">23:9</span> Dopo di lui veniva Eleazar, figliuolo di
Dodo, figliuolo di Akoi, uno dei tre valorosi guerrieri che erano con
Davide, quando sfidarono i Filistei raunati per combattere, mentre gli
Israeliti si ritiravano sulle alture.

<span id="an_23:10">23:10</span> Egli si levò, percosse i Filistei,
finché la sua mano, spossata, rimase attaccata alla spada. E l’Eterno
concesse in quel giorno una gran vittoria, e il popolo tornò a seguire
Eleazar soltanto per spogliare gli uccisi.

<span id="an_23:11">23:11</span> Dopo di lui veniva Shamma, figliuolo di
Aghé, lo Hararita. I Filistei s’erano radunati in massa; e in quel luogo
v’era un campo pieno di lenticchie; e, come i popolo fuggiva dinanzi ai
Filistei,

<span id="an_23:12">23:12</span> Shamma si piantò in mezzo al campo, lo
difese, e sconfisse i Filistei. E l’Eterno concesse una gran vittoria.

<span id="an_23:13">23:13</span> Tre dei trenta capi scesero, al tempo
della mietitura, e vennero da Davide nella spelonca di Adullam, mentre
una schiera di Filistei era accampata nella valle dei Refaim.

<span id="an_23:14">23:14</span> Davide era allora nella fortezza, e
c’era un posto di Filistei a Bethlehem.

<span id="an_23:15">23:15</span> Davide ebbe un desiderio, e disse: "Oh
se qualcuno mi desse da bere dell’acqua del pozzo ch’è vicino alla porta
di Bethlehem!"

<span id="an_23:16">23:16</span> E i tre prodi s’aprirono un varco
attraverso al campo filisteo, attinsero dell’acqua dal pozzo di
Bethlehem, vicino alla porta; e presala seco, la presentarono a Davide;
il qual però non ne volle bere, ma la sparse davanti all’Eterno,

<span id="an_23:17">23:17</span> dicendo: "Lungi da me, o Eterno, ch’io
faccia tal cosa! Beverei io il sangue di questi uomini, che sono andati
là a rischio della loro vita?" E non la volle bere. Questo fecero quei
tre prodi.

<span id="an_23:18">23:18</span> Abishai, fratello di Joab, figliuolo di
Tseruia, fu il capo di altri tre. Egli impugnò la lancia contro trecento
uomini, e li uccise; e s’acquistò fama fra i tre.

<span id="an_23:19">23:19</span> Fu il più illustre dei tre, e perciò fu
fatto loro capo; nondimeno non giunse ad eguagliare i primi tre.

<span id="an_23:20">23:20</span> Poi veniva Benaia da Kabtseel,
figliuolo di Jehoiada, figliuolo di Ish-hai, celebre per le sue
prodezze. Egli uccise i due grandi eroi di Moab. Discese anche in mezzo
a una cisterna, dove uccise un leone, un giorno di neve.

<span id="an_23:21">23:21</span> E uccise pure un Egiziano, d’aspetto
formidabile, e che teneva una lancia in mano; ma Benaia gli scese contro
con un bastone, strappò di mano all’Egiziano la lancia, e se ne servì
per ucciderlo.

<span id="an_23:22">23:22</span> Questo fece Benaia, figliuolo di
Jehoiada; e s’acquistò fama fra i tre prodi.

<span id="an_23:23">23:23</span> Fu il più illustre dei trenta;
nondimeno non giunse ad eguagliare i primi tre. E Davide lo ammise nel
suo consiglio.

<span id="an_23:24">23:24</span> Poi v’erano: Asael, fratello di Joab,
uno dei trenta; Elkanan, figliuolo di Dodo, da Bethlehem;

<span id="an_23:25">23:25</span> Shamma da Harod; Elika da Harod;

<span id="an_23:26">23:26</span> Helets da Pelet; Ira, figliuolo di
Ikkesh, da Tekoa;

<span id="an_23:27">23:27</span> Abiezer da Anathoth; Mebunnai da Husha;

<span id="an_23:28">23:28</span> Tsalmon da Akoa; Maharai da Netofa;

<span id="an_23:29">23:29</span> Heleb, figliuolo di Baana, da Netofa;
Ittai, figliuolo di Ribai, da Ghibea, de’ figliuoli di Beniamino;

<span id="an_23:30">23:30</span> Benaia da Pirathon; Hiddai da
Nahale-Gaash;

<span id="an_23:31">23:31</span> Abi-Albon d’Arbath; Azmavet da Barhum;

<span id="an_23:32">23:32</span> Eliahba da Shaalbon; Bene-Jashen;
Gionathan;

<span id="an_23:33">23:33</span> Shamma da Harar; Ahiam, figliuolo di
Sharar, da Arar;

<span id="an_23:34">23:34</span> Elifelet, figliuolo di Ahasbai,
figliuolo di un Maacatheo; Eliam, figliuolo di Ahitofel, da Ghilo;

<span id="an_23:35">23:35</span> Hetsrai da Carmel; Paarai da Arab;

<span id="an_23:36">23:36</span> Igal, figliuolo di Nathan, da Tsoba;
Bani da Gad;

<span id="an_23:37">23:37</span> Tselek, l’Ammonita; Naharai da Beeroth,
scudiero di Joab, figliuolo di Tseruia;

<span id="an_23:38">23:38</span> Ira da Jether; Gareb da Jether;

<span id="an_23:39">23:39</span> Uria, lo Hitteo. In tutto trentasette.

<span id="an_24:1">24:1</span> Or l’Eterno s’accese di nuovo d’ira
contro Israele, ed incitò Davide contro il popolo, dicendo: "Va’ e fa’
il censimento d’Israele e di Giuda".

<span id="an_24:2">24:2</span> E il re disse a Joab, ch’era il capo
dell’esercito, e ch’era con lui: "Va’ attorno per tutte le tribù
d’Israele, da Dan fino a Beer-Sheba, e fate il censimento del popolo
perch’io ne sappia il numero".

<span id="an_24:3">24:3</span> Joab rispose al re: "L’Eterno, l’Iddio
tuo, moltiplichi il popolo cento volte più di quello che è, e faccia sì
che gli occhi del re, mio signore, possano vederlo! Ma perché il re mio
signore prende egli piacere nel far questo?"

<span id="an_24:4">24:4</span> Ma l’ordine del re prevalse contro Joab e
contro i capi dell’esercito, e Joab e i capi dell’esercito partirono
dalla presenza del re per andare a fare il censimento del popolo
d’Israele.

<span id="an_24:5">24:5</span> Passarono il Giordano, e si accamparono
ad Aroer, a destra della città ch’è in mezzo alla valle di Gad, e presso
Jazer.

<span id="an_24:6">24:6</span> Poi andarono in Galaad e nel paese di
Tahtim-Hodshi; poi andarono Dan-Jaan e nei dintorni di Sidon;

<span id="an_24:7">24:7</span> andarono alla fortezza di Tiro e in tutte
le città degli Hivvei e dei Cananei, e finirono col mezzogiorno di
Giuda, a Beer-Sheba.

<span id="an_24:8">24:8</span> Percorsero così tutto il paese, e in capo
a nove mesi e venti giorni tornarono a Gerusalemme.

<span id="an_24:9">24:9</span> Joab rimise al re la cifra del censimento
del popolo: c’erano in Israele ottocentomila uomini forti, atti a
portare le armi; e in Giuda, cinquecentomila.

<span id="an_24:10">24:10</span> E dopo che Davide ebbe fatto il
censimento del popolo, provò un rimorso al cuore, e disse all’Eterno:
"Io ho gravemente peccato in questo che ho fatto; ma ora, o Eterno,
perdona l’iniquità del tuo servo, poiché io ho agito con grande
stoltezza".

<span id="an_24:11">24:11</span> E quando Davide si fu alzato la
mattina, la parola dell’Eterno fu così rivolta al profeta Gad, il
veggente di Davide:

<span id="an_24:12">24:12</span> "Va’ a dire a Davide: Così dice
l’Eterno: Io ti propongo tre cose: sceglitene una, e quella ti farò".

<span id="an_24:13">24:13</span> Gad venne dunque a Davide, gli riferì
questo, e disse: "Vuoi tu sette anni di carestia nel tuo paese, ovvero
tre mesi di fuga d’innanzi ai tuoi nemici che t’inseguano, ovvero tre
giorni di peste nel tuo paese? Ora rifletti, e vedi che cosa io debba
rispondere a colui che mi ha mandato".

<span id="an_24:14">24:14</span> E Davide disse a Gad: "Io sono in una
grande angoscia! Ebbene, che cadiamo nelle mani dell’Eterno, giacché le
sue compassioni sono immense; ma ch’io non cada nelle mani degli
uomini!"

<span id="an_24:15">24:15</span> Così l’Eterno mandò la peste in
Israele, da quella mattina fino al tempo fissato; e da Dan a Beer-Sheba
morirono settantamila persone del popolo.

<span id="an_24:16">24:16</span> E come l’angelo stendeva la sua mano su
Gerusalemme per distruggerla, l’Eterno si pentì della calamità ch’egli
aveva inflitta, e disse all’angelo che distruggeva il popolo: "Basta;
ritieni ora la tua mano!" Or l’angelo dell’Eterno si trovava presso
l’aia di Arauna, il Gebuseo.

<span id="an_24:17">24:17</span> E Davide, vedendo l’angelo che colpiva
il popolo, disse all’Eterno: "Son io che ho peccato; son io che ho agito
iniquamente; ma queste pecore che hanno fatto? La tua mano si volga
dunque contro di me e contro la casa di mio padre!"

<span id="an_24:18">24:18</span> E quel giorno Gad venne da Davide, e
gli disse: "Sali, erigi un altare all’Eterno nell’aia di Arauna, il
Gebuseo".

<span id="an_24:19">24:19</span> E Davide salì, secondo la parola di
Gad, come l’Eterno avea comandato.

<span id="an_24:20">24:20</span> Arauna guardò, e vide il re e i suoi
servi, che si dirigevano verso di lui; e Arauna uscì e si prostrò
dinanzi al re, con la faccia a terra.

<span id="an_24:21">24:21</span> Poi Arauna disse: "Perché il re, mio
signore, viene dal suo servo?" E Davide rispose: "Per comprare da te
quest’aia ed erigervi un altare all’Eterno, affinché la piaga cessi
d’infierire sul popolo".

<span id="an_24:22">24:22</span> Arauna disse a Davide: "Il re, mio
signore, prenda e offra quello che gli piacerà! Ecco i buoi per
l’olocausto; e le macchine da trebbiare e gli arnesi da buoi serviranno
per legna.

<span id="an_24:23">24:23</span> Tutte queste cose, o re, Arauna te le
dà". Poi Arauna disse al re: "L’Eterno, il tuo Dio, ti sia propizio!"

<span id="an_24:24">24:24</span> Ma il re rispose ad Arauna: "No, io
comprerò da te queste cose per il loro prezzo, e non offrirò all’Eterno,
al mio Dio, olocausti che non mi costino nulla". E Davide comprò l’aia
ed i buoi per cinquanta sicli d’argento;

<span id="an_24:25">24:25</span> edificò quivi un altare all’Eterno, e
offrì olocausti e sacrifizi di azioni di grazie. Così l’Eterno fu
placato verso il paese, e la piaga cessò d’infierire sul popolo.

------------------------------------------------------------------------

[Next: 1 Kings](kg1.md)
