[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](zep)  [Next](zac.md) 

------------------------------------------------------------------------

### Italian Bible: Haggai

<span id="an_1:1">1:1</span> Il secondo anno del re Dario, il sesto
mese, il primo giorno del mese, la parola dell’Eterno fu rivolta, per
mezzo del profeta Aggeo, a Zorobabele, figliuolo di Scealtiel,
governatore di Giuda, e a Giosuè, figliuolo di Jehotsadak, sommo
sacerdote, in questi termini:

<span id="an_1:2">1:2</span> "Così parla l’Eterno degli eserciti: Questo
popolo dice: Il tempo non è giunto, il tempo in cui la casa dell’Eterno
dev’essere riedificata".

<span id="an_1:3">1:3</span> Perciò la parola dell’Eterno fu rivolta
loro per mezzo del profeta Aggeo, in questi termini:

<span id="an_1:4">1:4</span> "E’ egli il tempo per voi stessi d’abitare
le vostre case ben rivestite di legno mentre questa casa giace in
rovina?

<span id="an_1:5">1:5</span> Or dunque così parla l’Eterno degli
eserciti: Ponete ben mente alle vostre vie!

<span id="an_1:6">1:6</span> Voi avete seminato molto, e avete raccolto
poco; voi mangiate, ma non fino ad esser sazi; bevete, ma non fino a
soddisfare la sete; vi vestite, ma non v’è chi si riscaldi; chi guadagna
un salario mette il suo salario in una borsa forata.

<span id="an_1:7">1:7</span> Così parla l’Eterno degli eserciti: Ponete
ben mente alle vostre vie!

<span id="an_1:8">1:8</span> Salite nella contrada montuosa, recate del
legname, e costruite la casa; e io mi compiacerò d’essa, e sarò
glorificato, dice l’Eterno.

<span id="an_1:9">1:9</span> Voi v’aspettate molto, ed ecco v’è poco; e
quando l’avete portato in casa, io ci ho soffiato sopra. Perché? dice
l’Eterno degli eserciti. A motivo della mia casa che giace in rovina,
mentre ognun di voi si dà premura per la propria casa.

<span id="an_1:10">1:10</span> Perciò il cielo, sopra di voi, è rimasto
chiuso, sì che non c’è stata rugiada, e la terra ha ritenuto il suo
prodotto.

<span id="an_1:11">1:11</span> Ed io ho chiamato la siccità sul paese,
sui monti, sul grano, sul vino, sull’olio, su tutto ciò che il suolo
produce, sugli uomini, sul bestiame, e su tutto il lavoro delle mani".

<span id="an_1:12">1:12</span> E Zorobabele, figliuolo di Scealtiel, e
Giosuè, figliuolo di Jehotsadak, il sommo sacerdote, e tutto il
rimanente del popolo, diedero ascolto alla voce dell’Eterno, del loro
Dio, e alle parole del profeta Aggeo, secondo il messaggio che l’Eterno,
il loro Dio, gli aveva affidato; e il popolo temette l’Eterno.

<span id="an_1:13">1:13</span> E Aggeo, messaggero dell’Eterno, disse al
popolo, in virtù della missione avuta dall’Eterno: "Io son con voi, dice
l’Eterno".

<span id="an_1:14">1:14</span> E l’Eterno destò lo spirito di
Zorobabele, figliuolo di Scealtiel, governatore di Giuda, e lo spirito
di Giosuè, figliuolo di Jehotsadak, sommo sacerdote, e lo spirito di
tutto il resto del popolo; ed essi vennero e misero mano all’opera nella
casa dell’Eterno degli eserciti, il loro Dio,

<span id="an_1:15">1:15</span> il ventiquattresimo giorno del mese, il
sesto mese, il secondo anno del re Dario.

<span id="an_2:1">2:1</span> Il settimo mese, il ventunesimo giorno del
mese, la parola dell’Eterno fu rivelata per mezzo del profeta Aggeo, in
questi termini:

<span id="an_2:2">2:2</span> "Parla ora a Zorobabele, figliuolo di
Scealtiel, governatore di Giuda, e a Giosuè, figliuolo di Jehotsadak,
sommo sacerdote, e al resto del popolo, e dì loro:

<span id="an_2:3">2:3</span> Chi è rimasto fra voi che abbia veduto
questa casa nella sua prima gloria? E come la vedete adesso? Così com’è,
non è essa come nulla agli occhi vostri?

<span id="an_2:4">2:4</span> E ora, fortìficati, Zorobabele! dice
l’Eterno; fortìficati, Giosuè, figliuolo di Jehotsadak, sommo sacerdote!
fortìficati, o popolo tutto del paese! dice l’Eterno; e mettetevi
all’opra! poiché io sono con voi, dice l’Eterno degli eserciti,

<span id="an_2:5">2:5</span> secondo il patto che feci con voi quando
usciste dall’Egitto, e il mio spirito dimora tra voi, non temete!

<span id="an_2:6">2:6</span> Poiché così parla l’Eterno degli eserciti:
Ancora una volta, fra poco, io farò tremare i cieli, la terra, il mare,
e l’asciutto;

<span id="an_2:7">2:7</span> farò tremare tutte le nazioni, le cose più
preziose di tutte le nazioni affluiranno, ed io empirò di gloria questa
casa, dice l’Eterno degli eserciti.

<span id="an_2:8">2:8</span> Mio è l’argento e mio è l’oro, dice
l’Eterno degli eserciti.

<span id="an_2:9">2:9</span> La gloria di quest’ultima casa sarà più
grande di quella della prima, dice l’Eterno degli eserciti; e in questo
luogo io darò la pace, dice l’Eterno degli eserciti".

<span id="an_2:10">2:10</span> Il ventiquattresimo giorno del nono mese,
il secondo anno di Dario, la parola dell’Eterno fu rivelata per mezzo
del profeta Aggeo, in questi termini:

<span id="an_2:11">2:11</span> "Così parla l’Eterno degli eserciti:
Interroga i sacerdoti sulla legge intorno a questo punto:

<span id="an_2:12">2:12</span> Se uno porta nel lembo della sua veste
della carne consacrata, e con quel suo lembo tocca del pane, o una
vivanda cotta, o del vino, o dell’olio, o qualsivoglia altro cibo,
quelle cose diventeranno esse consacrate? I sacerdoti riposero e
dissero: No.

<span id="an_2:13">2:13</span> E Aggeo disse: Se uno, essendo impuro a
motivo d’un morto, tocca qualcuna di quelle cose, diventerà essa impura?
I sacerdoti risposero e dissero: Sì, diventerà impura.

<span id="an_2:14">2:14</span> Allora Aggeo replicò e disse: Così è
questo popolo, così è questa nazione nel mio cospetto, dice l’Eterno; e
così è tutta l’opera delle loro mani; e tutto quello che m’offrono là è
impuro.

<span id="an_2:15">2:15</span> Ed ora, ponete ben mente a ciò ch’è
avvenuto fino a questo giorno, prima che fosse messa pietra su pietra
nel tempio dell’Eterno!

<span id="an_2:16">2:16</span> Durante tutto quel tempo, quand’uno
veniva a un mucchio di venti misure, non ve n’eran che dieci; quand’uno
veniva al tino per cavarne cinquanta misure, non ve n’eran che venti.

<span id="an_2:17">2:17</span> Io vi colpii col carbonchio, colla
ruggine, con la grandine, in tutta l’opera delle vostre mani; ma voi non
tornaste a me, dice l’Eterno.

<span id="an_2:18">2:18</span> Ponete ben mente a ciò ch’è avvenuto fino
a questo giorno, fino al ventiquattresimo giorno del nono mese, dal
giorno che il tempio dell’Eterno fu fondato; ponetevi ben mente!

<span id="an_2:19">2:19</span> V’è egli ancora del grano nel granaio? La
stessa vigna, il fico, il melagrano, l’ulivo, nulla producono! Da questo
giorno, io vi benedirò".

<span id="an_2:20">2:20</span> E la parola dell’Eterno fu indirizzata
per la seconda volta ad Aggeo, il ventiquattresimo giorno del mese, in
questi termini:

<span id="an_2:21">2:21</span> "Parla a Zorobabele, governatore di
Giuda, e digli: Io farò tremare i cieli e la terra,

<span id="an_2:22">2:22</span> rovescerò il trono dei regni e
distruggerò la forza dei regni delle nazioni; rovescerò i carri e quelli
che vi montano; i cavalli e i loro cavalieri cadranno, l’uno per la
spada dell’altro.

<span id="an_2:23">2:23</span> In quel giorno, dice l’Eterno degli
eserciti, io ti prenderò, o Zorobabele, figliuolo di Scealtiel, mio
servo, dice l’Eterno, e ti terrò come un sigillo, perché io t’ho scelto,
dice l’Eterno degli eserciti".

------------------------------------------------------------------------

[Next: Zechariah](zac.md)
