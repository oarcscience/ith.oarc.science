[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Italian Bible: 1 Peter

<span id="an_1:1">1:1</span> Pietro, apostolo di Gesù Cristo, agli
eletti che vivono come forestieri nella dispersione del Ponto, della
Galazia, della Cappadocia, dell’Asia e della Bitinia,

<span id="an_1:2">1:2</span> eletti secondo la prescienza di Dio Padre,
mediante la santificazione dello Spirito, ad ubbidire e ad esser
cosparsi del sangue di Gesù Cristo: grazia e pace vi siano moltiplicate.

<span id="an_1:3">1:3</span> Benedetto sia l’Iddio e Padre del Signor
nostro Gesù Cristo, il quale nella sua gran misericordia ci ha fatti
rinascere, mediante la risurrezione di Gesù Cristo dai morti,

<span id="an_1:4">1:4</span> ad una speranza viva in vista di una
eredità incorruttibile, immacolata ed immarcescibile, conservata ne’
cieli per voi,

<span id="an_1:5">1:5</span> che dalla potenza di Dio, mediante la fede,
siete custoditi per la salvazione che sta per esser rivelata negli
ultimi tempi.

<span id="an_1:6">1:6</span> Nel che voi esultate, sebbene ora, per un
po’ di tempo, se così bisogna, siate afflitti da svariate prove,

<span id="an_1:7">1:7</span> affinché la prova della vostra fede, molto
più preziosa dell’oro che perisce, eppure è provato col fuoco, risulti a
vostra lode, gloria ed onore alla rivelazione di Gesù Cristo:

<span id="an_1:8">1:8</span> il quale, benché non l’abbiate veduto, voi
amate; nel quale credendo, benché ora non lo vediate, voi gioite
d’un’allegrezza ineffabile e gloriosa,

<span id="an_1:9">1:9</span> ottenendo il fine della fede: la salvezza
della anime.

<span id="an_1:10">1:10</span> Questa salvezza è stata l’oggetto delle
ricerche e delle investigazioni dei profeti che profetizzarono della
grazia a voi destinata.

<span id="an_1:11">1:11</span> Essi indagavano qual fosse il tempo e
quali le circostanze a cui lo Spirito di Cristo che era in loro
accennava, quando anticipatamente testimoniava delle sofferenze di
Cristo, e delle glorie che dovevano seguire.

<span id="an_1:12">1:12</span> E fu loro rivelato che non per se stessi
ma per voi ministravano quelle cose che ora vi sono state annunziate da
coloro che vi hanno evangelizzato per mezzo dello Spirito Santo mandato
dal cielo; nelle quali cose gli angeli desiderano riguardare bene
addentro.

<span id="an_1:13">1:13</span> Perciò, avendo cinti i fianchi della
vostra mente, e stando sobri, abbiate piena speranza nella grazia che vi
sarà recata nella rivelazione di Gesù Cristo;

<span id="an_1:14">1:14</span> e, come figliuoli d’ubbidienza, non vi
conformate alle concupiscenze del tempo passato quando eravate
nell’ignoranza;

<span id="an_1:15">1:15</span> ma come Colui che vi ha chiamati è santo,
anche voi siate santi in tutta la vostra condotta;

<span id="an_1:16">1:16</span> poiché sta scritto: Siate santi, perché
io son santo.

<span id="an_1:17">1:17</span> E se invocate come Padre Colui che senza
riguardi personali giudica secondo l’opera di ciascuno, conducetevi con
timore durante il tempo del vostro pellegrinaggio;

<span id="an_1:18">1:18</span> sapendo che non con cose corruttibili,
con argento o con oro, siete stati riscattati dal vano modo di vivere
tramandatovi dai padri,

<span id="an_1:19">1:19</span> ma col prezioso sangue di Cristo, come
d’agnello senza difetto né macchia,

<span id="an_1:20">1:20</span> ben preordinato prima della fondazione
del mondo, ma manifestato negli ultimi tempi per voi,

<span id="an_1:21">1:21</span> i quali per mezzo di lui credete in Dio
che l’ha risuscitato dai morti e gli ha dato gloria, onde la vostra fede
e la vostra speranza fossero in Dio.

<span id="an_1:22">1:22</span> Avendo purificate le anime vostre
coll’ubbidienza alla verità per arrivare a un amor fraterno non finto,
amatevi l’un l’altro di cuore, intensamente,

<span id="an_1:23">1:23</span> poiché siete stati rigenerati non da seme
corruttibile, ma incorruttibile, mediante la parola di Dio vivente e
permanente.

<span id="an_1:24">1:24</span> Poiché Ogni carne è com’erba, e ogni sua
gloria come il fior dell’erba. L’erba si secca, e il fiore cade;

<span id="an_1:25">1:25</span> ma la parola del Signore permane in
eterno. E questa è la Parola della Buona Novella che vi è stata
annunziata.

<span id="an_2:1">2:1</span> Gettando dunque lungi da voi ogni malizia,
e ogni frode, e le ipocrisie, e le invidie, ed ogni sorta di maldicenze,
come bambini pur ora nati,

<span id="an_2:2">2:2</span> appetite il puro latte spirituale, onde per
esso cresciate per la salvezza,

<span id="an_2:3">2:3</span> se pure avete gustato che il Signore è
buono.

<span id="an_2:4">2:4</span> Accostandovi a lui, pietra vivente,
riprovata bensì dagli uomini ma innanzi a Dio eletta e preziosa, anche
voi,

<span id="an_2:5">2:5</span> come pietre viventi, siete edificati qual
casa spirituale, per esser un sacerdozio santo per offrire sacrifici
spirituali, accettevoli a Dio per mezzo di Gesù Cristo.

<span id="an_2:6">2:6</span> Poiché si legge nella Scrittura: Ecco, io
pongo in Sion una pietra angolare, eletta, preziosa; e chiunque crede in
lui non sarà confuso.

<span id="an_2:7">2:7</span> Per voi dunque che credete ell’è preziosa;
ma per gl’increduli la pietra che gli edificatori hanno riprovata è
quella ch’è divenuta la pietra angolare, e una pietra d’inciampo e un
sasso d’intoppo:

<span id="an_2:8">2:8</span> essi, infatti, essendo disubbidienti,
intoppano nella Parola; ed a questo sono stati anche destinati.

<span id="an_2:9">2:9</span> Ma voi siete una generazione eletta, un
real sacerdozio, una gente santa, un popolo che Dio s’è acquistato,
affinché proclamiate le virtù di Colui che vi ha chiamati dalle tenebre
alla sua maravigliosa luce;

<span id="an_2:10">2:10</span> voi, che già non eravate un popolo, ma
ora siete il popolo di Dio; voi, che non avevate ottenuto misericordia,
ma ora avete ottenuto misericordia.

<span id="an_2:11">2:11</span> Diletti, io v’esorto come stranieri e
pellegrini ad astenervi dalle carnali concupiscenze, che guerreggiano
contro l’anima,

<span id="an_2:12">2:12</span> avendo una buona condotta fra i Gentili;
affinché laddove sparlano di voi come di malfattori, essi, per le vostre
buone opere che avranno osservate, glorifichino Iddio nel giorno ch’Egli
li visiterà.

<span id="an_2:13">2:13</span> Siate soggetti, per amor del Signore, ad
ogni autorità creata dagli uomini: al re, come al sovrano;

<span id="an_2:14">2:14</span> ai governatori, come mandati da lui per
punire i malfattori e per dar lode a quelli che fanno il bene.

<span id="an_2:15">2:15</span> Poiché questa è la volontà di Dio: che,
facendo il bene, turiate la bocca alla ignoranza degli uomini stolti;

<span id="an_2:16">2:16</span> come liberi, ma non usando già della
libertà quel manto che copra la malizia, ma come servi di Dio.

<span id="an_2:17">2:17</span> Onorate tutti. Amate la fratellanza.
Temete Iddio. Rendete onore al re.

<span id="an_2:18">2:18</span> Domestici, siate con ogni timore soggetti
ai vostri padroni; non solo ai buoni e moderati, ma anche a quelli che
son difficili.

<span id="an_2:19">2:19</span> Poiché questo è accettevole: se alcuno,
per motivo di coscienza davanti a Dio, sopporta afflizioni, patendo
ingiustamente.

<span id="an_2:20">2:20</span> Infatti, che vanto c’è se, peccando ed
essendo malmenati, voi sopportate pazientemente? Ma se facendo il bene,
eppur patendo, voi sopportate pazientemente, questa è cosa grata a Dio.

<span id="an_2:21">2:21</span> Perché a questo siete stati chiamati:
poiché anche Cristo ha patito per voi, lasciandovi un esempio, onde
seguiate le sue orme;

<span id="an_2:22">2:22</span> egli, che non commise peccato, e nella
cui bocca non fu trovata alcuna frode;

<span id="an_2:23">2:23</span> che, oltraggiato, non rendeva gli
oltraggi; che, soffrendo, non minacciava, ma si rimetteva nelle mani di
Colui che giudica giustamente;

<span id="an_2:24">2:24</span> egli, che ha portato egli stesso i nostri
peccati nel suo corpo, sul legno, affinché, morti al peccato, vivessimo
per la giustizia, e mediante le cui lividure siete stati sanati.

<span id="an_2:25">2:25</span> Poiché eravate erranti come pecore; ma
ora siete tornati al Pastore e Vescovo delle anime vostre.

<span id="an_3:1">3:1</span> Parimente voi, mogli, siate soggette ai
vostri mariti, affinché se anche ve ne sono che non ubbidiscono alla
Parola, siano guadagnati senza parola dalla condotta delle loro mogli,

<span id="an_3:2">3:2</span> quand’avranno considerato la vostra
condotta casta e rispettosa.

<span id="an_3:3">3:3</span> Il vostro ornamento non sia l’esteriore che
consiste nell’intrecciatura dei capelli, nel mettersi attorno dei
gioielli d’oro, nell’indossar vesti sontuose

<span id="an_3:4">3:4</span> ma l’essere occulto del cuore fregiato
dell’ornamento incorruttibile dello spirito benigno e pacifico, che agli
occhi di Dio è di gran prezzo.

<span id="an_3:5">3:5</span> E così infatti si adornavano una volta le
sante donne speranti in Dio, stando soggette ai loro mariti,

<span id="an_3:6">3:6</span> come Sara che ubbidiva ad Abramo,
chiamandolo signore; della quale voi siete ora figliuole, se fate il
bene e non vi lasciate turbare da spavento alcuno.

<span id="an_3:7">3:7</span> Parimente, voi, mariti, convivete con esse
colla discrezione dovuta al vaso più debole ch’è il femminile. Portate
loro onore, poiché sono anch’esse eredi con voi della grazia della vita,
onde le vostre preghiere non siano impedite.

<span id="an_3:8">3:8</span> Infine, siate tutti concordi,
compassionevoli, pieni d’amor fraterno, pietosi, umili;

<span id="an_3:9">3:9</span> non rendendo male per male, od oltraggio
per oltraggio, ma, al contrario, benedicendo; poiché a questo siete
stati chiamati onde ereditiate la benedizione.

<span id="an_3:10">3:10</span> Perché: Chi vuol amar la vita e veder
buoni giorni, rattenga la sua lingua dal male e le sue labbra dal parlar
con frode;

<span id="an_3:11">3:11</span> si ritragga dal male e faccia il bene;
cerchi la pace e la procacci;

<span id="an_3:12">3:12</span> perché gli occhi del Signore sono sui
giusti e i suoi orecchi sono attenti alle loro supplicazioni; ma la
faccia del Signore è contro quelli che fanno il male.

<span id="an_3:13">3:13</span> E chi è colui che vi farà del male, se
siete zelanti del bene?

<span id="an_3:14">3:14</span> Ma anche se aveste a soffrire per cagione
di giustizia, beati voi! E non vi sgomenti la paura che incutono e non
vi conturbate;

<span id="an_3:15">3:15</span> anzi abbiate nei vostri cuori un santo
timore di Cristo il Signore, pronti sempre a rispondere a vostra difesa
a chiunque vi domanda ragione della speranza che è in voi, ma con
dolcezza e rispetto; avendo una buona coscienza;

<span id="an_3:16">3:16</span> onde laddove sparlano di voi, siano
svergognati quelli che calunniano la vostra buona condotta in Cristo.

<span id="an_3:17">3:17</span> Perché è meglio, se pur tale è la volontà
di Dio, che soffriate facendo il bene, anziché facendo il male.

<span id="an_3:18">3:18</span> Poiché anche Cristo ha sofferto un volta
per i peccati, egli giusto per gl’ingiusti, per condurci a Dio; essendo
stato messo a morte, quanto alla carne, ma vivificato quanto allo
spirito;

<span id="an_3:19">3:19</span> e in esso andò anche a predicare agli
spiriti ritenuti in carcere,

<span id="an_3:20">3:20</span> i quali un tempo furon ribelli, quando la
pazienza di Dio aspettava, ai giorni di Noè, mentre si preparava l’arca;
nella quale poche anime, cioè otto, furon salvate tra mezzo all’acqua.

<span id="an_3:21">3:21</span> Alla qual figura corrisponde il battesimo
(non il nettamento delle sozzure della carne ma la richiesta di una
buona coscienza fatta a Dio), il quale ora salva anche voi, mediante la
resurrezione di Gesù Cristo,

<span id="an_3:22">3:22</span> che, essendo andato in cielo, è alla
destra di Dio, dove angeli, principati e potenze gli son sottoposti.

<span id="an_4:1">4:1</span> Poiché dunque Cristo ha sofferto nella
carne, anche voi armatevi di questo stesso pensiero, che, cioè, colui
che ha sofferto nella carne ha cessato dal peccato,

<span id="an_4:2">4:2</span> per consacrare il tempo che resta da
passare nella carne, non più alle concupiscenze degli uomini, ma alla
volontà di Dio.

<span id="an_4:3">4:3</span> Poiché basta l’aver dato il vostro passato
a fare la volontà de’ Gentili col vivere nelle lascivie, nelle
concupiscenze, nelle ubriachezze, nelle gozzoviglie, negli
sbevazzamenti, e nelle nefande idolatrie.

<span id="an_4:4">4:4</span> Per la qual cosa trovano strano che voi non
corriate con loro agli stessi eccessi di dissolutezza, e dicon male di
voi.

<span id="an_4:5">4:5</span> Essi renderanno ragione a colui ch’è pronto
a giudicare i vivi ed i morti.

<span id="an_4:6">4:6</span> Poiché per questo è stato annunziato
l’Evangelo anche ai morti; onde fossero bensì giudicati secondo gli
uomini quanto alla carne, ma vivessero secondo Dio quanto allo spirito.

<span id="an_4:7">4:7</span> Or la fine di ogni cosa è vicina; siate
dunque temperati e vigilanti alle orazioni.

<span id="an_4:8">4:8</span> Soprattutto, abbiate amore intenso gli uni
per gli altri, perché l’amore copre moltitudine di peccati.

<span id="an_4:9">4:9</span> Siate ospitali gli uni verso gli altri
senza mormorare.

<span id="an_4:10">4:10</span> Come buoni amministratori della svariata
grazia di Dio, ciascuno, secondo il dono che ha ricevuto, lo faccia
valere al servizio degli altri.

<span id="an_4:11">4:11</span> Se uno parla, lo faccia come annunziando
oracoli di Dio; se uno esercita un ministerio, lo faccia come con la
forza che Dio fornisce, onde in ogni cosa sia glorificato Iddio per
mezzo di Gesù Cristo, al quale appartengono la gloria e l’imperio nei
secoli de’ secoli. Amen.

<span id="an_4:12">4:12</span> Diletti, non vi stupite della fornace
accesa in mezzo a voi per provarvi, quasiché vi avvenisse qualcosa di
strano.

<span id="an_4:13">4:13</span> Anzi in quanto partecipate alle
sofferenze di Cristo, rallegratevene, affinché anche alla rivelazione
della sua gloria possiate rallegrarvi giubilando.

<span id="an_4:14">4:14</span> Se siete vituperati per il nome di
Cristo, beati voi! perché lo Spirito di gloria, lo spirito di Dio,
riposa su voi.

<span id="an_4:15">4:15</span> Nessuno di voi patisca come omicida, o
ladro, o malfattore, o come ingerentesi nei fatti altrui;

<span id="an_4:16">4:16</span> ma se uno patisce come Cristiano, non se
ne vergogni, ma glorifichi Iddio portando questo nome.

<span id="an_4:17">4:17</span> Poiché è giunto il tempo in cui il
giudicio ha da cominciare dalla casa di Dio; e se comincia prima da noi,
qual sarà la fine di quelli che non ubbidiscono al Vangelo di Dio?

<span id="an_4:18">4:18</span> E se il giusto è appena salvato, dove
comparirà l’empio e il peccatore?

<span id="an_4:19">4:19</span> Perciò anche quelli che soffrono secondo
la volontà di Dio, raccomandino le anime loro al fedel Creatore, facendo
il bene.

<span id="an_5:1">5:1</span> Io esorto dunque gli anziani che sono fra
voi, io che sono anziano con loro e testimone delle sofferenze di Cristo
e che sarò pure partecipe della gloria che ha da essere manifestata:

<span id="an_5:2">5:2</span> Pascete il gregge di Dio che è fra voi, non
forzatamente, ma volonterosamente secondo Dio; non per un vil guadagno,
ma di buon animo;

<span id="an_5:3">5:3</span> e non come signoreggiando quelli che vi son
toccati in sorte, ma essendo gli esempi del gregge.

<span id="an_5:4">5:4</span> E quando sarà apparito il sommo Pastore,
otterrete la corona della gloria che non appassisce.

<span id="an_5:5">5:5</span> Parimente, voi più giovani, siate soggetti
agli anziani. E tutti rivestitevi d’umiltà gli uni verso gli altri,
perché Dio resiste ai superbi ma dà grazia agli umili.

<span id="an_5:6">5:6</span> Umiliatevi dunque sotto la potente mano di
Dio, affinché Egli v’innalzi a suo tempo,

<span id="an_5:7">5:7</span> gettando su lui ogni vostra sollecitudine,
perch’Egli ha cura di voi.

<span id="an_5:8">5:8</span> Siate sobri, vegliate; il vostro
avversario, il diavolo, va attorno a guisa di leon ruggente cercando chi
possa divorare.

<span id="an_5:9">5:9</span> Resistetegli stando fermi nella fede,
sapendo che le medesime sofferenze si compiono nella vostra fratellanza
sparsa per il mondo.

<span id="an_5:10">5:10</span> Or l’Iddio d’ogni grazia, il quale vi ha
chiamati alla sua eterna gloria in Cristo, dopo che avrete sofferto per
breve tempo, vi perfezionerà Egli stesso, vi renderà saldi, vi
fortificherà.

<span id="an_5:11">5:11</span> A lui sia l’imperio, nei secoli dei
secoli. Amen.

<span id="an_5:12">5:12</span> Per mezzo di Silvano, nostro fedel
fratello, com’io lo stimo, v’ho scritto brevemente esortandovi; e
attestando che questa è la vera grazia di Dio; in essa state saldi.

<span id="an_5:13">5:13</span> La chiesa che è in Babilonia eletta come
voi, vi saluta; e così fa Marco, il mio figliuolo.

<span id="an_5:14">5:14</span> Salutatevi gli uni gli altri con un bacio
d’amore. Pace a voi tutti che siete in Cristo.

------------------------------------------------------------------------

[Next: 2 Peter](pe2.md)
