[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](dan)  [Next](joe.md) 

------------------------------------------------------------------------

### Italian Bible: Hosea

<span id="an_1:1">1:1</span> La parola dell’Eterno che fu rivolta a
Osea, figliuolo di Beeri, ai giorni di Uzzia, di Jotham, d’Acaz, di
Ezechia, re di Giuda, e ai giorni di Geroboamo, figliuolo di Joas, re
d’Israele.

<span id="an_1:2">1:2</span> Quando l’Eterno cominciò a parlare a Osea,
l’Eterno disse ad Osea: "Va’, prenditi per moglie una meretrice, e
genera de’ figliuoli di prostituzione; perché il paese si prostituisce,
abbandonando l’Eterno".

<span id="an_1:3">1:3</span> Ed egli andò e prese Gomer, figliuola di
Diblaim: ed essa concepì, e gli partorì un figliuolo.

<span id="an_1:4">1:4</span> E l’Eterno gli disse: "Mettigli nome
Jizreel; poiché ancora un po’ di tempo, e io punirò la casa di Jehu a
motivo del sangue sparso a Jizreel e farò cessare il regno della casa
d’Israele.

<span id="an_1:5">1:5</span> E in quel giorno avverrà che io spezzerò
l’arco d’Israele nella valle d’Jizreel".

<span id="an_1:6">1:6</span> Ed essa concepì di nuovo, e partorì una
figliuola. E l’Eterno disse ad Osea: "Mettile nome Lo-ruhama; perché io
non avrò più compassione della casa d’Israele in guisa da perdonarla.

<span id="an_1:7">1:7</span> Ma avrò compassione della casa di Giuda; li
salverò mediante l’Eterno, il loro Dio; non li salverò mediante arco, né
spada, né battaglia, né cavalli, né cavalieri".

<span id="an_1:8">1:8</span> Or quand’ella ebbe divezzato Lo-ruhama,
concepì e partorì un figliuolo.

<span id="an_1:9">1:9</span> E l’Eterno disse ad Osea: "Mettigli nome
Lo-ammi; poiché voi non siete mio popolo, e io non son vostro".

<span id="an_1:10">1:10</span> Nondimeno, il numero de’ figliuoli
d’Israele sarà come la rena del mare, che non si può misurare né
contare; e avverrà che invece di dir loro, come si diceva: "Voi non
siete mio popolo", sarà loro detto: "Siete figliuoli dell’Iddio
vivente".

<span id="an_1:11">1:11</span> E i figliuoli di Giuda e i figliuoli
d’Israele si aduneranno assieme, si daranno un capo unico, e saliranno
fuor dal paese; poiché grande è il giorno di Jizreel.

<span id="an_2:1">2:1</span> Dite ai vostri fratelli: "Ammi!" e alle
vostre sorelle "Ruhama!"

<span id="an_2:2">2:2</span> Contendete con vostra madre, contendete!
poich’essa non è mia moglie, né io son suo marito! Allontani dalla sua
faccia le sue prostituzioni, e i suoi adulteri di fra le sue mammelle;

<span id="an_2:3">2:3</span> altrimenti, io la spoglierò nuda, la
metterò com’era nel dì che nacque, la renderò simile a un deserto, la
ridurrò come una terra arida, e la farò morir di sete.

<span id="an_2:4">2:4</span> E non avrò pietà de’ suoi figliuoli, perché
son figliuoli di prostituzione;

<span id="an_2:5">2:5</span> giacché la madre loro s’è prostituita;
colei che li ha concepiti ha fatto cose vergognose, poiché ha detto:
"Andrò dietro ai miei amanti, che mi dànno il mio pane, la mia acqua, la
mia lana, il mio lino, il mio olio e le mie bevande".

<span id="an_2:6">2:6</span> Perciò, ecco, io ti sbarrerò la via con
delle spine; la circonderò d’un muro, sì che non troverà più i suoi
sentieri.

<span id="an_2:7">2:7</span> E correrà dietro ai suoi amanti, ma non li
raggiungerà; li cercherà, ma non li troverà. Allora dirà: "Tornerò al
mio primo marito, perché allora stavo meglio di adesso".

<span id="an_2:8">2:8</span> Essa non ha riconosciuto ch’ero io che le
davo il grano, il vino, l’olio, che le prodigavo l’argento e l’oro, di
cui essi hanno fatto uso per Baal!

<span id="an_2:9">2:9</span> Perciò io riprenderò il mio grano a suo
tempo, e il mio vino nella sua stagione; e le strapperò la mia lana e il
mio lino, che servivano a coprire la sua nudità.

<span id="an_2:10">2:10</span> E ora scoprirò la sua vergogna agli occhi
de’ suoi amanti, e nessuno la salverà dalla mia mano.

<span id="an_2:11">2:11</span> E farò cessare tutte le sue gioie, le sue
feste, i suoi noviluni, e i suoi sabati, e tutte le sue solennità.

<span id="an_2:12">2:12</span> E devasterò le sue vigne e i suoi fichi,
di cui diceva: "Sono il salario, che m’han dato i miei amanti"; e li
ridurrò in un bosco, e le bestie della campagna li divoreranno.

<span id="an_2:13">2:13</span> E la punirò a motivo de’ giorni de’
Baali, quando offriva loro profumi, e s’adornava de’ suoi pendenti e de’
suoi gioielli e se n’andava dietro ai suoi amanti, e mi dimenticava,
dice l’Eterno.

<span id="an_2:14">2:14</span> Perciò, ecco, io l’attrarrò, la condurrò
nel deserto, e parlerò al suo cuore.

<span id="an_2:15">2:15</span> Di là le darò le sue vigne, e la valle
d’Acor come porta di speranza; quivi ella mi risponderà come ai giorni
della sua giovinezza, come ai giorni che uscì fuori dal paese d’Egitto.

<span id="an_2:16">2:16</span> E in quel giorno avverrà, dice l’Eterno,
che tu mi chiamerai: "Marito mio!" e non mi chiamerai più: "Mio Baal!"

<span id="an_2:17">2:17</span> Io torrò via dalla sua bocca i nomi de’
Baali, ed il loro nome non sarà più mentovato.

<span id="an_2:18">2:18</span> E in quel giorno io farò per loro un
patto con le bestie de’ campi, con gli uccelli del cielo, e coi rettili
del suolo; e spezzerò e allontanerò dal paese l’arco, la spada, la
guerra, e farò ch’essi riposino al sicuro.

<span id="an_2:19">2:19</span> E io ti fidanzerò a me per l’eternità; ti
fidanzerò a me in giustizia, in equità, in benignità e in compassioni.

<span id="an_2:20">2:20</span> Ti fidanzerò a me in fedeltà, e tu
conoscerai l’Eterno.

<span id="an_2:21">2:21</span> E in quel giorno avverrà ch’io ti
risponderò, dice l’Eterno: risponderò al cielo, ed esso risponderà alla
terra;

<span id="an_2:22">2:22</span> e la terra risponderà al grano, al vino,
all’olio, e questi risponderanno a Jizreel.

<span id="an_2:23">2:23</span> Io lo seminerò per me in questa terra, e
avrò compassione di Lo-ruhama; e dirò a Lo-ammi: "Tu sei il popolo mio!"
ed egli mi risponderà: "Mio Dio!"

<span id="an_3:1">3:1</span> E l’Eterno mi disse: "Va’ ancora, e ama una
donna amata da un amante e adultera, come l’Eterno ama i figliuoli
d’Israele, i quali anch’essi si volgono ad altri dèi, e amano le
schiacciate d’uva".

<span id="an_3:2">3:2</span> Io me la comprai dunque per quindici sicli
d’argento, per un omer d’orzo e per un lethec d’orzo,

<span id="an_3:3">3:3</span> e le dissi: "Stattene per parecchio tempo
aspettando me: non ti prostituire e non darti ad alcun uomo; e io farò
lo stesso per te".

<span id="an_3:4">3:4</span> Poiché i figliuoli d’Israele staranno per
parecchio tempo senza re, senza capo, senza sacrifizio e senza statua,
senza efod e senza idoli domestici.

<span id="an_3:5">3:5</span> Poi i figliuoli d’Israele torneranno a
cercare l’Eterno, il loro Dio, e Davide loro re, e ricorreranno tremanti
all’Eterno e alla sua bontà, negli ultimi giorni.

<span id="an_4:1">4:1</span> Ascoltate la parola dell’Eterno, o
figliuoli d’Israele; poiché l’Eterno ha una contestazione con gli
abitanti del paese, poiché non v’è né verità, né misericordia, né
conoscenza di Dio nel paese.

<span id="an_4:2">4:2</span> Si spergiura, si mentisce, si uccide, si
ruba, si commette adulterio; si rompe ogni limite, sangue tocca sangue.

<span id="an_4:3">4:3</span> Per questo il paese sarà in lutto, tutti
quelli che l’abitano languiranno, e con essi le bestie de’ campi e gli
uccelli del cielo; perfino i pesci del mare scompariranno.

<span id="an_4:4">4:4</span> Pur nondimeno, nessuno contenda, nessuno
rimproveri! poiché il tuo popolo è come quelli che contendono col
sacerdote.

<span id="an_4:5">4:5</span> Perciò tu cadrai di giorno, e anche il
profeta cadrà con te di notte; e io distruggerò tua madre.

<span id="an_4:6">4:6</span> Il mio popolo perisce per mancanza di
conoscenza. Poiché tu hai sdegnata la conoscenza, anch’io sdegnerò
d’averti per sacerdote; giacché tu hai dimenticata la legge del tuo Dio,
anch’io dimenticherò i tuoi figliuoli.

<span id="an_4:7">4:7</span> Più si son moltiplicati, e più han peccato
contro di me; io muterò la loro gloria in ignominia.

<span id="an_4:8">4:8</span> Si nutrono de’ peccati del mio popolo, e il
loro cuore brama la sua iniquità.

<span id="an_4:9">4:9</span> E sarà del sacerdote quello che del popolo:
io lo punirò per la sua condotta, e gli darò la retribuzione delle sue
azioni.

<span id="an_4:10">4:10</span> Mangeranno, ma non saranno saziati; si
prostituiranno, ma non moltiplicheranno, perché hanno disertato il
servizio dell’Eterno.

<span id="an_4:11">4:11</span> Prostituzione, vino e mosto tolgono il
senno.

<span id="an_4:12">4:12</span> Il mio popolo consulta il suo legno, e il
suo bastone gli dà delle istruzioni; poiché lo spirito della
prostituzione lo svia, egli si prostituisce, sottraendosi al suo Dio.

<span id="an_4:13">4:13</span> Sacrificano sulla sommità dei monti,
offron profumi sui colli, sotto la quercia, il pioppo e il terebinto,
perché l’ombra n’è buona; perciò le vostre figliuole si prostituiscono,
e le vostre nuore commettono adulterio.

<span id="an_4:14">4:14</span> Io non punirò le vostre figliuole perché
si prostituiscono, né le vostre nuore perché commettono adulterio;
poiché essi stessi s’appartano con le meretrici, e sacrificano con donne
impudiche; e il popolo, ch’è senza intelletto, corre alla rovina.

<span id="an_4:15">4:15</span> Se tu, o Israele, ti prostituisci, Giuda
almeno non si renda colpevole! Non andate a Ghilgal, e non salite a
Beth-aven, e non giurate dicendo: "Vive l’Eterno!"

<span id="an_4:16">4:16</span> Poiché Israele è restio come una giovenca
restia, ora l’Eterno lo farà pascere come un agnello abbandonato al
largo.

<span id="an_4:17">4:17</span> Efraim s’è congiunto con gli idoli;
lascialo!

<span id="an_4:18">4:18</span> Quando han finito di sbevazzare si dànno
alla prostituzione; i loro capi amano con passione l’ignominia.

<span id="an_4:19">4:19</span> Il vento si legherà Efraim alle proprie
ali ed essi avranno vergogna dei loro sacrifizi.

<span id="an_5:1">5:1</span> Ascoltate questo, o sacerdoti! State
attenti, voi della casa d’Israele! Porgete l’orecchio, voi della casa
del re! Poiché contro di voi è il giudizio, perché siete stati un laccio
a Mitspa, e una rete tesa sul Tabor.

<span id="an_5:2">5:2</span> Coi loro sacrifizi rendon più profonde le
loro infedeltà, ma io li castigherò tutti.

<span id="an_5:3">5:3</span> Io conosco Efraim, e Israele non mi è
occulto; perché ora, o Efraim, tu ti sei prostituito, e Israele s’è
contaminato.

<span id="an_5:4">5:4</span> Le loro azioni non permetton loro di
tornare al loro Dio; poiché lo spirito di prostituzione è in loro, e non
conoscono l’Eterno.

<span id="an_5:5">5:5</span> Ma l’orgoglio d’Israele testimonia contro
di lui, e Israele ed Efraim cadranno per la loro iniquità; e Giuda pure
cadrà con essi.

<span id="an_5:6">5:6</span> Andranno coi loro greggi e con le loro
mandre in cerca dell’Eterno, ma non lo troveranno; egli s’è ritirato da
loro.

<span id="an_5:7">5:7</span> Hanno agito perfidamente contro l’Eterno,
poiché han generato dei figliuoli bastardi; ora basterà un mese a
divorarli coi loro beni.

<span id="an_5:8">5:8</span> Sonate il corno in Ghibea, sonate la tromba
in Rama! Date l’allarme a Beth-aven! Alle tue spalle, o Beniamino!

<span id="an_5:9">5:9</span> Efraim sarà desolato nel giorno del
castigo; io annunzio fra le tribù d’Israele una cosa certa.

<span id="an_5:10">5:10</span> I capi di Giuda son come quelli che
spostano i termini; io riverserò la mia ira su loro come acqua.

<span id="an_5:11">5:11</span> Efraim è oppresso, schiacciato nel suo
diritto, perché ha seguito i precetti che più gli piacevano;

<span id="an_5:12">5:12</span> perciò io sono per Efraim come una
tignuola, e per la casa di Giuda come un tarlo.

<span id="an_5:13">5:13</span> Quando Efraim ha veduto il suo male e
Giuda la sua piaga, Efraim è andato verso l’Assiria, ed ha mandato dei
messi a un re che lo difendesse; ma questi non potrà risanarvi, né vi
guarirà della vostra piaga.

<span id="an_5:14">5:14</span> Poiché io sarò per Efraim come un leone,
e per la casa di Giuda come un leoncello; io, io sbranerò e me ne andrò;
porterò via, e non vi sarà chi salvi.

<span id="an_5:15">5:15</span> Io me n’andrò e tornerò al mio luogo,
finch’essi non si riconoscan colpevoli, e cercan la mia faccia; quando
saranno nell’angoscia, ricorreranno a me.

<span id="an_6:1">6:1</span> E diranno: "Venite, torniamo all’Eterno
perch’egli ha lacerato, ma ci risanerà; ha percosso, ma ci fascerà.

<span id="an_6:2">6:2</span> In due giorni ci ridarà la vita; il terzo
giorno ci rimetterà in piedi, e noi vivremo alla sua presenza.

<span id="an_6:3">6:3</span> Conosciamo l’Eterno, sforziamoci di
conoscerlo! Il suo levarsi è certo, come quello dell’aurora; egli verrà
a noi come la pioggia, come la pioggia di primavera che annaffia la
terra".

<span id="an_6:4">6:4</span> Che ti farò, o Efraim? Che ti farò o Giuda?
La vostra pietà è come una nuvola mattutina, come la rugiada che di
buon’ora scompare.

<span id="an_6:5">6:5</span> Per questo li taglio colla scura dei
profeti, li uccido con le parole della mia bocca, e il mio giudizio
verrà fuori come la luce.

<span id="an_6:6">6:6</span> Poiché io amo la pietà e non i sacrifizi, e
la conoscenza di Dio anziché gli olocausti.

<span id="an_6:7">6:7</span> Ma essi, come Adamo, han trasgredito il
patto, si son condotti perfidamente verso di me.

<span id="an_6:8">6:8</span> Galaad è una città d’operatori d’iniquità,
e coperta d’orme di sangue.

<span id="an_6:9">6:9</span> Come una banda di briganti aspetta la
gente, così fa la congrega de’ sacerdoti: assassinano sulla via di
Sichem, commettono scelleratezze.

<span id="an_6:10">6:10</span> Nella casa d’Israele ho visto cose
orribili: là è la prostituzione d’Efraim! là Israele si contamina.

<span id="an_6:11">6:11</span> A te pure, o Giuda, una mèsse è
assegnata, quando io ricondurrò dalla cattività il mio popolo.

<span id="an_7:1">7:1</span> Quand’ho voluto guarire Israele, allora s’è
scoperta l’iniquità d’Efraim e la malvagità di Samaria; poiché praticano
la falsità; il ladro entra, e i briganti scorrazzano fuori.

<span id="an_7:2">7:2</span> E non dicono in cuor loro che io tengo a
mente tutta la loro malvagità. Ora le loro azioni li circondano; esse
stanno davanti alla mia faccia.

<span id="an_7:3">7:3</span> Essi rallegrano il re con la loro
malvagità, e i capi con le loro menzogne.

<span id="an_7:4">7:4</span> Sono tutti degli adulteri; sono come un
forno scaldato dal fornaio, che cessa d’attizzare il fuoco dacché ha
intriso la pasta finché sia lievitata.

<span id="an_7:5">7:5</span> Nel giorno del nostro re, i capi si rendon
malati a forza di scaldarsi col vino; il re stende la mano ai giullari.

<span id="an_7:6">7:6</span> Nelle loro insidie, essi rendono il cuor
loro simile ad un forno; il loro fornaio dorme tutta la notte, e la
mattina il forno arde come un fuoco divampante.

<span id="an_7:7">7:7</span> Tutti sono ardenti come un forno, e
divorano i loro reggitori; tutti i loro re cadono, non ve n’è uno fra
loro che gridi a me.

<span id="an_7:8">7:8</span> Efraim si mescola coi popoli, Efraim è una
focaccia non rivoltata.

<span id="an_7:9">7:9</span> Degli stranieri divorano la sua forza, ed
egli non vi pon mente; dei capelli bianche gli appaiono qua e là sul
capo, ed egli non vi pon mente.

<span id="an_7:10">7:10</span> L’orgoglio d’Israele testimonia contro di
lui, ma essi non tornano all’Eterno, al loro Dio, e non lo cercano,
nonostante tutto questo.

<span id="an_7:11">7:11</span> Efraim è come una colomba stupida e senza
giudizio; essi invocano l’Egitto, vanno in Assiria.

<span id="an_7:12">7:12</span> Mentre andranno, io stenderò su loro la
mia rete; ve li farò cascare, come gli uccelli del cielo; li castigherò,
com’è stato annunziato alla loro raunanza.

<span id="an_7:13">7:13</span> Guai a loro, perché si sono sviati da me!
Ruina su loro perché mi si son ribellati! Io li redimerei, ma essi dicon
menzogne contro di me.

<span id="an_7:14">7:14</span> Essi non gridano a me col cuor loro, ma
si lamentano sui loro letti; si radunano ansiosi per il grano ed il
vino, e si ribellano a me!

<span id="an_7:15">7:15</span> Io li ho educati, ho fortificato le loro
braccia ma essi macchinano del male contro di me.

<span id="an_7:16">7:16</span> Essi tornano, ma non all’Altissimo; sono
diventati come un arco fallace; i loro capi cadranno per la spada, a
motivo della rabbia della lor lingua; nel paese d’Egitto si faran beffe
di loro.

<span id="an_8:1">8:1</span> Imbocca il corno! Come un’aquila, piomba il
nemico sulla casa dell’Eterno, perché han violato il mio patto, han
trasgredito la mia legge.

<span id="an_8:2">8:2</span> Essi grideranno a me: "Mio Dio, noi
d’Israele ti conosciamo!…"

<span id="an_8:3">8:3</span> Israele ha in avversione il bene; il nemico
lo inseguirà.

<span id="an_8:4">8:4</span> Si son stabiliti dei re, senz’ordine mio;
si sono eletti dei capi a mia insaputa; si son fatti, col loro argento e
col loro oro, degl’idoli destinati ad esser distrutti.

<span id="an_8:5">8:5</span> Il tuo vitello, o Samaria è
un’abominazione. La mia ira è accesa contro di loro; Quanto tempo
passerà prima che possano essere assolti?

<span id="an_8:6">8:6</span> Poiché vien da Israele anche questo
vitello; un operaio l’ha fatto, e non è un dio; e infatti il vitello di
Samaria sarà ridotto in frantumi.

<span id="an_8:7">8:7</span> Poiché costoro seminano vento, e mieteranno
tempesta; la semenza non farà stelo, i germogli non daranno farina; e,
se ne facessero, gli stranieri la divorerebbero.

<span id="an_8:8">8:8</span> Israele è divorato; essi son diventati, fra
le nazioni, come un vaso di cui non si fa caso.

<span id="an_8:9">8:9</span> Poiché son saliti in Assiria, come un
onàgro cui piace appartarsi; Efraim coi suoi doni s’è procurato degli
amanti.

<span id="an_8:10">8:10</span> Benché spandano i loro doni fra le
nazioni, ora io li radunerò, e cominceranno a decrescere sotto il peso
del re dei principi.

<span id="an_8:11">8:11</span> Efraim ha moltiplicato gli altari per
peccare, e gli altari lo faran cadere in peccato.

<span id="an_8:12">8:12</span> Scrivessi pur per lui le mie leggi a
miriadi, sarebbero considerate come cosa che non lo concerne.

<span id="an_8:13">8:13</span> Quanto ai sacrifizi che m’offrono,
immolano carne e la mangiano; l’Eterno non li gradisce. Ora l’Eterno si
ricorderà della loro iniquità, e punirà i loro peccati; essi torneranno
in Egitto.

<span id="an_8:14">8:14</span> Israele ha dimenticato colui che li ha
fatti, e ha edificato palazzi, e Giuda ha moltiplicato le città
fortificate; ma io manderò il fuoco nelle loro città, ed esso divorerà i
loro castelli.

<span id="an_9:1">9:1</span> Non ti rallegrare, o Israele, fino
all’esultanza, come i popoli; poiché ti sei prostituito, abbandonando il
tuo Dio; hai amato il salario della prostituzione sopra tutte le aie da
frumento!

<span id="an_9:2">9:2</span> L’aia e lo strettoio non li nutriranno, e
il mosto deluderà la loro speranza.

<span id="an_9:3">9:3</span> Essi non dimoreranno nel paese dell’Eterno,
ma Efraim tornerà in Egitto, e, in Assiria, mangeranno cibi impuri.

<span id="an_9:4">9:4</span> Non faranno più libazioni di vino
all’Eterno, e i loro sacrifizi non gli saranno accetti; saran per essi
come un cibo di lutto; chiunque ne mangerà sarà contaminato; poiché il
loro pane sarà per loro; non entrerà nella casa dell’Eterno.

<span id="an_9:5">9:5</span> Che farete nei giorni delle solennità, e
nei giorni di festa dell’Eterno?

<span id="an_9:6">9:6</span> Poiché, ecco, essi se ne vanno a motivo
della devastazione; l’Egitto li raccoglierà, Memfi li seppellirà; le
loro cose preziose, comprate con danaro, le possederanno le ortiche; le
spine cresceranno nelle loro tende.

<span id="an_9:7">9:7</span> I giorni della punizione vengono; vengono i
giorno della retribuzione; Israele lo saprà! Il profeta è fuor de’
sensi, l’uomo ispirato è in delirio, a motivo della grandezza della tua
iniquità e della grandezza della tua ostilità:

<span id="an_9:8">9:8</span> Efraim sta alla vedetta contro il mio Dio;
il profeta trova un laccio d’uccellatore su tutte le sue vie, e ostilità
nella casa del suo Dio.

<span id="an_9:9">9:9</span> Essi si sono profondamente corrotti come ai
giorni di Ghibea! L’Eterno si ricorderà della loro iniquità, punirà i
loro peccati.

<span id="an_9:10">9:10</span> Io trovai Israele come delle uve nel
deserto; vidi i vostri padri come i fichi primaticci d’un fico che
frutta la prima volta; ma, non appena giunsero a Baal-peor, si
appartarono per darsi all’ignominia degl’idoli, e divennero abominevoli
come la cosa che amavano.

<span id="an_9:11">9:11</span> La gloria d’Efraim volerà via come un
uccello; non più nascita, non più gravidanza, non più concepimento!

<span id="an_9:12">9:12</span> Se pure allevano i loro figliuoli, io li
priverò d’essi, in guisa che non rimanga loro alcun uomo; sì, guai ad
essi quando m’allontanerò da loro!

<span id="an_9:13">9:13</span> Efraim, quand’io lo vedo stendendo lo
sguardo fino a Tiro, è piantato in luogo gradevole; ma Efraim dovrà
menare i suoi figliuoli a colui che li ucciderà.

<span id="an_9:14">9:14</span> Da’ loro, o Eterno!… che darai tu loro?…
Da’ loro un seno che abortisce e delle mammelle asciutte.

<span id="an_9:15">9:15</span> Tutta la loro malvagità è a Ghilgal;
quivi li ho presi in odio. Per la malvagità delle loro azioni io li
caccerò dalla mia casa; non li amerò più; tutti i loro capi sono
ribelli.

<span id="an_9:16">9:16</span> Efraim è colpito, la sua radice è
seccata; essi non faranno più frutto; anche se generassero, io farei
morire i cari frutti delle loro viscere.

<span id="an_9:17">9:17</span> Il mio Dio li rigetterà, perché non gli
han dato ascolto; ed essi andranno errando fra le nazioni.

<span id="an_10:1">10:1</span> Israele era una vigna lussureggiante, che
dava frutto in abbondanza; più abbondava il suo frutto, più moltiplicava
gli altari; più bello era il suo paese, più belle faceva le sue statue.

<span id="an_10:2">10:2</span> Il loro cuore è ingannatore; ora ne
porteranno la pena; egli abbatterà i loro altari, distruggerà le loro
statue.

<span id="an_10:3">10:3</span> Sì, allora diranno: "Non abbiamo più re,
perché non abbiam temuto l’Eterno; e il re che potrebbe fare per noi?"

<span id="an_10:4">10:4</span> Essi dicon delle parole, giurano il
falso, fermano patti; perciò il castigo germoglia, com’erba venefica nei
solchi dei campi.

<span id="an_10:5">10:5</span> Gli abitanti di Samaria trepideranno per
le vitelle di Beth-aven; sì, il popolo farà cordoglio per l’idolo, e i
suoi sacerdoti tremeranno per esso, per la sua gloria, perch’ella si
dipartirà da lui.

<span id="an_10:6">10:6</span> E l’idolo stesso sarà portato in Assiria,
come un dono al re difensore; la vergogna s’impadronirà d’Efraim, e
Israele sarà coperto d’onta per i suoi disegni.

<span id="an_10:7">10:7</span> Quanto a Samaria, il suo re sarà
annientato, come schiuma sull’acqua.

<span id="an_10:8">10:8</span> Gli alti luoghi di Aven, peccato
d’Israele, saran pure distrutti. Le spine e i rovi cresceranno sui loro
altari; ed essi diranno ai monti: "Copriteci!" e ai colli: "Cadeteci
addosso!"

<span id="an_10:9">10:9</span> Fin dai giorni Ghibea tu hai peccato, o
Israele! Quivi essi resistettero, perché la guerra, mossa ai figliuoli
d’iniquità, non li colpisse in Ghibea.

<span id="an_10:10">10:10</span> Io li castigherò a mio talento; e i
popoli s’aduneranno contro di loro, quando saran legati alle loro due
iniquità.

<span id="an_10:11">10:11</span> Efraim è una giovenca bene ammaestrata,
che ama trebbiare; ma io passerò il mio giogo sul suo bel collo;
attaccherò Efraim al carro, Giuda arerà, Giacobbe erpicherà.

<span id="an_10:12">10:12</span> Seminate secondo la giustizia, mietete
secondo la misericordia, dissodatevi un campo nuovo! Poiché è tempo di
cercare l’Eterno, finch’egli non venga, e non spanda su voi la pioggia
della giustizia.

<span id="an_10:13">10:13</span> Voi avete arata la malvagità, avete
mietuto l’iniquità, avete mangiato il frutto della menzogna; poiché tu
hai confidato nelle tue vie, nella moltitudine de’ tuoi prodi.

<span id="an_10:14">10:14</span> Perciò un tumulto si leverà fra il tuo
popolo, e tutte le tue fortezze saranno distrutte, come Salman distrusse
Beth-arbel, il dì della battaglia, quando la madre fu schiacciata coi
figliuoli.

<span id="an_10:15">10:15</span> Così vi farà Bethel, a motivo della
vostra immensa malvagità. All’alba, il re d’Israele sarà perduto senza
rimedio.

<span id="an_11:1">11:1</span> Quando Israele era fanciullo, io l’amai,
e fin dall’Egitto, chiamai il mio figliuolo.

<span id="an_11:2">11:2</span> Egli è stato chiamato, ma s’è allontanato
da chi lo chiamava; hanno sacrificato ai Baali, hanno offerto profumi a
immagini scolpite!

<span id="an_11:3">11:3</span> Son io che insegnai ad Efraim a
camminare, sorreggendolo per le braccia; ma essi non hanno riconosciuto
ch’io cercavo di guarirli.

<span id="an_11:4">11:4</span> Io li attiravo con corde umane, con
legami d’amore; ero per loro come chi sollevasse il giogo d’in su le
loro mascelle, e porgevo loro dolcemente da mangiare.

<span id="an_11:5">11:5</span> Israele non tornerà nel paese d’Egitto;
ma l’Assiro sarà il suo re, perché han rifiutato di convertirsi.

<span id="an_11:6">11:6</span> E la spada sarà brandita contro alle sue
città, ne spezzerà le sbarre, ne divorerà gli abitanti, a motivo de’
loro disegni.

<span id="an_11:7">11:7</span> Il mio popolo persiste a sviarsi da me;
lo s’invita a guardare in alto, ma nessun d’essi alza lo sguardo.

<span id="an_11:8">11:8</span> …Come farei a lasciarti, o Efraim? come
farei a darti in mano altrui, o Israele? a renderti simile ad Adma? a
ridurti allo stato di Tseboim? Il mio cuore si commuove tutto dentro di
me, tutte le mie compassioni s’accendono.

<span id="an_11:9">11:9</span> Io non sfogherò l’ardente mia ira, non
distruggerò Efraim di nuovo, perché sono Dio, e non un uomo, sono il
Santo in mezzo a te, e non verrò nel mio furore.

<span id="an_11:10">11:10</span> Essi seguiranno l’Eterno, che ruggirà
come un leone, perch’egli ruggirà, e i figliuoli accorreranno in fretta
dall’occidente.

<span id="an_11:11">11:11</span> Accorreranno in fretta dall’Egitto come
uccelli, e dal paese d’Assiria come colombe; e io li farò abitare nelle
loro case, dice l’Eterno.

<span id="an_11:12">11:12</span> (H12-1) Efraim mi circonda di menzogne,
e la casa d’Israele, di frode. Giuda pure è sempre ancora incostante di
fronte a Dio, di fronte al Santo fedele.

<span id="an_12:1">12:1</span> (H12-2) Efraim si pasce di vento e va
dietro al vento d’oriente; ogni giorno moltiplica le menzogna e le
violenze; fa alleanza con l’Assiria, e porta dell’olio in Egitto.

<span id="an_12:2">12:2</span> (H12-3) L’Eterno è anche in lite con
Giuda, e punirà Giacobbe per la sua condotta, gli renderà secondo le sue
opere.

<span id="an_12:3">12:3</span> (H12-4) Nel seno materno egli prese il
fratello per il calcagno, e, nel suo vigore, lottò con Dio;

<span id="an_12:4">12:4</span> (H12-5) lottò con l’angelo, e restò
vincitore; egli pianse e lo supplicò. A Bethel lo trovò, e quivi egli
parlò con noi.

<span id="an_12:5">12:5</span> (H12-6) Or l’Eterno è l’Iddio degli
eserciti; il suo nome è l’Eterno

<span id="an_12:6">12:6</span> (H12-7) Tu, dunque, torna al tuo Dio,
pratica la misericordia e la giustizia, e spera sempre nel tuo Dio.

<span id="an_12:7">12:7</span> (H12-8) Efraim è un Cananeo che tiene in
mano bilance false; egli ama estorcere.

<span id="an_12:8">12:8</span> (H12-9) Efraim dice: "E’ vero, io mi sono
arricchito, mi sono acquistato de’ beni; però, in tutti i frutti delle
mie fatiche non si troverà alcuna mia iniquità, alcunché di
peccaminoso".

<span id="an_12:9">12:9</span> (H12-10) Ma io sono l’Eterno, il tuo Dio,
fin dal paese d’Egitto: io ti farò ancora abitare in tende, come nei
giorni di solennità.

<span id="an_12:10">12:10</span> (H12-11) Ed ho parlato hai profeti, ho
moltiplicato le visioni, e per mezzo de’ profeti ha proposto parabole.

<span id="an_12:11">12:11</span> (H12-12) Se Galaad è vanità, sarà
ridotto in nulla. A Ghilgal immolano buoi; così i loro altari saran come
mucchi di pietre sui solchi dei campi.

<span id="an_12:12">12:12</span> (H12-13) Giacobbe fuggì nella pianura
d’Aram, e Israele servì per una moglie, e per una moglie si fe’
guardiano di greggi.

<span id="an_12:13">12:13</span> (H12-14) Mediante un profeta, l’Eterno
trasse Israele fuori d’Egitto; e Israele fu custodito da un profeta.

<span id="an_12:14">12:14</span> (H12-15) Efraim ha provocato amaramente
il suo Signore; perciò questi gli farà ricadere addosso il sangue che ha
versato; e farà tornare su lui i suoi obbrobri.

<span id="an_13:1">13:1</span> Quando Efraim parlava, era uno spavento;
egli s’era innalzato in Israele, ma, quando si rese colpevole col
servire a Baal, morì.

<span id="an_13:2">13:2</span> E ora continuano a peccare, si fanno col
loro argento delle immagini fuse, degl’idoli di loro invenzione, che son
tutti opera d’artefici. E di loro si dice: "Scannano uomini, baciano
vitelli!"

<span id="an_13:3">13:3</span> Perciò saranno come la nuvola mattutina,
come la rugiada che di buon’ora scompare, come la pula che il vento
porta via dall’aia, come il fumo ch’esce dalla finestra.

<span id="an_13:4">13:4</span> Eppure, io sono l’Eterno, il tuo Dio, fin
dal paese d’Egitto; e tu non devi riconoscere altro Dio fuori di me, e
fuori di me non c’è altro salvatore.

<span id="an_13:5">13:5</span> Io ti conobbi nel deserto, nel paese
della grande aridità.

<span id="an_13:6">13:6</span> Quando aveano pastura, si saziavano;
quand’erano sazi, il loro cuore s’inorgogliva; perciò mi dimenticarono.

<span id="an_13:7">13:7</span> Ond’è ch’io son diventato per loro come
un leone; e li spierò sulla strada come un leopardo;

<span id="an_13:8">13:8</span> li affronterò come un’orsa privata de’
suoi piccini, e sbranerò loro l’involucro del cuore; li divorerò come
una leonessa, le belve de’ campi li squarceranno.

<span id="an_13:9">13:9</span> E’ la tua perdizione, o Israele, l’esser
contro di me, contro il tuo aiuto.

<span id="an_13:10">13:10</span> Dov’è dunque il tuo re? Ti salvi egli
in tutte le tue città! E dove sono i tuoi giudici, de’ quali dicevi:
"Dammi un re e dei capi!"

<span id="an_13:11">13:11</span> Io ti do un re nella mia ira, e te lo
ripiglio nel mio furore.

<span id="an_13:12">13:12</span> L’iniquità di Efraim è legata in
fascio, il suo peccato è tenuto in serbo.

<span id="an_13:13">13:13</span> Dolori di donna di parto verranno per
lui; egli è un figliuolo non savio; poiché, quand’è giunto il momento,
non si presenta per nascere.

<span id="an_13:14">13:14</span> Io li riscatterei dal potere del
soggiorno de’ morti, li redimerei dalla morte; sarei la tua peste, o
morte, sarei la tua distruzione, o soggiorno de’ morti; ma il lor
pentimento è nascosto agli occhi miei!

<span id="an_13:15">13:15</span> Sia egli pur fertile tra i suoi
fratelli, il vento d’oriente verrà, il vento dell’Eterno, che sale dal
deserto; e le sue sorgenti saranno essiccate, e le sue fonti,
prosciugate. Il nemico porterà via il tesoro de’ suoi oggetti preziosi.

<span id="an_13:16">13:16</span> Samaria sarà punita della sua colpa,
perché si è ribellata al suo Dio. Cadranno per la spada; i loro bambini
saranno schiacciati, le loro donne incinte saranno sventrate.

<span id="an_14:1">14:1</span> O Israele, torna all’Eterno, al tuo Dio!
poiché tu sei caduto per la tua iniquità.

<span id="an_14:2">14:2</span> Prendete con voi delle parole, e tornate
all’Eterno! Ditegli: "Perdona tutta l’iniquità, e accetta questo bene; e
noi t’offriremo, invece di giovenchi, l’offerta di lode delle nostre
labbra.

<span id="an_14:3">14:3</span> L’Assiria non ci salverà, noi non
monteremo più su cavalli, e non diremo più Dio nostro all’opera delle
nostre mani; poiché presso di te l’orfano trova misericordia".

<span id="an_14:4">14:4</span> Io guarirò la loro infedeltà, io li amerò
di cuore, poiché la mia ira s’è stornata da loro.

<span id="an_14:5">14:5</span> Io sarò per Israele come la rugiada; egli
fiorirà come il giglio, e spanderà le sue radici come il Libano.

<span id="an_14:6">14:6</span> I suoi rami si stenderanno; la sua
bellezza sarà come quella dell’ulivo, e la sua fragranza, come quella
del Libano.

<span id="an_14:7">14:7</span> Quelli che abiteranno alla sua ombra
faranno di nuovo crescere il grano, e fioriranno come la vite; saranno
famosi come il vino del Libano.

<span id="an_14:8">14:8</span> Efraim potrà dire: "Che cosa ho io più da
fare con gl’idoli?" Io lo esaudirò, e veglierò su lui; io, che sono come
un verdeggiante cipresso; da me verrà il tuo frutto.

<span id="an_14:9">14:9</span> Chi è savio ponga mente a queste parole!
Chi è intelligente le riconosca! Poiché le vie dell’Eterno sono rette; i
giusti cammineranno per esse, ma i trasgressori vi cadranno.

------------------------------------------------------------------------

[Next: Joel](joe.md)
