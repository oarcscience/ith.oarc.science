[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Italian Bible: Ephesians

<span id="an_1:1">1:1</span> Paolo, apostolo di Cristo Gesù per volontà
di Dio, ai santi che sono in Efeso ed ai fedeli in Cristo Gesù.

<span id="an_1:2">1:2</span> Grazia a voi e pace da Dio, Padre nostro, e
dal Signor Gesù Cristo.

<span id="an_1:3">1:3</span> Benedetto sia l’Iddio e Padre del nostro
Signor Gesù Cristo, il quale ci ha benedetti d’ogni benedizione
spirituale ne’ luoghi celesti in Cristo,

<span id="an_1:4">1:4</span> siccome in lui ci ha eletti, prima della
fondazione del mondo, affinché fossimo santi ed irreprensibili dinanzi a
lui nell’amore,

<span id="an_1:5">1:5</span> avendoci predestinati ad essere adottati,
per mezzo di Gesù Cristo, come suoi figliuoli, secondo il beneplacito
della sua volontà:

<span id="an_1:6">1:6</span> a lode della gloria della sua grazia, la
quale Egli ci ha largita nell’amato suo.

<span id="an_1:7">1:7</span> Poiché in Lui noi abbiamo la redenzione
mediante il suo sangue, la remissione de’ peccati, secondo le ricchezze
della sua grazia;

<span id="an_1:8">1:8</span> della quale Egli è stato abbondante in
verso noi, dandoci ogni sorta di sapienza e di intelligenza,

<span id="an_1:9">1:9</span> col farci conoscere il mistero della sua
volontà, giusta il disegno benevolo ch’Egli aveva già prima in se stesso
formato,

<span id="an_1:10">1:10</span> per tradurlo in atto nella pienezza dei
tempi, e che consiste nel raccogliere sotto un sol capo, in Cristo,
tutte le cose: tanto quelle che son nei cieli, quanto quelle che son
sopra la terra.

<span id="an_1:11">1:11</span> In lui, dico, nel quale siamo pur stati
fatti eredi, a ciò predestinati conforme al proposito di Colui che opera
tutte le cose secondo il consiglio della propria volontà,

<span id="an_1:12">1:12</span> affinché fossimo a lode della sua gloria,
noi, che per i primi abbiamo sperato in Cristo.

<span id="an_1:13">1:13</span> In lui voi pure, dopo avere udito la
parola della verità, l’evangelo della vostra salvazione, in lui avendo
creduto, avete ricevuto il suggello dello Spirito Santo che era stato
promesso,

<span id="an_1:14">1:14</span> il quale è pegno della nostra eredità
fino alla piena redenzione di quelli che Dio s’è acquistati, a lode
della sua gloria.

<span id="an_1:15">1:15</span> Perciò anch’io, avendo udito parlare
della fede vostra nel Signor Gesù e del vostro amore per tutti i santi,

<span id="an_1:16">1:16</span> non resto mai dal render grazie per voi,
facendo di voi menzione nelle mie orazioni,

<span id="an_1:17">1:17</span> affinché l’Iddio del Signor nostro Gesù
Cristo, il Padre della gloria, vi dia uno spirito di sapienza e di
rivelazione per la piena conoscenza di lui,

<span id="an_1:18">1:18</span> ed illumini gli occhi del vostro cuore,
affinché sappiate a quale speranza Egli v’abbia chiamati, qual sia la
ricchezza della gloria della sua eredità nei santi,

<span id="an_1:19">1:19</span> e qual sia verso noi che crediamo,
l’immensità della sua potenza.

<span id="an_1:20">1:20</span> La qual potente efficacia della sua forza
Egli ha spiegata in Cristo, quando lo risuscitò dai morti e lo fece
sedere alla propria destra ne’ luoghi celesti,

<span id="an_1:21">1:21</span> al di sopra di ogni principato e autorità
e potestà e signoria, e d’ogni altro nome che si nomina non solo in
questo mondo, ma anche in quello a venire.

<span id="an_1:22">1:22</span> Ogni cosa Ei gli ha posta sotto ai piedi,
e l’ha dato per capo supremo alla Chiesa,

<span id="an_1:23">1:23</span> che è il corpo di lui, il compimento di
colui che porta a compimento ogni cosa in tutti.

<span id="an_2:1">2:1</span> E voi pure ha vivificati, voi ch’eravate
morti ne’ vostri falli e ne’ vostri peccati,

<span id="an_2:2">2:2</span> ai quali un tempo vi abbandonaste seguendo
l’andazzo di questo mondo, seguendo il principe della potestà dell’aria,
di quello spirito che opera al presente negli uomini ribelli;

<span id="an_2:3">2:3</span> nel numero dei quali noi tutti pure,
immersi nelle nostre concupiscenze carnali, siamo vissuti altra volta
ubbidendo alle voglie della carne e dei pensieri, ed eravamo per natura
figliuoli d’ira, come gli altri.

<span id="an_2:4">2:4</span> Ma Dio, che è ricco in misericordia, per il
grande amore del quale ci ha amati,

<span id="an_2:5">2:5</span> anche quand’eravamo morti nei falli, ci ha
vivificati con Cristo (egli è per grazia che siete stati salvati),

<span id="an_2:6">2:6</span> e ci ha risuscitati con lui e con lui ci ha
fatti sedere ne’ luoghi celesti in Cristo Gesù,

<span id="an_2:7">2:7</span> per mostrare nelle età a venire l’immensa
ricchezza della sua grazia, nella benignità ch’Egli ha avuta per noi in
Cristo Gesù.

<span id="an_2:8">2:8</span> Poiché gli è per grazia che voi siete stati
salvati, mediante la fede; e ciò non vien da voi; è il dono di Dio.

<span id="an_2:9">2:9</span> Non è in virtù d’opere, affinché niuno si
glori;

<span id="an_2:10">2:10</span> perché noi siamo fattura di lui, essendo
stati creati in Cristo Gesù per le buone opere, le quali Iddio ha
innanzi preparate affinché le pratichiamo.

<span id="an_2:11">2:11</span> Perciò, ricordatevi che un tempo voi,
Gentili di nascita, chiamati i non circoncisi da quelli che si dicono i
circoncisi, perché tali sono nella carne per mano d’uomo, voi, dico,
ricordatevi che

<span id="an_2:12">2:12</span> in quel tempo eravate senza Cristo,
esclusi dalla cittadinanza d’Israele ed estranei ai patti della
promessa, non avendo speranza, ed essendo senza Dio nel mondo.

<span id="an_2:13">2:13</span> Ma ora, in Cristo Gesù, voi che già
eravate lontani, siete stati avvicinati mediante il sangue di Cristo.

<span id="an_2:14">2:14</span> Poiché è lui ch’è la nostra pace; lui che
dei due popoli ne ha fatto un solo ed ha abbattuto il muro di
separazione

<span id="an_2:15">2:15</span> con l’abolire nella sua carne la causa
dell’inimicizia, la legge fatta di comandamenti in forma di precetti,
affin di creare in se stesso dei due un solo uomo nuovo, facendo la
pace;

<span id="an_2:16">2:16</span> ed affin di riconciliarli ambedue in un
corpo unico con Dio, mediante la sua croce, sulla quale fece morire
l’inimicizia loro.

<span id="an_2:17">2:17</span> E con la sua venuta ha annunziato la
buona novella della pace a voi che eravate lontani, e della pace a
quelli che eran vicini.

<span id="an_2:18">2:18</span> Poiché per mezzo di lui e gli uni e gli
altri abbiamo accesso al Padre in un medesimo Spirito.

<span id="an_2:19">2:19</span> Voi dunque non siete più né forestieri né
avventizi; ma siete concittadini dei santi e membri della famiglia di
Dio,

<span id="an_2:20">2:20</span> essendo stati edificati sul fondamento
degli apostoli e de’ profeti, essendo Cristo Gesù stesso la pietra
angolare,

<span id="an_2:21">2:21</span> sulla quale l’edificio intero, ben
collegato insieme, si va innalzando per essere un tempio santo nel
Signore.

<span id="an_2:22">2:22</span> Ed in lui voi pure entrate a far parte
dell’edificio, che ha da servire di dimora a Dio per lo Spirito.

<span id="an_3:1">3:1</span> Per questa cagione io, Paolo, il carcerato
di Cristo Gesù per voi, o Gentili…

<span id="an_3:2">3:2</span> (Poiché senza dubbio avete udito di quale
grazia Iddio m’abbia fatto dispensatore per voi;

<span id="an_3:3">3:3</span> come per rivelazione mi sia stato fatto
conoscere il mistero, di cui più sopra vi ho scritto in poche parole;

<span id="an_3:4">3:4</span> le quali leggendo, potete capire la
intelligenza che io ho del mistero di Cristo.

<span id="an_3:5">3:5</span> Il quale mistero, nelle altre età, non fu
dato a conoscere ai figliuoli degli uomini nel modo che ora, per mezzo
dello Spirito, è stato rivelato ai santi apostoli e profeti di Lui;

<span id="an_3:6">3:6</span> vale a dire, che i Gentili sono eredi con
noi, membra con noi d’un medesimo corpo e con noi partecipi della
promessa fatta in Cristo Gesù mediante l’Evangelo,

<span id="an_3:7">3:7</span> del quale io sono stato fatto ministro, in
virtù del dono della grazia di Dio largitami secondo la virtù della sua
potenza.

<span id="an_3:8">3:8</span> A me, dico, che son da meno del minimo di
tutti i santi, è stata data questa grazia di recare ai Gentili il buon
annunzio delle non investigabili ricchezze di Cristo,

<span id="an_3:9">3:9</span> e di manifestare a tutti quale sia il piano
seguito da Dio riguardo al mistero che è stato fin dalle più remote età
nascosto in Dio, il creatore di tutte le cose,

<span id="an_3:10">3:10</span> affinché nel tempo presente, ai
principati ed alle potestà, ne’ luoghi celesti, sia data a conoscere,
per mezzo della Chiesa, la infinitamente varia sapienza di Dio,

<span id="an_3:11">3:11</span> conforme al proponimento eterno ch’Egli
ha mandato ad effetto nel nostro Signore, Cristo Gesù;

<span id="an_3:12">3:12</span> nel quale abbiamo la libertà d’accostarci
a Dio, con piena fiducia, mediante la fede in lui.

<span id="an_3:13">3:13</span> Perciò io vi chieggo che non veniate meno
nell’animo a motivo delle tribolazioni ch’io patisco per voi, poiché
esse sono la vostra gloria).

<span id="an_3:14">3:14</span> …Per questa cagione, dico, io piego le
ginocchia dinanzi al Padre,

<span id="an_3:15">3:15</span> dal quale ogni famiglia ne’ cieli e sulla
terra prende nome,

<span id="an_3:16">3:16</span> perch’Egli vi dia, secondo le ricchezze
della sua gloria, d’esser potentemente fortificati mediante lo Spirito
suo, nell’uomo interiore,

<span id="an_3:17">3:17</span> e faccia sì che Cristo abiti per mezzo
della fede nei vostri cuori,

<span id="an_3:18">3:18</span> affinché, essendo radicati e fondati
nell’amore, siate resi capaci di abbracciare con tutti i santi qual sia
la larghezza, la lunghezza, l’altezza e la profondità dell’amore di
Cristo,

<span id="an_3:19">3:19</span> e di conoscere questo amore che sorpassa
ogni conoscenza, affinché giungiate ad esser ripieni di tutta la
pienezza di Dio.

<span id="an_3:20">3:20</span> Or a Colui che può, mediante la potenza
che opera in noi, fare infinitamente al di là di quel che domandiamo o
pensiamo,

<span id="an_3:21">3:21</span> a Lui sia la gloria nella Chiesa e in
Cristo Gesù, per tutte le età, ne’ secoli de’ secoli. Amen.

<span id="an_4:1">4:1</span> Io dunque, il carcerato nel Signore, vi
esorto a condurvi in modo degno della vocazione che vi è stata rivolta,

<span id="an_4:2">4:2</span> con ogni umiltà e mansuetudine, con
longanimità, sopportandovi gli uni gli altri con amore,

<span id="an_4:3">4:3</span> studiandovi di conservare l’unità dello
Spirito col vincolo della pace.

<span id="an_4:4">4:4</span> V’è un corpo unico ed un unico Spirito,
come pure siete stati chiamati ad un’unica speranza, quella della vostra
vocazione.

<span id="an_4:5">4:5</span> V’è un solo Signore, una sola fede, un solo
battesimo,

<span id="an_4:6">4:6</span> un Dio unico e Padre di tutti, che è sopra
tutti, fra tutti ed in tutti.

<span id="an_4:7">4:7</span> Ma a ciascun di noi la grazia è stata data
secondo la misura del dono largito da Cristo.

<span id="an_4:8">4:8</span> Egli è per questo che è detto: Salito in
alto, egli ha menato in cattività un gran numero di prigioni ed ha fatto
dei doni agli uomini.

<span id="an_4:9">4:9</span> Or questo è salito che cosa vuol dire se
non che egli era anche disceso nelle parti più basse della terra?

<span id="an_4:10">4:10</span> Colui che è disceso, è lo stesso che è
salito al di sopra di tutti i cieli, affinché riempisse ogni cosa.

<span id="an_4:11">4:11</span> Ed è lui che ha dato gli uni, come
apostoli; gli altri, come profeti; gli altri, come evangelisti; gli
altri, come pastori e dottori,

<span id="an_4:12">4:12</span> per il perfezionamento dei santi, per
l’opera del ministerio, per la edificazione del corpo di Cristo,

<span id="an_4:13">4:13</span> finché tutti siamo arrivati all’unità
della fede e della piena conoscenza del Figliuol di Dio, allo stato
d’uomini fatti, all’altezza della statura perfetta di Cristo;

<span id="an_4:14">4:14</span> affinché non siamo più dei bambini,
sballottati e portati qua e là da ogni vento di dottrina, per la frode
degli uomini, per l’astuzia loro nelle arti seduttrici dell’errore,

<span id="an_4:15">4:15</span> ma che, seguitando verità in carità, noi
cresciamo in ogni cosa verso colui che è il capo, cioè Cristo.

<span id="an_4:16">4:16</span> Da lui tutto il corpo ben collegato e ben
connesso mediante l’aiuto fornito da tutte le giunture, trae il proprio
sviluppo nella misura del vigore d’ogni singola parte, per edificar se
stesso nell’amore.

<span id="an_4:17">4:17</span> Questo dunque io dico ed attesto nel
Signore, che non vi conduciate più come si conducono i pagani nella
vanità de’ loro pensieri,

<span id="an_4:18">4:18</span> con l’intelligenza ottenebrata, estranei
alla vita di Dio, a motivo della ignoranza che è in loro, a motivo
dell’induramento del cuor loro.

<span id="an_4:19">4:19</span> Essi, avendo perduto ogni sentimento, si
sono abbandonati alla dissolutezza fino a commettere ogni sorta di
impurità con insaziabile avidità.

<span id="an_4:20">4:20</span> Ma quant’è a voi, non è così che avete
imparato a conoscer Cristo.

<span id="an_4:21">4:21</span> Se pur l’avete udito ed in lui siete
stati ammaestrati secondo la verità che è in Gesù,

<span id="an_4:22">4:22</span> avete imparato, per quanto concerne la
vostra condotta di prima, a spogliarvi del vecchio uomo che si corrompe
seguendo le passioni ingannatrici;

<span id="an_4:23">4:23</span> ad essere invece rinnovati nello spirito
della vostra mente,

<span id="an_4:24">4:24</span> e a rivestire l’uomo nuovo che è creato
all’immagine di Dio nella giustizia e nella santità che procedono dalla
verità.

<span id="an_4:25">4:25</span> Perciò, bandita la menzogna, ognuno dica
la verità al suo prossimo perché siamo membra gli uni degli altri.

<span id="an_4:26">4:26</span> Adiratevi e non peccate; il sole non
tramonti sopra il vostro cruccio

<span id="an_4:27">4:27</span> e non fate posto al diavolo.

<span id="an_4:28">4:28</span> Chi rubava non rubi più, ma s’affatichi
piuttosto a lavorare onestamente con le proprie mani, onde abbia di che
far parte a colui che ha bisogno.

<span id="an_4:29">4:29</span> Niuna mala parola esca dalla vostra
bocca; ma se ne avete alcuna buona che edifichi, secondo il bisogno,
ditela, affinché conferisca grazia a chi l’ascolta.

<span id="an_4:30">4:30</span> E non contristate lo Spirito Santo di Dio
col quale siete stati suggellati per il giorno della redenzione.

<span id="an_4:31">4:31</span> Sia tolta via da voi ogni amarezza, ogni
cruccio ed ira e clamore e parola offensiva con ogni sorta di malignità.

<span id="an_4:32">4:32</span> Siate invece gli uni verso gli altri
benigni, misericordiosi, perdonandovi a vicenda, come anche Dio vi ha
perdonati in Cristo.

<span id="an_5:1">5:1</span> Siate dunque imitatori di Dio, come
figliuoli suoi diletti;

<span id="an_5:2">5:2</span> camminate nell’amore come anche Cristo vi
ha amati e ha dato se stesso per noi in offerta e sacrificio a Dio, qual
profumo d’odor soave.

<span id="an_5:3">5:3</span> Ma come si conviene a dei santi, né
fornicazione, né alcuna impurità, né avarizia, sia neppur nominata fra
voi;

<span id="an_5:4">5:4</span> né disonestà, né buffonerie, né facezie
scurrili, che son cose sconvenienti; ma piuttosto, rendimento di grazie.

<span id="an_5:5">5:5</span> Poiché voi sapete molto bene che niun
fornicatore o impuro, o avaro (che è un idolatra), ha eredità nel regno
di Cristo e di Dio.

<span id="an_5:6">5:6</span> Niuno vi seduca con vani ragionamenti;
poiché è per queste cose che l’ira di Dio viene sugli uomini ribelli.

<span id="an_5:7">5:7</span> Non siate dunque loro compagni;

<span id="an_5:8">5:8</span> perché già eravate tenebre, ma ora siete
luce nel Signore. Conducetevi come figliuoli di luce

<span id="an_5:9">5:9</span> (poiché il frutto della luce consiste in
tutto ciò che è bontà e giustizia e verità),

<span id="an_5:10">5:10</span> esaminando che cosa sia accetto al
Signore.

<span id="an_5:11">5:11</span> E non partecipate alle opere infruttuose
delle tenebre; anzi, piuttosto riprendetele;

<span id="an_5:12">5:12</span> poiché egli è disonesto pur di dire le
cose che si fanno da costoro in occulto.

<span id="an_5:13">5:13</span> Ma tutte le cose, quando sono riprese
dalla luce, diventano manifeste; poiché tutto ciò che è manifesto, è
luce.

<span id="an_5:14">5:14</span> Perciò dice: Risvegliati, o tu che dormi,
e risorgi da’ morti, e Cristo t’inonderà di luce.

<span id="an_5:15">5:15</span> Guardate dunque con diligenza come vi
conducete; non da stolti, ma da savi;

<span id="an_5:16">5:16</span> approfittando delle occasioni, perché i
giorni sono malvagi.

<span id="an_5:17">5:17</span> Perciò non siate disavveduti, ma
intendete bene quale sia la volontà del Signore.

<span id="an_5:18">5:18</span> E non v’inebriate di vino; esso porta
alla dissolutezza; ma siate ripieni dello Spirito,

<span id="an_5:19">5:19</span> parlandovi con salmi ed inni e canzoni
spirituali, cantando e salmeggiando col cuor vostro al Signore;

<span id="an_5:20">5:20</span> rendendo del continuo grazie d’ogni cosa
a Dio e Padre, nel nome del Signor nostro Gesù Cristo;

<span id="an_5:21">5:21</span> sottoponendovi gli uni agli altri nel
timore di Cristo.

<span id="an_5:22">5:22</span> Mogli, siate soggette ai vostri mariti,
come al Signore;

<span id="an_5:23">5:23</span> poiché il marito è capo della moglie,
come anche Cristo è capo della Chiesa, egli, che è il Salvatore del
corpo.

<span id="an_5:24">5:24</span> Ma come la Chiesa è soggetta a Cristo,
così debbono anche le mogli esser soggette a’ loro mariti in ogni cosa.

<span id="an_5:25">5:25</span> Mariti, amate le vostre mogli, come anche
Cristo ha amato la Chiesa e ha dato se stesso per lei,

<span id="an_5:26">5:26</span> affin di santificarla, dopo averla
purificata col lavacro dell’acqua mediante la Parola,

<span id="an_5:27">5:27</span> affin di far egli stesso comparire
dinanzi a sé questa Chiesa, gloriosa, senza macchia, senza ruga o cosa
alcuna simile, ma santa ed irreprensibile.

<span id="an_5:28">5:28</span> Allo stesso modo anche i mariti debbono
amare le loro mogli, come i loro propri corpi. Chi ama sua moglie ama se
stesso.

<span id="an_5:29">5:29</span> Poiché niuno ebbe mai in odio la sua
carne; anzi la nutre e la cura teneramente, come anche Cristo fa per la
Chiesa,

<span id="an_5:30">5:30</span> poiché noi siamo membra del suo corpo.

<span id="an_5:31">5:31</span> Perciò l’uomo lascerà suo padre e sua
madre e s’unirà a sua moglie, e i due diverranno una stessa carne.

<span id="an_5:32">5:32</span> Questo mistero è grande; dico questo,
riguardo a Cristo ed alla Chiesa.

<span id="an_5:33">5:33</span> Ma d’altronde, anche fra voi, ciascuno
individualmente così ami sua moglie, come ama se stesso; e altresì la
moglie rispetti il marito.

<span id="an_6:1">6:1</span> Figliuoli, ubbidite nel Signore ai vostri
genitori, poiché ciò è giusto.

<span id="an_6:2">6:2</span> Onora tuo padre e tua madre (è questo il
primo comandamento con promessa)

<span id="an_6:3">6:3</span> affinché ti sia bene e tu abbia lunga vita
sulla terra.

<span id="an_6:4">6:4</span> E voi, padri, non provocate ad ira i vostri
figliuoli, ma allevateli in disciplina e in ammonizione del Signore.

<span id="an_6:5">6:5</span> Servi, ubbidite ai vostri signori secondo
la carne, con timore e tremore, nella semplicità del cuor vostro, come a
Cristo,

<span id="an_6:6">6:6</span> non servendo all’occhio come per piacere
agli uomini, ma, come servi di Cristo, facendo il voler di Dio d’animo;

<span id="an_6:7">6:7</span> servendo con benevolenza, come se serviste
il Signore e non gli uomini;

<span id="an_6:8">6:8</span> sapendo che ognuno, quand’abbia fatto
qualche bene, ne riceverà la retribuzione dal Signore, servo o libero
che sia.

<span id="an_6:9">6:9</span> E voi, signori, fate altrettanto rispetto a
loro; astenendovi dalle minacce, sapendo che il Signor vostro e loro è
nel cielo, e che dinanzi a lui non v’è riguardo a qualità di persone.

<span id="an_6:10">6:10</span> Del rimanente, fortificatevi nel Signore
e nella forza della sua possanza.

<span id="an_6:11">6:11</span> Rivestitevi della completa armatura di
Dio, onde possiate star saldi contro le insidie del diavolo;

<span id="an_6:12">6:12</span> poiché il combattimento nostro non è
contro sangue e carne, ma contro i principati, contro le potestà, contro
i dominatori di questo mondo di tenebre, contro le forze spirituali
della malvagità, che sono ne’ luoghi celesti.

<span id="an_6:13">6:13</span> Perciò, prendete la completa armatura di
Dio, affinché possiate resistere nel giorno malvagio, e dopo aver
compiuto tutto il dover vostro, restare in piè.

<span id="an_6:14">6:14</span> State dunque saldi, avendo presa la
verità a cintura dei fianchi, essendovi rivestiti della corazza della
giustizia

<span id="an_6:15">6:15</span> e calzati i piedi della prontezza che dà
l’Evangelo della pace;

<span id="an_6:16">6:16</span> prendendo oltre a tutto ciò lo scudo
della fede, col quale potrete spegnere tutti i dardi infocati del
maligno.

<span id="an_6:17">6:17</span> Prendete anche l’elmo della salvezza e la
spada dello Spirito, che è la Parola di Dio;

<span id="an_6:18">6:18</span> orando in ogni tempo, per lo Spirito, con
ogni sorta di preghiere e di supplicazioni; ed a questo vegliando con
ogni perseveranza e supplicazione per tutti i santi,

<span id="an_6:19">6:19</span> ed anche per me, acciocché mi sia dato di
parlare apertamente per far conoscere con franchezza il mistero
dell’Evangelo,

<span id="an_6:20">6:20</span> per il quale io sono ambasciatore in
catena; affinché io l’annunzi francamente, come convien ch’io ne parli.

<span id="an_6:21">6:21</span> Or acciocché anche voi sappiate lo stato
mio e quello ch’io fo, Tichico, il caro fratello e fedel ministro del
Signore, vi farà saper tutto.

<span id="an_6:22">6:22</span> Ve l’ho mandato apposta affinché abbiate
conoscenza dello stato nostro ed ei consoli i vostri cuori.

<span id="an_6:23">6:23</span> Pace a’ fratelli e amore con fede, da Dio
Padre e dal Signor Gesù Cristo.

<span id="an_6:24">6:24</span> La grazia sia con tutti quelli che amano
il Signor nostro Gesù Cristo con purità incorrotta.

------------------------------------------------------------------------

[Next: Philippians](phi.md)
