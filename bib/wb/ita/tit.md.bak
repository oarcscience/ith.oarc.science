[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Italian Bible: Titus

<span id="an_1:1">1:1</span> Paolo, servitore di Dio e apostolo di Gesù
Cristo per la fede degli eletti di Dio e la conoscenza della verità che
è secondo pietà,

<span id="an_1:2">1:2</span> nella speranza della vita eterna la quale
Iddio, che non può mentire, promise avanti i secoli,

<span id="an_1:3">1:3</span> manifestando poi nei suoi propri tempi la
sua parola mediante la predicazione che è stata a me affidata per
mandato di Dio, nostro Salvatore,

<span id="an_1:4">1:4</span> a Tito, mio vero figliuolo secondo la fede
che ci è comune, grazia e pace da Dio Padre e da Cristo Gesù, nostro
Salvatore.

<span id="an_1:5">1:5</span> Per questa ragione t’ho lasciato in Creta:
perché tu dia ordine alle cose che rimangono a fare, e costituisca degli
anziani per ogni città, come t’ho ordinato;

<span id="an_1:6">1:6</span> quando si trovi chi sia irreprensibile,
marito d’una sola moglie, avente figliuoli fedeli, che non sieno
accusati di dissolutezza né insubordinati.

<span id="an_1:7">1:7</span> Poiché il vescovo bisogna che sia
irreprensibile, come economo di Dio; non arrogante, non iracondo, non
dedito al vino, non manesco, non cupido di disonesto guadagno,

<span id="an_1:8">1:8</span> ma ospitale, amante del bene, assennato,
giusto, santo, temperante,

<span id="an_1:9">1:9</span> attaccato alla fedel Parola quale gli è
stata insegnata, onde sia capace d’esortare nella sana dottrina e di
convincere i contradittori.

<span id="an_1:10">1:10</span> Poiché vi son molti ribelli, cianciatori
e seduttori di menti, specialmente fra quelli della circoncisione, ai
quali bisogna turare la bocca;

<span id="an_1:11">1:11</span> uomini che sovvertono le case intere,
insegnando cose che non dovrebbero, per amor di disonesto guadagno.

<span id="an_1:12">1:12</span> Uno dei loro, un loro proprio profeta,
disse: "I Cretesi son sempre bugiardi, male bestie, ventri pigri".

<span id="an_1:13">1:13</span> Questa testimonianza è verace. Riprendili
perciò severamente, affinché siano sani nella fede,

<span id="an_1:14">1:14</span> non dando retta a favole giudaiche né a
comandamenti d’uomini che voltan le spalle alla verità.

<span id="an_1:15">1:15</span> Tutto è puro per quelli che son puri; ma
per i contaminati ed increduli niente è puro; anzi, tanto la mente che
la coscienza loro son contaminate.

<span id="an_1:16">1:16</span> Fanno professione di conoscere Iddio; ma
lo rinnegano con le loro opere, essendo abominevoli, e ribelli, e
incapaci di qualsiasi opera buona.

<span id="an_2:1">2:1</span> Ma tu esponi le cose che si convengono alla
sana dottrina:

<span id="an_2:2">2:2</span> Che i vecchi siano sobri, gravi, assennati,
sani nella fede, nell’amore, nella pazienza:

<span id="an_2:3">2:3</span> che le donne attempate abbiano parimente un
portamento convenevole a santità, non siano maldicenti né dedite a molto
vino, siano maestre di ciò che è buono;

<span id="an_2:4">2:4</span> onde insegnino alle giovani ad amare i
mariti, ad amare i figliuoli,

<span id="an_2:5">2:5</span> ad esser assennate, caste, date ai lavori
domestici, buone, soggette ai loro mariti, affinché la Parola di Dio non
sia bestemmiata.

<span id="an_2:6">2:6</span> Esorta parimente i giovani ad essere
assennati,

<span id="an_2:7">2:7</span> dando te stesso in ogni cosa come esempio
di opere buone; mostrando nell’insegnamento purità incorrotta, gravità,

<span id="an_2:8">2:8</span> parlar sano, irreprensibile, onde
l’avversario resti confuso, non avendo nulla di male da dire di noi.

<span id="an_2:9">2:9</span> Esorta i servi ad esser sottomessi ai loro
padroni, a compiacerli in ogni cosa, a non contradirli,

<span id="an_2:10">2:10</span> a non frodarli, ma a mostrar sempre
lealtà perfetta, onde onorino la dottrina di Dio, nostro Salvatore, in
ogni cosa.

<span id="an_2:11">2:11</span> Poiché la grazia di Dio, salutare per
tutti gli uomini, è apparsa

<span id="an_2:12">2:12</span> e ci ammaestra a rinunziare all’empietà e
alle mondane concupiscenze, per vivere in questo mondo temperatamente,
giustamente e piamente,

<span id="an_2:13">2:13</span> aspettando la beata speranza e
l’apparizione della gloria del nostro grande Iddio e Salvatore, Cristo
Gesù;

<span id="an_2:14">2:14</span> il quale ha dato se stesso per noi al
fine di riscattarci da ogni iniquità e di purificarsi un popolo suo
proprio, zelante nelle opere buone.

<span id="an_2:15">2:15</span> Insegna queste cose, ed esorta e riprendi
con ogni autorità. Niuno ti sprezzi.

<span id="an_3:1">3:1</span> Ricorda loro che stiano soggetti ai
magistrati e alle autorità, che siano ubbidienti, pronti a fare ogni
opera buona,

<span id="an_3:2">3:2</span> che non dicano male d’alcuno, che non siano
contenziosi, che siano benigni, mostrando ogni mansuetudine verso tutti
gli uomini.

<span id="an_3:3">3:3</span> Perché anche noi eravamo una volta
insensati, ribelli, traviati, servi di varie concupiscenze e voluttà,
menanti la vita in malizia ed invidia, odiosi ed odiantici gli uni gli
altri.

<span id="an_3:4">3:4</span> Ma quando la benignità di Dio, nostro
Salvatore, e il suo amore verso gli uomini sono stati manifestati,

<span id="an_3:5">3:5</span> Egli ci ha salvati non per opere giuste che
noi avessimo fatte, ma secondo la sua misericordia, mediante il lavacro
della rigenerazione e il rinnovamento dello Spirito Santo,

<span id="an_3:6">3:6</span> ch’Egli ha copiosamente sparso su noi per
mezzo di Gesù Cristo, nostro Salvatore,

<span id="an_3:7">3:7</span> affinché, giustificati per la sua grazia,
noi fossimo fatti eredi secondo la speranza della vita eterna.

<span id="an_3:8">3:8</span> Certa è questa parola, e queste cose voglio
che tu affermi con forza, affinché quelli che han creduto a Dio abbiano
cura di attendere a buone opere. Queste cose sono buone ed utili agli
uomini.

<span id="an_3:9">3:9</span> Ma quanto alle questioni stolte, alle
genealogie, alle contese, e alle dispute intorno alla legge, stattene
lontano, perché sono inutili e vane.

<span id="an_3:10">3:10</span> L’uomo settario, dopo una prima e una
seconda ammonizione, schivalo,

<span id="an_3:11">3:11</span> sapendo che un tal uomo è pervertito e
pecca, condannandosi da sé.

<span id="an_3:12">3:12</span> Quando t’avrò mandato Artemas o Tichico,
studiati di venir da me a Nicopoli, perché ho deciso di passar quivi
l’inverno.

<span id="an_3:13">3:13</span> Provvedi con cura al viaggio di Zena, il
legista, e d’Apollo, affinché nulla manchi loro.

<span id="an_3:14">3:14</span> Ed imparino anche i nostri ad attendere a
buone opere per provvedere alle necessità, onde non stiano senza portar
frutto.

<span id="an_3:15">3:15</span> Tutti quelli che son meco ti salutano.
Saluta quelli che ci amano in fede. La grazia sia con tutti voi!

------------------------------------------------------------------------

[Next: Philemon](plm.md)
