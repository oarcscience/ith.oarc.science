[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Italian Bible: Galatians

<span id="an_1:1">1:1</span> Paolo, apostolo (non dagli uomini né per
mezzo d’alcun uomo, ma per mezzo di Gesù Cristo e di Dio Padre che l’ha
risuscitato dai morti),

<span id="an_1:2">1:2</span> e tutti i fratelli che sono meco, alle
chiese della Galazia;

<span id="an_1:3">1:3</span> grazia a voi e pace da Dio Padre e dal
Signor nostro Gesù Cristo,

<span id="an_1:4">1:4</span> che ha dato se stesso per i nostri peccati
affin di strapparci al presente secolo malvagio, secondo la volontà del
nostro Dio e Padre,

<span id="an_1:5">1:5</span> al quale sia la gloria né secoli dei
secoli. Amen.

<span id="an_1:6">1:6</span> Io mi maraviglio che così presto voi
passiate da Colui che vi ha chiamati mediante la grazia di Cristo, a un
altro vangelo.

<span id="an_1:7">1:7</span> Il quale poi non è un altro vangelo; ma ci
sono alcuni che vi turbano e vogliono sovvertire l’Evangelo di Cristo.

<span id="an_1:8">1:8</span> Ma quand’anche noi, quand’anche un angelo
dal cielo vi annunziasse un vangelo diverso da quello che v’abbiamo
annunziato, sia egli anatema.

<span id="an_1:9">1:9</span> Come l’abbiamo detto prima d’ora, torno a
ripeterlo anche adesso: se alcuno vi annunzia un vangelo diverso da
quello che avete ricevuto, sia anatema.

<span id="an_1:10">1:10</span> Vado io forse cercando di conciliarmi il
favore degli uomini, ovvero quello di Dio? O cerco io di piacere agli
uomini? Se cercassi ancora di piacere agli uomini, non sarei servitore
di Cristo.

<span id="an_1:11">1:11</span> E invero, fratelli, io vi dichiaro che
l’Evangelo da me annunziato non è secondo l’uomo;

<span id="an_1:12">1:12</span> poiché io stesso non l’ho ricevuto né
l’ho imparato da alcun uomo, ma l’ho ricevuto per rivelazione di Gesù
Cristo.

<span id="an_1:13">1:13</span> Difatti voi avete udito quale sia stata
la mia condotta nel passato, quando ero nel giudaismo; come perseguitavo
a tutto potere la Chiesa di Dio e la devastavo,

<span id="an_1:14">1:14</span> e mi segnalavo nel giudaismo più di molti
della mia età fra i miei connazionali, essendo estremamente zelante
delle tradizioni dei miei padri.

<span id="an_1:15">1:15</span> Ma quando Iddio, che m’aveva appartato
fin dal seno di mia madre e m’ha chiamato mediante la sua grazia, si
compiacque

<span id="an_1:16">1:16</span> di rivelare in me il suo Figliuolo
perch’io lo annunziassi fra i Gentili, io non mi consigliai con carne e
sangue,

<span id="an_1:17">1:17</span> e non salii a Gerusalemme da quelli che
erano stati apostoli prima di me, ma subito me ne andai in Arabia;
quindi tornai di nuovo a Damasco.

<span id="an_1:18">1:18</span> Di poi, in capo a tre anni, salii a
Gerusalemme per visitar Cefa, e stetti da lui quindici giorni;

<span id="an_1:19">1:19</span> e non vidi alcun altro degli apostoli; ma
solo Giacomo, il fratello del Signore.

<span id="an_1:20">1:20</span> Ora, circa le cose che vi scrivo, ecco,
nel cospetto di Dio vi dichiaro che non mentisco.

<span id="an_1:21">1:21</span> Poi venni nelle contrade della Siria e
della Cilicia;

<span id="an_1:22">1:22</span> ma ero sconosciuto, di persona, alle
chiese della Giudea, che sono in Cristo;

<span id="an_1:23">1:23</span> esse sentivan soltanto dire: colui che
già ci perseguitava, ora predica la fede, che altra volta cercava di
distruggere.

<span id="an_1:24">1:24</span> E per causa mia glorificavano Iddio.

<span id="an_2:1">2:1</span> Poi, passati quattordici anni, salii di
nuovo a Gerusalemme con Barnaba, prendendo anche Tito con me.

<span id="an_2:2">2:2</span> E vi salii in seguito ad una rivelazione,
ed esposi loro l’Evangelo che io predico fra i Gentili, ma lo esposi
privatamente ai più ragguardevoli, onde io non corressi o non avessi
corso in vano.

<span id="an_2:3">2:3</span> Ma neppur Tito, che era con me, ed era
greco, fu costretto a farsi circoncidere;

<span id="an_2:4">2:4</span> e questo a cagione dei falsi fratelli,
introdottisi di soppiatto, i quali s’erano insinuati fra noi per spiare
la libertà che abbiamo in Cristo Gesù, col fine di ridurci in servitù.

<span id="an_2:5">2:5</span> Alle imposizioni di costoro noi non cedemmo
neppur per un momento, affinché la verità del Vangelo rimanesse ferma
tra voi.

<span id="an_2:6">2:6</span> Ma quelli che godono di particolare
considerazione (quali già siano stati a me non importa; Iddio non ha
riguardi personali), quelli, dico, che godono maggior considerazione non
m’imposero nulla di più;

<span id="an_2:7">2:7</span> anzi, quando videro che a me era stata
affidata la evangelizzazione degli incirconcisi, come a Pietro quella
de’ circoncisi

<span id="an_2:8">2:8</span> (poiché Colui che avea operato in Pietro
per farlo apostolo della circoncisione aveva anche operato in me per
farmi apostolo dei Gentili),

<span id="an_2:9">2:9</span> e quando conobbero la grazia che m’era
stata accordata, Giacomo e Cefa e Giovanni, che son reputati colonne,
dettero a me ed a Barnaba la mano d’associazione perché noi andassimo ai
Gentili, ed essi ai circoncisi;

<span id="an_2:10">2:10</span> soltanto ci raccomandarono di ricordarci
dei poveri; e questo mi sono studiato di farlo.

<span id="an_2:11">2:11</span> Ma quando Cefa fu venuto ad Antiochia, io
gli resistei in faccia perch’egli era da condannare.

<span id="an_2:12">2:12</span> Difatti, prima che fossero venuti certuni
provenienti da Giacomo, egli mangiava coi Gentili; ma quando costoro
furono arrivati, egli prese a ritrarsi e a separarsi per timor di quelli
della circoncisione.

<span id="an_2:13">2:13</span> E gli altri Giudei si misero a simulare
anch’essi con lui; talché perfino Barnaba fu trascinato dalla loro
simulazione.

<span id="an_2:14">2:14</span> Ma quando vidi che non procedevano con
dirittura rispetto alla verità del Vangelo, io dissi a Cefa in presenza
di tutti: se tu, che sei Giudeo, vivi alla Gentile e non alla giudaica,
come mai costringi i Gentili a giudaizzare?

<span id="an_2:15">2:15</span> Noi che siam Giudei di nascita e non
peccatori di fra i Gentili,

<span id="an_2:16">2:16</span> avendo pur nondimeno riconosciuto che
l’uomo non è giustificato per le opere della legge ma lo è soltanto per
mezzo della fede in Cristo Gesù, abbiamo anche noi creduto in Cristo
Gesù affin d’esser giustificati per la fede in Cristo e non per le opere
della legge, poiché per le opere della legge nessuna carne sarà
giustificata.

<span id="an_2:17">2:17</span> Ma se nel cercare d’esser giustificati in
Cristo, siamo anche noi trovati peccatori, Cristo è Egli un ministro di
peccato? Così non sia.

<span id="an_2:18">2:18</span> Perché se io riedifico le cose che ho
distrutte, mi dimostro trasgressore.

<span id="an_2:19">2:19</span> Poiché per mezzo della legge io sono
morto alla legge per vivere a Dio.

<span id="an_2:20">2:20</span> Sono stato crocifisso con Cristo, e non
son più io che vivo, ma è Cristo che vive in me; e la vita che vivo ora
nella carne, la vivo nella fede nel Figliuol di Dio il quale m’ha amato,
e ha dato se stesso per me.

<span id="an_2:21">2:21</span> Io non annullo la grazia di Dio; perché
se la giustizia si ottiene per mezzo della legge, Cristo è dunque morto
inutilmente.

<span id="an_3:1">3:1</span> O Galati insensati, chi v’ha ammaliati,
voi, dinanzi agli occhi dei quali Gesù Cristo crocifisso è stato
ritratto al vivo?

<span id="an_3:2">3:2</span> Questo soltanto desidero sapere da voi:
avete voi ricevuto lo Spirito per la via delle opere della legge o per
la predicazione della fede?

<span id="an_3:3">3:3</span> Siete voi così insensati? Dopo aver
cominciato con lo Spirito, volete ora raggiungere la perfezione con la
carne?

<span id="an_3:4">3:4</span> Avete voi sofferto tante cose invano? se
pure è proprio invano.

<span id="an_3:5">3:5</span> Colui dunque che vi somministra lo Spirito
ed opera fra voi dei miracoli, lo fa Egli per la via delle opere della
legge o per la predicazione della fede?

<span id="an_3:6">3:6</span> Siccome Abramo credette a Dio e ciò gli fu
messo in conto di giustizia,

<span id="an_3:7">3:7</span> riconoscete anche voi che coloro i quali
hanno la fede, son figliuoli d’Abramo.

<span id="an_3:8">3:8</span> E la Scrittura, prevedendo che Dio
giustificherebbe i Gentili per la fede, preannunziò ad Abramo questa
buona novella: In te saranno benedette tutte le genti.

<span id="an_3:9">3:9</span> Talché coloro che hanno la fede, sono
benedetti col credente Abramo.

<span id="an_3:10">3:10</span> Poiché tutti coloro che si basano sulle
opere della legge sono sotto maledizione; perché è scritto: Maledetto
chiunque non persevera in tutte le cose scritte nel libro della legge
per metterle in pratica!

<span id="an_3:11">3:11</span> Or che nessuno sia giustificato per la
legge dinanzi a Dio, è manifesto perché il giusto vivrà per fede.

<span id="an_3:12">3:12</span> Ma la legge non si basa sulla fede; anzi
essa dice: Chi avrà messe in pratica queste cose, vivrà per via di esse.

<span id="an_3:13">3:13</span> Cristo ci ha riscattati dalla maledizione
della legge, essendo divenuto maledizione per noi (poiché sta scritto:
Maledetto chiunque è appeso al legno),

<span id="an_3:14">3:14</span> affinché la benedizione d’Abramo venisse
sui Gentili in Cristo Gesù, affinché ricevessimo, per mezzo della fede,
lo Spirito promesso.

<span id="an_3:15">3:15</span> Fratelli, io parlo secondo le usanze
degli uomini: Un patto che sia stato validamente concluso, sia pur
soltanto un patto d’uomo, nessuno l’annulla o vi aggiunge alcun che.

<span id="an_3:16">3:16</span> Or le promesse furono fatte ad Abramo e
alla sua progenie. Non dice: "E alla progenie", come se si trattasse di
molte; ma come parlando di una sola, dice: "E alla tua progenie", ch’è
Cristo.

<span id="an_3:17">3:17</span> Or io dico: Un patto già prima
debitamente stabilito da Dio, la legge, che venne quattrocento
trent’anni dopo, non lo invalida in guisa da annullare la promessa.

<span id="an_3:18">3:18</span> Perché, se l’eredità viene dalla legge,
essa non viene più dalla promessa; ora ad Abramo Dio l’ha donata per via
di promessa.

<span id="an_3:19">3:19</span> Che cos’è dunque la legge? Essa fu
aggiunta a motivo delle trasgressioni, finché venisse la progenie alla
quale era stata fatta la promessa; e fu promulgata per mezzo d’angeli,
per mano d’un mediatore.

<span id="an_3:20">3:20</span> Ora, un mediatore non è mediatore d’uno
solo; Dio, invece, è uno solo.

<span id="an_3:21">3:21</span> La legge è essa dunque contraria alle
promesse di Dio? Così non sia; perché se fosse stata data una legge
capace di produrre la vita, allora sì, la giustizia sarebbe venuta dalla
legge;

<span id="an_3:22">3:22</span> ma la Scrittura ha rinchiuso ogni cosa
sotto peccato, affinché i beni promessi alla fede in Gesù Cristo fossero
dati ai credenti.

<span id="an_3:23">3:23</span> Ma prima che venisse la fede eravamo
tenuti rinchiusi in custodia sotto la legge, in attesa della fede che
doveva esser rivelata.

<span id="an_3:24">3:24</span> Talché la legge è stata il nostro
pedagogo per condurci a Cristo, affinché fossimo giustificati per fede.

<span id="an_3:25">3:25</span> Ma ora che la fede è venuta, noi non
siamo più sotto pedagogo;

<span id="an_3:26">3:26</span> perché siete tutti figliuoli di Dio, per
la fede in Cristo Gesù.

<span id="an_3:27">3:27</span> Poiché voi tutti che siete stati
battezzati in Cristo vi siete rivestiti di Cristo.

<span id="an_3:28">3:28</span> Non c’è qui né Giudeo né Greco; non c’è
né schiavo né libero; non c’è né maschio né femmina; poiché voi tutti
siete uno in Cristo Gesù.

<span id="an_3:29">3:29</span> E se siete di Cristo, siete dunque
progenie d’Abramo; eredi, secondo la promessa.

<span id="an_4:1">4:1</span> Or io dico: Fin tanto che l’erede è
fanciullo, non differisce in nulla dal servo, benché sia padrone di
tutto;

<span id="an_4:2">4:2</span> ma è sotto tutori e curatori fino al tempo
prestabilito dal padre.

<span id="an_4:3">4:3</span> Così anche noi, quando eravamo fanciulli,
eravamo tenuti in servitù sotto gli elementi del mondo;

<span id="an_4:4">4:4</span> ma quando giunse la pienezza de’ tempi,
Iddio mandò il suo Figliuolo, nato di donna, nato sotto la legge,

<span id="an_4:5">4:5</span> per riscattare quelli che erano sotto la
legge, affinché noi ricevessimo l’adozione di figliuoli.

<span id="an_4:6">4:6</span> E perché siete figliuoli, Dio ha mandato lo
Spirito del suo Figliuolo nei nostri cuori, che grida: Abba, Padre.

<span id="an_4:7">4:7</span> Talché tu non sei più servo, ma figliuolo;
e se sei figliuolo, sei anche erede per grazia di Dio.

<span id="an_4:8">4:8</span> In quel tempo, è vero, non avendo
conoscenza di Dio, voi avete servito a quelli che per natura non sono
dèi;

<span id="an_4:9">4:9</span> ma ora che avete conosciuto Dio, o
piuttosto che siete stati conosciuti da Dio, come mai vi rivolgete di
nuovo ai deboli e poveri elementi, ai quali volete di bel nuovo
ricominciare a servire?

<span id="an_4:10">4:10</span> Voi osservate giorni e mesi e stagioni ed
anni.

<span id="an_4:11">4:11</span> Io temo, quanto a voi, d’essermi invano
affaticato per voi.

<span id="an_4:12">4:12</span> Siate come son io, fratelli, ve ne prego,
perché anch’io sono come voi.

<span id="an_4:13">4:13</span> Voi non mi faceste alcun torto; anzi
sapete bene che fu a motivo di una infermità della carne che vi
evangelizzai la prima volta;

<span id="an_4:14">4:14</span> e quella mia infermità corporale che era
per voi una prova, voi non la sprezzaste né l’aveste a schifo; al
contrario, mi accoglieste come un angelo di Dio, come Cristo Gesù
stesso.

<span id="an_4:15">4:15</span> Dove son dunque le vostre proteste di
gioia? Poiché io vi rendo questa testimonianza: che, se fosse stato
possibile, vi sareste cavati gli occhi e me li avreste dati.

<span id="an_4:16">4:16</span> Son io dunque divenuto vostro nemico
dicendovi la verità?

<span id="an_4:17">4:17</span> Costoro son zelanti di voi, ma non per
fini onesti; anzi vi vogliono staccare da noi perché il vostro zelo si
volga a loro.

<span id="an_4:18">4:18</span> Or è una bella cosa essere oggetto dello
zelo altrui nel bene, in ogni tempo, e non solo quando son presente fra
voi.

<span id="an_4:19">4:19</span> Figliuoletti miei, per i quali io son di
nuovo in doglie finché Cristo sia formato in voi,

<span id="an_4:20">4:20</span> oh come vorrei essere ora presente fra
voi e cambiar tono perché son perplesso riguardo a voi!

<span id="an_4:21">4:21</span> Ditemi: Voi che volete esser sotto la
legge, non ascoltate voi la legge?

<span id="an_4:22">4:22</span> Poiché sta scritto che Abramo ebbe due
figliuoli: uno dalla schiava, e uno dalla donna libera;

<span id="an_4:23">4:23</span> ma quello dalla schiava nacque secondo la
carne; mentre quello dalla libera nacque in virtù della promessa.

<span id="an_4:24">4:24</span> Le quali cose hanno un senso allegorico;
poiché queste donne sono due patti, l’uno, del monte Sinai, genera per
la schiavitù, ed è Agar.

<span id="an_4:25">4:25</span> Infatti Agar è il monte Sinai in Arabia,
e corrisponde alla Gerusalemme del tempo presente, la quale è schiava
coi suoi figliuoli.

<span id="an_4:26">4:26</span> Ma la Gerusalemme di sopra è libera, ed
essa è nostra madre.

<span id="an_4:27">4:27</span> Poich’egli è scritto: Rallegrati, o
sterile che non partorivi! Prorompi in grida, tu che non avevi sentito
doglie di parto! Poiché i figliuoli dell’abbandonata saranno più
numerosi di quelli di colei che aveva il marito.

<span id="an_4:28">4:28</span> Ora voi, fratelli, siete figliuoli della
promessa alla maniera d’Isacco.

<span id="an_4:29">4:29</span> Ma come allora colui ch’era nato secondo
la carne perseguitava il nato secondo lo Spirito, così succede anche
ora.

<span id="an_4:30">4:30</span> Ma che dice la Scrittura? Caccia via la
schiava e il suo figliuolo; perché il figliuolo della schiava non sarà
erede col figliuolo della libera.

<span id="an_4:31">4:31</span> Perciò, fratelli, noi non siamo figliuoli
della schiava, ma della libera.

<span id="an_5:1">5:1</span> Cristo ci ha affrancati perché fossimo
liberi; state dunque saldi, e non vi lasciate di nuovo porre sotto il
giogo della schiavitù!

<span id="an_5:2">5:2</span> Ecco, io, Paolo, vi dichiaro che, se vi
fate circoncidere, Cristo non vi gioverà nulla.

<span id="an_5:3">5:3</span> E da capo protesto ad ogni uomo che si fa
circoncidere, ch’egli è obbligato ad osservare tutta quanta la legge.

<span id="an_5:4">5:4</span> Voi che volete esser giustificati per la
legge, avete rinunziato a Cristo; siete scaduti dalla grazia.

<span id="an_5:5">5:5</span> Poiché, quanto a noi, è in ispirito, per
fede, che aspettiamo la speranza della giustizia.

<span id="an_5:6">5:6</span> Infatti, in Cristo Gesù, né la
circoncisione né l’incirconcisione hanno valore alcuno; quel che vale è
la fede operante per mezzo dell’amore.

<span id="an_5:7">5:7</span> Voi correvate bene; chi vi ha fermati
perché non ubbidiate alla verità?

<span id="an_5:8">5:8</span> Una tal persuasione non viene da Colui che
vi chiama.

<span id="an_5:9">5:9</span> Un po’ di lievito fa lievitare tutta la
pasta.

<span id="an_5:10">5:10</span> Riguardo a voi, io ho questa fiducia nel
Signore, che non la penserete diversamente; ma colui che vi conturba ne
porterà la pena, chiunque egli sia.

<span id="an_5:11">5:11</span> Quanto a me, fratelli, s’io predico
ancora la circoncisione, perché sono ancora perseguitato? Lo scandalo
della croce sarebbe allora tolto via.

<span id="an_5:12">5:12</span> Si facessero pur anche evirare quelli che
vi mettono sottosopra!

<span id="an_5:13">5:13</span> Perché, fratelli, voi siete stati
chiamati a libertà; soltanto non fate della libertà un’occasione alla
carne, ma per mezzo dell’amore servite gli uni agli altri;

<span id="an_5:14">5:14</span> poiché tutta la legge è adempiuta in
quest’unica parola: Ama il tuo prossimo come te stesso.

<span id="an_5:15">5:15</span> Ma se vi mordete e divorate gli uni gli
altri, guardate di non esser consumati gli uni dagli altri.

<span id="an_5:16">5:16</span> Or io dico: Camminate per lo Spirito e
non adempirete i desideri della carne.

<span id="an_5:17">5:17</span> Perché la carne ha desideri contrari allo
Spirito, e lo Spirito ha desideri contrari alla carne; sono cose opposte
fra loro; in guisa che non potete fare quel che vorreste.

<span id="an_5:18">5:18</span> Ma se siete condotti dallo Spirito, voi
non siete sotto la legge.

<span id="an_5:19">5:19</span> Or le opere della carne sono manifeste, e
sono: fornicazione, impurità, dissolutezza,

<span id="an_5:20">5:20</span> idolatria, stregoneria, inimicizie,
discordia, gelosia, ire, contese, divisioni,

<span id="an_5:21">5:21</span> sètte, invidie, ubriachezze, gozzoviglie,
e altre simili cose; circa le quali vi prevengo, come anche v’ho già
prevenuti, che quelli che fanno tali cose non erederanno il regno di
Dio.

<span id="an_5:22">5:22</span> Il frutto dello Spirito, invece, è amore,
allegrezza, pace, longanimità, benignità, bontà, fedeltà, dolcezza,
temperanza;

<span id="an_5:23">5:23</span> contro tali cose non c’è legge.

<span id="an_5:24">5:24</span> E quelli che son di Cristo hanno
crocifisso la carne con le sue passioni e le sue concupiscenze.

<span id="an_5:25">5:25</span> Se viviamo per lo Spirito, camminiamo
altresì per lo Spirito.

<span id="an_5:26">5:26</span> Non siamo vanagloriosi, provocandoci e
invidiandoci gli uni gli altri.

<span id="an_6:1">6:1</span> Fratelli, quand’anche uno sia stato còlto
in qualche fallo, voi, che siete spirituali, rialzatelo con spirito di
mansuetudine. E bada bene a te stesso, che talora anche tu non sii
tentato.

<span id="an_6:2">6:2</span> Portate i pesi gli uni degli altri, e così
adempirete la legge di Cristo.

<span id="an_6:3">6:3</span> Poiché se alcuno si stima esser qualcosa
pur non essendo nulla, egli inganna se stesso.

<span id="an_6:4">6:4</span> Ciascuno esamini invece l’opera propria; e
allora avrà motivo di gloriarsi rispetto a se stesso soltanto, e non
rispetto ad altri.

<span id="an_6:5">6:5</span> Poiché ciascuno porterà il suo proprio
carico.

<span id="an_6:6">6:6</span> Colui che viene ammaestrato nella Parola
faccia parte di tutti i suoi beni a chi l’ammaestra.

<span id="an_6:7">6:7</span> Non v’ingannate; non si può beffarsi di
Dio; poiché quello che l’uomo avrà seminato, quello pure mieterà.

<span id="an_6:8">6:8</span> Perché chi semina per la propria carne,
mieterà dalla carne corruzione; ma chi semina per lo Spirito, mieterà
dallo Spirito vita eterna.

<span id="an_6:9">6:9</span> E non ci scoraggiamo nel far il bene;
perché, se non ci stanchiamo, mieteremo a suo tempo.

<span id="an_6:10">6:10</span> Così dunque, secondo che ne abbiamo
l’opportunità, facciam del bene a tutti; ma specialmente a quei della
famiglia dei credenti.

<span id="an_6:11">6:11</span> Guardate con che grosso carattere v’ho
scritto, di mia propria mano.

<span id="an_6:12">6:12</span> Tutti coloro che vogliono far bella
figura nella carne, vi costringono a farvi circoncidere, e ciò al solo
fine di non esser perseguitati per la croce di Cristo.

<span id="an_6:13">6:13</span> Poiché neppur quelli stessi che son
circoncisi, osservano la legge; ma vogliono che siate circoncisi per
potersi gloriare della vostra carne.

<span id="an_6:14">6:14</span> Ma quanto a me, non sia mai ch’io mi
glori d’altro che della croce del Signor nostro Gesù Cristo, mediante la
quale il mondo, per me, è stato crocifisso, e io sono stato crocifisso
per il mondo.

<span id="an_6:15">6:15</span> Poiché tanto la circoncisione che
l’incirconcisione non son nulla; quel che importa è l’essere una nuova
creatura.

<span id="an_6:16">6:16</span> E su quanti cammineranno secondo questa
regola siano pace e misericordia, e così siano sull’Israele di Dio.

<span id="an_6:17">6:17</span> Da ora in poi nessuno mi dia molestia,
perché io porto nel mio corpo le stimmate di Gesù.

<span id="an_6:18">6:18</span> La grazia del Signor nostro Gesù Cristo
sia col vostro spirito, fratelli. Amen.

------------------------------------------------------------------------

[Next: Ephesians](eph)
