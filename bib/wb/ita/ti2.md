[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Italian Bible: 2 Timothy

<span id="an_1:1">1:1</span> Paolo, apostolo di Cristo Gesù per volontà
di Dio, secondo la promessa della vita che è in Cristo Gesù,

<span id="an_1:2">1:2</span> a Timoteo, mio diletto figliuolo, grazia,
misericordia, pace da Dio Padre e da Cristo Gesù nostro Signore.

<span id="an_1:3">1:3</span> Io rendo grazie a Dio, il quale servo con
pura coscienza, come l’han servito i miei antenati, ricordandomi sempre
di te nelle mie preghiere giorno e notte,

<span id="an_1:4">1:4</span> bramando, memore come sono delle tue
lacrime, di vederti per esser ricolmo d’allegrezza.

<span id="an_1:5">1:5</span> Io ricordo infatti la fede non finta che è
in te, la quale abitò prima della tua nonna Loide e nella tua madre
Eunice, e, son persuaso, abita in te pure.

<span id="an_1:6">1:6</span> Per questa ragione ti ricordo di ravvivare
il dono di Dio che è in te per la imposizione delle mie mani.

<span id="an_1:7">1:7</span> Poiché Iddio ci ha dato uno spirito non di
timidità, ma di forza e d’amore e di correzione.

<span id="an_1:8">1:8</span> Non aver dunque vergogna della
testimonianza del Signor nostro, né di me che sono in catene per lui; ma
soffri anche tu per l’Evangelo, sorretto dalla potenza di Dio;

<span id="an_1:9">1:9</span> il quale ci ha salvati e ci ha rivolto una
sua santa chiamata, non secondo le nostre opere, ma secondo il proprio
proponimento e la grazia che ci è stata fatta in Cristo Gesù avanti i
secoli,

<span id="an_1:10">1:10</span> ma che è stata ora manifestata
coll’apparizione del Salvator nostro Cristo Gesù, il quale ha distrutto
la morte e ha prodotto in luce la vita e l’immortalità mediante
l’Evangelo,

<span id="an_1:11">1:11</span> in vista del quale io sono stato
costituito banditore ed apostolo e dottore.

<span id="an_1:12">1:12</span> Ed è pure per questa cagione che soffro
queste cose; ma non me ne vergogno, perché so in chi ho creduto, e son
persuaso ch’egli è potente da custodire il mio deposito fino a quel
giorno.

<span id="an_1:13">1:13</span> Attienti con fede e con l’amore che è in
Cristo Gesù al modello delle sane parole che udisti da me.

<span id="an_1:14">1:14</span> Custodisci il buon deposito per mezzo
dello Spirito Santo che abita in noi.

<span id="an_1:15">1:15</span> Tu sai questo: che tutti quelli che sono
in Asia mi hanno abbandonato; fra i quali, Figello ed Ermogene.

<span id="an_1:16">1:16</span> Conceda il Signore misericordia alla
famiglia d’Onesiforo, poiché egli m’ha spesse volte confortato e non si
è vergognato della mia catena;

<span id="an_1:17">1:17</span> anzi, quando è venuto a Roma, mi ha
cercato premurosamente e m’ha trovato.

<span id="an_1:18">1:18</span> Gli conceda il Signore di trovar
misericordia presso il Signore in quel giorno; e quanti servigi egli
abbia reso in Efeso tu sai molto bene.

<span id="an_2:1">2:1</span> Tu dunque, figliuol mio, fortìficati nella
grazia che è in Cristo Gesù,

<span id="an_2:2">2:2</span> e le cose che hai udite da me in presenza
di molti testimoni, affidale ad uomini fedeli, i quali siano capaci
d’insegnarle anche ad altri.

<span id="an_2:3">2:3</span> Sopporta anche tu le sofferenze, come un
buon soldato di Cristo Gesù.

<span id="an_2:4">2:4</span> Uno che va alla guerra non s’impaccia delle
faccende della vita; e ciò, affin di piacere a colui che l’ha arruolato.

<span id="an_2:5">2:5</span> Parimente se uno lotta come atleta non è
coronato, se non ha lottato secondo le leggi.

<span id="an_2:6">2:6</span> Il lavoratore che fatica dev’essere il
primo ad aver la sua parte de’ frutti.

<span id="an_2:7">2:7</span> Considera quello che dico, poiché il
Signore ti darà intelligenza in ogni cosa.

<span id="an_2:8">2:8</span> Ricordati di Gesù Cristo, risorto d’infra i
morti, progenie di Davide, secondo il mio Vangelo;

<span id="an_2:9">2:9</span> per il quale io soffro afflizione fino ad
essere incatenato come un malfattore, ma la parola di Dio non è
incatenata.

<span id="an_2:10">2:10</span> Perciò io sopporto ogni cosa per amor
degli eletti, affinché anch’essi conseguano la salvezza che è in Cristo
Gesù con gloria eterna.

<span id="an_2:11">2:11</span> Certa è questa parola: che se muoiamo con
lui, con lui anche vivremo;

<span id="an_2:12">2:12</span> se abbiam costanza nella prova, con lui
altresì regneremo;

<span id="an_2:13">2:13</span> se lo rinnegheremo, anch’egli ci
rinnegherà; se siamo infedeli, egli rimane fedele, perché non può
rinnegare se stesso.

<span id="an_2:14">2:14</span> Ricorda loro queste cose, scongiurandoli
nel cospetto di Dio che non faccian dispute di parole, che a nulla
giovano e sovvertono chi le ascolta.

<span id="an_2:15">2:15</span> Studiati di presentar te stesso approvato
dinanzi a Dio: operaio che non abbia ad esser confuso, che tagli
rettamente la parola della verità.

<span id="an_2:16">2:16</span> Ma schiva le profane ciance, perché
quelli che vi si danno progrediranno nella empietà

<span id="an_2:17">2:17</span> e la loro parola andrà rodendo come fa la
cancrena; fra i quali sono Imeneo e Fileto;

<span id="an_2:18">2:18</span> uomini che si sono sviati dalla verità,
dicendo che la resurrezione è già avvenuta, e sovvertono la fede di
alcuni.

<span id="an_2:19">2:19</span> Ma pure il solido fondamento di Dio
rimane fermo, portando questo sigillo: "Il Signore conosce quelli che
son suoi", e: "Ritraggasi dall’iniquità chiunque nomina il nome del
Signore".

<span id="an_2:20">2:20</span> Or in una gran casa non ci son soltanto
dei vasi d’oro e d’argento, ma anche dei vasi di legno e di terra; e gli
uni son destinati a un uso nobile e gli altri ad un uso ignobile.

<span id="an_2:21">2:21</span> Se dunque uno si serba puro da quelle
cose, sarà un vaso nobile, santificato, atto al servigio del padrone,
preparato per ogni opera buona.

<span id="an_2:22">2:22</span> Ma fuggi gli appetiti giovanili e
procaccia giustizia, fede, amore, pace con quelli che di cuor puro
invocano il Signore.

<span id="an_2:23">2:23</span> Ma schiva le questioni stolte e scempie,
sapendo che generano contese.

<span id="an_2:24">2:24</span> Or il servitore del Signore non deve
contendere, ma dev’essere mite inverso tutti, atto ad insegnare,
paziente,

<span id="an_2:25">2:25</span> correggendo con dolcezza quelli che
contradicono, se mai avvenga che Dio conceda loro di ravvedersi per
riconoscere la verità;

<span id="an_2:26">2:26</span> in guisa che, tornati in sé, escano dal
laccio del diavolo, che li avea presi prigionieri perché facessero la
sua volontà.

<span id="an_3:1">3:1</span> Or sappi questo, che negli ultimi giorni
verranno dei tempi difficili;

<span id="an_3:2">3:2</span> perché gli uomini saranno egoisti, amanti
del denaro, vanagloriosi, superbi, bestemmiatori, disubbidienti ai
genitori, ingrati, irreligiosi,

<span id="an_3:3">3:3</span> senz’affezione naturale, mancatori di fede,
calunniatori, intemperanti, spietati, senza amore per il bene,

<span id="an_3:4">3:4</span> traditori, temerari, gonfi, amanti del
piacere anziché di Dio,

<span id="an_3:5">3:5</span> aventi le forme della pietà, ma avendone
rinnegata la potenza.

<span id="an_3:6">3:6</span> Anche costoro schiva! Poiché del numero di
costoro son quelli che s’insinuano nelle case e cattivano donnicciuole
cariche di peccati, agitate da varie cupidigie,

<span id="an_3:7">3:7</span> che imparan sempre e non possono mai
pervenire alla conoscenza della verità.

<span id="an_3:8">3:8</span> E come Jannè e Iambrè contrastarono a Mosè,
così anche costoro contrastano alla verità: uomini corrotti di mente,
riprovati quanto alla fede.

<span id="an_3:9">3:9</span> Ma non andranno più oltre, perché la loro
stoltezza sarà manifesta a tutti, come fu quella di quegli uomini.

<span id="an_3:10">3:10</span> Quanto a te, tu hai tenuto dietro al mio
insegnamento, alla mia condotta, a’ miei propositi, alla mia fede, alla
mia pazienza, al mio amore, alla mia costanza,

<span id="an_3:11">3:11</span> alle mie persecuzioni, alle mie
sofferenze, a quel che mi avvenne ad Antiochia, ad Iconio ed a Listra.
Sai quali persecuzioni ho sopportato; e il Signore mia ha liberato da
tutte.

<span id="an_3:12">3:12</span> E d’altronde tutti quelli che voglion
vivere pienamente in Cristo Gesù saranno perseguitati;

<span id="an_3:13">3:13</span> mentre i malvagi e gli impostori andranno
di male in peggio, seducendo ed essendo sedotti.

<span id="an_3:14">3:14</span> Ma tu persevera nelle cose che hai
imparate e delle quali sei stato accertato, sapendo da chi le hai
imparate,

<span id="an_3:15">3:15</span> e che fin da fanciullo hai avuto
conoscenza degli Scritti sacri, i quali possono renderti savio a salute
mediante la fede che è in Cristo Gesù.

<span id="an_3:16">3:16</span> Ogni scrittura è ispirata da Dio e utile
a insegnare, a riprendere, a correggere, a educare alla giustizia,

<span id="an_3:17">3:17</span> affinché l’uomo di Dio sia compiuto,
appieno fornito per ogni opera buona.

<span id="an_4:1">4:1</span> Io te ne scongiuro nel cospetto di Dio e di
Cristo Gesù che ha da giudicare i vivi e i morti, e per la sua
apparizione e per il suo regno:

<span id="an_4:2">4:2</span> Predica la Parola, insisti a tempo e fuor
di tempo, riprendi, sgrida, esorta con grande pazienza e sempre
istruendo.

<span id="an_4:3">4:3</span> Perché verrà il tempo che non sopporteranno
la sana dottrina; ma per prurito d’udire si accumuleranno dottori
secondo le loro proprie voglie

<span id="an_4:4">4:4</span> e distoglieranno le orecchie dalla verità e
si volgeranno alle favole.

<span id="an_4:5">4:5</span> Ma tu sii vigilante in ogni cosa, soffri
afflizioni, fa l’opera d’evangelista, compi tutti i doveri del tuo
ministerio.

<span id="an_4:6">4:6</span> Quanto a me io sto per esser offerto a mo’
di libazione, e il tempo della mia dipartenza è giunto.

<span id="an_4:7">4:7</span> Io ho combattuto il buon combattimento, ho
finito la corsa, ho serbata la fede;

<span id="an_4:8">4:8</span> del rimanente mi è riservata la corona di
giustizia che il Signore, il giusto giudice, mi assegnerà in quel
giorno; e non solo a me, ma anche a tutti quelli che avranno amato la
sua apparizione.

<span id="an_4:9">4:9</span> Studiati di venir tosto da me;

<span id="an_4:10">4:10</span> poiché Dema, avendo amato il presente
secolo, mi ha lasciato e se n’è andato a Tessalonica. Crescente è andato
in Galazia, Tito in Dalmazia. Luca solo è meco.

<span id="an_4:11">4:11</span> Prendi Marco e menalo teco; poich’egli mi
è molto utile per il ministerio.

<span id="an_4:12">4:12</span> Quanto a Tichico l’ho mandato ad Efeso.

<span id="an_4:13">4:13</span> Quando verrai porta il mantello che ho
lasciato a Troas da Carpo, e i libri, specialmente le pergamene.

<span id="an_4:14">4:14</span> Alessandro, il ramaio, mi ha fatto del
male assai. Il Signore gli renderà secondo le sue opere.

<span id="an_4:15">4:15</span> Da lui guardati anche tu, poiché egli ha
fortemente contrastato alle nostre parole.

<span id="an_4:16">4:16</span> Nella mia prima difesa nessuno s’è
trovato al mio fianco, ma tutti mi hanno abbandonato; non sia loro
imputato!

<span id="an_4:17">4:17</span> Ma il Signore è stato meco e m’ha
fortificato, affinché il Vangelo fosse per mezzo mio pienamente
proclamato e tutti i Gentili l’udissero; e sono stato liberato dalla
gola del leone.

<span id="an_4:18">4:18</span> Il Signore mi libererà da ogni mala
azione e mi salverà nel suo regno celeste. A lui sia la gloria ne’
secoli dei secoli. Amen.

<span id="an_4:19">4:19</span> Saluta Prisca ed Aquila e la famiglia
d’Onesiforo.

<span id="an_4:20">4:20</span> Erasto è rimasto a Corinto; e Trofimo
l’ho lasciato infermo a Mileto.

<span id="an_4:21">4:21</span> Studiati di venire prima dell’inverno. Ti
salutano Eubulo e Pudente e Lino e Claudia e i fratelli tutti.

<span id="an_4:22">4:22</span> Il Signore sia col tuo spirito. La grazia
sia con voi.

------------------------------------------------------------------------

[Next: Titus](tit)
