[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Italian Bible: Colossians

<span id="an_1:1">1:1</span> Paolo, apostolo di Cristo Gesù per volontà
di Dio, e il fratello Timoteo,

<span id="an_1:2">1:2</span> ai santi e fedeli fratelli in Cristo che
sono in Colosse, grazia a voi e pace da Dio nostro Padre.

<span id="an_1:3">1:3</span> Noi rendiamo grazie a Dio, Padre del Signor
nostro Gesù Cristo, nelle continue preghiere che facciamo per voi,

<span id="an_1:4">1:4</span> avendo udito parlare della vostra fede in
Cristo Gesù e dell’amore che avete per tutti i santi,

<span id="an_1:5">1:5</span> a motivo della speranza che vi è riposta
nei cieli; speranza che avete da tempo conosciuta mediante la
predicazione della verità del Vangelo

<span id="an_1:6">1:6</span> che è pervenuto sino a voi, come sta
portando frutto e crescendo in tutto il mondo nel modo che fa pure tra
voi dal giorno che udiste e conosceste la grazia di Dio in verità,

<span id="an_1:7">1:7</span> secondo quel che avete imparato da Epafra,
il nostro caro compagno di servizio, che è fedel ministro di Cristo per
voi,

<span id="an_1:8">1:8</span> e che ci ha anche fatto conoscere il vostro
amore nello Spirito.

<span id="an_1:9">1:9</span> Perciò anche noi, dal giorno che abbiamo
ciò udito, non cessiamo di pregare per voi, e di domandare che siate
ripieni della profonda conoscenza della volontà di Dio in ogni sapienza
e intelligenza spirituale,

<span id="an_1:10">1:10</span> affinché camminiate in modo degno del
Signore per piacergli in ogni cosa, portando frutto in ogni opera buona
e crescendo nella conoscenza di Dio;

<span id="an_1:11">1:11</span> essendo fortificati in ogni forza secondo
la potenza della sua gloria, onde possiate essere in tutto pazienti e
longanimi;

<span id="an_1:12">1:12</span> e rendendo grazie con allegrezza al Padre
che vi ha messi in grado di partecipare alla sorte dei santi nella luce.

<span id="an_1:13">1:13</span> Egli ci ha riscossi dalla potestà delle
tenebre e ci ha trasportati nel regno del suo amato Figliuolo,

<span id="an_1:14">1:14</span> nel quale abbiamo la redenzione, la
remissione dei peccati;

<span id="an_1:15">1:15</span> il quale è l’immagine dell’invisibile
Iddio, il primogenito d’ogni creatura;

<span id="an_1:16">1:16</span> poiché in lui sono state create tutte le
cose, che sono nei cieli e sulla terra; le visibili e le invisibili;
siano troni, siano signorie, siano principati, siano potestà; tutte le
cose sono state create per mezzo di lui e in vista di lui;

<span id="an_1:17">1:17</span> ed egli è avanti ogni cosa, e tutte le
cose sussistono in lui.

<span id="an_1:18">1:18</span> Ed egli è il capo del corpo, cioè della
Chiesa; egli che è il principio, il primogenito dai morti, onde in ogni
cosa abbia il primato.

<span id="an_1:19">1:19</span> Poiché in lui si compiacque il Padre di
far abitare tutta la pienezza

<span id="an_1:20">1:20</span> e di riconciliare con sé tutte le cose
per mezzo di lui, avendo fatto la pace mediante il sangue della croce
d’esso; per mezzo di lui, dico, tanto le cose che sono sulla terra,
quanto quelle che sono nei cieli.

<span id="an_1:21">1:21</span> E voi, che già eravate estranei e nemici
nella vostra mente e nelle vostre opere malvage,

<span id="an_1:22">1:22</span> ora Iddio vi ha riconciliati nel corpo
della carne di lui, per mezzo della morte d’esso, per farvi comparire
davanti a sé santi e immacolati e irreprensibili,

<span id="an_1:23">1:23</span> se pur perseverate nella fede, fondati e
saldi, e non essendo smossi dalla speranza dell’Evangelo che avete
udito, che fu predicato in tutta la creazione sotto il cielo, e del
quale io, Paolo, sono stato fatto ministro.

<span id="an_1:24">1:24</span> Ora io mi rallegro nelle mie sofferenze
per voi; e quel che manca alle afflizioni di Cristo lo compio nella mia
carne a pro del corpo di lui che è la Chiesa;

<span id="an_1:25">1:25</span> della quale io sono stato fatto ministro,
secondo l’ufficio datomi da Dio per voi di annunziare nella sua pienezza
la parola di Dio,

<span id="an_1:26">1:26</span> cioè, il mistero, che è stato occulto da
tutti i secoli e da tutte le generazioni, ma che ora è stato manifestato
ai santi di lui;

<span id="an_1:27">1:27</span> ai quali Iddio ha voluto far conoscere
qual sia la ricchezza della gloria di questo mistero fra i Gentili, che
è Cristo in voi, speranza della gloria;

<span id="an_1:28">1:28</span> il quale noi proclamiamo, ammonendo
ciascun uomo e ciascun uomo ammaestrando in ogni sapienza, affinché
presentiamo ogni uomo, perfetto in Cristo.

<span id="an_1:29">1:29</span> A questo fine io m’affatico, combattendo
secondo l’energia sua, che opera in me con potenza.

<span id="an_2:1">2:1</span> Poiché desidero che sappiate qual arduo
combattimento io sostengo per voi e per quelli di Laodicea e per tutti
quelli che non hanno veduto la mia faccia;

<span id="an_2:2">2:2</span> affinché siano confortati nei loro cuori
essendo stretti insieme dall’amore, mirando a tutte le ricchezze della
piena certezza dell’intelligenza, per giungere alla completa conoscenza
del mistero di Dio:

<span id="an_2:3">2:3</span> cioè di Cristo, nel quale tutti i tesori
della sapienza e della conoscenza sono nascosti.

<span id="an_2:4">2:4</span> Questo io dico affinché nessuno v’inganni
con parole seducenti,

<span id="an_2:5">2:5</span> perché, sebbene sia assente di persona,
pure son con voi in ispirito, rallegrandomi e mirando il vostro ordine e
la fermezza della vostra fede in Cristo.

<span id="an_2:6">2:6</span> Come dunque avete ricevuto Cristo Gesù il
Signore, così camminate uniti a lui,

<span id="an_2:7">2:7</span> essendo radicati ed edificati in lui e
confermati nella fede, come v’è stato insegnato, e abbondando in azioni
di grazie.

<span id="an_2:8">2:8</span> Guardate che non vi sia alcuno che faccia
di voi sua preda con la filosofia e con vanità ingannatrice secondo la
tradizione degli uomini, gli elementi del mondo, e non secondo Cristo;

<span id="an_2:9">2:9</span> poiché in lui abita corporalmente tutta la
pienezza della Deità,

<span id="an_2:10">2:10</span> e in lui voi avete tutto pienamente. Egli
è il capo d’ogni principato e d’ogni potestà;

<span id="an_2:11">2:11</span> in lui voi siete anche stati circoncisi
d’una circoncisione non fatta da mano d’uomo, ma della circoncisione di
Cristo, che consiste nello spogliamento del corpo della carne:

<span id="an_2:12">2:12</span> essendo stati con lui sepolti nel
battesimo, nel quale siete anche stati risuscitati con lui mediante la
fede nella potenza di Dio che ha risuscitato lui dai morti.

<span id="an_2:13">2:13</span> E voi, che eravate morti ne’ falli e
nella incirconcisione della vostra carne, voi, dico, Egli ha vivificati
con lui, avendoci perdonato tutti i falli,

<span id="an_2:14">2:14</span> avendo cancellato l’atto accusatore
scritto in precetti, il quale ci era contrario; e quell’atto ha tolto di
mezzo, inchiodandolo sulla croce;

<span id="an_2:15">2:15</span> e avendo spogliato i principati e le
potestà ne ha fatto un pubblico spettacolo, trionfando su di loro per
mezzo della croce.

<span id="an_2:16">2:16</span> Nessuno dunque vi giudichi quanto al
mangiare o al bere, o rispetto a feste, o a noviluni o a sabati,

<span id="an_2:17">2:17</span> che sono l’ombra di cose che doveano
avvenire; ma il corpo è di Cristo.

<span id="an_2:18">2:18</span> Nessuno a suo talento vi defraudi del
vostro premio per via d’umiltà e di culto degli angeli affidandosi alle
proprie visioni, gonfiato di vanità dalla sua mente carnale,

<span id="an_2:19">2:19</span> e non attenendosi al Capo, dal quale
tutto il corpo, ben fornito e congiunto insieme per via delle giunture e
articolazioni, prende l’accrescimento che viene da Dio.

<span id="an_2:20">2:20</span> Se siete morti con Cristo agli elementi
del mondo, perché, come se viveste nel mondo, vi lasciate imporre de’
precetti, quali:

<span id="an_2:21">2:21</span> Non toccare, non assaggiare, non
maneggiare

<span id="an_2:22">2:22</span> (cose tutte destinate a perire con
l’uso), secondo i comandamenti e le dottrine degli uomini?

<span id="an_2:23">2:23</span> Quelle cose hanno, è vero, riputazione di
sapienza per quel tanto che è in esse di culto volontario, di umiltà, e
di austerità nel trattare il corpo; ma non hanno alcun valore e servon
solo a soddisfare la carne.

<span id="an_3:1">3:1</span> Se dunque voi siete stati risuscitati con
Cristo, cercate le cose di sopra dove Cristo è seduto alla destra di
Dio.

<span id="an_3:2">3:2</span> Abbiate l’animo alle cose di sopra, non a
quelle che son sulla terra;

<span id="an_3:3">3:3</span> poiché voi moriste, e la vita vostra è
nascosta con Cristo in Dio.

<span id="an_3:4">3:4</span> Quando Cristo, la vita nostra, sarà
manifestato, allora anche voi sarete con lui manifestati in gloria.

<span id="an_3:5">3:5</span> Fate dunque morire le vostre membra che son
sulla terra: fornicazione, impurità, lussuria, mala concupiscenza e
cupidigia, la quale è idolatria.

<span id="an_3:6">3:6</span> Per queste cose viene l’ira di Dio sui
figliuoli della disubbidienza;

<span id="an_3:7">3:7</span> e in quelle camminaste un tempo anche voi,
quando vivevate in esse.

<span id="an_3:8">3:8</span> Ma ora deponete anche voi tutte queste
cose: ira, collera, malignità, maldicenza, e non vi escano di bocca
parole disoneste.

<span id="an_3:9">3:9</span> Non mentite gli uni agli altri,

<span id="an_3:10">3:10</span> giacché avete svestito l’uomo vecchio con
i suoi atti e rivestito il nuovo, che si va rinnovando in conoscenza ad
immagine di Colui che l’ha creato.

<span id="an_3:11">3:11</span> Qui non c’è Greco e Giudeo, circoncisione
e incirconcisione, barbaro, Scita, schiavo, libero, ma Cristo è in ogni
cosa e in tutti.

<span id="an_3:12">3:12</span> Vestitevi dunque, come eletti di Dio,
santi ed amati, di tenera compassione, di benignità, di umiltà, di
dolcezza, di longanimità;

<span id="an_3:13">3:13</span> sopportandovi gli uni gli altri e
perdonandovi a vicenda, se uno ha di che dolersi d’un altro. Come il
Signore vi ha perdonati, così fate anche voi.

<span id="an_3:14">3:14</span> E sopra tutte queste cose vestitevi della
carità che è il vincolo della perfezione.

<span id="an_3:15">3:15</span> E la pace di Cristo, alla quale siete
stati chiamati per essere un sol corpo, regni nei vostri cuori; e siate
riconoscenti.

<span id="an_3:16">3:16</span> La parola di Cristo abiti in voi
doviziosamente; ammaestrandovi ed ammonendovi gli uni gli altri con ogni
sapienza, cantando di cuore a Dio, sotto l’impulso della grazia, salmi,
inni, e cantici spirituali.

<span id="an_3:17">3:17</span> E qualunque cosa facciate, in parola o in
opera, fate ogni cosa nel nome del Signor Gesù, rendendo grazie a Dio
Padre per mezzo di lui.

<span id="an_3:18">3:18</span> Mogli, siate soggette ai vostri mariti,
come si conviene nel Signore.

<span id="an_3:19">3:19</span> Mariti, amate le vostre mogli, e non
v’inasprite contro a loro.

<span id="an_3:20">3:20</span> Figliuoli, ubbidite ai vostri genitori in
ogni cosa, poiché questo è accettevole al Signore.

<span id="an_3:21">3:21</span> Padri, non irritate i vostri figliuoli,
affinché non si scoraggino.

<span id="an_3:22">3:22</span> Servi, ubbidite in ogni cosa ai vostri
padroni secondo la carne; non servendoli soltanto quando vi vedono come
per piacere agli uomini, ma con semplicità di cuore, temendo il Signore.

<span id="an_3:23">3:23</span> Qualunque cosa facciate, operate di buon
animo, come per il Signore e non per gli uomini;

<span id="an_3:24">3:24</span> sapendo che dal Signore riceverete per
ricompensa l’eredità.

<span id="an_3:25">3:25</span> Servite a Cristo il Signore! Poiché chi
fa torto riceverà la retribuzione del torto che avrà fatto; e non ci son
riguardi personali.

<span id="an_4:1">4:1</span> Padroni, date ai vostri servi ciò che è
giusto ed equo, sapendo che anche voi avete un Padrone nel cielo.

<span id="an_4:2">4:2</span> Perseverate nella preghiera, vegliando in
essa con rendimento di grazie;

<span id="an_4:3">4:3</span> pregando in pari tempo anche per noi,
affinché Iddio ci apra una porta per la Parola onde possiamo annunziare
il mistero di Cristo, a cagion del quale io mi trovo anche prigione;

<span id="an_4:4">4:4</span> e che io lo faccia conoscere, parlandone
come debbo.

<span id="an_4:5">4:5</span> Conducetevi con saviezza verso quelli di
fuori, approfittando delle opportunità.

<span id="an_4:6">4:6</span> Il vostro parlare sia sempre con grazia,
condito con sale, per sapere come dovete rispondere a ciascuno.

<span id="an_4:7">4:7</span> Tutte le cose mie ve le farà sapere
Tichico, il caro fratello e fedel ministro e mio compagno di servizio
nel Signore.

<span id="an_4:8">4:8</span> Ve l’ho mandato appunto per questo:
affinché sappiate lo stato nostro ed egli consoli i vostri cuori;

<span id="an_4:9">4:9</span> e con lui ho mandato il fedele e caro
fratello Onesimo, che è dei vostri. Essi vi faranno sapere tutte le cose
di qua.

<span id="an_4:10">4:10</span> Vi salutano Aristarco, il mio compagno di
prigione, e Marco, il cugino di Barnaba (intorno al quale avete ricevuto
degli ordini; se viene da voi, accoglietelo), e Gesù, detto Giusto, i
quali sono della circoncisione;

<span id="an_4:11">4:11</span> e fra questi sono i soli miei
collaboratori per il regno di Dio, che mi siano stati di conforto.

<span id="an_4:12">4:12</span> Epafra, che è dei vostri e servo di
Cristo Gesù, vi saluta. Egli lotta sempre per voi nelle sue preghiere
affinché perfetti e pienamente accertati stiate fermi in tutta la
volontà di Dio.

<span id="an_4:13">4:13</span> Poiché io gli rendo questa testimonianza
ch’egli si dà molta pena per voi e per quelli di Laodicea e per quelli
di Jerapoli.

<span id="an_4:14">4:14</span> Luca, il medico diletto, e Dema vi
salutano.

<span id="an_4:15">4:15</span> Salutate i fratelli che sono in Laodicea,
e Ninfa e la chiesa che è in casa sua.

<span id="an_4:16">4:16</span> E quando questa epistola sarà stata letta
fra voi, fate che sia letta anche nella chiesa dei Laodicesi, e che
anche voi leggiate quella che vi sarà mandata da Laodicea.

<span id="an_4:17">4:17</span> E dite ad Archippo: Bada al ministerio
che hai ricevuto nel Signore, per adempierlo.

<span id="an_4:18">4:18</span> Il saluto è di mia propria mano, di me,
Paolo. Ricordatevi delle mie catene. La grazia sia con voi.

------------------------------------------------------------------------

[Next: 1 Thessalonians](th1.md)
