[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Italian Bible: 1 John

<span id="an_1:1">1:1</span> Quel che era dal principio, quel che
abbiamo udito, quel che abbiamo veduto con gli occhi nostri, quel che
abbiamo contemplato e che le nostre mani hanno toccato della Parola
della vita

<span id="an_1:2">1:2</span> (e la vita è stata manifestata e noi
l’abbiam veduta e ne rendiamo testimonianza, e vi annunziamo la vita
eterna che era presso il Padre e che ci fu manifestata),

<span id="an_1:3">1:3</span> quello, dico, che abbiamo veduto e udito,
noi l’annunziamo anche a voi, affinché voi pure abbiate comunione con
noi, e la nostra comunione è col Padre e col suo Figliuolo, Gesù Cristo.

<span id="an_1:4">1:4</span> E noi vi scriviamo queste cose affinché la
nostra allegrezza sia compiuta.

<span id="an_1:5">1:5</span> Or questo è il messaggio che abbiamo udito
da lui e che vi annunziamo: che Dio è luce, e che in Lui non vi son
tenebre alcune.

<span id="an_1:6">1:6</span> Se diciamo che abbiam comunione con lui e
camminiamo nelle tenebre, noi mentiamo e non mettiamo in pratica la
verità;

<span id="an_1:7">1:7</span> ma se camminiamo nella luce, com’Egli è
nella luce, abbiam comunione l’uno con l’altro, e il sangue di Gesù, suo
Figliuolo, ci purifica da ogni peccato.

<span id="an_1:8">1:8</span> Se diciamo d’esser senza peccato,
inganniamo noi stessi, e la verità non è in noi.

<span id="an_1:9">1:9</span> Se confessiamo i nostri peccati, Egli è
fedele e giusto da rimetterci i peccati e purificarci da ogni iniquità.

<span id="an_1:10">1:10</span> Se diciamo di non aver peccato, lo
facciamo bugiardo, e la sua parola non è in noi.

<span id="an_2:1">2:1</span> Figliuoletti miei, io vi scrivo queste cose
affinché non pecchiate; e se alcuno ha peccato, noi abbiamo un avvocato
presso il Padre, cioè Gesù Cristo, il giusto;

<span id="an_2:2">2:2</span> ed egli è la propiziazione per i nostri
peccati; e non soltanto per i nostri, ma anche per quelli di tutto il
mondo.

<span id="an_2:3">2:3</span> E da questo sappiamo che l’abbiam
conosciuto: se osserviamo i suoi comandamenti.

<span id="an_2:4">2:4</span> Chi dice: io l’ho conosciuto e non osserva
i suoi comandamenti, è bugiardo, e la verità non è in lui;

<span id="an_2:5">2:5</span> ma chi osserva la sua parola, l’amor di Dio
è in lui veramente compiuto.

<span id="an_2:6">2:6</span> Da questo conosciamo che siamo in lui: chi
dice di dimorare in lui, deve, nel modo ch’egli camminò, camminare
anch’esso.

<span id="an_2:7">2:7</span> Diletti, non è un nuovo comandamento ch’io
vi scrivo, ma un comandamento vecchio, che aveste dal principio: il
comandamento vecchio è la Parola che avete udita.

<span id="an_2:8">2:8</span> E però è un comandamento nuovo ch’io vi
scrivo; il che è vero in lui ed in voi; perché le tenebre stanno
passando, e la vera luce già risplende.

<span id="an_2:9">2:9</span> Chi dice d’esser nella luce e odia il suo
fratello, è tuttora nelle tenebre.

<span id="an_2:10">2:10</span> Chi ama il suo fratello dimora nella luce
e non v’è in lui nulla che lo faccia inciampare.

<span id="an_2:11">2:11</span> Ma chi odia il suo fratello è nelle
tenebre e cammina nelle tenebre e non sa ov’egli vada, perché le tenebre
gli hanno accecato gli occhi.

<span id="an_2:12">2:12</span> Figliuoletti, io vi scrivo perché i
vostri peccati vi sono rimessi per il suo nome.

<span id="an_2:13">2:13</span> Padri, vi scrivo perché avete conosciuto
Colui che è dal principio. Giovani, vi scrivo perché avete vinto il
maligno.

<span id="an_2:14">2:14</span> Figliuoletti, v’ho scritto perché avete
conosciuto il Padre. Padri, v’ho scritto perché avete conosciuto Colui
che è dal principio. Giovani, v’ho scritto perché siete forti, e la
parola di Dio dimora in voi, e avete vinto il maligno.

<span id="an_2:15">2:15</span> Non amate il mondo né le cose che sono
nel mondo. Se uno ama il mondo, l’amor del Padre non è in lui.

<span id="an_2:16">2:16</span> Poiché tutto quello che è nel mondo: la
concupiscenza della carne, la concupiscenza degli occhi e la superbia
della vita non è dal Padre, ma è dal mondo.

<span id="an_2:17">2:17</span> E il mondo passa via con la sua
concupiscenza; ma chi fa la volontà di Dio dimora in eterno.

<span id="an_2:18">2:18</span> Figliuoletti, è l’ultima ora; e come
avete udito che l’anticristo deve venire, fin da ora sono sorti molti
anticristi; onde conosciamo che è l’ultima ora.

<span id="an_2:19">2:19</span> Sono usciti di fra noi, ma non erano de’
nostri; perché, se fossero stati de’ nostri, sarebbero rimasti con noi;
ma sono usciti affinché fossero manifestati e si vedesse che non tutti
sono dei nostri.

<span id="an_2:20">2:20</span> Quanto a voi, avete l’unzione dal Santo,
e conoscete ogni cosa.

<span id="an_2:21">2:21</span> Io vi ho scritto non perché non conoscete
la verità, ma perché la conoscete, e perché tutto quel ch’è menzogna non
ha a che fare con la verità.

<span id="an_2:22">2:22</span> Chi è il mendace se non colui che nega
che Gesù è il Cristo? Esso è l’anticristo, che nega il Padre e il
Figliuolo.

<span id="an_2:23">2:23</span> Chiunque nega il Figliuolo, non ha
neppure il Padre; chi confessa il Figliuolo ha anche il Padre.

<span id="an_2:24">2:24</span> Quant’è a voi, dimori in voi quel che
avete udito dal principio. Se quel che avete udito dal principio dimora
in voi, anche voi dimorerete nel Figliuolo e nel Padre.

<span id="an_2:25">2:25</span> E questa è la promessa ch’egli ci ha
fatta: cioè la vita eterna.

<span id="an_2:26">2:26</span> Vi ho scritto queste cose intorno a
quelli che cercano di sedurvi.

<span id="an_2:27">2:27</span> Ma quant’è a voi, l’unzione che avete
ricevuta da lui dimora in voi, e non avete bisogno che alcuno v’insegni;
ma siccome l’unzione sua v’insegna ogni cosa, ed è verace, e non è
menzogna, dimorate in lui, come essa vi ha insegnato.

<span id="an_2:28">2:28</span> Ed ora, figliuoletti, dimorate in lui,
affinché, quando egli apparirà, abbiam confidanza e alla sua venuta non
abbiam da ritrarci da lui, coperti di vergogna.

<span id="an_2:29">2:29</span> Se sapete che egli è giusto, sappiate che
anche tutti quelli che praticano la giustizia son nati da lui.

<span id="an_3:1">3:1</span> Vedete di quale amore ci è stato largo il
Padre, dandoci d’esser chiamati figliuoli di Dio! E tali siamo. Per
questo non ci conosce il mondo: perché non ha conosciuto lui.

<span id="an_3:2">3:2</span> Diletti, ora siamo figliuoli di Dio, e non
è ancora reso manifesto quel che saremo. Sappiamo che quand’egli sarà
manifestato saremo simili a lui, perché lo vedremo com’egli è.

<span id="an_3:3">3:3</span> E chiunque ha questa speranza in lui, si
purifica com’esso è puro.

<span id="an_3:4">3:4</span> Chi fa il peccato commette una violazione
della legge; e il peccato è la violazione della legge.

<span id="an_3:5">3:5</span> E voi sapete ch’egli è stato manifestato
per togliere i peccati; e in lui non c’è peccato.

<span id="an_3:6">3:6</span> Chiunque dimora in lui non pecca; chiunque
pecca non l’ha veduto, né l’ha conosciuto.

<span id="an_3:7">3:7</span> Figliuoletti, nessuno vi seduca. Chi opera
la giustizia è giusto, come egli è giusto.

<span id="an_3:8">3:8</span> Chi commette il peccato è dal diavolo,
perché il diavolo pecca dal principio. Per questo il Figliuol di Dio è
stato manifestato: per distruggere le opere del diavolo.

<span id="an_3:9">3:9</span> Chiunque è nato da Dio non commette
peccato, perché il seme d’Esso dimora in lui; e non può peccare perché è
nato da Dio.

<span id="an_3:10">3:10</span> Da questo sono manifesti i figliuoli di
Dio e i figliuoli del diavolo: chiunque non opera la giustizia non è da
Dio; e così pure chi non ama il suo fratello.

<span id="an_3:11">3:11</span> Poiché questo è il messaggio che avete
udito dal principio:

<span id="an_3:12">3:12</span> che ci amiamo gli uni gli altri, e non
facciamo come Caino, che era dal maligno, e uccise il suo fratello. E
perché l’uccise? Perché le sue opere erano malvage, e quelle del suo
fratello erano giuste.

<span id="an_3:13">3:13</span> Non vi maravigliate, fratelli, se il
mondo vi odia.

<span id="an_3:14">3:14</span> Noi sappiamo che siamo passati dalla
morte alla vita, perché amiamo i fratelli. Chi non ama rimane nella
morte.

<span id="an_3:15">3:15</span> Chiunque odia il suo fratello è omicida;
e voi sapete che nessun omicida ha la vita eterna dimorante in se
stesso.

<span id="an_3:16">3:16</span> Noi abbiamo conosciuto l’amore da questo:
che Egli ha data la sua vita per noi; noi pure dobbiam dare la nostra
vita per i fratelli.

<span id="an_3:17">3:17</span> Ma se uno ha dei beni di questo mondo, e
vede il suo fratello nel bisogno, e gli chiude le proprie viscere, come
dimora l’amor di Dio in lui?

<span id="an_3:18">3:18</span> Figliuoletti, non amiamo a parole e con
la lingua, ma a fatti e in verità.

<span id="an_3:19">3:19</span> Da questo conosceremo che siam della
verità e renderem sicuri i nostri cuori dinanzi a Lui.

<span id="an_3:20">3:20</span> Poiché se il cuor nostro ci condanna, Dio
è più grande del cuor nostro, e conosce ogni cosa.

<span id="an_3:21">3:21</span> Diletti, se il cuor nostro non ci
condanna, noi abbiam confidanza dinanzi a Dio;

<span id="an_3:22">3:22</span> e qualunque cosa chiediamo la riceviamo
da Lui, perché osserviamo i suoi comandamenti e facciam le cose che gli
son grate.

<span id="an_3:23">3:23</span> E questo è il suo comandamento: che
crediamo nel nome del suo Figliuolo Gesù Cristo, e ci amiamo gli uni gli
altri, com’Egli ce ne ha dato il comandamento.

<span id="an_3:24">3:24</span> E chi osserva i suoi comandamenti dimora
in Lui, ed Egli in esso. E da questo conosciamo ch’Egli dimora in noi:
dallo Spirito ch’Egli ci ha dato.

<span id="an_4:1">4:1</span> Diletti, non crediate ad ogni spirito, ma
provate gli spiriti per sapere se son da Dio; perché molti falsi profeti
sono usciti fuori nel mondo.

<span id="an_4:2">4:2</span> Da questo conoscete lo Spirito di Dio: ogni
spirito che confessa Gesù Cristo venuto in carne, è da Dio;

<span id="an_4:3">4:3</span> e ogni spirito che non confessa Gesù, non è
da Dio; e quello è lo spirito dell’anticristo, del quale avete udito che
deve venire; ed ora è già nel mondo.

<span id="an_4:4">4:4</span> Voi siete da Dio, figliuoletti, e li avete
vinti; perché Colui che è in voi è più grande di colui che è nel mondo.

<span id="an_4:5">4:5</span> Costoro sono del mondo; perciò parlano come
chi è del mondo, e il mondo li ascolta.

<span id="an_4:6">4:6</span> Noi siamo da Dio; chi conosce Iddio ci
ascolta; chi non è da Dio non ci ascolta. Da questo conosciamo lo
spirito della verità e lo spirito dell’errore.

<span id="an_4:7">4:7</span> Diletti, amiamoci gli uni gli altri; perché
l’amore è da Dio, e chiunque ama è nato da Dio e conosce Iddio.

<span id="an_4:8">4:8</span> Chi non ama non ha conosciuto Iddio; perché
Dio è amore.

<span id="an_4:9">4:9</span> In questo s’è manifestato per noi l’amor di
Dio: che Dio ha mandato il suo unigenito Figliuolo nel mondo, affinché,
per mezzo di lui, vivessimo.

<span id="an_4:10">4:10</span> In questo è l’amore: non che noi abbiamo
amato Iddio, ma che Egli ha amato noi, e ha mandato il suo Figliuolo per
essere la propiziazione per i nostri peccati.

<span id="an_4:11">4:11</span> Diletti, se Dio ci ha così amati, anche
noi dobbiamo amarci gli uni gli altri.

<span id="an_4:12">4:12</span> Nessuno vide giammai Iddio; se ci amiamo
gli uni gli altri, Iddio dimora in noi, e l’amor di Lui diventa perfetto
in noi.

<span id="an_4:13">4:13</span> Da questo conosciamo che dimoriamo in lui
ed Egli in noi: ch’Egli ci ha dato del suo Spirito.

<span id="an_4:14">4:14</span> E noi abbiamo veduto e testimoniamo che
il Padre ha mandato il Figliuolo per essere il Salvatore del mondo.

<span id="an_4:15">4:15</span> Chi confessa che Gesù è il Figliuol di
Dio, Iddio dimora in lui, ed egli in Dio.

<span id="an_4:16">4:16</span> E noi abbiam conosciuto l’amore che Dio
ha per noi, e vi abbiam creduto. Dio è amore; e chi dimora nell’amore
dimora in Dio, e Dio dimora in lui.

<span id="an_4:17">4:17</span> In questo l’amore è reso perfetto in noi,
affinché abbiamo confidanza nel giorno del giudizio: che quale Egli è,
tali siamo anche noi in questo mondo.

<span id="an_4:18">4:18</span> Nell’amore non c’è paura; anzi, l’amor
perfetto caccia via la paura; perché la paura implica apprensione di
castigo; e chi ha paura non è perfetto nell’amore.

<span id="an_4:19">4:19</span> Noi amiamo perché Egli ci ha amati il
primo.

<span id="an_4:20">4:20</span> Se uno dice: io amo Dio, e odia il suo
fratello, è bugiardo; perché chi non ama il suo fratello che ha veduto,
non può amar Dio che non ha veduto.

<span id="an_4:21">4:21</span> E questo è il comandamento che abbiam da
lui: che chi ama Dio ami anche il suo fratello.

<span id="an_5:1">5:1</span> Chiunque crede che Gesù è il Cristo, è nato
da Dio; e chiunque ama Colui che ha generato, ama anche chi è stato da
lui generato.

<span id="an_5:2">5:2</span> Da questo conosciamo che amiamo i figliuoli
di Dio: quando amiamo Dio e osserviamo i suoi comandamenti.

<span id="an_5:3">5:3</span> Perché questo è l’amor di Dio: che
osserviamo i suoi comandamenti; e i suoi comandamenti non sono gravosi.

<span id="an_5:4">5:4</span> Poiché tutto quello che è nato da Dio vince
il mondo; e questa è la vittoria che ha vinto il mondo: la nostra fede.

<span id="an_5:5">5:5</span> Chi è colui che vince il mondo, se non
colui che crede che Gesù è il Figliuol di Dio?

<span id="an_5:6">5:6</span> Questi è colui che è venuto con acqua e con
sangue, cioè, Gesù Cristo; non con l’acqua soltanto, ma con l’acqua e
col sangue. Ed è lo Spirito che ne rende testimonianza, perché lo
Spirito è la verità.

<span id="an_5:7">5:7</span> Poiché tre son quelli che rendon
testimonianza:

<span id="an_5:8">5:8</span> lo Spirito, l’acqua ed il sangue, e i tre
sono concordi.

<span id="an_5:9">5:9</span> Se accettiamo la testimonianza degli
uomini, maggiore è la testimonianza di Dio; e la testimonianza di Dio è
quella ch’Egli ha resa circa il suo Figliuolo.

<span id="an_5:10">5:10</span> Chi crede nel Figliuol di Dio ha quella
testimonianza in sé; chi non crede a Dio l’ha fatto bugiardo, perché non
ha creduto alla testimonianza che Dio ha reso circa il proprio
Figliuolo.

<span id="an_5:11">5:11</span> E la testimonianza è questa: Iddio ci ha
data la vita eterna, e questa vita è nel suo Figliuolo.

<span id="an_5:12">5:12</span> Chi ha il Figliuolo ha la vita; chi non
ha il Figliuolo di Dio, non ha la vita.

<span id="an_5:13">5:13</span> Io v’ho scritto queste cose affinché
sappiate che avete la vita eterna, voi che credete nel nome del Figliuol
di Dio.

<span id="an_5:14">5:14</span> E questa è la confidanza che abbiamo in
lui: che se domandiamo qualcosa secondo la sua volontà, Egli ci
esaudisce;

<span id="an_5:15">5:15</span> e se sappiamo ch’Egli ci esaudisce in
quel che gli chiediamo, noi sappiamo di aver le cose che gli abbiamo
domandate.

<span id="an_5:16">5:16</span> Se uno vede il suo fratello commettere un
peccato che non meni a morte, pregherà, e Dio gli darà la vita: a
quelli, cioè, che commettono peccato che non meni a morte. V’è un
peccato che mena a morte; non è per quello che dico di pregare.

<span id="an_5:17">5:17</span> Ogni iniquità è peccato; e v’è un peccato
che non mena a morte.

<span id="an_5:18">5:18</span> Noi sappiamo che chiunque è nato da Dio
non pecca; ma colui che nacque da Dio lo preserva, e il maligno non lo
tocca.

<span id="an_5:19">5:19</span> Noi sappiamo che siam da Dio, e che tutto
il mondo giace nel maligno;

<span id="an_5:20">5:20</span> ma sappiamo che il Figliuol di Dio è
venuto e ci ha dato intendimento per conoscere Colui che è il vero; e
noi siamo in Colui che è il vero Dio, nel suo Figliuolo Gesù Cristo.
Quello è il vero Dio e la vita eterna.

<span id="an_5:21">5:21</span> Figliuoletti, guardatevi dagl’idoli.

------------------------------------------------------------------------

[Next: 2 John](jo2.md)
