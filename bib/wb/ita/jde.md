[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo3)  [Next](rev.md) 

------------------------------------------------------------------------

### Italian Bible: Jude

<span id="an_1:1">1:1</span> Giuda, servitore di Gesù Cristo e fratello
di Giacomo, ai chiamati che sono amati in Dio Padre e custoditi da Gesù
Cristo,

<span id="an_1:2">1:2</span> misericordia e pace e carità vi sian
moltiplicate.

<span id="an_1:3">1:3</span> Diletti, ponendo io ogni studio nello
scrivervi della nostra comune salvazione, mi sono trovato costretto a
scrivervi per esortarvi a combattere strenuamente per la fede, che è
stata una volta per sempre tramandata ai santi.

<span id="an_1:4">1:4</span> Poiché si sono intrusi fra noi certi
uomini, (per i quali già ab antico è scritta questa condanna), empi che
volgon in dissolutezza la grazia del nostro Dio e negano il nostro unico
Padrone e Signore Gesù Cristo.

<span id="an_1:5">1:5</span> Or voglio ricordare a voi che avete da
tempo conosciuto tutto questo, che il Signore, dopo aver tratto in salvo
il popolo dal paese di Egitto, fece in seguito perire quelli che non
credettero,

<span id="an_1:6">1:6</span> e che Egli ha serbato in catene eterne,
nelle tenebre, per il giudicio del gran giorno, gli angeli che non
serbarono la loro dignità primiera, ma lasciarono la loro propria
dimora.

<span id="an_1:7">1:7</span> Nello stesso modo Sodoma e Gomorra e le
città circonvicine, essendosi abbandonate alla fornicazione nella stessa
maniera di costoro ed essendo andate dietro a vizi contro natura, sono
poste come un esempio, portando la pena d’un fuoco eterno.

<span id="an_1:8">1:8</span> E ciò nonostante, anche costoro, nello
stesso modo, trasognati, mentre contaminano la carne, disprezzano
l’autorità e dicon male della dignità.

<span id="an_1:9">1:9</span> Invece, l’arcangelo Michele quando,
contendendo col diavolo, disputava circa il corpo di Mosè, non ardì
lanciare contro a lui un giudizio ingiurioso, ma disse: Ti sgridi il
Signore!

<span id="an_1:10">1:10</span> Ma costoro dicon male di tutte le cose
che non sanno; e in quelle che sanno per natura, come le bestie senza
ragione, si corrompono.

<span id="an_1:11">1:11</span> Guai a loro! Perché si sono incamminati
per la via di Caino, e per amor di lucro si son gettati nei traviamenti
di Balaam, e son periti per la ribellione di Core.

<span id="an_1:12">1:12</span> Costoro son delle macchie nelle vostre
agapi quando banchettano con voi senza ritegno, pascendo se stessi;
nuvole senz’acqua, portate qua e là dai venti; alberi d’autunno senza
frutti, due volte morti, sradicati;

<span id="an_1:13">1:13</span> furiose onde del mare, schiumanti la lor
bruttura; stelle erranti, a cui è riserbata la caligine delle tenebre in
eterno.

<span id="an_1:14">1:14</span> Per loro pure profetizzò Enoc, il settimo
da Adamo, dicendo: Ecco, il Signore è venuto con le sue sante miriadi
per fare giudicio contro tutti,

<span id="an_1:15">1:15</span> e per convincere tutti gli empi di tutte
le opere d’empietà che hanno empiamente commesse, e di tutti gli insulti
che gli empi peccatori hanno proferiti contro di lui.

<span id="an_1:16">1:16</span> Costoro son mormoratori, querimoniosi;
camminano secondo le loro concupiscenze; la loro bocca proferisce cose
sopra modo gonfie, e circondano d’ammirazione le persone per motivi
interessati.

<span id="an_1:17">1:17</span> Ma voi, diletti, ricordatevi delle parole
dette innanzi dagli apostoli del Signor nostro Gesù Cristo;

<span id="an_1:18">1:18</span> com’essi vi dicevano: Nell’ultimo tempo
vi saranno degli schernitori che cammineranno secondo le loro empie
concupiscenze.

<span id="an_1:19">1:19</span> Costoro son quelli che provocano le
divisioni, gente sensuale, che non ha lo Spirito.

<span id="an_1:20">1:20</span> Ma voi, diletti, edificando voi stessi
sulla vostra santissima fede, pregando mediante lo Spirito Santo,

<span id="an_1:21">1:21</span> conservatevi nell’amor di Dio, aspettando
la misericordia del Signor nostro Gesù Cristo per aver la vita eterna.

<span id="an_1:22">1:22</span> E abbiate pietà degli uni che sono nel
dubbio;

<span id="an_1:23">1:23</span> salvateli, strappandoli dal fuoco; e
degli altri abbiate pietà mista a timore, odiando perfino la veste
macchiata dalla carne.

<span id="an_1:24">1:24</span> Or a Colui che è potente da preservarvi
da ogni caduta e da farvi comparire davanti alla sua gloria
irreprensibili, con giubilo,

<span id="an_1:25">1:25</span> all’Iddio unico, Salvator nostro per
mezzo di Gesù Cristo nostro Signore, siano gloria, maestà, forza e
potestà, da ogni eternità, ora e per tutti i secoli. Amen.

------------------------------------------------------------------------

[Next: Revelation](rev.md)
