[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hos)  [Next](amo) 

------------------------------------------------------------------------

### Italian Bible: Joel

<span id="an_1:1">1:1</span> La parola dell’Eterno che fu rivolta a
Gioele, figliuolo di Pethuel.

<span id="an_1:2">1:2</span> Udite questo, o vecchi! Porgete orecchio,
voi tutti abitanti del paese! Avvenne egli mai simil cosa ai giorni
vostri o ai giorni de’ vostri padri?

<span id="an_1:3">1:3</span> Raccontatelo ai vostri figliuoli, e i
vostri figliuoli ai loro figliuoli, e i loro figliuoli all’altra
generazione!

<span id="an_1:4">1:4</span> L’avanzo lasciato dal bruco l’ha mangiato
il grillo; l’avanzo lasciato dal grillo l’ha mangiato la cavalletta;
l’avanzo lasciato dalla cavalletta l’ha mangiato la locusta.

<span id="an_1:5">1:5</span> Destatevi, ubriachi, e piangete! Urlate voi
tutti, bevitori di vino, poiché il mosto v’è tolto di bocca!

<span id="an_1:6">1:6</span> Un popolo forte e senza numero è salito
contro al mio paese. I suoi denti son denti di leone, e ha mascellari da
leonessa.

<span id="an_1:7">1:7</span> Ha devastato la mia vigna, ha ridotto in
minuti pezzi i miei fichi, li ha del tutto scorzati, e lasciati là, coi
rami tutti bianchi.

<span id="an_1:8">1:8</span> Laméntati come vergine cinta di sacco che
piange lo sposo della sua giovinezza!

<span id="an_1:9">1:9</span> Offerta e libazione sono scomparsi dalla
casa dell’Eterno; i sacerdoti, ministri dell’Eterno, fanno cordoglio.

<span id="an_1:10">1:10</span> La campagna è devastata, il suolo fa
cordoglio, perché il frumento è distrutto, il mosto è seccato, e l’olio
languisce.

<span id="an_1:11">1:11</span> Siate confusi, o agricoltori, urlate, o
vignaiuoli, a motivo del frumento e dell’orzo, perché il raccolto dei
campi è perduto.

<span id="an_1:12">1:12</span> La vite è secca, il fico languisce; il
melagrano, la palma, il melo, tutti gli alberi della campagna son
secchi; la gioia è venuta meno tra i figliuoli degli uomini.

<span id="an_1:13">1:13</span> Cingetevi di sacchi e fate cordoglio, o
sacerdoti! Urlate, voi ministri dell’altare! Venite, passate la notte
vestiti di sacchi, o ministri del mio Dio! poiché l’offerta e la
libazione sono scomparse dalla casa del vostro Dio.

<span id="an_1:14">1:14</span> Bandite un digiuno, convocate una solenne
raunanza! Radunate gli anziani, tutti gli abitanti del paese, nella casa
dell’Eterno, del vostro Dio, e gridate all’Eterno!

<span id="an_1:15">1:15</span> Ahi, che giorno! Poiché il giorno
dell’Eterno è vicino, e verrà come una devastazione mandata
dall’Onnipotente.

<span id="an_1:16">1:16</span> Il nutrimento non ci è esso tolto sotto i
nostri occhi? La gioia e l’esultanza non son esse scomparse dalla casa
del nostro Dio?

<span id="an_1:17">1:17</span> I semi marciscono sotto le zolle, i
depositi son vuoti, i granai cadranno in rovina, perché il grano è
perito per la siccità.

<span id="an_1:18">1:18</span> Oh come geme il bestiame! Gli armenti son
costernati, perché non c’è pastura per loro; i greggi di pecore
patiscono anch’essi.

<span id="an_1:19">1:19</span> A te, o Eterno, io grido, perché un fuoco
ha divorato i pascoli del deserto, e una fiamma ha divampato tutti gli
alberi della campagna.

<span id="an_1:20">1:20</span> Anche le bestie dei campi anelano a te,
perché i rivi d’acqua sono seccati, e un fuoco ha divorato i pascoli del
deserto.

<span id="an_2:1">2:1</span> Sonate la tromba in Sion! Date l’allarme
sul monte mio santo! Tremino tutti gli abitanti del paese, perché il
giorno dell’Eterno viene, perch’è vicino,

<span id="an_2:2">2:2</span> giorno di tenebre, di densa oscurità,
giorno di nubi, di fitta nebbia! Come l’alba si spande sui monti, viene
un popolo numeroso e potente, quale non si vide mai prima, né mai più si
vedrà poi negli anni delle età più remote.

<span id="an_2:3">2:3</span> Davanti a lui un fuoco divora, e dietro a
lui divampa una fiamma; prima di lui, il paese era come un giardino
d’Eden; dopo di lui, è un desolato deserto; nulla gli sfugge.

<span id="an_2:4">2:4</span> A vederli, paion cavalli, e corron come de’
cavalieri.

<span id="an_2:5">2:5</span> Si fa come uno strepito di carri, quando
saltano sulle vette de’ monti; fanno un crepitìo di fiamma che divora la
stoppia; son come un popolo poderoso, schierato in battaglia.

<span id="an_2:6">2:6</span> Davanti a loro i popoli sono in angoscia,
ogni volto impallidisce.

<span id="an_2:7">2:7</span> Corrono come uomini prodi, dànno la scalata
alle mura come gente di guerra; ognuno va diritto davanti a sé, e non
devìa dal proprio sentiero;

<span id="an_2:8">2:8</span> nessuno sospinge il suo vicino, ognuno
avanza per la sua strada; si slanciano in mezzo ai dardi, non rompon le
file.

<span id="an_2:9">2:9</span> Invadono la città, corrono sulle mura;
montano sulle case, entrano per le finestre come un ladro.

<span id="an_2:10">2:10</span> Davanti a loro trema la terra, i cieli
sono scossi, il sole e la luna s’oscurano, le stelle ritirano il loro
splendore.

<span id="an_2:11">2:11</span> L’Eterno dà fuori la sua voce davanti al
suo esercito, perché immenso è il suo campo e potente l’esecutore della
sua parola. Sì, il giorno dell’Eterno è grande, oltremodo terribile; chi
lo potrà sopportare?

<span id="an_2:12">2:12</span> E, non di meno, anche adesso, dice
l’Eterno, tornate a me con tutto il cuor vostro, con digiuni, con
pianti, con lamenti!

<span id="an_2:13">2:13</span> Stracciatevi il cuore e non le vesti e
tornate all’Eterno, al vostro Dio, poich’egli è misericordioso e
pietoso, lento all’ira e pieno di bontà, e si pente del male che manda.

<span id="an_2:14">2:14</span> Chi sa ch’ei non si volga e si penta
lasciando dietro a sé una benedizione, delle offerte e delle libazioni
per l’Eterno, per l’Iddio vostro?

<span id="an_2:15">2:15</span> Sonate la tromba in Sion, bandite un
digiuno, convocate una solenne raunanza!

<span id="an_2:16">2:16</span> Radunare il popolo, bandite una santa
assemblea! Radunate i vecchi, radunate i fanciulli, e quelli che poppano
ancora! Esca lo sposo dalla sua camera, e la sposa dalla propria alcova!

<span id="an_2:17">2:17</span> Fra il portico e l’altare piangano i
sacerdoti, ministri dell’Eterno, e dicano: "Risparmia, o Eterno, il tuo
popolo, e non esporre la tua eredità all’obbrobrio, ai motteggi delle
nazioni! Perché si direbbe fra i popoli: Dov’è il loro Dio?"

<span id="an_2:18">2:18</span> L’Eterno s’è mosso a gelosia per il suo
paese, ed ha avuto pietà del suo popolo.

<span id="an_2:19">2:19</span> L’Eterno ha risposto, e ha detto al suo
popolo: "Ecco, io vi manderò del grano, del vino, dell’olio, e voi ne
sarete saziati; e non vi esporrò più all’obbrobrio fra le nazioni.

<span id="an_2:20">2:20</span> Allontanerò da voi il nemico che viene
dal settentrione e lo caccerò in una terra arida e desolata; la sua
avanguardia, verso il mare orientale; la sua retroguardia, verso il mare
occidentale; la sua infezione, salirà il suo fetore, perché ha fatto
cose grandi".

<span id="an_2:21">2:21</span> Non temere, o suolo del paese, gioisci,
rallegrati, poiché l’Eterno ha fatto cose grandi!

<span id="an_2:22">2:22</span> Non temete, o bestie della campagna,
perché i pascoli del deserto riverdeggiano, perché gli alberi portano il
loro frutto, il fico e la vite producono largamente!

<span id="an_2:23">2:23</span> E voi, figliuoli di Sion, gioite,
rallegratevi nell’Eterno, nel vostro Dio, perché vi dà la pioggia
d’autunno in giusta misura, e fa cadere per voi la pioggia, quella
d’autunno e quella di primavera, al principio della stagione.

<span id="an_2:24">2:24</span> Le aie saran piene di grano, e i tini
traboccheranno di vino e d’olio;

<span id="an_2:25">2:25</span> e vi compenserò delle annate che han
mangiato il grillo, la cavalletta, la locusta e il bruco, il mio grande
esercito che avevo mandato contro di voi.

<span id="an_2:26">2:26</span> E voi mangerete a sazietà, e loderete il
nome dell’Eterno, del vostro Dio, che avrà operato per voi delle
maraviglie, e il mio popolo non sarà mai più coperto d’onta.

<span id="an_2:27">2:27</span> E voi conoscerete che io sono in mezzo ad
Israele, e che io sono l’Eterno, il vostro Dio, e non ve n’è alcun
altro; e il mio popolo non sarà mai più coperto d’onta.

<span id="an_2:28">2:28</span> E, dopo questo, avverrà che io spanderò
il mio spirito sopra ogni carne, e i vostri figliuoli e le vostre
figliuole profetizzeranno, i vostri vecchi avranno dei sogni, i vostri
giovani avranno delle visioni.

<span id="an_2:29">2:29</span> E anche sui servi e sulle serve, spanderò
in quei giorni il mio spirito.

<span id="an_2:30">2:30</span> E farò dei prodigi nei cieli e sulla
terra: sangue, fuoco, e colonne di fumo.

<span id="an_2:31">2:31</span> Il sole sarà mutato in tenebre, e la luna
in sangue prima che venga il grande e terribile giorno dell’Eterno.

<span id="an_2:32">2:32</span> E avverrà che chiunque invocherà il nome
dell’Eterno sarà salvato; poiché sul monte Sion ed in Gerusalemme vi
sarà salvezza, come ha detto l’Eterno, e fra gli scampati che l’Eterno
chiamerà.

<span id="an_3:1">3:1</span> Poiché ecco, in quei giorni, in quel tempo,
quando ricondurrò dalla cattività quei di Giuda e di Gerusalemme,

<span id="an_3:2">3:2</span> io radunerò tutte le nazioni, e le farò
scendere nella valle di Giosafat; e verrò quivi in giudizio con esse, a
proposito del mio popolo e d’Israele, mia eredità, ch’esse hanno
disperso fra le nazioni, e del mio paese che hanno spartito fra loro.

<span id="an_3:3">3:3</span> Han tirato a sorte il mio popolo; han dato
un fanciullo in cambio d’una meretrice, han venduto una fanciulla per
del vino, e si son messi a bere.

<span id="an_3:4">3:4</span> E anche voi, che pretendete da me, Tiro e
Sidone, e voi tutte, regioni di Filistia? Volete voi darmi una
retribuzione, o volete far del male contro di me? Tosto, in un attimo,
io farò ricadere la vostra retribuzione sul vostro capo,

<span id="an_3:5">3:5</span> poiché avete preso il mio argento e il mio
oro, e avete portato nei vostri templi il meglio delle mie cose
preziose,

<span id="an_3:6">3:6</span> e avete venduto ai figliuoli degli Javaniti
i figliuoli di Giuda e i figliuoli di Gerusalemme, per allontanarli dai
loro confini.

<span id="an_3:7">3:7</span> Ecco, io li farò muovere dal luogo dove voi
li avete venduti, e farò ricadere la vostra retribuzione sul vostro
capo;

<span id="an_3:8">3:8</span> e venderò i vostri figliuoli e le vostre
figliuole ai figliuoli di Giuda, che li venderanno ai Sabei, nazione
lontana; poiché l’Eterno ha parlato.

<span id="an_3:9">3:9</span> Proclamate questo fra le nazioni! Preparate
la guerra! Fate sorgere i prodi! S’accostino, salgano tutti gli uomini
di guerra!

<span id="an_3:10">3:10</span> Fabbricate spade con i vostri vomeri, e
lance con le vostre roncole! Dica il debole: "Son forte!"

<span id="an_3:11">3:11</span> Affrettatevi, venite, nazioni
d’ogn’intorno, e radunatevi! Là, o Eterno, fa’ scendere i tuoi prodi!

<span id="an_3:12">3:12</span> Si muovano e salgan le nazioni alla valle
di Giosafat! Poiché là io mi assiderò a giudicar le nazioni
d’ogn’intorno.

<span id="an_3:13">3:13</span> Mettete la falce, poiché la mèsse è
matura! Venite, calcate, poiché lo strettoio è pieno, i tini traboccano;
poiché grande è la loro malvagità.

<span id="an_3:14">3:14</span> Moltitudini! moltitudini! Nella valle del
Giudizio! Poiché il giorno dell’Eterno è vicino, nella valle del
Giudizio.

<span id="an_3:15">3:15</span> Il sole e la luna s’oscurano, e le stelle
ritirano il loro splendore.

<span id="an_3:16">3:16</span> L’Eterno ruggirà da Sion, farà risonar la
sua voce da Gerusalemme, e i cieli e la terrà saranno scossi; ma
l’Eterno sarà un rifugio per il suo popolo, una fortezza per i figliuoli
d’Israele.

<span id="an_3:17">3:17</span> E voi saprete che io sono l’Eterno, il
vostro Dio, che dimora in Sion, mio monte santo; e Gerusalemme sarà
santa, e gli stranieri non vi passeranno più.

<span id="an_3:18">3:18</span> E in quel giorno avverrà che i monti
stilleranno mosto, il latte scorrerà dai colli, e l’acqua fluirà da
tutti i rivi di Giuda; e dalla casa dell’Eterno sgorgherà una fonte, che
irrigherà la valle di Sittim.

<span id="an_3:19">3:19</span> L’Egitto diventerà una desolazione, e
Edom diventerà un desolato deserto a motivo della violenza fatta ai
figliuoli di Giuda, sulla terra de’ quali hanno sparso sangue innocente.

<span id="an_3:20">3:20</span> Ma Giuda sussisterà per sempre, e
Gerusalemme, d’età in età;

<span id="an_3:21">3:21</span> Io vendicherò il loro sangue, non lo
lascerò impunito; e l’Eterno dimorerà in Sion.

------------------------------------------------------------------------

[Next: Amos](amo)
