[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Italian Bible: Mark

<span id="an_1:1">1:1</span> Principio dell’evangelo di Gesù Cristo,
Figliuolo di Dio.

<span id="an_1:2">1:2</span> Secondo ch’egli è scritto nel profeta
Isaia: Ecco, io mando davanti a te il mio messaggero a prepararti la
via…

<span id="an_1:3">1:3</span> V’è una voce di uno che grida nel deserto:
Preparate la via del Signore, addirizzate i suoi sentieri,

<span id="an_1:4">1:4</span> apparve Giovanni il Battista nel deserto
predicando un battesimo di ravvedimento per la remissione dei peccati.

<span id="an_1:5">1:5</span> E tutto il paese della Giudea e tutti quei
di Gerusalemme accorrevano a lui; ed erano da lui battezzati nel fiume
Giordano, confessando i loro peccati.

<span id="an_1:6">1:6</span> Or Giovanni era vestito di pel di cammello,
con una cintura di cuoio intorno ai fianchi, e si nutriva di locuste e
di miele selvatico.

<span id="an_1:7">1:7</span> E predicava, dicendo: Dopo di me vien colui
che è più forte di me; al quale io non son degno di chinarmi a
sciogliere il legaccio dei calzari.

<span id="an_1:8">1:8</span> Io vi ho battezzati con acqua, ma lui vi
battezzerà con lo Spirito Santo.

<span id="an_1:9">1:9</span> Ed avvenne in que’ giorni che Gesù venne da
Nazaret di Galilea e fu battezzato da Giovanni nel Giordano.

<span id="an_1:10">1:10</span> E ad un tratto, com’egli saliva fuori
dell’acqua, vide fendersi i cieli, e lo Spirito scendere su di lui in
somiglianza di colomba.

<span id="an_1:11">1:11</span> E una voce venne dai cieli: Tu sei il mio
diletto Figliuolo; in te mi sono compiaciuto.

<span id="an_1:12">1:12</span> E subito dopo lo Spirito lo sospinse nel
deserto;

<span id="an_1:13">1:13</span> e nel deserto rimase per quaranta giorni,
tentato da Satana; e stava tra le fiere e gli angeli lo servivano.

<span id="an_1:14">1:14</span> Dopo che Giovanni fu messo in prigione,
Gesù si recò in Galilea, predicando l’evangelo di Dio e dicendo:

<span id="an_1:15">1:15</span> Il tempo è compiuto e il regno di Dio è
vicino; ravvedetevi e credete all’evangelo.

<span id="an_1:16">1:16</span> Or passando lungo il mar della Galilea,
egli vide Simone e Andrea, il fratello di Simone, che gettavano la rete
in mare, perché erano pescatori. E Gesù disse loro:

<span id="an_1:17">1:17</span> Seguitemi, ed io farò di voi dei
pescatori d’uomini.

<span id="an_1:18">1:18</span> Ed essi, lasciate subito le reti, lo
seguirono.

<span id="an_1:19">1:19</span> Poi, spintosi un po’ più oltre, vide
Giacomo di Zebedeo e Giovanni suo fratello, che anch’essi in barca
rassettavano le reti;

<span id="an_1:20">1:20</span> e subito li chiamò; ed essi, lasciato
Zebedeo loro padre nella barca con gli operai, se n’andarono dietro a
lui.

<span id="an_1:21">1:21</span> E vennero in Capernaum; e subito, il
sabato, Gesù, entrato nella sinagoga, insegnava.

<span id="an_1:22">1:22</span> E la gente stupiva della sua dottrina,
perch’egli li ammaestrava come avente autorità e non come gli scribi.

<span id="an_1:23">1:23</span> In quel mentre, si trovava nella loro
sinagoga un uomo posseduto da uno spirito immondo, il quale prese a
gridare:

<span id="an_1:24">1:24</span> Che v’è fra noi e te, o Gesù Nazareno?
Se’ tu venuto per perderci? Io so chi tu sei: il Santo di Dio!

<span id="an_1:25">1:25</span> E Gesù lo sgridò, dicendo: Ammutolisci ed
esci da costui!

<span id="an_1:26">1:26</span> E lo spirito immondo, straziatolo e
gridando forte, uscì da lui.

<span id="an_1:27">1:27</span> E tutti sbigottirono talché si
domandavano fra loro: Che cos’è mai questo? E’ una dottrina nuova! Egli
comanda con autorità perfino agli spiriti immondi, ed essi gli
ubbidiscono!

<span id="an_1:28">1:28</span> E la sua fama si divulgò subito per ogni
dove, in tutta al circostante contrada della Galilea.

<span id="an_1:29">1:29</span> Ed appena usciti dalla sinagoga, vennero
con Giacomo e Giovanni in casa di Simone e d’Andrea.

<span id="an_1:30">1:30</span> Or la suocera di Simone era a letto con
la febbre; ed essi subito gliene parlarono;

<span id="an_1:31">1:31</span> ed egli, accostatosi, la prese per la
mano e la fece levare; e la febbre la lasciò ed ella si mise a servirli.

<span id="an_1:32">1:32</span> Poi, fattosi sera, quando il sole fu
tramontato, gli menarono tutti i malati e gl’indemoniati.

<span id="an_1:33">1:33</span> E tutta la città era raunata all’uscio.

<span id="an_1:34">1:34</span> Ed egli ne guarì molti che soffrivan di
diverse malattie, e cacciò molti demoni; e non permetteva ai demoni di
parlare; poiché sapevano chi egli era.

<span id="an_1:35">1:35</span> Poi, la mattina, essendo ancora molto
buio, Gesù, levatosi, uscì e se ne andò in un luogo deserto; e quivi
pregava.

<span id="an_1:36">1:36</span> Simone e quelli ch’eran con lui gli
tennero dietro;

<span id="an_1:37">1:37</span> e trovatolo, gli dissero: Tutti ti
cercano.

<span id="an_1:38">1:38</span> Ed egli disse loro: Andiamo altrove, per
i villaggi vicini, ond’io predichi anche là; poiché è per questo che io
sono uscito.

<span id="an_1:39">1:39</span> E andò per tutta la Galilea, predicando
nelle loro sinagoghe e cacciando i demoni.

<span id="an_1:40">1:40</span> E un lebbroso venne a lui e buttandosi in
ginocchio lo pregò dicendo: Se tu vuoi, tu puoi mondarmi!

<span id="an_1:41">1:41</span> E Gesù, mosso a pietà, stese la mano, lo
toccò e gli disse: Lo voglio; sii mondato!

<span id="an_1:42">1:42</span> E subito la lebbra sparì da lui, e fu
mondato.

<span id="an_1:43">1:43</span> E Gesù, avendogli fatte severe
ammonizioni, lo mandò subito via e gli disse:

<span id="an_1:44">1:44</span> Guardati dal farne parola ad alcuno; ma
va’, mostrati al sacerdote ed offri per la tua purificazione quel che
Mosè ha prescritto; e questo serva loro di testimonianza.

<span id="an_1:45">1:45</span> Ma colui, appena partito, si dette a
proclamare e a divulgare il fatto; di modo che Gesù non poteva più
entrar palesemente in città; ma se ne stava fuori in luoghi deserti, e
da ogni parte la gente accorreva a lui.

<span id="an_2:1">2:1</span> E dopo alcuni giorni, egli entrò di nuovo
in Capernaum, e si seppe che era in casa;

<span id="an_2:2">2:2</span> e si raunò tanta gente che neppure lo
spazio dinanzi alla porta la potea contenere. Ed egli annunziava loro la
Parola.

<span id="an_2:3">2:3</span> E vennero a lui alcuni che menavano un
paralitico portato da quattro.

<span id="an_2:4">2:4</span> E non potendolo far giungere fino a lui a
motivo della calca, scoprirono il tetto dalla parte dov’era Gesù; e
fattavi un’apertura, calarono il lettuccio sul quale il paralitico
giaceva.

<span id="an_2:5">2:5</span> E Gesù, veduta la loro fede, disse al
paralitico: Figliuolo, i tuoi peccati ti sono rimessi.

<span id="an_2:6">2:6</span> Or alcuni degli scribi eran quivi seduti e
così ragionavano in cuor loro:

<span id="an_2:7">2:7</span> Perché parla costui in questa maniera? Egli
bestemmia! Chi può rimettere i peccati, se non un solo, cioè Dio?

<span id="an_2:8">2:8</span> E Gesù, avendo subito conosciuto nel suo
spirito che ragionavano così dentro di sé, disse loro: Perché fate voi
cotesti ragionamenti ne’ vostri cuori?

<span id="an_2:9">2:9</span> Che è più agevole, dire al paralitico: I
tuoi peccati ti sono rimessi, oppur dirgli: Lèvati, togli il tuo
lettuccio e cammina?

<span id="an_2:10">2:10</span> Ora, affinché sappiate che il Figliuol
dell’uomo ha potestà in terra di rimettere i peccati:

<span id="an_2:11">2:11</span> Io tel dico (disse al paralitico),
lèvati, togli il tuo lettuccio, e vattene a casa tua.

<span id="an_2:12">2:12</span> E colui s’alzò, e subito, preso il suo
lettuccio, se ne andò via in presenza di tutti; talché tutti stupivano e
glorificavano Iddio dicendo: Una cosa così non la vedemmo mai.

<span id="an_2:13">2:13</span> E Gesù uscì di nuovo verso il mare; e
tutta la moltitudine andava a lui, ed egli li ammaestrava.

<span id="an_2:14">2:14</span> E passando, vide Levi d’Alfeo seduto al
banco della gabella, e gli disse: Seguimi. Ed egli, alzatosi, lo seguì.

<span id="an_2:15">2:15</span> Ed avvenne che, mentre Gesù era a tavola
in casa di lui, molti pubblicani e peccatori erano anch’essi a tavola
con lui e coi suoi discepoli; poiché ve ne erano molti e lo seguivano.

<span id="an_2:16">2:16</span> E gli scribi d’infra i Farisei, vedutolo
mangiar coi pubblicani e coi peccatori, dicevano ai suoi discepoli: Come
mai mangia e beve coi pubblicani e i peccatori?

<span id="an_2:17">2:17</span> E Gesù, udito ciò, disse loro: Non sono i
sani che hanno bisogno del medico, ma i malati. Io non son venuto a
chiamar de’ giusti, ma dei peccatori.

<span id="an_2:18">2:18</span> Or i discepoli di Giovanni e i Farisei
solevano digiunare. E vennero a Gesù e gli dissero: Perché i discepoli
di Giovanni e i discepoli dei Farisei digiunano, e i discepoli tuoi non
digiunano?

<span id="an_2:19">2:19</span> E Gesù disse loro: Possono gli amici
dello sposo digiunare, mentre lo sposo è con loro? Finché hanno con sé
lo sposo, non possono digiunare.

<span id="an_2:20">2:20</span> Ma verranno i giorni che lo sposo sarà
loro tolto; ed allora, in quei giorni, digiuneranno.

<span id="an_2:21">2:21</span> Niuno cuce un pezzo di stoffa nuova sopra
un vestito vecchio; altrimenti la toppa nuova porta via del vecchio, e
lo strappo si fa peggiore.

<span id="an_2:22">2:22</span> E niuno mette del vin nuovo in otri
vecchi; altrimenti il vino fa scoppiare gli otri; ma il vino nuovo va
messo in otri nuovi.

<span id="an_2:23">2:23</span> Or avvenne che in un giorno di sabato
egli passava per i seminati, e i suoi discepoli, cammin facendo, si
misero a svellere delle spighe.

<span id="an_2:24">2:24</span> E i Farisei gli dissero: Vedi! Perché
fanno di sabato quel che non è lecito?

<span id="an_2:25">2:25</span> Ed egli disse loro: Non avete voi mai
letto quel che fece Davide, quando fu nel bisogno ed ebbe fame, egli e
coloro ch’eran con lui?

<span id="an_2:26">2:26</span> Com’egli, sotto il sommo sacerdote
Abiatar, entrò nella casa di Dio e mangiò i pani di presentazione, che a
nessuno è lecito mangiare se non ai sacerdoti, e ne diede anche a coloro
che eran con lui?

<span id="an_2:27">2:27</span> Poi disse loro: Il sabato è stato fatto
per l’uomo e non l’uomo per il sabato;

<span id="an_2:28">2:28</span> perciò il Figliuol dell’uomo è Signore
anche del sabato.

<span id="an_3:1">3:1</span> Poi entrò di nuovo in una sinagoga; e quivi
era un uomo che avea la mano secca.

<span id="an_3:2">3:2</span> E l’osservavano per vedere se lo guarirebbe
in giorno di sabato, per poterlo accusare.

<span id="an_3:3">3:3</span> Ed egli disse all’uomo che avea la mano
secca: Lèvati là nel mezzo!

<span id="an_3:4">3:4</span> Poi disse loro: E’ egli lecito, in giorno
di sabato, di far del bene o di far del male? di salvare una persona o
di ucciderla? Ma quelli tacevano.

<span id="an_3:5">3:5</span> Allora Gesù, guardatili tutt’intorno con
indignazione, contristato per l’induramento del cuor loro, disse
all’uomo: Stendi la mano! Egli la stese, e la sua mano tornò sana.

<span id="an_3:6">3:6</span> E i Farisei, usciti, tennero subito
consiglio con gli Erodiani contro di lui, con lo scopo di farlo morire.

<span id="an_3:7">3:7</span> Poi Gesù co’ suoi discepoli si ritirò verso
il mare; e dalla Galilea gran moltitudine lo seguitò;

<span id="an_3:8">3:8</span> e dalla Giudea e da Gerusalemme e dalla
Idumea e da oltre il Giordano e dai dintorni di Tiro e di Sidone una
gran folla, udendo quante cose egli facea, venne a lui.

<span id="an_3:9">3:9</span> Ed egli disse ai suoi discepoli che gli
tenessero sempre pronta una barchetta a motivo della calca, che talora
non l’affollasse.

<span id="an_3:10">3:10</span> Perché egli ne aveva guariti molti;
cosicché tutti quelli che aveano qualche flagello gli si precipitavano
addosso per toccarlo.

<span id="an_3:11">3:11</span> E gli spiriti immondi, quando lo
vedevano, si gittavano davanti a lui e gridavano: Tu sei il Figliuol di
Dio!

<span id="an_3:12">3:12</span> Ed egli li sgridava forte, affinché non
facessero conoscere chi egli era.

<span id="an_3:13">3:13</span> Poi Gesù salì sul monte e chiamò a sé
quei ch’egli stesso volle, ed essi andarono a lui.

<span id="an_3:14">3:14</span> E ne costituì dodici per tenerli con sé

<span id="an_3:15">3:15</span> e per mandarli a predicare con la potestà
di cacciare i demoni.

<span id="an_3:16">3:16</span> Costituì dunque i dodici, cioè: Simone,
al quale mise nome Pietro;

<span id="an_3:17">3:17</span> e Giacomo di Zebedeo e Giovanni fratello
di Giacomo, ai quali pose nome Boanerges, che vuol dire figliuoli del
tuono;

<span id="an_3:18">3:18</span> e Andrea e Filippo e Bartolomeo e Matteo
e Toma e Giacomo di Alfeo e Taddeo e Simone il Cananeo

<span id="an_3:19">3:19</span> e Giuda Iscariot quello che poi lo tradì.

<span id="an_3:20">3:20</span> Poi entrò in una casa, e la moltitudine
si adunò di nuovo, talché egli ed i suoi non potevan neppur prender
cibo.

<span id="an_3:21">3:21</span> or i suoi parenti, udito ciò, vennero per
impadronirsi di lui, perché dicevano:

<span id="an_3:22">3:22</span> E’ fuori di sé. E gli scribi, ch’eran
discesi da Gerusalemme, dicevano: Egli ha Beelzebub, ed è per l’aiuto
del principe dei demoni, ch’ei caccia i demoni.

<span id="an_3:23">3:23</span> Ma egli, chiamatili a sé, diceva loro in
parabole: Come può Satana cacciar Satana?

<span id="an_3:24">3:24</span> E se un regno è diviso in parti
contrarie, quel regno non può durare.

<span id="an_3:25">3:25</span> E se una casa è divisa in parti
contrarie, quella casa non potrà reggere.

<span id="an_3:26">3:26</span> E se Satana insorge contro se stesso ed è
diviso, non può reggere, ma deve finire.

<span id="an_3:27">3:27</span> Ed anzi niuno può entrar nella casa
dell’uomo forte e rapirgli le sue masserizie, se prima non abbia legato
l’uomo forte; allora soltanto gli prenderà la casa.

<span id="an_3:28">3:28</span> In verità io vi dico: Ai figliuoli degli
uomini saranno rimessi tutti i peccati e qualunque bestemmia avranno
proferita;

<span id="an_3:29">3:29</span> ma chiunque avrà bestemmiato contro lo
Spirito Santo, non ha remissione in eterno, ma è reo d’un peccato
eterno.

<span id="an_3:30">3:30</span> Or egli parlava così perché dicevano: Ha
uno spirito immondo.

<span id="an_3:31">3:31</span> E giunsero sua madre ed i suoi fratelli;
e fermatisi fuori, lo mandarono a chiamare.

<span id="an_3:32">3:32</span> Una moltitudine gli stava seduta attorno,
quando gli fu detto: Ecco tua madre, i tuoi fratelli e le tue sorelle là
fuori che ti cercano.

<span id="an_3:33">3:33</span> Ed egli rispose loro: Chi è mia madre? e
chi sono i miei fratelli?

<span id="an_3:34">3:34</span> E guardati in giro coloro che gli
sedevano d’intorno, disse: Ecco mia madre e i miei fratelli!

<span id="an_3:35">3:35</span> Chiunque avrà fatta la volontà di Dio, mi
è fratello, sorella e madre.

<span id="an_4:1">4:1</span> Gesù prese di nuovo ad insegnare presso il
mare: e una gran moltitudine si radunò intorno a lui; talché egli,
montato in una barca, vi sedette stando in mare, mentre tutta la
moltitudine era a terra sulla riva.

<span id="an_4:2">4:2</span> Ed egli insegnava loro molte cose in
parabole e diceva loro nel suo insegnamento:

<span id="an_4:3">4:3</span> Udite: Ecco, il seminatore uscì a seminare.

<span id="an_4:4">4:4</span> Ed avvenne che mentre seminava, una parte
del seme cadde lungo la strada; e gli uccelli vennero e lo mangiarono.

<span id="an_4:5">4:5</span> Ed un’altra cadde in un suolo roccioso ove
non avea molta terra; e subito spuntò, perché non avea terreno profondo;

<span id="an_4:6">4:6</span> ma quando il sole si levò, fu riarsa;
perché non aveva radice, si seccò.

<span id="an_4:7">4:7</span> Ed un’altra cadde fra le spine; e le spine
crebbero e l’affogarono e non fece frutto.

<span id="an_4:8">4:8</span> Ed altre parti caddero nella buona terra; e
portaron frutto che venne su e crebbe, e giunsero a dare qual trenta,
qual sessanta e qual cento.

<span id="an_4:9">4:9</span> Poi disse: Chi ha orecchi da udire oda.

<span id="an_4:10">4:10</span> Quand’egli fu in disparte, quelli che gli
stavano intorno coi dodici, lo interrogarono sulle parabole.

<span id="an_4:11">4:11</span> Ed egli disse loro: A voi è dato di
conoscere il mistero del regno di Dio; ma a quelli che son di fuori,
tutto è presentato per via di parabole, affinché:

<span id="an_4:12">4:12</span> vedendo, vedano sì, ma non discernano;
udendo, odano sì, ma non intendano; che talora non si convertano, e i
peccati non siano loro rimessi.

<span id="an_4:13">4:13</span> Poi disse loro: Non intendete voi questa
parabola? E come intenderete voi tutte le parabole?

<span id="an_4:14">4:14</span> Il seminatore semina la Parola.

<span id="an_4:15">4:15</span> Quelli che sono lungo la strada, sono
coloro nei quali è seminata la Parola; e quando l’hanno udita, subito
viene Satana e porta via la Parola seminata in loro.

<span id="an_4:16">4:16</span> E parimente quelli che ricevono la
semenza in luoghi rocciosi sono coloro che, quando hanno udito la
Parola, la ricevono subito con allegrezza;

<span id="an_4:17">4:17</span> e non hanno in sé radice ma son di corta
durata; e poi, quando venga tribolazione o persecuzione a cagion della
Parola, son subito scandalizzati.

<span id="an_4:18">4:18</span> Ed altri sono quelli che ricevono la
semenza fra le spine; cioè coloro che hanno udita la Parola;

<span id="an_4:19">4:19</span> poi le cure mondane e l’inganno delle
ricchezze e le cupidigie delle altre cose, penetrati in loro, affogano
la Parola, e così riesce infruttuosa.

<span id="an_4:20">4:20</span> Quelli poi che hanno ricevuto il seme in
buona terra, sono coloro che odono la Parola e l’accolgono e fruttano
qual trenta, qual sessanta e qual cento.

<span id="an_4:21">4:21</span> Poi diceva ancora: Si reca forse la
lampada per metterla sotto il moggio o sotto il letto? Non è ella recata
per esser messa sul candeliere?

<span id="an_4:22">4:22</span> Poiché non v’è nulla che sia nascosto se
non in vista d’esser manifestato; e nulla è stato tenuto segreto, se non
per esser messo in luce.

<span id="an_4:23">4:23</span> Se uno ha orecchi da udire oda.

<span id="an_4:24">4:24</span> Diceva loro ancora: Ponete mente a ciò
che voi udite. Con la misura con la quale misurate, sarà misurato a voi;
e a voi sarà data anche la giunta;

<span id="an_4:25">4:25</span> poiché a chi ha sarà dato, e a chi non
ha, anche quello che ha gli sarà tolto.

<span id="an_4:26">4:26</span> Diceva ancora: Il regno di Dio è come un
uomo che getti il seme in terra,

<span id="an_4:27">4:27</span> e dorma e si levi, la notte e il giorno;
il seme intanto germoglia e cresce nel modo ch’egli stesso ignora.

<span id="an_4:28">4:28</span> La terra da se stessa dà il suo frutto:
prima l’erba; poi la spiga; poi, nella spiga, il grano ben formato.

<span id="an_4:29">4:29</span> E quando il frutto è maturo, subito e’ vi
mette la falce perché la mietitura è venuta.

<span id="an_4:30">4:30</span> Diceva ancora: A che assomiglieremo il
regno di Dio, o con qual parabola lo rappresenteremo?

<span id="an_4:31">4:31</span> Esso è simile ad un granello di senapa,
il quale, quando lo si semina in terra, è il più piccolo di tutti i semi
che son sulla terra;

<span id="an_4:32">4:32</span> ma quando è seminato, cresce e diventa
maggiore di tutti i legumi; e fa de’ rami tanto grandi, che all’ombra
sua possono ripararsi gli uccelli del cielo.

<span id="an_4:33">4:33</span> E con molte cosiffatte parabole esponeva
loro la Parola, secondo che potevano intendere;

<span id="an_4:34">4:34</span> e non parlava loro senza una parabola; ma
in privato spiegava ogni cosa ai suoi discepoli.

<span id="an_4:35">4:35</span> In quel medesimo giorno, fattosi sera,
Gesù disse loro: Passiamo all’altra riva.

<span id="an_4:36">4:36</span> E i discepoli, licenziata la moltitudine,
lo presero, così com’era, nella barca. E vi erano delle altre barche con
lui.

<span id="an_4:37">4:37</span> Ed ecco levarsi un gran turbine di vento
che cacciava le onde nella barca, talché ella già si riempiva.

<span id="an_4:38">4:38</span> Or egli stava a poppa, dormendo sul
guanciale. I discepoli lo destano e gli dicono: Maestro, non ti curi tu
che noi periamo?

<span id="an_4:39">4:39</span> Ed egli, destatosi, sgridò il vento e
disse al mare: Taci, calmati! E il vento cessò, e si fece gran bonaccia.

<span id="an_4:40">4:40</span> Ed egli disse loro: Perché siete così
paurosi? Come mai non avete voi fede?

<span id="an_4:41">4:41</span> Ed essi furon presi da gran timore e si
dicevano gli uni agli altri: Chi è dunque costui, che anche il vento ed
il mare gli obbediscono?

<span id="an_5:1">5:1</span> E giunsero all’altra riva del mare nel
paese de’ Geraseni.

<span id="an_5:2">5:2</span> E come Gesù fu smontato dalla barca, subito
gli venne incontro dai sepolcri un uomo posseduto da uno spirito
immondo,

<span id="an_5:3">5:3</span> il quale nei sepolcri avea la sua dimora; e
neppure con una catena poteva più alcuno tenerlo legato;

<span id="an_5:4">5:4</span> poiché spesso era stato legato con ceppi e
catene; e le catene erano state da lui rotte, ed i ceppi spezzati, e
niuno avea forza da domarlo.

<span id="an_5:5">5:5</span> E di continuo, notte e giorno, fra i
sepolcri e su per i monti, andava urlando e percotendosi con delle
pietre.

<span id="an_5:6">5:6</span> Or quand’ebbe veduto Gesù da lontano, corse
e gli si prostrò dinanzi;

<span id="an_5:7">5:7</span> e dato un gran grido, disse: Che v’è fra me
e te, o Gesù, Figliuolo dell’Iddio altissimo? Io ti scongiuro, in nome
di Dio, di non tormentarmi;

<span id="an_5:8">5:8</span> perché Gesù gli diceva: Spirito immondo,
esci da quest’uomo!

<span id="an_5:9">5:9</span> E Gesù gli domandò: Qual è il tuo nome? Ed
egli rispose: Il mio nome è Legione perché siamo molti.

<span id="an_5:10">5:10</span> E lo pregava con insistenza che non li
mandasse via dal paese.

<span id="an_5:11">5:11</span> Or quivi pel monte stava a pascolare un
gran branco di porci.

<span id="an_5:12">5:12</span> E gli spiriti lo pregarono dicendo:
Mandaci ne’ porci, perché entriamo in essi.

<span id="an_5:13">5:13</span> Ed egli lo permise loro. E gli spiriti
immondi, usciti, entrarono ne’ porci, ed il branco si avventò giù a
precipizio nel mare.

<span id="an_5:14">5:14</span> Eran circa duemila ed affogarono nel
mare. E quelli che li pasturavano fuggirono e portaron la notizia in
città e per la campagna; e la gente andò a vedere ciò che era avvenuto.

<span id="an_5:15">5:15</span> E vennero a Gesù, e videro l’indemoniato
seduto, vestito ed in buon senno, lui che aveva avuto la legione; e
s’impaurirono.

<span id="an_5:16">5:16</span> E quelli che aveano visto, raccontarono
loro ciò che era avvenuto all’indemoniato e il fatto de’ porci.

<span id="an_5:17">5:17</span> Ed essi presero a pregar Gesù che se ne
andasse dai loro confini,

<span id="an_5:18">5:18</span> E come egli montava nella barca, l’uomo
che era stato indemoniato lo pregava di poter stare con lui.

<span id="an_5:19">5:19</span> E Gesù non glielo permise, ma gli disse:
Va’ a casa tua dai tuoi, e racconta loro le grandi cose che il Signore
ti ha fatto, e come egli ha avuto pietà di te.

<span id="an_5:20">5:20</span> E quello se ne andò e cominciò a
pubblicare per la Decapoli le grandi cose che Gesù aveva fatto per lui.
E tutti si maravigliarono.

<span id="an_5:21">5:21</span> Ed essendo Gesù passato di nuovo in barca
all’altra riva, una gran moltitudine si radunò attorno a lui; ed egli
stava presso il mare.

<span id="an_5:22">5:22</span> Ed ecco venire uno dei capi della
sinagoga, chiamato Iairo, il quale, vedutolo, gli si getta ai piedi

<span id="an_5:23">5:23</span> e lo prega istantemente, dicendo: La mia
figliuola è agli estremi. Vieni a metter sopra lei le mani, affinché sia
salva e viva.

<span id="an_5:24">5:24</span> E Gesù andò con lui, e gran moltitudine
lo seguiva e l’affollava.

<span id="an_5:25">5:25</span> Or una donna che avea un flusso di sangue
da dodici anni,

<span id="an_5:26">5:26</span> e molto avea sofferto da molti medici, ed
avea speso tutto il suo senz’alcun giovamento, anzi era piuttosto
peggiorata,

<span id="an_5:27">5:27</span> avendo udito parlar di Gesù, venne per di
dietro fra la calca e gli toccò la vesta, perché diceva:

<span id="an_5:28">5:28</span> Se riesco a toccare non foss’altro che le
sue vesti, sarò salva.

<span id="an_5:29">5:29</span> E in quell’istante il suo flusso
ristagnò; ed ella sentì nel corpo d’esser guarita di quel flagello.

<span id="an_5:30">5:30</span> E subito Gesù, conscio della virtù ch’era
emanata da lui, voltosi indietro in quella calca, disse: Chi mi ha
toccato le vesti?

<span id="an_5:31">5:31</span> E i suoi discepoli gli dicevano: Tu vedi
come la folla ti si serra addosso e dici: Chi mi ha toccato?

<span id="an_5:32">5:32</span> Ed egli guardava attorno per vedere colei
che avea ciò fatto.

<span id="an_5:33">5:33</span> Ma la donna, paurosa e tremante, ben
sapendo quel che era avvenuto in lei, venne e gli si gettò ai piedi, e
gli disse tutta la verità.

<span id="an_5:34">5:34</span> Ma Gesù le disse: Figliuola, la tua fede
t’ha salvata; vattene in pace e sii guarita del tuo flagello.

<span id="an_5:35">5:35</span> Mentr’egli parlava ancora, ecco arrivar
gente da casa del capo della sinagoga, che gli dice: La tua figliuola è
morta; perché incomodare più oltre il Maestro?

<span id="an_5:36">5:36</span> Ma Gesù, inteso quel che si diceva, disse
al capo della sinagoga: Non temere; solo abbi fede!

<span id="an_5:37">5:37</span> E non permise ad alcuno di accompagnarlo,
salvo che a Pietro, a Giacomo e a Giovanni, fratello di Giacomo.

<span id="an_5:38">5:38</span> E giungono a casa del capo della
sinagoga; ed egli vede del tumulto e gente che piange ed urla forte.

<span id="an_5:39">5:39</span> Ed entrato, dice loro: Perché fate tanto
strepito e piangete? La fanciulla non è morta, ma dorme.

<span id="an_5:40">5:40</span> E si ridevano di lui. Ma egli, messili
tutti fuori, prende seco il padre la madre della fanciulla e quelli che
eran con lui, ed entra là dove era la fanciulla.

<span id="an_5:41">5:41</span> E presala per la mano le dice: Talithà
cumì! che interpretato vuole dire: Giovinetta, io tel dico, lèvati!

<span id="an_5:42">5:42</span> E tosto la giovinetta s’alzò e camminava,
perché avea dodici anni. E furono subito presi da grande stupore;

<span id="an_5:43">5:43</span> ed egli comandò loro molto strettamente
che non lo risapesse alcuno: e disse loro che le fosse dato da mangiare.

<span id="an_6:1">6:1</span> Poi si partì di là e venne nel suo paese e
i suoi discepoli lo seguitarono.

<span id="an_6:2">6:2</span> E venuto il sabato, si mise ad insegnar
nella sinagoga; e la maggior parte, udendolo, stupivano dicendo: Donde
ha costui queste cose? e che sapienza è questa che gli è data? e che
cosa sono cotali opere potenti fatte per mano sua?

<span id="an_6:3">6:3</span> Non è costui il falegname, il figliuol di
Maria, e il fratello di Giacomo e di Giosè, di Giuda e di Simone? E le
sue sorelle non stanno qui da noi? E si scandalizzavano di lui.

<span id="an_6:4">6:4</span> Ma Gesù diceva loro: Niun profeta è
sprezzato se non nella sua patria e tra i suoi parenti e in casa sua.

<span id="an_6:5">6:5</span> E non poté far quivi alcun’opera potente,
salvo che, imposte le mani ad alcuni pochi infermi, li guarì.

<span id="an_6:6">6:6</span> E si maravigliava della loro incredulità. E
andava attorno per i villaggi circostanti, insegnando.

<span id="an_6:7">6:7</span> Poi chiamò a sé i dodici e cominciò a
mandarli a due a due; e dette loro potestà sugli spiriti immondi.

<span id="an_6:8">6:8</span> E comandò loro di non prender nulla per
viaggio, se non un bastone soltanto; non pane, non sacca, non danaro
nella cintura:

<span id="an_6:9">6:9</span> ma di calzarsi di sandali e di non portar
tunica di ricambio.

<span id="an_6:10">6:10</span> E diceva loro: Dovunque sarete entrati in
una casa, trattenetevi quivi, finché non ve ne andiate di là;

<span id="an_6:11">6:11</span> e se in qualche luogo non vi ricevono né
v’ascoltano, andandovene di là, scotetevi la polvere di sotto ai piedi;
e ciò serva loro di testimonianza.

<span id="an_6:12">6:12</span> E partiti, predicavano che la gente si
ravvedesse;

<span id="an_6:13">6:13</span> cacciavano molti demoni, ungevano d’olio
molti infermi e li guarivano.

<span id="an_6:14">6:14</span> Ora il re Erode udì parlar di Gesù (ché
la sua rinomanza s’era sparsa), e diceva: Giovanni Battista è
risuscitato dai morti; ed è per questo che agiscono in lui le potenze
miracolose.

<span id="an_6:15">6:15</span> Altri invece dicevano: E’ Elia! Ed altri:
E’ un profeta come quelli di una volta.

<span id="an_6:16">6:16</span> Ma Erode, udito ciò, diceva: Quel
Giovanni ch’io ho fatto decapitare, è lui che è risuscitato!

<span id="an_6:17">6:17</span> Poiché esso Erode avea fatto arrestare
Giovanni e l’avea fatto incatenare in prigione a motivo di Erodiada,
moglie di Filippo suo fratello, ch’egli, Erode, avea sposata.

<span id="an_6:18">6:18</span> Giovanni infatti gli diceva: E’ non t’è
lecito di tener la moglie di tuo fratello!

<span id="an_6:19">6:19</span> Ed Erodiada gli serbava rancore e bramava
di farlo morire, ma non poteva;

<span id="an_6:20">6:20</span> perché Erode avea soggezione di Giovanni,
sapendolo uomo giusto e santo, e lo proteggeva; dopo averlo udito era
molto perplesso, e l’ascoltava volentieri.

<span id="an_6:21">6:21</span> Ma venuto un giorno opportuno che Erode,
nel suo natalizio, fece un convito ai grandi della sua corte, ai
capitani ad ai primi della Galilea,

<span id="an_6:22">6:22</span> la figliuola della stessa Erodiada,
essendo entrata, ballò e piacque ad Erode ed ai commensali. E il re
disse alla fanciulla: Chiedimi quello che vuoi e te lo darò.

<span id="an_6:23">6:23</span> E le giurò: Ti darò quel che mi
chiederai; fin la metà del mio regno.

<span id="an_6:24">6:24</span> Costei, uscita, domandò a sua madre: Che
chiederò? E quella le disse: La testa di Giovanni Battista.

<span id="an_6:25">6:25</span> E rientrata subito frettolosamente dal
re, gli fece così la domanda: Voglio che sul momento tu mi dia in un
piatto la testa di Giovanni Battista.

<span id="an_6:26">6:26</span> Il re ne fu grandemente attristato; ma a
motivo de’ giuramenti fatti e dei commensali, non volle dirle di no;

<span id="an_6:27">6:27</span> e mandò subito una guardia con l’ordine
di portargli la testa di lui.

<span id="an_6:28">6:28</span> E quegli andò, lo decapitò nella
prigione, e ne portò la testa in un piatto, e la dette alla fanciulla, e
la fanciulla la dette a sua madre.

<span id="an_6:29">6:29</span> I discepoli di Giovanni, udita la cosa,
andarono a prendere il suo corpo e lo deposero in un sepolcro.

<span id="an_6:30">6:30</span> Or gli apostoli, essendosi raccolti
presso Gesù gli riferirono tutto quello che avean fatto e insegnato.

<span id="an_6:31">6:31</span> Ed egli disse loro: Venitevene ora in
disparte, in luogo solitario, e riposatevi un po’. Difatti, era tanta la
gente che andava e veniva, che essi non aveano neppur tempo di mangiare.

<span id="an_6:32">6:32</span> Partirono dunque nella barca per andare
in un luogo solitario in disparte.

<span id="an_6:33">6:33</span> E molti li videro partire e li
riconobbero; e da tutte le città accorsero là a piedi e vi giunsero
prima di loro.

<span id="an_6:34">6:34</span> E come Gesù fu sbarcato, vide una gran
moltitudine e n’ebbe compassione, perché erano come pecore che non hanno
pastore; e si mise ad insegnar loro molte cose.

<span id="an_6:35">6:35</span> Ed essendo già tardi, i discepoli gli
s’accostarono e gli dissero: Questo luogo è deserto ed è già tardi;

<span id="an_6:36">6:36</span> licenziali, affinché vadano per le
campagne e per i villaggi d’intorno a comprarsi qualcosa da mangiare.

<span id="an_6:37">6:37</span> Ma egli rispose loro: Date lor voi da
mangiare. Ed essi a lui: Andremo noi a comprare per dugento danari di
pane e daremo loro da mangiare?

<span id="an_6:38">6:38</span> Ed egli domandò loro: Quanti pani avete?
andate a vedere. Ed essi, accertatisi, risposero: Cinque, e due pesci.

<span id="an_6:39">6:39</span> Allora egli comandò loro di farli
accomodar tutti a brigate sull’erba verde;

<span id="an_6:40">6:40</span> e si assisero per gruppi di cento e di
cinquanta.

<span id="an_6:41">6:41</span> Poi Gesù prese i cinque pani e i due
pesci, e levati gli occhi al cielo, benedisse e spezzò i pani, e li dava
ai discepoli, affinché li mettessero dinanzi alla gente; e i due pesci
spartì pure fra tutti.

<span id="an_6:42">6:42</span> E tutti mangiarono e furon sazi;

<span id="an_6:43">6:43</span> e si portaron via dodici ceste piene di
pezzi di pane, ed anche i resti dei pesci.

<span id="an_6:44">6:44</span> E quelli che avean mangiato i pani erano
cinquemila uomini.

<span id="an_6:45">6:45</span> Subito dopo Gesù obbligò i suoi discepoli
a montar nella barca e a precederlo sull’altra riva, verso Betsaida,
mentre egli licenzierebbe la moltitudine.

<span id="an_6:46">6:46</span> E preso commiato, se ne andò sul monte a
pregare.

<span id="an_6:47">6:47</span> E fattosi sera, la barca era in mezzo al
mare ed egli era solo a terra.

<span id="an_6:48">6:48</span> E vedendoli che si affannavano a remare
perché il vento era loro contrario, verso la quarta vigilia della notte,
andò alla loro volta, camminando sul mare; e voleva oltrepassarli;

<span id="an_6:49">6:49</span> ma essi, vedutolo camminar sul mare,
pensarono che fosse un fantasma e si dettero a gridare;

<span id="an_6:50">6:50</span> perché tutti lo videro e ne furono
sconvolti. Ma egli subito parlò loro e disse: State di buon cuore, son
io; non temete!

<span id="an_6:51">6:51</span> E montò nella barca con loro, e il vento
s’acquetò; ed essi più che mai sbigottirono in loro stessi,

<span id="an_6:52">6:52</span> perché non avean capito il fatto de’
pani, anzi il cuor loro era indurito.

<span id="an_6:53">6:53</span> Passati all’altra riva, vennero a
Gennesaret e vi presero terra.

<span id="an_6:54">6:54</span> E come furono sbarcati, subito la gente,
riconosciutolo,

<span id="an_6:55">6:55</span> corse per tutto il paese e cominciarono a
portare qua e là i malati sui loro lettucci, dovunque sentivano dire
ch’egli si trovasse.

<span id="an_6:56">6:56</span> E da per tutto dov’egli entrava, ne’
villaggi, nelle città, e nelle campagne, posavano gl’infermi per le
piazze e lo pregavano che li lasciasse toccare non foss’altro che il
lembo del suo vestito. E tutti quelli che lo toccavano, erano guariti.

<span id="an_7:1">7:1</span> Allora si radunarono presso di lui i
Farisei ed alcuni degli scribi venuti da Gerusalemme.

<span id="an_7:2">7:2</span> E videro che alcuni de’ suoi discepoli
prendevano cibo con mani impure, cioè non lavate.

<span id="an_7:3">7:3</span> Poiché i Farisei e tutti i Giudei non
mangiano se non si sono con gran cura lavate le mani, attenendosi alla
tradizione degli antichi;

<span id="an_7:4">7:4</span> e quando tornano dalla piazza non mangiano
se non si sono purificati con delle aspersioni. E vi sono molto altre
cose che ritengono per tradizione: lavature di calici, d’orciuoli e di
vasi di rame.

<span id="an_7:5">7:5</span> E i Farisei e gli scribi domandarono:
Perché i tuoi discepoli non seguono essi la tradizione degli antichi, ma
prendon cibo con mani impure?

<span id="an_7:6">7:6</span> Ma Gesù disse loro: Ben profetò Isaia di
voi ipocriti, com’è scritto: Questo popolo mi onora con le labbra, ma il
cuor loro è lontano da me.

<span id="an_7:7">7:7</span> Ma invano mi rendono il loro culto
insegnando dottrine che son precetti d’uomini.

<span id="an_7:8">7:8</span> Voi, lasciato il comandamento di Dio, state
attaccati alla tradizione degli uomini.

<span id="an_7:9">7:9</span> E diceva loro ancora: Come ben sapete
annullare il comandamento di Dio per osservare la tradizione vostra!

<span id="an_7:10">7:10</span> Mosè infatti ha detto: Onora tuo padre e
tua madre; e: Chi maledice padre o madre, sia punito di morte;

<span id="an_7:11">7:11</span> voi, invece, se uno dice a suo padre od a
sua madre: Quello con cui potrei assisterti è Corban (vale a dire,
offerta a Dio),

<span id="an_7:12">7:12</span> non gli permettete più di far cosa alcuna
a pro di suo padre o di sua madre;

<span id="an_7:13">7:13</span> annullando così la parola di Dio con la
tradizione che voi vi siete tramandata. E di cose consimili ne fate
tante!

<span id="an_7:14">7:14</span> Poi, chiamata a sé di nuovo la
moltitudine, diceva loro: Ascoltatemi tutti ed intendete:

<span id="an_7:15">7:15</span> Non v’è nulla fuori dell’uomo che
entrando in lui possa contaminarlo; ma son le cose che escono dall’uomo
quelle che contaminano l’uomo.

<span id="an_7:16">7:16</span> Se uno ha orecchi da udire oda.

<span id="an_7:17">7:17</span> E quando, lasciata la moltitudine, fu
entrato in casa, i suoi discepoli lo interrogarono intorno alla
parabola.

<span id="an_7:18">7:18</span> Ed egli disse loro: Siete anche voi così
privi d’intendimento? Non capite voi che tutto ciò che dal di fuori
entra nell’uomo non lo può contaminare,

<span id="an_7:19">7:19</span> perché gli entra non nel cuore ma nel
ventre e se ne va nella latrina? Così dicendo, dichiarava pure puri
tutti quanti i cibi.

<span id="an_7:20">7:20</span> Diceva inoltre: E’ quel che esce
dall’uomo che contamina l’uomo;

<span id="an_7:21">7:21</span> poiché è dal di dentro, dal cuore degli
uomini, che escono cattivi pensieri, fornicazioni, furti, omicidi,

<span id="an_7:22">7:22</span> adulteri, cupidigie, malvagità, frode,
lascivia, sguardo maligno, calunnia, superbia, stoltezza.

<span id="an_7:23">7:23</span> Tutte queste cose malvage escono dal di
dentro e contaminano l’uomo.

<span id="an_7:24">7:24</span> Poi, partitosi di là, se ne andò vero i
confini di Tiro. Ed entrato in una casa, non voleva che alcuno lo
sapesse; ma non poté restar nascosto,

<span id="an_7:25">7:25</span> ché anzi, subito, una donna la cui
figliuolina aveva uno spirito immondo, avendo udito parlar di lui, venne
e gli si gettò ai piedi.

<span id="an_7:26">7:26</span> Quella donna era pagana, di nazione
sirofenicia, e lo pregava di cacciare il demonio dalla sua figliuola.

<span id="an_7:27">7:27</span> Ma Gesù le disse: Lascia che prima siano
saziati i figliuoli; ché non è bene prendere il pane dei figliuoli per
buttarlo a’ cagnolini.

<span id="an_7:28">7:28</span> Ma ella rispose: Dici bene, Signore; e i
cagnolini, sotto la tavola, mangiano de’ minuzzoli dei figliuoli.

<span id="an_7:29">7:29</span> E Gesù le disse: Per cotesta parola, va’;
il demonio è uscito dalla tua figliuola.

<span id="an_7:30">7:30</span> E la donna, tornata a casa sua, trovò la
figliuolina coricata sul letto e il demonio uscito di lei.

<span id="an_7:31">7:31</span> Partitosi di nuovo dai confini di Tiro,
Gesù, passando per Sidone, tornò verso il mar di Galilea traversano il
territorio della Decapoli.

<span id="an_7:32">7:32</span> E gli menarono un sordo che parlava a
stento; e lo pregarono che gl’imponesse la mano.

<span id="an_7:33">7:33</span> Ed egli, trattolo in disparte fuor dalla
folla, gli mise le dite negli orecchi e con la saliva gli toccò la
lingua;

<span id="an_7:34">7:34</span> poi, levati gli occhi al cielo, sospirò e
gli disse: Effathà! che vuol dire: Apriti!

<span id="an_7:35">7:35</span> E gli si aprirono gli orecchi; e subito
gli si sciolse lo scilinguagnolo e parlava bene.

<span id="an_7:36">7:36</span> E Gesù ordinò loro di non parlarne ad
alcuno; ma lo più lo divietava loro e più lo divulgavano;

<span id="an_7:37">7:37</span> e stupivano oltremodo, dicendo: Egli ha
fatto ogni cosa bene; i sordi li fa udire, e i mutoli li fa parlare.

<span id="an_8:1">8:1</span> In que’ giorni, essendo di nuovo la folla
grandissima, e non avendo ella da mangiare, Gesù, chiamati a sé i
discepoli, disse loro:

<span id="an_8:2">8:2</span> Io ho pietà di questa moltitudine; poiché
già da tre giorni sta con me e non ha da mangiare.

<span id="an_8:3">8:3</span> E se li rimando a casa digiuni, verranno
meno per via; e ve n’hanno alcuni che son venuti da lontano.

<span id="an_8:4">8:4</span> E i suoi discepoli gli risposero: Come si
potrebbe mai saziarli di pane qui, in un deserto?

<span id="an_8:5">8:5</span> Ed egli domandò loro: Quanti pani avete?
Essi dissero: Sette.

<span id="an_8:6">8:6</span> Ed egli ordinò alla folla di accomodarsi
per terra; e prese i sette pani, dopo aver rese grazie, li spezzò e
diede ai discepoli perché li ponessero dinanzi alla folla; ed essi li
posero.

<span id="an_8:7">8:7</span> Avevano anche alcuni pochi pescetti ed
egli, fatta la benedizione, comandò di porre anche quelli dinanzi a
loro.

<span id="an_8:8">8:8</span> E mangiarono e furono saziati; e de’ pezzi
avanzati si levarono sette panieri.

<span id="an_8:9">8:9</span> Or erano circa quattromila persone. Poi
Gesù li licenziò;

<span id="an_8:10">8:10</span> e subito, montato nella barca co’ suoi
discepoli, andò dalle parti di Dalmanuta.

<span id="an_8:11">8:11</span> E i Farisei si recarono colà e si misero
a disputar con lui, chiedendogli, per metterlo alla prova, un segno dal
cielo.

<span id="an_8:12">8:12</span> Ma egli, dopo aver sospirato nel suo
spirito, disse: Perché questa generazione chiede un segno? In verità io
vi dico: Non sarà dato alcun segno a questa generazione.

<span id="an_8:13">8:13</span> E lasciatili, montò di nuovo nella barca
e passò all’altra riva.

<span id="an_8:14">8:14</span> Or i discepoli avevano dimenticato di
prendere dei pani, e non avevano seco nella barca che un pane solo.

<span id="an_8:15">8:15</span> Ed egli dava loro de’ precetti dicendo:
Badate, guardatevi dal lievito de’ Farisei e dal lievito d’Erode!

<span id="an_8:16">8:16</span> Ed essi si dicevano gli uni agli altri:
Egli è perché non abbiam pane.

<span id="an_8:17">8:17</span> E Gesù, accortosene, disse loro: Perché
ragionate voi del non aver pane? Non riflettete e non capite voi ancora?
Avete il cuore indurito?

<span id="an_8:18">8:18</span> Avendo occhi non vedete? e avendo
orecchie non udite? e non avete memoria alcuna?

<span id="an_8:19">8:19</span> Quand’io spezzai i cinque pani per i
cinquemila, quante ceste piene di pezzi levaste? Essi dissero: Dodici.

<span id="an_8:20">8:20</span> E quando spezzai i sette pani per i
quattromila, quanti panieri pieni levaste?

<span id="an_8:21">8:21</span> Ed essi risposero: Sette. E diceva loro:
Non capite ancora?

<span id="an_8:22">8:22</span> E vennero in Betsaida; e gli fu menato un
cieco, e lo pregarono che lo toccasse.

<span id="an_8:23">8:23</span> Ed egli, preso il cieco per la mano, lo
condusse fuor dal villaggio; e sputatogli negli occhi e impostegli le
mani, gli domandò:

<span id="an_8:24">8:24</span> Vedi tu qualche cosa? Ed egli, levati gli
occhi, disse: Scorgo gli uomini, perché li vedo camminare, e mi paion
alberi.

<span id="an_8:25">8:25</span> Poi Gesù gli mise di nuovo le mani sugli
occhi; ed egli riguardò e fu guarito e vedeva ogni cosa chiaramente.

<span id="an_8:26">8:26</span> E Gesù lo rimandò a casa sua e gli disse:
Non entrar neppure nel villaggio.

<span id="an_8:27">8:27</span> Poi Gesù, co’ suoi discepoli, se ne andò
verso le borgate di Cesare di Filippo; e cammin facendo domandò ai suoi
discepoli: Chi dice la gente ch’io sia?

<span id="an_8:28">8:28</span> Ed essi risposero: Gli uni, Giovanni
Battista: altri, Elia; ed altri, uno de’ profeti.

<span id="an_8:29">8:29</span> Ed egli domandò loro: E voi, chi dite
ch’io sia? E Pietro rispose: Tu sei il Cristo.

<span id="an_8:30">8:30</span> Ed egli vietò loro severamente di dir ciò
di lui ad alcuno.

<span id="an_8:31">8:31</span> Poi cominciò ad insegnar loro ch’era
necessario che il Figliuol dell’uomo soffrisse molte cose, e fosse
reietto dagli anziani e dai capi sacerdoti e dagli scribi, e fosse
ucciso, e in capo a tre giorni risuscitasse.

<span id="an_8:32">8:32</span> E diceva queste cose apertamente. E
Pietro, trattolo da parte, prese a rimproverarlo.

<span id="an_8:33">8:33</span> Ma egli, rivoltosi e guardati i suoi
discepoli, rimproverò Pietro dicendo: Vattene via da me, Satana! Tu non
hai il senso delle cose di Dio, ma delle cose degli uomini.

<span id="an_8:34">8:34</span> E chiamata a sé la folla coi suoi
discepoli, disse loro: Se uno vuol venire dietro a me, rinunzi a se
stesso e prenda la sua croce e mi segua.

<span id="an_8:35">8:35</span> Perché chi vorrà salvare la sua vita, la
perderà; ma chi perderà la sua vita per amor di me e del Vangelo, la
salverà.

<span id="an_8:36">8:36</span> E che giova egli all’uomo se guadagna
tutto il mondo e perde l’anima sua?

<span id="an_8:37">8:37</span> E infatti, che darebbe l’uomo in cambio
dell’anima sua?

<span id="an_8:38">8:38</span> Perché se uno si sarà vergognato di me e
delle mie parole in questa generazione adultera e peccatrice, anche il
Figliuol dell’uomo si vergognerà di lui quando sarà venuto nella gloria
del Padre suo coi santi angeli.

<span id="an_9:1">9:1</span> E diceva loro: In verità io vi dico che
alcuni di coloro che son qui presenti non gusteranno la morte, finché
non abbian visto il regno di Dio venuto con potenza.

<span id="an_9:2">9:2</span> Sei giorni dopo, Gesù prese seco Pietro e
Giacomo e Giovanni e li condusse soli, in disparte, sopra un alto monte.

<span id="an_9:3">9:3</span> E fu trasfigurato in presenza loro; e i
suoi vestiti divennero sfolgoranti, candidissimi, di un tal candore che
niun lavator di panni sulla terra può dare.

<span id="an_9:4">9:4</span> Ed apparve loro Elia con Mosè, i quali
stavano conversando con Gesù.

<span id="an_9:5">9:5</span> E Pietro rivoltosi a Gesù: Maestro, disse,
egli è bene che stiamo qui; facciamo tre tende; una per te, una per Mosè
ed una per Elia.

<span id="an_9:6">9:6</span> Poiché non sapeva che cosa dire, perché
erano stati presi da spavento.

<span id="an_9:7">9:7</span> E venne una nuvola che li coperse della sua
ombra; e dalla nuvola una voce: Questo è il mio diletto figliuolo;
ascoltatelo.

<span id="an_9:8">9:8</span> E ad un tratto, guardatisi attorno, non
videro più alcuno con loro, se non Gesù solo.

<span id="an_9:9">9:9</span> Or come scendevano dal monte, egli ordinò
loro di non raccontare ad alcuno le cose che aveano vedute, se non
quando il Figliuol dell’uomo sarebbe risuscitato dai morti.

<span id="an_9:10">9:10</span> Ed essi tennero in sé la cosa,
domandandosi fra loro che cosa fosse quel risuscitare dai morti.

<span id="an_9:11">9:11</span> Poi gli chiesero: Perché dicono gli
scribi che prima deve venir Elia?

<span id="an_9:12">9:12</span> Ed egli disse loro: Elia deve venir prima
e ristabilire ogni cosa; e come mai è egli scritto del Figliuol
dell’uomo che egli ha da patir molte cose e da essere sprezzato?

<span id="an_9:13">9:13</span> Ma io vi dico che Elia è già venuto, ed
anche gli hanno fatto quello che hanno voluto, com’è scritto di lui.

<span id="an_9:14">9:14</span> E venuti ai discepoli, videro intorno a
loro una gran folla, e degli scribi che discutevan con loro.

<span id="an_9:15">9:15</span> E subito tutta la folla, veduto Gesù,
sbigottì e accorse a salutarlo.

<span id="an_9:16">9:16</span> Ed egli domandò loro: Di che discutete
voi con loro?

<span id="an_9:17">9:17</span> E uno della folla gli rispose: Maestro,
io t’ho menato il mio figliuolo che ha uno spirito mutolo;

<span id="an_9:18">9:18</span> e dovunque esso lo prende, lo atterra; ed
egli schiuma, stride dei denti e rimane stecchito. Ho detto a’ tuoi
discepoli che lo cacciassero, ma non hanno potuto.

<span id="an_9:19">9:19</span> E Gesù, rispondendo, disse loro: O
generazione incredula! Fino a quando sarò io con voi? Fino a quando vi
sopporterò? Menatemelo.

<span id="an_9:20">9:20</span> E glielo menarono; e come vide Gesù,
subito lo spirito lo torse in convulsione; e caduto in terra, si
rotolava schiumando. E Gesù domandò al padre:

<span id="an_9:21">9:21</span> Da quanto tempo gli avviene questo? Ed
egli disse:

<span id="an_9:22">9:22</span> Dalla sua infanzia e spesse volte l’ha
gettato anche nel fuoco e nell’acqua per farlo perire; ma tu, se ci puoi
qualcosa, abbi pietà di noi ed aiutaci.

<span id="an_9:23">9:23</span> E Gesù: Dici: Se puoi?! Ogni cosa è
possibile a chi crede.

<span id="an_9:24">9:24</span> E subito il padre del fanciullo esclamò:
Io credo; sovvieni alla mia incredulità.

<span id="an_9:25">9:25</span> E Gesù, vedendo che la folla accorreva,
sgridò lo spirito immondo, dicendogli: Spirito muto e sordo, io tel
comando, esci da lui e non entrar più in lui.

<span id="an_9:26">9:26</span> E lo spirito, gridando e straziandolo
forte, uscì; e il fanciullo rimase come morto; talché quasi tutti
dicevano: E’ morto.

<span id="an_9:27">9:27</span> Ma Gesù lo sollevò, ed egli si rizzò in
piè.

<span id="an_9:28">9:28</span> E quando Gesù fu entrato in casa, i suoi
discepoli gli domandarono in privato: Perché non abbiam potuto cacciarlo
noi?

<span id="an_9:29">9:29</span> Ed egli disse loro: Cotesta specie di
spiriti non si può far uscir in altro modo che con la preghiera.

<span id="an_9:30">9:30</span> Poi, essendosi partiti di là,
traversarono la Galilea; e Gesù non voleva che alcuno lo sapesse.

<span id="an_9:31">9:31</span> Poich’egli ammaestrava i suoi discepoli,
e diceva loro: Il Figliuol dell’uomo sta per esser dato nelle mani degli
uomini ed essi l’uccideranno; e tre giorni dopo essere stato ucciso,
risusciterà.

<span id="an_9:32">9:32</span> Ma essi non intendevano il suo dire e
temevano d’interrogarlo.

<span id="an_9:33">9:33</span> E vennero a Capernaum; e quand’egli fu in
casa, domandò loro: Di che discorrevate per via?

<span id="an_9:34">9:34</span> Ed essi tacevano, perché per via aveano
questionato fra loro chi fosse il maggiore.

<span id="an_9:35">9:35</span> Ed egli postosi a sedere, chiamò i dodici
e disse loro: Se alcuno vuol essere il primo, dovrà essere l’ultimo di
tutti e il servitor di tutti.

<span id="an_9:36">9:36</span> E preso un piccolo fanciullo, lo pose in
mezzo a loro; e recatoselo in braccio, disse a loro:

<span id="an_9:37">9:37</span> Chiunque riceve uno di tali piccoli
fanciulli nel nome mio, riceve me; e chiunque riceve me, non riceve me,
ma colui che mi ha mandato.

<span id="an_9:38">9:38</span> Giovanni gli disse: Maestro, noi abbiam
veduto uno che cacciava i demoni nel nome tuo, il quale non ci seguita;
e glielo abbiam vietato perché non ci seguitava.

<span id="an_9:39">9:39</span> E Gesù disse: Non glielo vietate, poiché
non v’è alcuno che faccia qualche opera potente nel mio nome, e che
subito dopo possa dir male di me.

<span id="an_9:40">9:40</span> Poiché chi non è contro a noi, è per noi.

<span id="an_9:41">9:41</span> Perché chiunque vi avrà dato a bere un
bicchiere d’acqua in nome mio perché siete di Cristo, in verità vi dico
che non perderà punto il suo premio.

<span id="an_9:42">9:42</span> E chiunque avrà scandalizzato uno di
questi piccoli che credono, meglio sarebbe per lui che gli fosse messa
al collo una macina da mulino, e fosse gettato in mare.

<span id="an_9:43">9:43</span> E se la tua mano ti fa intoppare,
mozzala; meglio è per te entrar monco nella vita, che aver due mani e
andartene nella geenna, nel fuoco inestinguibile.

<span id="an_9:44">9:44</span> dove il verme loro non muore ed il fuoco
non si spegne.

<span id="an_9:45">9:45</span> E se il tuo piede ti fa intoppare,
mozzalo; meglio è per te entrar zoppo nella vita, che aver due occhi
piedi ed esser gittato nella geenna.

<span id="an_9:46">9:46</span> dove il verme loro non muore ed il fuoco
non si spegne.

<span id="an_9:47">9:47</span> E se l’occhio tuo ti fa intoppare,
cavalo; meglio è per te entrar con un occhio solo nel regno di Dio, che
aver due occhi ed esser gittato nella geenna,

<span id="an_9:48">9:48</span> dove il verme loro non muore ed il fuoco
non si spegne.

<span id="an_9:49">9:49</span> Poiché ognuno sarà salato con fuoco.

<span id="an_9:50">9:50</span> Il sale è buono; ma se il sale diventa
insipido, con che gli darete sapore? (G9-51) Abbiate del sale in voi
stessi e state in pace gli uni con gli altri.

<span id="an_10:1">10:1</span> Poi, levatosi di là, se ne andò sui
confini della Giudea, ed oltre il Giordano; e di nuovo di raunarono
presso a lui delle turbe; ed egli di nuovo, come soleva, le ammaestrava.

<span id="an_10:2">10:2</span> E de’ Farisei, accostatisi, gli
domandarono, tentandolo: E’ egli lecito ad un marito di mandar via la
moglie?

<span id="an_10:3">10:3</span> Ed egli rispose loro: Mosè che v’ha egli
comandato?

<span id="an_10:4">10:4</span> Ed essi dissero: Mosè permise di scrivere
una atto di divorzio e mandarla via.

<span id="an_10:5">10:5</span> E Gesù disse loro: E’ per la durezza del
vostro cuore ch’egli scrisse per voi quel precetto;

<span id="an_10:6">10:6</span> ma al principio della creazione Iddio li
fece maschio e femmina.

<span id="an_10:7">10:7</span> Perciò l’uomo lascerà suo padre e sua
madre, e i due saranno una sola carne.

<span id="an_10:8">10:8</span> Talché non sono più due, ma una stessa
carne.

<span id="an_10:9">10:9</span> Quello dunque che Iddio ha congiunto
l’uomo nol separi.

<span id="an_10:10">10:10</span> E in casa i discepoli lo interrogarono
di nuovo sullo stesso soggetto.

<span id="an_10:11">10:11</span> Ed egli disse loro: Chiunque manda via
sua moglie e ne sposa un’altra, commette adulterio verso di lei;

<span id="an_10:12">10:12</span> e se la moglie, ripudiato il marito, ne
sposa un altro, commette adulterio.

<span id="an_10:13">10:13</span> Or gli presentavano dei bambini perché
li toccasse; ma i discepoli sgridavan coloro che glieli presentavano.

<span id="an_10:14">10:14</span> E Gesù, veduto ciò, s’indignò e disse
loro: Lasciate i piccoli fanciulli venire a me; non glielo vietate,
perché di tali è il regno di Dio.

<span id="an_10:15">10:15</span> In verità io vi dico che chiunque non
avrà ricevuto il regno di Dio come un piccolo fanciullo, non entrerà
punto in esso.

<span id="an_10:16">10:16</span> E presili in braccio ed imposte loro le
mani, li benediceva.

<span id="an_10:17">10:17</span> Or com’egli usciva per mettersi in
cammino, un tale accorse e inginocchiatosi davanti a lui, gli domandò:
Maestro buono, che farò io per ereditare la vita eterna?

<span id="an_10:18">10:18</span> E Gesù gli disse: Perché mi chiami
buono? Nessuno è buono, tranne uno solo, cioè Iddio.

<span id="an_10:19">10:19</span> Tu sai i comandamenti: Non uccidere;
non commettere adulterio; non rubare; non dir falsa testimonianza; non
far torto ad alcuno; onora tuo padre e tua madre.

<span id="an_10:20">10:20</span> Ed egli rispose: Maestro, tutte queste
cose io le ho osservate fin dalla mia giovinezza.

<span id="an_10:21">10:21</span> E Gesù, riguardatolo in viso, l’amò e
gli disse: Una cosa ti manca; va’, vendi tutto ciò che hai, e dallo ai
poveri, e tu avrai un tesoro nel cielo; poi vieni e seguimi.

<span id="an_10:22">10:22</span> Ma egli, attristato da quella parola,
se ne andò dolente, perché avea di gran beni.

<span id="an_10:23">10:23</span> E Gesù, guardatosi attorno, disse ai
suoi discepoli: Quanto malagevolmente coloro che hanno delle ricchezze
entreranno nel regno di Dio!

<span id="an_10:24">10:24</span> E i discepoli sbigottirono a queste sue
parole. E Gesù da capo replicò loro: Figliuoli, quant’è malagevole a
coloro che si confidano nelle ricchezze entrare nel regno di Dio!

<span id="an_10:25">10:25</span> E’ più facile a un cammello passare per
la cruna d’un ago, che ad un ricco entrare nel regno di Dio.

<span id="an_10:26">10:26</span> Ed essi vie più stupivano, dicendo fra
loro: Chi dunque può esser salvato?

<span id="an_10:27">10:27</span> E Gesù, riguardatili, disse: Agli
uomini è impossibile, ma non a Dio; perché tutto è possibile a Dio.

<span id="an_10:28">10:28</span> E Pietro prese a dirgli: Ecco, noi
abbiamo lasciato ogni cosa e t’abbiam seguitato.

<span id="an_10:29">10:29</span> E Gesù rispose: Io vi dico in verità
che non v’è alcuno che abbia lasciato casa, o fratelli, o sorelle, o
madre, o padre, o figliuoli, o campi, per amor di me e per amor
dell’evangelo,

<span id="an_10:30">10:30</span> il quale ora, in questo tempo, non ne
riceva cento volte tanto: case, fratelli, sorelle, madri, figliuoli,
campi, insieme a persecuzioni; e nel secolo avvenire, la vita eterna.

<span id="an_10:31">10:31</span> Ma molti primi saranno ultimi e molti
ultimi, primi.

<span id="an_10:32">10:32</span> Or erano per cammino salendo a
Gerusalemme, e Gesù andava innanzi a loro; ed essi erano sbigottiti; e
quelli che lo seguivano eran presi da timore. Ed egli, tratti di nuovo
da parte i dodici, prese a dir loro le cose che gli avverrebbero:

<span id="an_10:33">10:33</span> Ecco, noi saliamo a Gerusalemme, e il
Figliuol dell’uomo sarà dato nelle mani de’ capi sacerdoti e degli
scribi; ed essi lo condanneranno a morte e lo metteranno nelle mani dei
Gentili;

<span id="an_10:34">10:34</span> e lo scherniranno e gli sputeranno
addosso e lo flagelleranno e l’uccideranno; e dopo tre giorni egli
risusciterà.

<span id="an_10:35">10:35</span> E Giacomo e Giovanni, figliuoli di
Zebedeo, si accostarono a lui, dicendogli: Maestro, desideriamo che tu
ci faccia quello che ti chiederemo.

<span id="an_10:36">10:36</span> Ed egli disse loro: Che volete ch’io vi
faccia?

<span id="an_10:37">10:37</span> Essi gli dissero: Concedici di sedere
uno alla tua destra e l’altro alla tua sinistra nella tua gloria. Ma
Gesù disse loro:

<span id="an_10:38">10:38</span> Voi non sapete quel che chiedete.
Potete voi bere il calice ch’io bevo, o esser battezzati del battesimo
del quale io son battezzato? Essi gli dissero: Sì, lo possiamo.

<span id="an_10:39">10:39</span> E Gesù disse loro: Voi certo berrete il
calice ch’io bevo e sarete battezzati del battesimo del quale io sono
battezzato;

<span id="an_10:40">10:40</span> ma quant’è al sedermi a destra o a
sinistra, non sta a me il darlo, ma è per quelli cui è stato preparato.

<span id="an_10:41">10:41</span> E i dieci, udito ciò, presero a
indignarsi di Giacomo e di Giovanni.

<span id="an_10:42">10:42</span> Ma Gesù, chiamatili a sé, disse loro:
Voi sapete che quelli che son reputati principi delle nazioni, le
signoreggiano; e che i loro grandi usano potestà sopra di esse.

<span id="an_10:43">10:43</span> Ma non è così tra voi; anzi chiunque
vorrà esser grande fra voi, sarà vostro servitore;

<span id="an_10:44">10:44</span> e chiunque fra voi vorrà esser primo,
sarà servo di tutti.

<span id="an_10:45">10:45</span> Poiché anche il Figliuol dell’uomo non
è venuto per esser servito, ma per servire, e per dar la vita sua come
prezzo di riscatto per molti.

<span id="an_10:46">10:46</span> Poi vennero in Gerico. E come egli
usciva di Gerico coi suoi discepoli e con gran moltitudine, il figliuol
di Timeo, Bartimeo, cieco mendicante, sedeva presso la strada.

<span id="an_10:47">10:47</span> E udito che chi passava era Gesù il
Nazareno, prese a gridare e a dire: Gesù, figliuol di Davide, abbi pietà
di me!

<span id="an_10:48">10:48</span> E molti lo sgridavano perché tacesse;
ma quello gridava più forte: Figliuol di Davide, abbi pietà di me!

<span id="an_10:49">10:49</span> E Gesù, fermatosi, disse: Chiamatelo! E
chiamarono il cieco, dicendogli: Sta’ di buon cuore! Alzati! Egli ti
chiama.

<span id="an_10:50">10:50</span> E il cieco, gettato via il mantello,
balzò in piedi e venne a Gesù.

<span id="an_10:51">10:51</span> E Gesù, rivoltosi a lui, gli disse: Che
vuoi ch’io ti faccia? E il cieco gli rispose: Rabbuni, ch’io recuperi la
vista.

<span id="an_10:52">10:52</span> E Gesù gli disse: Va’, la tua fede ti
ha salvato. E in quell’istante egli ricuperò la vista e seguiva Gesù per
la via.

<span id="an_11:1">11:1</span> E quando furon giunti vicino a
Gerusalemme, a Betfage e Betania, presso al monte degli Ulivi, Gesù
mandò due dei suoi discepoli, e disse loro:

<span id="an_11:2">11:2</span> Andate nella borgata che è di rimpetto a
voi; e subito, appena entrati, troverete legato un puledro d’asino,
sopra il quale non è montato ancora alcuno; scioglietelo e menatemelo.

<span id="an_11:3">11:3</span> E se qualcuno vi dice: Perché fate
questo? rispondete: Il Signore ne ha bisogno, e lo rimanderà subito qua.

<span id="an_11:4">11:4</span> Ed essi andarono e trovarono un puledro
legato ad una porta, fuori, sulla strada, e lo sciolsero.

<span id="an_11:5">11:5</span> Ed alcuni di coloro ch’eran lì presenti,
dissero loro: Che fate, che sciogliete il puledro?

<span id="an_11:6">11:6</span> Ed essi risposero come Gesù aveva detto.
E quelli li lasciaron fare.

<span id="an_11:7">11:7</span> Ed essi menarono il puledro a Gesù, e
gettarono su quello i loro mantelli, ed egli vi montò sopra.

<span id="an_11:8">11:8</span> E molti stendevano i loro mantelli sulla
via; ed altri, delle fronde che avean tagliate nei campi.

<span id="an_11:9">11:9</span> E coloro che andavano avanti e coloro che
venivano dietro, gridavano: Osanna! Benedetto colui che viene nel nome
del Signore!

<span id="an_11:10">11:10</span> Benedetto il regno che viene, il regno
di Davide nostro padre! Osanna ne’ luoghi altissimi!

<span id="an_11:11">11:11</span> E Gesù entrò in Gerusalemme, nel
tempio; e avendo riguardata ogni cosa attorno attorno, essendo già l’ora
tarda, uscì per andare a Betania coi dodici.

<span id="an_11:12">11:12</span> E il giorno seguente, quando furon
usciti da Betania, egli ebbe fame.

<span id="an_11:13">11:13</span> E veduto di lontano un fico che avea
delle foglie, andò a vedere se per caso vi trovasse qualche cosa; ma
venuto al fico non vi trovò nient’altro che foglie; perché non era la
stagion dei fichi.

<span id="an_11:14">11:14</span> E Gesù prese a dire al fico: Niuno
mangi mai più in perpetuo frutto da te! E i suoi discepoli udirono.

<span id="an_11:15">11:15</span> E vennero a Gerusalemme; e Gesù,
entrato nel tempio, prese a cacciarne coloro che vendevano e che
compravano nel tempio; e rovesciò le tavole de’ cambiamonete e le sedie
de’ venditori di colombi;

<span id="an_11:16">11:16</span> e non permetteva che alcuno portasse
oggetti attraverso il tempio.

<span id="an_11:17">11:17</span> Ed insegnava, dicendo loro: Non è egli
scritto: La mia casa sarà chiamata casa d’orazione per tutte le genti?
ma voi ne avete fatta una spelonca di ladroni.

<span id="an_11:18">11:18</span> Ed i capi sacerdoti e gli scribi
udirono queste cose e cercavano il modo di farli morire, perché lo
temevano; poiché tutta la moltitudine era rapita in ammirazione della
sua dottrina.

<span id="an_11:19">11:19</span> E quando fu sera, uscirono dalla città.

<span id="an_11:20">11:20</span> E la mattina, passando, videro il fico
seccato fin dalle radici;

<span id="an_11:21">11:21</span> e Pietro, ricordatosi, gli disse:
Maestro, vedi, il fico che tu maledicesti, è seccato.

<span id="an_11:22">11:22</span> E Gesù, rispondendo, disse loro:
Abbiate fede in Dio!

<span id="an_11:23">11:23</span> In verità io vi dico che chi dirà a
questo monte: Togliti di là e gettati nel mare, se non dubita in cuor
suo, ma crede che quel che dice avverrà, gli sarà fatto.

<span id="an_11:24">11:24</span> Perciò vi dico: Tutte le cose che voi
domanderete pregando, crediate che le avete ricevute, e voi le
otterrete.

<span id="an_11:25">11:25</span> E quando vi mettete a pregare, se avete
qualcosa contro a qualcuno, perdonate; affinché il Padre vostro che è
nei cieli, vi perdoni i vostri falli.

<span id="an_11:26">11:26</span> Ma se voi non perdonate, neppure il
Padre vostro che è nei cieli vi perdonerà i vostri falli.

<span id="an_11:27">11:27</span> Poi vennero di nuovo in Gerusalemme; e
mentr’egli passeggiava per il tempio, i capi sacerdoti e gli scribi e
gli anziani s’accostarono a lui e gli dissero:

<span id="an_11:28">11:28</span> Con quale autorità fai tu queste cose?
O chi ti ha data codesta autorità di far queste cose?

<span id="an_11:29">11:29</span> E Gesù disse loro: Io vi domanderò una
cosa; rispondetemi e vi dirò con quale autorità io faccio queste cose.

<span id="an_11:30">11:30</span> Il battesimo di Giovanni era esso dal
cielo o dagli uomini? Rispondetemi.

<span id="an_11:31">11:31</span> Ed essi ragionavan fra loro dicendo: Se
diciamo: Dal cielo, egli dirà: Perché dunque non gli credeste?

<span id="an_11:32">11:32</span> Diremo invece: Dagli uomini?… Essi
temevano il popolo, perché tutti stimavano che Giovanni fosse veramente
profeta.

<span id="an_11:33">11:33</span> E risposero a Gesù: Non lo sappiamo. E
Gesù disse loro: E neppur io vi dico con quale autorità fo queste cose.

<span id="an_12:1">12:1</span> E prese a dir loro in parabole: Un uomo
piantò una vigna e le fece attorno una siepe e vi scavò un luogo da
spremer l’uva e vi edificò una torre; l’allogò a de’ lavoratori, e se ne
andò in viaggio.

<span id="an_12:2">12:2</span> E a suo tempo mandò a que’ lavoratori un
servitore per ricevere da loro de’ frutti della vigna.

<span id="an_12:3">12:3</span> Ma essi, presolo, lo batterono e lo
rimandarono a vuoto.

<span id="an_12:4">12:4</span> Ed egli di nuovo mandò loro un altro
servitore; e anche lui ferirono nel capo e vituperarono.

<span id="an_12:5">12:5</span> Ed egli ne mandò un altro, e anche quello
uccisero; e poi molti altri, de’ quali alcuni batterono ed alcuni
uccisero.

<span id="an_12:6">12:6</span> Aveva ancora un unico figliuolo diletto;
e quello mandò loro per ultimo, dicendo: Avranno rispetto al mio
figliuolo.

<span id="an_12:7">12:7</span> Ma que’ lavoratori dissero fra loro:
Costui è l’erede; venite, uccidiamolo, e l’eredità sarà nostra.

<span id="an_12:8">12:8</span> E presolo, l’uccisero, e lo gettarono
fuor dalla vigna.

<span id="an_12:9">12:9</span> Che farà dunque il padrone della vigna?
Egli verrà e distruggerà quei lavoratori, e darà la vigna ad altri.

<span id="an_12:10">12:10</span> Non avete voi neppur letta questa
Scrittura: La pietra che gli edificatori hanno riprovata, è quella che è
divenuta pietra angolare;

<span id="an_12:11">12:11</span> ciò è stato fatto dal Signore, ed è
cosa maravigliosa agli occhi nostri?

<span id="an_12:12">12:12</span> Ed essi cercavano di pigliarlo, ma
temettero la moltitudine; perché si avvidero bene ch’egli aveva detto
quella parabola per loro. E lasciatolo, se ne andarono.

<span id="an_12:13">12:13</span> E gli mandarono alcuni dei Farisei e
degli Erodiani per coglierlo in parole.

<span id="an_12:14">12:14</span> Ed essi, venuti, gli dissero: Maestro,
noi sappiamo che tu sei verace, e che non ti curi d’alcuno, perché non
guardi all’apparenza delle persone, ma insegni la via di Dio secondo
verità. E’ egli lecito pagare il tributo a Cesare o no? Dobbiamo darlo o
non darlo?

<span id="an_12:15">12:15</span> Ma egli, conosciuta la loro ipocrisia,
disse loro: Perché mi tentante? Portatemi un denaro, ch’io lo vegga.

<span id="an_12:16">12:16</span> Ed essi glielo portarono. Ed egli disse
loro: Di chi è questa effigie e questa iscrizione? Essi gli dissero:

<span id="an_12:17">12:17</span> Di Cesare. Allora Gesù disse loro:
Rendete a Cesare quel ch’è di Cesare, e a Dio quel ch’è di Dio. Ed essi
si maravigliarono di lui.

<span id="an_12:18">12:18</span> Poi vennero a lui de’ Sadducei, i quali
dicono che non v’è risurrezione, e gli domandarono:

<span id="an_12:19">12:19</span> Maestro, Mosè ci lasciò scritto che se
il fratello di uno muore e lascia moglie senza figliuoli, il fratello ne
prenda la moglie e susciti progenie a suo fratello.

<span id="an_12:20">12:20</span> Or v’erano sette fratelli. Il primo
prese moglie; e morendo, non lasciò progenie.

<span id="an_12:21">12:21</span> E il secondo la prese e morì senza
lasciare progenie.

<span id="an_12:22">12:22</span> Così il terzo. E i sette non lasciarono
progenie. Infine, dopo tutti, morì anche la donna.

<span id="an_12:23">12:23</span> nella risurrezione, quando saranno
risuscitati, di chi di loro sarà ella moglie? Poiché tutti i sette
l’hanno avuta per moglie.

<span id="an_12:24">12:24</span> Gesù disse loro: Non errate voi per
questo, che non conoscete le Scritture né la potenza di Dio?

<span id="an_12:25">12:25</span> Poiché quando gli uomini risuscitano
dai morti, né prendono né dànno moglie, ma son come angeli ne’ cieli.

<span id="an_12:26">12:26</span> Quando poi ai morti ed alla loro
risurrezione, non avete voi letto nel libro di Mosè, nel passo del
"pruno", come Dio gli parlò dicendo: Io sono l’Iddio d’Abramo e l’Iddio
d’Isacco e l’Iddio di Giacobbe?

<span id="an_12:27">12:27</span> Egli non è un Dio di morti, ma di
viventi. Voi errate grandemente.

<span id="an_12:28">12:28</span> Or uno degli scribi che li aveva uditi
discutere, visto ch’egli aveva loro ben risposto, si accostò e gli
domandò: Qual è il comandamento primo fra tutti?

<span id="an_12:29">12:29</span> Gesù rispose: Il primo è: Ascolta,
Israele: Il Signore Iddio nostro è l’unico Signore:

<span id="an_12:30">12:30</span> ama dunque il Signore Iddio tuo con
tutto il tuo cuore e con tutta l’anima tua e con tutta la mente tua e
con tutta la forza tua.

<span id="an_12:31">12:31</span> Il secondo è questo: Ama il tuo
prossimo come te stesso. Non v’è alcun altro comandamento maggiore di
questi.

<span id="an_12:32">12:32</span> E lo scriba gli disse: Maestro, ben hai
detto secondo verità che v’è un Dio solo e che fuor di lui non ve n’è
alcun altro;

<span id="an_12:33">12:33</span> e che amarlo con tutto il cuore, con
tutto l’intelletto e con tutta la forza e amare il prossimo come te
stesso, è assai più che tutti gli olocausti e i sacrifici.

<span id="an_12:34">12:34</span> E Gesù, vedendo ch’egli avea risposto
avvedutamente, gli disse: Tu non sei lontano dal regno di Dio. E niuno
ardiva più interrogarlo.

<span id="an_12:35">12:35</span> E Gesù, insegnando nel tempio, prese a
dire: Come dicono gli scribi che il Cristo è figliuolo di Davide?

<span id="an_12:36">12:36</span> Davide stesso ha detto, per lo Spirito
Santo: Il Signore ha detto al mio Signore: Siedi alla mia destra, finché
io abbia posto i tuoi nemici per sgabello dei tuoi piedi.

<span id="an_12:37">12:37</span> Davide stesso lo chiama Signore; e onde
viene ch’egli è suo figliuolo? E la massa del popolo l’ascoltava con
piacere.

<span id="an_12:38">12:38</span> E diceva nel suo insegnamento:
Guardatevi dagli scribi, i quali amano passeggiare in lunghe vesti, ed
esser salutati nelle piazze,

<span id="an_12:39">12:39</span> ed avere i primi seggi nelle sinagoghe
e i primi posti ne’ conviti;

<span id="an_12:40">12:40</span> essi che divorano le case delle vedove,
e fanno per apparenza lunghe orazioni. Costoro riceveranno una maggiore
condanna.

<span id="an_12:41">12:41</span> E postosi a sedere dirimpetto alla
cassa delle offerte, stava guardando come la gente gettava danaro nella
cassa; e molti ricchi ne gettavano assai.

<span id="an_12:42">12:42</span> E venuta una povera vedova, vi gettò
due spiccioli che fanno un quarto di soldo.

<span id="an_12:43">12:43</span> E Gesù, chiamati a se i suoi discepoli,
disse loro: in verità io vi dico che questa povera vedova ha gettato
nella cassa delle offerte più di tutti gli altri;

<span id="an_12:44">12:44</span> poiché tutti han gettato del superfluo;
ma costei, del suo necessario, vi ha gettato tutto ciò che possedeva,
tutto quanto avea per vivere.

<span id="an_13:1">13:1</span> E com’egli usciva dal tempio uno de’ suoi
discepoli gli disse: Maestro, guarda che pietre e che edifizi!

<span id="an_13:2">13:2</span> E Gesù gli disse: Vedi tu questi grandi
edifizi? Non sarà lasciata pietra sopra pietra che non sia diroccata.

<span id="an_13:3">13:3</span> Poi sedendo egli sul monte degli Ulivi
dirimpetto al tempio, Pietro e Giacomo e Giovanni e Andrea gli
domandarono in disparte:

<span id="an_13:4">13:4</span> Dicci, quando avverranno queste cose, e
qual sarà il segno del tempo in cui tutte queste cose staranno per
compiersi?

<span id="an_13:5">13:5</span> E Gesù prese a dir loro: Guardate che
nessuno vi seduca!

<span id="an_13:6">13:6</span> Molti verranno sotto il mio nome,
dicendo: Son io; e ne sedurranno molti.

<span id="an_13:7">13:7</span> Or quando udrete guerre e rumori di
guerre, non vi turbate; è necessario che ciò avvenga, ma non sarà ancora
la fine.

<span id="an_13:8">13:8</span> Poiché si leverà nazione contro nazione e
regno contro regno: vi saranno terremoti in vari luoghi; vi saranno
carestie. Questo non sarà che un principio di dolori.

<span id="an_13:9">13:9</span> Or badate a voi stessi! Vi daranno in
mano dei tribunali e sarete battuti nelle sinagoghe e sarete fatti
comparire davanti a governatori e re, per cagion mia, affinché ciò serva
loro di testimonianza.

<span id="an_13:10">13:10</span> E prima convien che fra tutte le genti
sia predicato l’evangelo.

<span id="an_13:11">13:11</span> E quando vi meneranno per mettervi
nelle loro mani, non state innanzi in sollecitudine di ciò che avrete a
dire: ma dite quel che vi sarà dato in quell’ora; perché non siete voi
che parlate, ma lo Spirito Santo.

<span id="an_13:12">13:12</span> E il fratello darà il fratello alla
morte, e il padre il figliuolo; e i figliuoli si leveranno contro i
genitori e li faranno morire.

<span id="an_13:13">13:13</span> E sarete odiati da tutti a cagion del
mio nome; ma chi avrà sostenuto sino alla fine, sarà salvato.

<span id="an_13:14">13:14</span> Quando poi avrete veduta l’abominazione
della desolazione posta là dove non si conviene (chi legge pongavi
mente), allora quelli che saranno nella Giudea, fuggano ai monti;

<span id="an_13:15">13:15</span> e chi sarà sulla terrazza non scendi e
non entri in casa sua per toglierne cosa alcuna;

<span id="an_13:16">13:16</span> e chi sarà nel campo non torni indietro
a prender la sua veste.

<span id="an_13:17">13:17</span> Or guai alle donne che saranno incinte
ed a quelle che allatteranno in que’ giorni!

<span id="an_13:18">13:18</span> E pregate che ciò non avvenga
d’inverno!

<span id="an_13:19">13:19</span> Poiché quelli saranno giorni di tale
tribolazione, che non v’è stata l’uguale dal principio del mondo che Dio
ha creato, fino ad ora, né mai più vi sarà.

<span id="an_13:20">13:20</span> E se il Signore non avesse abbreviato
quei giorni, nessuno scamperebbe; ma a cagion dei suoi propri eletti,
egli ha abbreviato quei giorni.

<span id="an_13:21">13:21</span> E allora, se alcuno vi dice: "Il Cristo
eccolo qui, eccola là", non lo credete;

<span id="an_13:22">13:22</span> perché sorgeranno falsi cristi e falsi
profeti, e faranno segni e prodigi per sedurre, se fosse possibile,
anche gli eletti.

<span id="an_13:23">13:23</span> Ma voi, state attenti; io v’ho predetta
ogni cosa.

<span id="an_13:24">13:24</span> Ma in que’ giorni, dopo quella
tribolazione, il sole si oscurerà e la luna non darà il suo splendore;

<span id="an_13:25">13:25</span> e le stelle cadranno dal cielo e le
potenze che son nei cieli saranno scrollate.

<span id="an_13:26">13:26</span> E allora si vedrà il Figliuol dell’uomo
venir sulle nuvole con gran potenza e gloria.

<span id="an_13:27">13:27</span> Ed egli allora manderà gli angeli e
raccoglierà i suoi eletti dai quattro venti, dall’estremo della terra
all’estremo del cielo.

<span id="an_13:28">13:28</span> Or imparate dal fico questa
similitudine: Quando già i suoi rami si fanno teneri e metton le foglie,
voi sapete che l’estate è vicina.

<span id="an_13:29">13:29</span> Così anche voi, quando vedrete avvenir
queste cose, sappiate ch’egli è vicino, alle porte.

<span id="an_13:30">13:30</span> In verità io vi dico che questa
generazione non passerà prima che tutte queste cose siano avvenute.

<span id="an_13:31">13:31</span> Il cielo e la terra passeranno, ma le
mie parole non passeranno.

<span id="an_13:32">13:32</span> Ma quant’è a quel giorno ed al
quell’ora, nessuno li sa, neppur gli angeli nel cielo, né il Figliuolo,
ma solo il Padre.

<span id="an_13:33">13:33</span> State in guardia, vegliate, poiché non
sapete quando sarà quel tempo.

<span id="an_13:34">13:34</span> Egli è come se un uomo, andando in un
viaggio, lasciasse la sua casa e ne desse la potestà ai suoi servitori,
a ciascuno il compito suo, e al portinaio comandasse di vegliare.

<span id="an_13:35">13:35</span> Vegliate dunque perché non sapete
quando viene il padron di casa: se a sera, a mezzanotte, o al cantar del
gallo la mattina;

<span id="an_13:36">13:36</span> che talora, venendo egli
all’improvviso, non vi trovi addormentati.

<span id="an_13:37">13:37</span> Ora, quel che dico a voi, lo dico a
tutti: Vegliate.

<span id="an_14:1">14:1</span> Ora, due giorni dopo, era la pasqua e gli
azzimi; e i capi sacerdoti e gli scribi cercavano il modo di pigliar
Gesù con inganno ed ucciderlo;

<span id="an_14:2">14:2</span> perché dicevano: Non lo facciamo durante
la festa, che talora non vi sia qualche tumulto del popolo.

<span id="an_14:3">14:3</span> Ed essendo egli in Betania, nella casa di
Simone il lebbroso, mentre era a tavola, venne una donna che aveva un
alabastro d’olio odorifero di nardo schietto, di gran prezzo; e rotto
l’alabastro, glielo versò sul capo.

<span id="an_14:4">14:4</span> E alcuni, sdegnatisi, dicevano fra loro:
Perché s’è fatta questa perdita dell’olio?

<span id="an_14:5">14:5</span> Questo olio si sarebbe potuto vendere più
di trecento denari e darli ai poveri. E fremevano contro a lei.

<span id="an_14:6">14:6</span> Ma Gesù disse: Lasciatela stare! Perché
le date noia? Ella ha fatto un’azione buona inverso me.

<span id="an_14:7">14:7</span> Poiché i poveri li avete sempre con voi;
e quando vogliate, potete far loro del bene; ma a me non mi avete
sempre.

<span id="an_14:8">14:8</span> Ella ha fatto ciò che per lei si poteva;
ha anticipato d’ungere il mio corpo per la sepoltura.

<span id="an_14:9">14:9</span> E in verità io vi dico che per tutto il
mondo, dovunque sarà predicato l’evangelo, anche quello che costei ha
fatto sarà raccontato, in memoria di lei.

<span id="an_14:10">14:10</span> E Giuda Iscariot, uno dei dodici, andò
dai capi sacerdoti per darglielo nelle mani.

<span id="an_14:11">14:11</span> Ed essi, uditolo, si rallegrarono e
promisero di dargli del denaro. Ed egli cercava il modo opportuno di
tradirlo.

<span id="an_14:12">14:12</span> E il primo giorno degli azzimi, quando
si sacrificava la pasqua, i suoi discepoli gli dissero: Dove vuoi che
andiamo ad apparecchiarti da mangiar la pasqua?

<span id="an_14:13">14:13</span> Ed egli mandò due dei suoi discepoli, e
disse loro: Andate nella città, e vi verrà incontro un uomo che porterà
una brocca d’acqua; seguitelo;

<span id="an_14:14">14:14</span> e dove sarà entrato, dite al padron di
casa: Il Maestro dice: Dov’è la mia stanza da mangiarvi la pasqua coi
miei discepoli?

<span id="an_14:15">14:15</span> Ed egli vi mostrerà di sopra una gran
sala ammobiliata e pronta; quivi apparecchiate per noi.

<span id="an_14:16">14:16</span> E i discepoli andarono e giunsero nella
città e trovarono come egli avea lor detto, e apparecchiarono la pasqua.

<span id="an_14:17">14:17</span> E quando fu sera Gesù venne co’ dodici.

<span id="an_14:18">14:18</span> E mentre erano a tavola e mangiavano,
Gesù disse: In verità io vi dico che uno di voi, il quale mangia meco,
mi tradirà.

<span id="an_14:19">14:19</span> Essi cominciarono ad attristarsi e a
dirgli ad uno ad uno: Sono io desso?

<span id="an_14:20">14:20</span> Ed egli disse loro: E’ uno dei dodici,
che intinge meco nel piatto.

<span id="an_14:21">14:21</span> Certo il Figliuol dell’uomo se ne va,
com’è scritto di lui; ma guai a quell’uomo per cui il Figliuol dell’uomo
è tradito! Ben sarebbe per quell’uomo di non esser nato!

<span id="an_14:22">14:22</span> E mentre mangiavano, Gesù prese del
pane; e fatta la benedizione, lo ruppe e lo diede loro e disse:
Prendete, questo è il mio corpo.

<span id="an_14:23">14:23</span> Poi, preso il calice e rese grazie, lo
diede loro, e tutti ne bevvero.

<span id="an_14:24">14:24</span> E disse loro: Questo è il mio sangue,
il sangue del patto, il quale è sparso per molti.

<span id="an_14:25">14:25</span> In verità io vi dico che non berrò più
del frutto della vigna fino a quel giorno che lo berrò nuovo nel regno
di Dio.

<span id="an_14:26">14:26</span> E dopo ch’ebbero cantato l’inno,
uscirono per andare al monte degli Ulivi.

<span id="an_14:27">14:27</span> E Gesù disse loro: Voi tutti sarete
scandalizzati; perché è scritto: Io percoterò il pastore e le pecore
saranno disperse.

<span id="an_14:28">14:28</span> Ma dopo che sarò risuscitato, vi
precederò in Galilea.

<span id="an_14:29">14:29</span> Ma Pietro gli disse: Quand’anche tutti
fossero scandalizzati, io però non lo sarò.

<span id="an_14:30">14:30</span> E Gesù gli disse: In verità io ti dico
che tu, oggi, in questa stessa notte, avanti che il gallo abbia cantato
due volte, mi rinnegherai tre volte.

<span id="an_14:31">14:31</span> Ma egli vie più fermamente diceva:
Quantunque mi convenisse morir teco non però ti rinnegherò. E lo stesso
dicevano pure tutti gli altri.

<span id="an_14:32">14:32</span> Poi vennero in un podere detto
Getsemani; ed egli disse ai suoi discepoli: Sedete qui finché io abbia
pregato.

<span id="an_14:33">14:33</span> E prese seco Pietro e Giacomo e
Giovanni e cominciò ad essere spaventato ed angosciato.

<span id="an_14:34">14:34</span> E disse loro: L’anima mia è oppressa da
tristezza mortale; rimanete qui e vegliate.

<span id="an_14:35">14:35</span> E andato un poco innanzi, si gettò a
terra; e pregava che, se fosse possibile, quell’ora passasse oltre da
lui.

<span id="an_14:36">14:36</span> E diceva: Abba, Padre! ogni cosa ti è
possibile; allontana da me questo calice! Ma pure, non quello che io
voglio, ma quello che tu vuoi.

<span id="an_14:37">14:37</span> E venne, e li trovò che dormivano, e
disse a Pietro: Simone, dormi tu? non sei stato capace di vegliare
un’ora sola?

<span id="an_14:38">14:38</span> Vegliate e pregate, affinché non
cadiate in tentazione; ben è lo spirito pronto, ma la carne è debole.

<span id="an_14:39">14:39</span> E di nuovo andò e pregò, dicendo le
medesime parole.

<span id="an_14:40">14:40</span> E tornato di nuovo, li trovò che
dormivano perché gli occhi loro erano aggravati; e non sapevano che
rispondergli.

<span id="an_14:41">14:41</span> E venne la terza volta, e disse loro:
Dormite pure oramai, e riposatevi! Basta! L’ora è venuta: ecco, il
Figliuol dell’uomo è dato nelle mani dei peccatori.

<span id="an_14:42">14:42</span> Levatevi, andiamo; ecco, colui che mi
tradisce, è vicino.

<span id="an_14:43">14:43</span> E in quell’istante, mentr’egli parlava
ancora, arrivò Giuda, l’uno dei dodici, e con lui una gran turba con
ispade e bastoni, da parte de’ capi sacerdoti, degli scribi e degli
anziani.

<span id="an_14:44">14:44</span> Or colui che lo tradiva, avea dato loro
un segnale, dicendo: Colui che bacerò è desso; pigliatelo e menatelo via
sicuramente.

<span id="an_14:45">14:45</span> E come fu giunto, subito si accostò a
lui e gli disse: Maestro! e lo baciò.

<span id="an_14:46">14:46</span> Allora quelli gli misero le mani
addosso e lo presero;

<span id="an_14:47">14:47</span> ma uno di coloro ch’erano quivi
presenti, tratta la spada, percosse il servitore del somma sacerdote, e
gli spiccò l’orecchio.

<span id="an_14:48">14:48</span> E Gesù, rivolto a loro, disse: Voi
siete usciti con ispade e bastoni come contro ad un ladrone per
pigliarmi.

<span id="an_14:49">14:49</span> Ogni giorno ero fra voi insegnando nel
tempio, e voi non mi avete preso; ma ciò è avvenuto, affinché le
Scritture fossero adempiute.

<span id="an_14:50">14:50</span> E tutti, lasciatolo, se ne fuggirono.

<span id="an_14:51">14:51</span> Ed un certo giovane lo seguiva, avvolto
in un panno lino sul nudo; e lo presero;

<span id="an_14:52">14:52</span> ma egli, lasciando andare il panno
lino, se ne fuggì ignudo.

<span id="an_14:53">14:53</span> E menarono Gesù al sommo sacerdote; e
s’adunarono tutti i capi sacerdoti e gli anziani e egli scribi.

<span id="an_14:54">14:54</span> E Pietro lo avea seguito da lungi, fin
dentro la corte del sommo sacerdote, ove stava a sedere con le guardie e
si scaldava al fuoco.

<span id="an_14:55">14:55</span> Or i capi sacerdoti e tutto il Sinedrio
cercavano qualche testimonianza contro a Gesù per farlo morire; e non ne
trovavano alcuna.

<span id="an_14:56">14:56</span> Poiché molti deponevano il falso contro
a lui; ma le testimonianze non erano concordi.

<span id="an_14:57">14:57</span> Ed alcuni, levatisi, testimoniarono
falsamente contro a lui, dicendo:

<span id="an_14:58">14:58</span> Noi l’abbiamo udito che diceva: Io
disfarò questo tempio fatto di man d’uomo, e in tre giorni ne
riedificherò un altro, che non sarà fatto di mano d’uomo.

<span id="an_14:59">14:59</span> Ma neppur così la loro testimonianza
era concorde.

<span id="an_14:60">14:60</span> Allora il sommo sacerdote, levatosi in
piè quivi in mezzo, domandò a Gesù: Non rispondi tu nulla? Che
testimoniano costoro contro a te?

<span id="an_14:61">14:61</span> Ma egli tacque e non rispose nulla.
Daccapo il sommo sacerdote lo interrogò e gli disse: Sei tu il Cristo,
il Figliuol del Benedetto?

<span id="an_14:62">14:62</span> E Gesù disse: Sì, lo sono: e vedrete il
Figliuol dell’uomo seduto alla destra della Potenza e venire sulle
nuvole del cielo.

<span id="an_14:63">14:63</span> Ed il sommo sacerdote, stracciatesi le
vesti, disse: Che abbiam noi più bisogno di testimoni?

<span id="an_14:64">14:64</span> Voi avete udito la bestemmia. Che ve ne
pare? E tutti lo condannarono come reo di morte.

<span id="an_14:65">14:65</span> Ed alcuni presero a sputargli addosso
ed a velargli la faccia e a dargli dei pugni e a dirgli: Indovina,
profeta! E le guardie presero a schiaffeggiarlo.

<span id="an_14:66">14:66</span> Ed essendo Pietro giù nella corte,
venne una delle serve del sommo sacerdote;

<span id="an_14:67">14:67</span> e veduto Pietro che si scaldava, lo
riguardò in viso e disse: Anche tu eri con Gesù Nazareno.

<span id="an_14:68">14:68</span> Ma egli lo negò, dicendo: Io non so, né
capisco quel che tu dica. Ed uscì fuori nell’antiporto, e il gallo
cantò.

<span id="an_14:69">14:69</span> E la serva, vedutolo, cominciò di nuovo
a dire a quelli ch’eran quivi presenti: Costui è di quelli. Ma egli
daccapo lo negò.

<span id="an_14:70">14:70</span> E di nuovo di lì a poco, quelli
ch’erano quivi, dicevano a Pietro: Per certo tu sei di quelli, perché
poi sei galileo.

<span id="an_14:71">14:71</span> Ma egli prese ad imprecare ed a
giurare: Non conosco quell’uomo che voi dite.

<span id="an_14:72">14:72</span> E subito per la seconda volta, il gallo
cantò. E Pietro si ricordò della parola che Gesù gli aveva detta: Avanti
che il gallo abbia cantato due volte, tu mi rinnegherai tre volte. Ed a
questo pensiero si mise a piangere.

<span id="an_15:1">15:1</span> E subito la mattina, i capi sacerdoti,
con gli anziani e gli scribi e tutto il Sinedrio, tenuto consiglio,
legarono Gesù e lo menarono via e lo misero in man di Pilato.

<span id="an_15:2">15:2</span> E Pilato gli domandò: Sei tu il re dei
Giudei? Ed egli, rispondendo, gli disse: Sì, lo sono.

<span id="an_15:3">15:3</span> E i capi sacerdoti l’accusavano di molte
cose;

<span id="an_15:4">15:4</span> e Pilato daccapo lo interrogò dicendo:
Non rispondi nulla? Vedi di quante cose ti accusano!

<span id="an_15:5">15:5</span> Ma Gesù non rispose più nulla; talché
Pilato se ne maravigliava.

<span id="an_15:6">15:6</span> Or ogni festa di pasqua ei liberava loro
un carcerato, qualunque chiedessero.

<span id="an_15:7">15:7</span> C’era allora in prigione un tale chiamato
Barabba, insieme a de’ sediziosi, i quali, nella sedizione, avean
commesso omicidio.

<span id="an_15:8">15:8</span> E la moltitudine, venuta su, cominciò a
domandare ch’e’ facesse come sempre avea lor fatto.

<span id="an_15:9">15:9</span> E Pilato rispose loro: Volete ch’io vi
liberi il Re de’ Giudei?

<span id="an_15:10">15:10</span> Poiché capiva bene che i capi sacerdoti
glielo aveano consegnato per invidia.

<span id="an_15:11">15:11</span> Ma i capi sacerdoti incitarono la
moltitudine a chiedere che piuttosto liberasse loro Barabba.

<span id="an_15:12">15:12</span> E Pilato, daccapo replicando, diceva
loro: Che volete dunque ch’io faccia di colui che voi chiamate il Re de’
Giudei?

<span id="an_15:13">15:13</span> Ed essi di nuovo gridarono:
Crocifiggilo!

<span id="an_15:14">15:14</span> E Pilato diceva loro: Ma pure, che male
ha egli fatto? Ma essi gridarono più forte che mai: Crocifiggilo!

<span id="an_15:15">15:15</span> E Pilato, volendo soddisfare la
moltitudine, liberò loro Barabba; e consegnò Gesù, dopo averlo
flagellato, per esser crocifisso.

<span id="an_15:16">15:16</span> Allora i soldati lo menarono dentro la
corte che è il Pretorio, e radunarono tutta la coorte.

<span id="an_15:17">15:17</span> E lo vestirono di porpora; e
intrecciata una corona di spine, gliela misero intorno al capo,

<span id="an_15:18">15:18</span> e cominciarono a salutarlo: Salve, Re
de’ Giudei!

<span id="an_15:19">15:19</span> E gli percotevano il capo con una
canna, e gli sputavano addosso, e postisi inginocchioni, si prostravano
dinanzi a lui.

<span id="an_15:20">15:20</span> E dopo che l’ebbero schernito, lo
spogliarono della porpora e lo rivestirono dei suoi propri vestimenti. E
lo menaron fuori per crocifiggerlo.

<span id="an_15:21">15:21</span> E costrinsero a portar la croce di lui
un certo Simon cireneo, il padre di Alessandro e di Rufo, il quale
passava di là, tornando dai campi.

<span id="an_15:22">15:22</span> E menarono Gesù al luogo detto Golgota;
il che, interpretato, vuol dire luogo del teschio.

<span id="an_15:23">15:23</span> E gli offersero da bere del vino
mescolato con mirra; ma non ne prese.

<span id="an_15:24">15:24</span> Poi lo crocifissero e si spartirono i
suoi vestimenti, tirandoli a sorte per sapere quel che ne toccherebbe a
ciascuno.

<span id="an_15:25">15:25</span> Era l’ora terza quando lo crocifissero.

<span id="an_15:26">15:26</span> E l’iscrizione indicante il motivo
della condanna, diceva: IL RE DE’ GIUDEI.

<span id="an_15:27">15:27</span> E con lui crocifissero due ladroni, uno
alla sua destra e l’altro alla sua sinistra.

<span id="an_15:28">15:28</span> E si adempié la Scrittura che dice:
Egli è stato annoverato fra gli iniqui.

<span id="an_15:29">15:29</span> E quelli che passavano lì presso lo
ingiuriavano, scotendo il capo e dicendo: Eh, tu che disfai il tempio e
lo riedifichi in tre giorni,

<span id="an_15:30">15:30</span> salva te stesso e scendi giù di croce!

<span id="an_15:31">15:31</span> Parimente anche i capi sacerdoti con
gli scribi, beffandosi, dicevano l’uno all’altro: Ha salvato altri e non
può salvar se stesso!

<span id="an_15:32">15:32</span> Il Cristo, il Re d’Israele, scenda ora
giù di croce, affinché vediamo e crediamo! Anche quelli che erano stati
crocifissi con lui, lo insultavano.

<span id="an_15:33">15:33</span> E venuta l’ora sesta, si fecero tenebre
per tutto il paese, fino all’ora nona.

<span id="an_15:34">15:34</span> Ed all’ora nona, Gesù gridò con gran
voce: Eloì, Eloì, lamà sabactanì? il che, interpretato, vuol dire: Dio
mio, Dio mio, perché mi hai abbandonato?

<span id="an_15:35">15:35</span> E alcuni degli astanti, udito ciò,
dicevano: Ecco, chiama Elia!

<span id="an_15:36">15:36</span> E uno di loro corse, e inzuppata
d’aceto una spugna, e postala in cima ad una canna, gli diè da bere
dicendo: Aspettate, vediamo se Elia viene a trarlo giù.

<span id="an_15:37">15:37</span> E Gesù, gettato un gran grido, rendé lo
spirito.

<span id="an_15:38">15:38</span> E la cortina del tempio si squarciò in
due, da cima a fondo.

<span id="an_15:39">15:39</span> E il centurione ch’era quivi presente
dirimpetto a Gesù, avendolo veduto spirare a quel modo, disse:
Veramente, quest’uomo era Figliuol di Dio!

<span id="an_15:40">15:40</span> Or v’erano anche delle donne, che
guardavan da lontano; fra le quali era Maria Maddalena e Maria madre di
Giacomo il piccolo e di Iose, e Salome;

<span id="an_15:41">15:41</span> le quali, quand’egli era in Galilea, lo
seguivano e lo servivano; e molte altre, che eran salite con lui a
Gerusalemme.

<span id="an_15:42">15:42</span> Ed essendo già sera (poiché era
Preparazione, cioè la vigilia del sabato),

<span id="an_15:43">15:43</span> venne Giuseppe d’Arimatea, consigliere
onorato, il quale aspettava anch’egli il Regno di Dio; e, preso ardire,
si presentò a Pilato e domandò il corpo di Gesù.

<span id="an_15:44">15:44</span> Pilato si maravigliò ch’egli fosse già
morto; e chiamato a sé il centurione, gli domandò se era morto da molto
tempo;

<span id="an_15:45">15:45</span> e saputolo dal centurione, donò il
corpo a Giuseppe.

<span id="an_15:46">15:46</span> E questi, comprato un panno lino e
tratto Gesù giù di croce, l’involse nel panno e lo pose in una tomba
scavata nella roccia, e rotolò una pietra contro l’apertura del
sepolcro.

<span id="an_15:47">15:47</span> E Maria Maddalena e Maria madre di Iose
stavano guardando dove veniva deposto.

<span id="an_16:1">16:1</span> E passato il sabato, Maria Maddalena e
Maria madre di Giacomo e Salome comprarono degli aromi per andare a
imbalsamar Gesù.

<span id="an_16:2">16:2</span> E la mattina del primo giorno della
settimana, molto per tempo, vennero al sepolcro sul levar del sole.

<span id="an_16:3">16:3</span> E dicevano tra loro: Chi ci rotolerà la
pietra dall’apertura del sepolcro?

<span id="an_16:4">16:4</span> E alzati gli occhi, videro che la pietra
era stata rotolata; ed era pur molto grande.

<span id="an_16:5">16:5</span> Ed essendo entrate nel sepolcro, videro
un giovinetto, seduto a destra, vestito d’una veste bianca, e furono
spaventate.

<span id="an_16:6">16:6</span> Ma egli disse loro: Non vi spaventate!
Voi cercate Gesù il Nazareno che è stato crocifisso; egli è risuscitato;
non è qui; ecco il luogo dove l’aveano posto.

<span id="an_16:7">16:7</span> Ma andate a dire ai suoi discepoli ed a
Pietro, ch’egli vi precede in Galilea; quivi lo vedrete, come v’ha
detto.

<span id="an_16:8">16:8</span> Ed esse, uscite, fuggiron via dal
sepolcro, perché eran prese da tremito e da stupore, e non dissero nulla
ad alcuno, perché aveano paura.

<span id="an_16:9">16:9</span> Or Gesù, essendo risuscitato la mattina
del primo giorno della settimana, apparve prima a Maria Maddalena, dalla
quale avea cacciato sette demoni.

<span id="an_16:10">16:10</span> Costei andò ad annunziarlo a coloro
ch’eran stati con lui, i quali facean cordoglio e piangevano.

<span id="an_16:11">16:11</span> Ed essi, udito ch’egli viveva ed era
stato veduto da lei, non lo credettero.

<span id="an_16:12">16:12</span> Or dopo questo, apparve in altra forma
a due di loro ch’eran in cammino per andare ai campi;

<span id="an_16:13">16:13</span> e questi andarono ad annunziarlo agli
altri; ma neppure a quelli credettero.

<span id="an_16:14">16:14</span> Di poi, apparve agli undici, mentre
erano a tavola; e li rimproverò della loro incredulità e durezza di
cuore, perché non avean creduto a quelli che l’avean veduto risuscitato.

<span id="an_16:15">16:15</span> E disse loro: Andate per tutto il mondo
e predicate l’evangelo ad ogni creatura.

<span id="an_16:16">16:16</span> Chi avrà creduto e sarà stato
battezzato sarà salvato; ma chi non avrà creduto sarà condannato.

<span id="an_16:17">16:17</span> Or questi sono i segni che
accompagneranno coloro che avranno creduto: nel nome mio cacceranno i
demoni; parleranno in lingue nuove;

<span id="an_16:18">16:18</span> prenderanno in mano dei serpenti; e se
pur bevessero alcunché di mortifero, non ne avranno alcun male;
imporranno le mani agl’infermi ed essi guariranno.

<span id="an_16:19">16:19</span> Il Signor Gesù dunque, dopo aver loro
parlato, fu assunto nel cielo, e sedette alla destra di Dio.

<span id="an_16:20">16:20</span> E quelli se ne andarono a predicare da
per tutto, operando il Signore con essi e confermando la Parola coi
segni che l’accompagnavano.

------------------------------------------------------------------------

[Next: Luke](luk)
