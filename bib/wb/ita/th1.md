[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Italian Bible: 1 Thessalonians

<span id="an_1:1">1:1</span> Paolo, Silvano e Timoteo alla chiesa dei
Tessalonicesi che è in Dio Padre e nel Signor Gesù Cristo, grazia a voi
e pace.

<span id="an_1:2">1:2</span> Noi rendiamo del continuo grazie a Dio per
voi tutti, facendo di voi menzione nelle nostre preghiere,

<span id="an_1:3">1:3</span> ricordandoci del continuo nel cospetto del
nostro Dio e Padre, dell’opera della vostra fede, delle fatiche del
vostro amore e della costanza della vostra speranza nel nostro Signor
Gesù Cristo;

<span id="an_1:4">1:4</span> conoscendo, fratelli amati da Dio, la
vostra elezione.

<span id="an_1:5">1:5</span> Poiché il nostro Evangelo non vi è stato
annunziato soltanto con parole, ma anche con potenza, con lo Spirito
Santo e con gran pienezza di convinzione; e infatti voi sapete quel che
siamo stati fra voi per amor vostro.

<span id="an_1:6">1:6</span> E voi siete divenuti imitatori nostri e del
Signore, avendo ricevuto la Parola in mezzo a molte afflizioni, con
allegrezza dello Spirito Santo;

<span id="an_1:7">1:7</span> talché siete diventati un esempio a tutti i
credenti della Macedonia e dell’Acaia.

<span id="an_1:8">1:8</span> Poiché da voi la parola del Signore ha
echeggiato non soltanto nella Macedonia e nell’Acaia, ma la fama della
fede che avete in Dio si è sparsa in ogni luogo; talché non abbiam
bisogno di parlarne;

<span id="an_1:9">1:9</span> perché eglino stessi raccontano di noi
quale sia stata la nostra venuta tra voi, e come vi siete convertiti
dagl’idoli a Dio per servire all’Iddio vivente e vero, e per aspettare
dai cieli il suo Figliuolo,

<span id="an_1:10">1:10</span> il quale Egli ha risuscitato dai morti:
cioè, Gesù che ci libera dall’ira a venire.

<span id="an_2:1">2:1</span> Voi stessi, fratelli, sapete che la nostra
venuta tra voi non è stata invano;

<span id="an_2:2">2:2</span> anzi, sebbene avessimo prima patito e
fossimo stati oltraggiati, come sapete, a Filippi, pur ci siamo
rinfrancati nell’Iddio nostro, per annunziarvi l’Evangelo di Dio in
mezzo a molte lotte.

<span id="an_2:3">2:3</span> Poiché la nostra esortazione non procede da
impostura, né da motivi impuri, né è fatta con frode;

<span id="an_2:4">2:4</span> ma siccome siamo stati approvati da Dio che
ci ha stimati tali da poterci affidare l’Evangelo, parliamo in modo da
piacere non agli uomini, ma a Dio che prova i nostri cuori.

<span id="an_2:5">2:5</span> Difatti, non abbiamo mai usato un parlar
lusinghevole, come ben sapete, né pretesti ispirati da cupidigia; Iddio
ne è testimone.

<span id="an_2:6">2:6</span> E non abbiam cercato gloria dagli uomini,
né da voi, né da altri, quantunque, come apostoli di Cristo, avessimo
potuto far valere la nostra autorità;

<span id="an_2:7">2:7</span> invece, siamo stati mansueti in mezzo a
voi, come una nutrice che cura teneramente i propri figliuoli.

<span id="an_2:8">2:8</span> Così, nel nostro grande affetto per voi,
eravamo disposti a darvi non soltanto l’Evangelo di Dio, ma anche le
nostre proprie vite, tanto ci eravate divenuti cari.

<span id="an_2:9">2:9</span> Perché, fratelli, voi la ricordate la
nostra fatica e la nostra pena; egli è lavorando notte e giorno per non
essere d’aggravio ad alcuno di voi, che v’abbiam predicato l’Evangelo di
Dio.

<span id="an_2:10">2:10</span> Voi siete testimoni, e Dio lo è pure, del
modo santo, giusto e irreprensibile con cui ci siamo comportati verso
voi che credete;

<span id="an_2:11">2:11</span> e sapete pure che, come fa un padre coi
suoi figliuoli, noi abbiamo esortato,

<span id="an_2:12">2:12</span> confortato e scongiurato ciascun di voi a
condursi in modo degno di Dio, che vi chiama al suo regno e alla sua
gloria.

<span id="an_2:13">2:13</span> E per questa ragione anche noi rendiamo
del continuo grazie a Dio: perché quando riceveste da noi la parola
della predicazione, cioè la parola di Dio, voi l’accettaste non come
parola d’uomini, ma, quale essa è veramente, come parola di Dio, la
quale opera efficacemente in voi che credete.

<span id="an_2:14">2:14</span> Poiché, fratelli, voi siete divenuti
imitatori delle chiese di Dio che sono in Cristo Gesù nella Giudea; in
quanto che anche voi avete sofferto dai vostri connazionali le stesse
cose che quelle chiese hanno sofferto dai Giudei,

<span id="an_2:15">2:15</span> i quali hanno ucciso e il Signor Gesù e i
profeti, hanno cacciato noi, e non piacciono a Dio, e sono avversi a
tutti gli uomini,

<span id="an_2:16">2:16</span> divietandoci di parlare ai Gentili perché
sieno salvati. Essi vengon così colmando senza posa la misura dei loro
peccati; ma ormai li ha raggiunti l’ira finale.

<span id="an_2:17">2:17</span> Quant’è a noi, fratelli, orbati di voi
per breve tempo, di persona, non di cuore, abbiamo tanto maggiormente
cercato, con gran desiderio, di veder la vostra faccia.

<span id="an_2:18">2:18</span> Perciò abbiam voluto, io Paolo almeno,
non una ma due volte, venir a voi; ma Satana ce lo ha impedito.

<span id="an_2:19">2:19</span> Qual è infatti la nostra speranza, o la
nostra allegrezza, o la corona di cui ci gloriamo? Non siete forse voi,
nel cospetto del nostro Signor Gesù quand’egli verrà?

<span id="an_2:20">2:20</span> Sì, certo, la nostra gloria e la nostra
allegrezza siete voi.

<span id="an_3:1">3:1</span> Perciò, non potendo più reggere, stimammo
bene di esser lasciati soli ad Atene;

<span id="an_3:2">3:2</span> e mandammo Timoteo, nostro fratello e
ministro di Dio nella propagazione del Vangelo di Cristo, per
confermarvi e confortarvi nella vostra fede,

<span id="an_3:3">3:3</span> affinché nessuno fosse scosso in mezzo a
queste afflizioni; poiché voi stessi sapete che a questo siamo
destinati.

<span id="an_3:4">3:4</span> Perché anche quando eravamo fra voi, vi
predicevamo che saremmo afflitti; come anche è avvenuto, e voi lo
sapete.

<span id="an_3:5">3:5</span> Perciò anch’io, non potendo più resistere,
mandai ad informarmi della vostra fede, per tema che il tentatore vi
avesse tentati, e la nostra fatica fosse riuscita vana.

<span id="an_3:6">3:6</span> Ma ora che Timoteo è giunto qui da presso a
voi e ci ha recato liete notizie della vostra fede e del vostro amore, e
ci ha detto che serbate del continuo buona ricordanza di noi bramando di
vederci, come anche noi bramiamo vedervi,

<span id="an_3:7">3:7</span> per questa ragione, fratelli, siamo stati
consolati a vostro riguardo, in mezzo a tutte le nostre distrette e
afflizioni, mediante la vostra fede;

<span id="an_3:8">3:8</span> perché ora viviamo, se voi state saldi nel
Signore.

<span id="an_3:9">3:9</span> Poiché quali grazie possiam noi rendere a
Dio, a vostro riguardo, per tutta l’allegrezza della quale ci
rallegriamo a cagion di voi nel cospetto dell’Iddio nostro,

<span id="an_3:10">3:10</span> mentre notte e giorno preghiamo
intensamente di poter vedere la vostra faccia e supplire alle lacune
della vostra fede?

<span id="an_3:11">3:11</span> Ora Iddio stesso, nostro Padre, e il
Signor nostro Gesù ci appianino la via per venir da voi;

<span id="an_3:12">3:12</span> e quant’è a voi, il Signore vi accresca e
vi faccia abbondare in amore gli uni verso gli altri e verso tutti, come
anche noi abbondiamo verso voi,

<span id="an_3:13">3:13</span> per confermare i vostri cuori, onde siano
irreprensibili in santità nel cospetto di Dio nostro Padre, quando il
Signor nostro Gesù verrà con tutti i suoi santi.

<span id="an_4:1">4:1</span> Del rimanente, fratelli, come avete
imparato da noi il modo in cui vi dovete condurre e piacere a Dio (ed è
così che già vi conducete), vi preghiamo e vi esortiamo nel Signor Gesù
a vie più progredire.

<span id="an_4:2">4:2</span> Poiché sapete quali comandamenti vi abbiamo
dati per la grazia del Signor Gesù.

<span id="an_4:3">4:3</span> Perché questa è la volontà di Dio: che vi
santifichiate, che v’asteniate dalla fornicazione,

<span id="an_4:4">4:4</span> che ciascun di voi sappia possedere il
proprio corpo in santità ed onore,

<span id="an_4:5">4:5</span> non dandosi a passioni di concupiscenza
come fanno i pagani i quali non conoscono Iddio;

<span id="an_4:6">4:6</span> e che nessuno soverchi il fratello né lo
sfrutti negli affari; perché il Signore è un vendicatore in tutte queste
cose, siccome anche v’abbiamo innanzi detto e protestato.

<span id="an_4:7">4:7</span> Poiché Iddio ci ha chiamati non a impurità,
ma a santificazione.

<span id="an_4:8">4:8</span> Chi dunque sprezza questi precetti, non
sprezza un uomo, ma quell’Iddio, il quale anche vi comunica il dono del
suo Santo Spirito.

<span id="an_4:9">4:9</span> Or quanto all’amor fraterno non avete
bisogno che io ve ne scriva, giacché voi stessi siete stati ammaestrati
da Dio ad amarvi gli uni gli altri;

<span id="an_4:10">4:10</span> e invero voi lo fate verso tutti i
fratelli che sono nell’intera Macedonia. Ma v’esortiamo, fratelli, che
vie più abbondiate in questo, e vi studiate di vivere in quiete,

<span id="an_4:11">4:11</span> di fare i fatti vostri e di lavorare con
le vostre mani, come v’abbiamo ordinato di fare,

<span id="an_4:12">4:12</span> onde camminiate onestamente verso quelli
di fuori, e non abbiate bisogno di nessuno.

<span id="an_4:13">4:13</span> Or, fratelli, non vogliamo che siate in
ignoranza circa quelli che dormono, affinché non siate contristati come
gli altri che non hanno speranza.

<span id="an_4:14">4:14</span> Poiché, se crediamo che Gesù morì e
risuscitò, così pure, quelli che si sono addormentati, Iddio, per mezzo
di Gesù, li ricondurrà con esso lui.

<span id="an_4:15">4:15</span> Poiché questo vi diciamo per parola del
Signore: che noi viventi, i quali saremo rimasti fino alla venuta del
Signore, non precederemo quelli che si sono addormentati;

<span id="an_4:16">4:16</span> perché il Signore stesso, con potente
grido, con voce d’arcangelo e con la tromba di Dio, scenderà dal cielo,
e i morti in Cristo risusciteranno i primi;

<span id="an_4:17">4:17</span> poi noi viventi, che saremo rimasti,
verremo insiem con loro rapiti sulle nuvole, a incontrare il Signore
nell’aria; e così saremo sempre col Signore.

<span id="an_4:18">4:18</span> Consolatevi dunque gli uni gli altri con
queste parole.

<span id="an_5:1">5:1</span> Or quanto ai tempi ed ai momenti, fratelli,
non avete bisogno che vi se ne scriva;

<span id="an_5:2">5:2</span> perché voi stessi sapete molto bene che il
giorno del Signore verrà come viene un ladro nella notte.

<span id="an_5:3">5:3</span> Quando diranno: Pace e sicurezza, allora di
subito una improvvisa ruina verrà loro addosso, come le doglie alla
donna incinta; e non scamperanno affatto.

<span id="an_5:4">5:4</span> Ma voi, fratelli, non siete nelle tenebre,
sì che quel giorno abbia a cogliervi a guisa di ladro;

<span id="an_5:5">5:5</span> poiché voi tutti siete figliuoli di luce e
figliuoli del giorno; noi non siamo della notte né delle tenebre;

<span id="an_5:6">5:6</span> non dormiamo dunque come gli altri, ma
vegliamo e siamo sobri.

<span id="an_5:7">5:7</span> Poiché quelli che dormono, dormono di
notte; e quelli che s’inebriano, s’inebriano di notte;

<span id="an_5:8">5:8</span> ma noi, che siamo del giorno, siamo sobri,
avendo rivestito la corazza della fede e dell’amore, e preso per elmo la
speranza della salvezza.

<span id="an_5:9">5:9</span> Poiché Iddio non ci ha destinati ad ira, ma
ad ottener salvezza per mezzo del Signor nostro Gesù Cristo,

<span id="an_5:10">5:10</span> il quale è morto per noi affinché, sia
che vegliamo sia che dormiamo, viviamo insieme con lui.

<span id="an_5:11">5:11</span> Perciò, consolatevi gli uni gli altri, ed
edificatevi l’un l’altro, come d’altronde già fate.

<span id="an_5:12">5:12</span> Or, fratelli, vi preghiamo di avere in
considerazione coloro che faticano fra voi, che vi son preposti nel
Signore e vi ammoniscono,

<span id="an_5:13">5:13</span> e di tenerli in grande stima ed amarli a
motivo dell’opera loro. Vivete in pace fra voi.

<span id="an_5:14">5:14</span> V’esortiamo, fratelli, ad ammonire i
disordinati, a confortare gli scoraggiati, a sostenere i deboli, ad
esser longanimi verso tutti.

<span id="an_5:15">5:15</span> Guardate che nessuno renda ad alcuno male
per male; anzi procacciate sempre il bene gli uni degli altri, e quello
di tutti.

<span id="an_5:16">5:16</span> Siate sempre allegri;

<span id="an_5:17">5:17</span> non cessate mai di pregare;

<span id="an_5:18">5:18</span> in ogni cosa rendete grazie, poiché tale
è la volontà di Dio in Cristo Gesù verso di voi.

<span id="an_5:19">5:19</span> Non spegnete lo Spirito;

<span id="an_5:20">5:20</span> non disprezzate le profezie;

<span id="an_5:21">5:21</span> ma esaminate ogni cosa e ritenete il
bene;

<span id="an_5:22">5:22</span> astenetevi da ogni specie di male.

<span id="an_5:23">5:23</span> Or l’Iddio della pace vi santifichi Egli
stesso completamente; e l’intero essere vostro, lo spirito, l’anima ed
il corpo, sia conservato irreprensibile, per la venuta del Signor nostro
Gesù Cristo.

<span id="an_5:24">5:24</span> Fedele è Colui che vi chiama, ed Egli
farà anche questo.

<span id="an_5:25">5:25</span> Fratelli, pregate per noi.

<span id="an_5:26">5:26</span> Salutate tutti i fratelli con un santo
bacio.

<span id="an_5:27">5:27</span> Io vi scongiuro per il Signore a far sì
che questa epistola sia letta a tutti i fratelli.

<span id="an_5:28">5:28</span> La grazia del Signor nostro Gesù Cristo
sia con voi.

------------------------------------------------------------------------

[Next: 2 Thessalonians](th2)
