[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Italian Bible: Ecclesiastes

<span id="an_1:1">1:1</span> Parole dell’Ecclesiaste, figliuolo di
Davide, re di Gerusalemme.

<span id="an_1:2">1:2</span> Vanità delle vanità, dice l’Ecclesiaste;

<span id="an_1:3">1:3</span> vanità delle vanità; tutto è vanità. Che
profitto ha l’uomo di tutta la fatica che dura sotto il sole?

<span id="an_1:4">1:4</span> Una generazione se ne va, un’altra viene, e
la terra sussiste in perpetuo.

<span id="an_1:5">1:5</span> Anche il sole si leva, poi tramonta, e
s’affretta verso il luogo donde si leva di nuovo.

<span id="an_1:6">1:6</span> Il vento soffia verso il mezzogiorno, poi
gira verso settentrione; va girando, girando continuamente, per
ricominciare gli stessi giri.

<span id="an_1:7">1:7</span> Tutti i fiumi corrono al mare, eppure il
mare non s’empie; al luogo dove i fiumi si dirigono, tornano a dirigersi
sempre.

<span id="an_1:8">1:8</span> Ogni cosa è in travaglio, più di quel che
l’uomo possa dire; l’occhio non si sazia mai di vedere, e l’orecchio non
è mai stanco d’udire.

<span id="an_1:9">1:9</span> Quello ch’è stato è quel che sarà; quel che
s’è fatto è quel che si farà; non v’è nulla di nuovo sotto il sole.

<span id="an_1:10">1:10</span> V’ha egli qualcosa della quale si dica:
"Guarda questo è nuovo?" Quella cosa esisteva già nei secoli che ci
hanno preceduto.

<span id="an_1:11">1:11</span> Non rimane memoria delle cose d’altri
tempi; e di quel che succederà in seguito non rimarrà memoria fra quelli
che verranno più tardi.

<span id="an_1:12">1:12</span> Io, l’Ecclesiaste, sono stato re
d’Israele a Gerusalemme,

<span id="an_1:13">1:13</span> ed ho applicato il cuore a cercare e ad
investigare con sapienza tutto ciò che si fa sotto il cielo: occupazione
penosa, che Dio ha data ai figliuoli degli uomini perché vi si
affatichino.

<span id="an_1:14">1:14</span> Io ho veduto tutto ciò che si fa sotto il
sole: ed ecco tutto è vanità e un correr dietro al vento.

<span id="an_1:15">1:15</span> Ciò che è storto non può essere
raddrizzato, ciò che manca non può esser contato.

<span id="an_1:16">1:16</span> Io ho detto, parlando in cuor mio: "Ecco
io ho acquistato maggior sapienza di tutti quelli che hanno regnato
prima di me in Gerusalemme"; sì, il mio cuore ha posseduto molta
sapienza e molta scienza.

<span id="an_1:17">1:17</span> Ed ho applicato il cuore a conoscer la
sapienza, e a conoscere la follia e la stoltezza, ed ho riconosciuto che
anche questo è un correr dietro al vento.

<span id="an_1:18">1:18</span> Poiché dov’è molta sapienza v’è molto
affanno, e chi accresce la sua scienza accresce il suo dolore.

<span id="an_2:1">2:1</span> Io ho detto in cuor mio: "Andiamo! Io ti
voglio mettere alla prova con la gioia, e tu godrai il piacere!" Ed ecco
che anche questo è vanità.

<span id="an_2:2">2:2</span> Io ho detto del riso: "E’ una follia"; e
della gioia: "A che giova?"

<span id="an_2:3">2:3</span> Io presi in cuor mio la risoluzione di
abbandonar la mia carne alle attrattive del vino, e, pur lasciando che
il mio cuore mi guidasse saviamente, d’attenermi alla follia, finch’io
vedessi ciò ch’è bene che gli uomini facciano sotto il cielo, durante il
numero de’ giorni della loro vita.

<span id="an_2:4">2:4</span> Io intrapresi de’ grandi lavori; mi
edificai delle case; mi piantai delle vigne;

<span id="an_2:5">2:5</span> mi feci de’ giardini e dei parchi, e vi
piantai degli alberi fruttiferi d’ogni specie;

<span id="an_2:6">2:6</span> mi costrussi degli stagni per adacquare con
essi il bosco dove crescevano gli alberi;

<span id="an_2:7">2:7</span> comprai servi e serve, ed ebbi de’ servi
nati in casa; ebbi pure greggi ed armenti, in gran numero, più di tutti
quelli ch’erano stati prima di me a Gerusalemme;

<span id="an_2:8">2:8</span> accumulai argento, oro, e le ricchezze dei
re e delle province; mi procurai dei cantanti e delle cantanti, e ciò
che fa la delizia de’ figliuoli degli uomini, delle donne in gran
numero.

<span id="an_2:9">2:9</span> Così divenni grande, e sorpassai tutti
quelli ch’erano stati prima di me a Gerusalemme; e la mia sapienza
rimase pur sempre meco.

<span id="an_2:10">2:10</span> Di tutto quello che i miei occhi
desideravano io nulla rifiutai loro; non privai il cuore d’alcuna gioia;
poiché il mio cuore si rallegrava d’ogni mia fatica, ed è la ricompensa
che m’è toccata d’ogni mia fatica.

<span id="an_2:11">2:11</span> Poi considerai tutte le opere che le mie
mani avevano fatte, e la fatica che avevo durata a farle, ed ecco che
tutto era vanità e un correr dietro al vento, e che non se ne trae alcun
profitto sotto il sole.

<span id="an_2:12">2:12</span> Allora mi misi ad esaminate la sapienza,
la follia e la stoltezza. Che farà l’uomo che succederà al re? Quello
ch’è già stato fatto.

<span id="an_2:13">2:13</span> E vidi che la sapienza ha un vantaggio
sulla stoltezza, come la luce ha un vantaggio sulle tenebre.

<span id="an_2:14">2:14</span> Il savio ha gli occhi in testa, mentre lo
stolto cammina nelle tenebre; ma ho riconosciuto pure che tutti e due
hanno la medesima sorte.

<span id="an_2:15">2:15</span> Ond’io ho detto in cuor mio: "La sorte
che tocca allo stolto toccherà anche a me; perché dunque essere stato
così savio?" E ho detto in cuor mio che anche questo è vanità.

<span id="an_2:16">2:16</span> Poiché tanto del savio quanto dello
stolto non rimane ricordo eterno; giacché, nei giorni a venire, tutto
sarà da tempo dimenticato. Pur troppo il savio muore, al pari dello
stolto!

<span id="an_2:17">2:17</span> Perciò io ho odiata la vita, perché tutto
ciò che si fa sotto il sole m’è divenuto odioso, poiché tutto è vanità e
un correr dietro al vento.

<span id="an_2:18">2:18</span> Ed ho odiata ogni fatica che ho durata
sotto il sole, e di cui debbo lasciare il godimento a colui che verrà
dopo di me.

<span id="an_2:19">2:19</span> E chi sa s’egli sarà savio o stolto?
Eppure sarà padrone di tutto il lavoro che io ho compiuto con fatica e
con saviezza sotto il sole. Anche questo è vanità.

<span id="an_2:20">2:20</span> Così sono arrivato a far perdere al mio
cuore ogni speranza circa tutta la fatica che ho durato sotto il sole.

<span id="an_2:21">2:21</span> Poiché, ecco un uomo che ha lavorato con
saviezza, con intelligenza e con successo e lascia il frutto del suo
lavoro in eredità a un altro, che non v’ha speso intorno alcuna fatica!
Anche questo è vanità, e un male grande.

<span id="an_2:22">2:22</span> Difatti, che profitto trae l’uomo da
tutto il suo lavoro, dalle preoccupazioni del suo cuore, da tutto quel
che gli è costato tanta fatica sotto il sole?

<span id="an_2:23">2:23</span> Tutti i suoi giorni non sono che dolore,
la sua occupazione non è che fastidio; perfino la notte il suo cuore non
ha posa. Anche questo è vanità.

<span id="an_2:24">2:24</span> Non v’è nulla di meglio per l’uomo del
mangiare, del bere, e del far godere all’anima sua il benessere in mezzo
alla fatica ch’ei dura; ma anche questo ho veduto che viene dalla mano
di Dio.

<span id="an_2:25">2:25</span> Difatti, chi, senza di lui, può mangiare
o godere?

<span id="an_2:26">2:26</span> Poiché Iddio dà all’uomo ch’egli
gradisce, sapienza, intelligenza e gioia; ma al peccatore dà la cura di
raccogliere, d’accumulare, per lasciar poi tutto a colui ch’è gradito
agli occhi di Dio. Anche questo è vanità e un correre dietro al vento.

<span id="an_3:1">3:1</span> Per tutto v’è il suo tempo, v’è il suo
momento per ogni cosa sotto il cielo:

<span id="an_3:2">3:2</span> un tempo per nascere e un tempo per morire;
un tempo per piantare e un tempo per svellere ciò ch’è piantato;

<span id="an_3:3">3:3</span> un tempo per uccidere e un tempo per
guarire; un tempo per demolire e un tempo per costruire;

<span id="an_3:4">3:4</span> un tempo per piangere e un tempo per
ridere; un tempo per far cordoglio e un tempo per ballare;

<span id="an_3:5">3:5</span> un tempo per gettar via pietre e un tempo
per raccoglierle; un tempo per abbracciare e un tempo per astenersi
dagli abbracciamenti;

<span id="an_3:6">3:6</span> un tempo per cercare e un tempo per
perdere; un tempo per conservare e un tempo per buttar via;

<span id="an_3:7">3:7</span> un tempo per strappare e un tempo per
cucire; un tempo per tacere e un tempo per parlare;

<span id="an_3:8">3:8</span> un tempo per amare e un tempo per odiare;
un tempo per la guerra e un tempo per la pace.

<span id="an_3:9">3:9</span> Che profitto trae dalla sua fatica colui
che lavora?

<span id="an_3:10">3:10</span> Io ho visto le occupazioni che Dio dà
agli uomini perché vi si affatichino.

<span id="an_3:11">3:11</span> Dio ha fatto ogni cosa bella al suo
tempo; egli ha perfino messo nei loro cuori il pensiero della eternità,
quantunque l’uomo non possa comprendere dal principio alla fine l’opera
che Dio ha fatta.

<span id="an_3:12">3:12</span> Io ho riconosciuto che non v’è nulla di
meglio per loro del rallegrarsi e del procurarsi del benessere durante
la loro vita,

<span id="an_3:13">3:13</span> ma che se uno mangia, beve e gode del
benessere in mezzo a tutto il suo lavoro, è un dono di Dio.

<span id="an_3:14">3:14</span> Io ho riconosciuto che tutto quello che
Dio fa è per sempre; niente v’è da aggiungervi, niente da togliervi; e
che Dio fa così perché gli uomini lo temano.

<span id="an_3:15">3:15</span> Ciò che è, è già stato prima, e ciò che
sarà è già stato, e Dio riconduce ciò ch’è passato.

<span id="an_3:16">3:16</span> Ho anche visto sotto il sole che nel
luogo stabilito per giudicare v’è della empietà, e che nel luogo
stabilito per la giustizia v’è della empietà,

<span id="an_3:17">3:17</span> e ho detto in cuor mio: "Iddio giudicherà
il giusto e l’empio poiché v’è un tempo per il giudicio di qualsivoglia
azione e, nel luogo fissato, sarà giudicata ogni opera".

<span id="an_3:18">3:18</span> Io ho detto in cuor mio: "Così è, a
motivo dei figliuoli degli uomini perché Dio li metta alla prova, ed
essi stessi riconoscano che non sono che bestie".

<span id="an_3:19">3:19</span> Poiché la sorte de’ figliuoli degli
uomini è la sorte delle bestie; agli uni e alle altre tocca la stessa
sorte; come muore l’uno, così muore l’altra; hanno tutti un medesimo
soffio, e l’uomo non ha superiorità di sorta sulla bestia; poiché tutto
è vanità.

<span id="an_3:20">3:20</span> Tutti vanno in un medesimo luogo; tutti
vengon dalla polvere, e tutti ritornano alla polvere.

<span id="an_3:21">3:21</span> Chi sa se il soffio dell’uomo sale in
alto, e se il soffio della bestia scende in basso nella terra?

<span id="an_3:22">3:22</span> Io ho dunque visto che non v’è nulla di
meglio per l’uomo del rallegrarsi, nel compiere il suo lavoro; tale è la
sua parte; poiché chi lo farà tornare per godere di ciò che verrà dopo
di lui?

<span id="an_4:1">4:1</span> Mi son messo poi a considerare tutte le
oppressioni che si commettono sotto il sole; ed ecco, le lacrime degli
oppressi, i quali non hanno chi li consoli e dal lato dei loro
oppressori la violenza, mentre quelli non hanno chi li consoli.

<span id="an_4:2">4:2</span> Ond’io ho stimato i morti, che son già
morti, più felici de’ vivi che son vivi tuttora;

<span id="an_4:3">4:3</span> è più felice degli uni e degli altri, colui
che non è ancora venuto all’esistenza, e non ha ancora vedute le azioni
malvage che si commettono sotto il sole.

<span id="an_4:4">4:4</span> E ho visto che ogni fatica e ogni buona
riuscita nel lavoro provocano invidia dell’uno contro l’altro. Anche
questo è vanità e un correr dietro al vento.

<span id="an_4:5">4:5</span> Lo stolto incrocia le braccia e mangia la
sua propria carne.

<span id="an_4:6">4:6</span> Val meglio una mano piena di riposo, che
ambo le mani piene di travaglio e di corsa dietro al vento.

<span id="an_4:7">4:7</span> E ho visto anche un’altra vanità sotto il
sole:

<span id="an_4:8">4:8</span> un tale è solo, senz’alcuno che gli stia da
presso; non ha né figlio né fratello, e nondimeno s’affatica senza fine,
e i suoi occhi non si sazian mai di ricchezze. E non riflette: Ma per
chi dunque m’affatico e privo l’anima mia d’ogni bene? Anche questa è
una vanità e un’ingrata occupazione.

<span id="an_4:9">4:9</span> Due valgon meglio d’un solo, perché sono
ben ricompensati della loro fatica.

<span id="an_4:10">4:10</span> Poiché, se l’uno cade, l’altro rialza il
suo compagno; ma guai a colui ch’è solo, e cade senz’avere un altro che
lo rialzi!

<span id="an_4:11">4:11</span> Così pure, se due dormono assieme, si
riscaldano; ma chi è solo, come farà a riscaldarsi?

<span id="an_4:12">4:12</span> E se uno tenta di sopraffare colui ch’è
solo, due gli terranno testa; una corda a tre capi non si rompe così
presto.

<span id="an_4:13">4:13</span> Meglio un giovinetto povero e savio, d’un
re vecchio e stolto che non sa più ricevere ammonimenti.

<span id="an_4:14">4:14</span> E’ uscito di prigione per esser re: egli,
ch’era nato povero nel suo futuro regno.

<span id="an_4:15">4:15</span> Io ho visto tutti i viventi che vanno e
vengono sotto il sole unirsi al giovinetto, che dovea succedere al re e
regnare al suo posto.

<span id="an_4:16">4:16</span> Senza fine eran tutto il popolo, tutti
quelli alla testa dei quali ei si trovava. Eppure, quelli che verranno
in seguito non si rallegreranno di lui! Anche questo è vanità e un
correr dietro al vento.

<span id="an_5:1">5:1</span> Bada ai tuoi passi quando vai alla casa di
Dio, e appressati per ascoltare, anziché per offrire il sacrifizio degli
stolti, i quali non sanno neppure che fanno male.

<span id="an_5:2">5:2</span> Non esser precipitoso nel parlare, e il tuo
cuore non s’affretti a proferir verbo davanti a Dio; perché Dio è in
cielo e tu sei sulla terra; le tue parole sian dunque poche;

<span id="an_5:3">5:3</span> poiché colla moltitudine delle occupazioni
vengono i sogni, e colla moltitudine delle parole, i ragionamenti
insensati.

<span id="an_5:4">5:4</span> Quand’hai fatto un voto a Dio, non
indugiare ad adempierlo; poich’egli non si compiace degli stolti; adempi
il voto che hai fatto.

<span id="an_5:5">5:5</span> Meglio è per te non far voti, che farne e
poi non adempierli.

<span id="an_5:6">5:6</span> Non permettere alla tua bocca di render
colpevole la tua persona; e non dire davanti al messaggero di Dio: "E’
stato uno sbaglio." Perché Iddio s’adirerebbe egli per le tue parole, e
distruggerebbe l’opera delle tue mani?

<span id="an_5:7">5:7</span> Poiché, se vi son delle vanità nella
moltitudine de’ sogni, ve ne sono anche nella moltitudine delle parole;
perciò temi Iddio!

<span id="an_5:8">5:8</span> Se vedi nella provincia l’oppressione del
povero e la violazione del diritto e della giustizia, non te ne
maravigliare; poiché sopra un uomo in alto veglia uno che sta più in
alto e sovr’essi, sta un Altissimo.

<span id="an_5:9">5:9</span> Ma vantaggioso per un paese è, per ogni
rispetto, un re, che si faccia servo de’ campi.

<span id="an_5:10">5:10</span> Chi ama l’argento non è saziato con
l’argento; e chi ama le ricchezze non ne trae profitto di sorta. Anche
questo è vanità.

<span id="an_5:11">5:11</span> Quando abbondano i beni, abbondano anche
quei che li mangiano; e che pro ne viene ai possessori, se non di veder
quei beni coi loro occhi?

<span id="an_5:12">5:12</span> Dolce è il sonno del lavoratore, abbia
egli poco o molto da mangiare; ma la sazietà del ricco non lo lascia
dormire.

<span id="an_5:13">5:13</span> V’è un male grave ch’io ho visto sotto il
sole; delle ricchezze conservate dal loro possessore, per sua sventura.

<span id="an_5:14">5:14</span> Queste ricchezze vanno perdute per
qualche avvenimento funesto; e se ha generato un figliuolo, questi resta
con nulla in mano.

<span id="an_5:15">5:15</span> Uscito ignudo dal seno di sua madre, quel
possessore se ne va com’era venuto; e di tutta la sua fatica non può
prender nulla da portar seco in mano.

<span id="an_5:16">5:16</span> Anche questo è un male grave: ch’ei se ne
vada tal e quale era venuto; e qual profitto gli viene dall’aver
faticato per il vento?

<span id="an_5:17">5:17</span> E per di più, durante tutta la vita egli
mangia nelle tenebre, e ha molti fastidi, malanni e crucci.

<span id="an_5:18">5:18</span> Ecco quello che ho veduto: buona e bella
cosa è per l’uomo mangiare, bere, godere del benessere in mezzo a tutta
la fatica ch’ei dura sotto il sole, tutti i giorni di vita che Dio gli
ha dati; poiché questa è la sua parte.

<span id="an_5:19">5:19</span> E ancora se Dio ha dato a un uomo delle
ricchezze e dei tesori, e gli ha dato potere di goderne, di prenderne la
sua parte e di gioire della sua fatica, è questo un dono di Dio;

<span id="an_5:20">5:20</span> poiché un tal uomo non si ricorderà
troppo dei giorni della sua vita, giacché Dio gli concede gioia nel
cuore.

<span id="an_6:1">6:1</span> V’è un male che ho veduto sotto il sole e
che grava di frequente sugli uomini:

<span id="an_6:2">6:2</span> eccone uno a cui Dio dà ricchezze, tesori e
gloria, in guisa che nulla manca all’anima sua di tutto ciò che può
desiderare, ma Dio non gli dà il potere di goderne; ne gode uno
straniero. Ecco una vanità e un male grave.

<span id="an_6:3">6:3</span> Se uno generasse cento figliuoli, vivesse
molti anni sì che i giorni de’ suoi anni si moltiplicassero, se l’anima
sua non si sazia di beni ed ei non ha sepoltura, io dico che un aborto è
più felice di lui;

<span id="an_6:4">6:4</span> poiché l’aborto nasce invano, se ne va
nelle tenebre, e il suo nome resta coperto di tenebre;

<span id="an_6:5">6:5</span> non ha neppur visto né conosciuto il sole e
nondimeno ha più riposo di quell’altro.

<span id="an_6:6">6:6</span> Quand’anche questi vivesse due volte mille
anni, se non gode benessere, a che pro? Non va tutto a finire in un
medesimo luogo?

<span id="an_6:7">6:7</span> Tutta la fatica dell’uomo è per la sua
bocca, e nondimeno l’appetito suo non è mai sazio.

<span id="an_6:8">6:8</span> Che vantaggio ha il savio sopra lo stolto?
O che vantaggio ha il povero che sa come condursi in presenza de’
viventi?

<span id="an_6:9">6:9</span> Veder con gli occhi val meglio del lasciar
vagare i propri desideri. Anche questo è vanità e un correr dietro al
vento.

<span id="an_6:10">6:10</span> Ciò che esiste è già stato chiamato per
nome da tempo, ed è noto che cosa l’uomo è, e che non può contendere con
Colui ch’è più forte di lui.

<span id="an_6:11">6:11</span> Moltiplicar le parole è moltiplicare la
vanità; che pro ne viene all’uomo?

<span id="an_6:12">6:12</span> Poiché chi sa ciò ch’è buono per l’uomo
nella sua vita, durante tutti i giorni della sua vita vana, ch’egli
passa come un’ombra? E chi sa dire all’uomo quel che sarà dopo di lui
sotto il sole?

<span id="an_7:1">7:1</span> Una buona reputazione val meglio dell’olio
odorifero; e il giorno della morte, meglio del giorno della nascita.

<span id="an_7:2">7:2</span> E’ meglio andare in una casa di duolo, che
andare in una casa di convito; poiché là è la fine d’ogni uomo, e colui
che vive vi porrà mente.

<span id="an_7:3">7:3</span> La tristezza val meglio del riso; poiché
quando il viso è mesto, il cuore diventa migliore.

<span id="an_7:4">7:4</span> Il cuore del savio è nella casa del duolo;
ma il cuore degli stolti è nella casa della gioia.

<span id="an_7:5">7:5</span> Meglio vale udire la riprensione del savio,
che udire la canzone degli stolti.

<span id="an_7:6">7:6</span> Poiché qual è lo scoppiettio de’ pruni
sotto una pentola, tal è il riso dello stolto. Anche questo è vanità.

<span id="an_7:7">7:7</span> Certo, l’oppressione rende insensato il
savio, e il dono fa perdere il senno.

<span id="an_7:8">7:8</span> Meglio vale la fine d’una cosa, che il suo
principio; e lo spirito paziente val meglio dello spirito altero.

<span id="an_7:9">7:9</span> Non t’affrettare a irritarti nello spirito
tuo, perché l’irritazione riposa in seno agli stolti.

<span id="an_7:10">7:10</span> Non dire: "Come mai i giorni di prima
eran migliori di questi?" poiché non è per sapienza che tu chiederesti
questo.

<span id="an_7:11">7:11</span> La sapienza è buona quanto un’eredità, e
anche di più, per quelli che vedono il sole.

<span id="an_7:12">7:12</span> Poiché la sapienza offre un riparo, come
l’offre il danaro; ma l’eccellenza della scienza sta in questo, che la
sapienza fa vivere quelli che la possiedono.

<span id="an_7:13">7:13</span> Considera l’opera di Dio; chi potrà
raddrizzare ciò che egli ha ricurvo?

<span id="an_7:14">7:14</span> Nel giorno della prosperità godi del
bene, e nel giorno dell’avversità rifletti. Dio ha fatto l’uno come
l’altro, affinché l’uomo non scopra nulla di ciò che sarà dopo di lui.

<span id="an_7:15">7:15</span> Io ho veduto tutto questo nei giorni
della mia vanità. V’è tal giusto che perisce per la sua giustizia, e v’è
tal empio che prolunga la sua vita con la sua malvagità.

<span id="an_7:16">7:16</span> Non esser troppo giusto, e non ti far
savio oltremisura; perché ti distruggeresti?

<span id="an_7:17">7:17</span> Non esser troppo empio, né essere stolto;
perché morresti tu prima del tempo?

<span id="an_7:18">7:18</span> E’ bene che tu t’attenga fermamente a
questo, e che tu non ritragga la mano da quello; poiché chi teme Iddio
evita tutte queste cose.

<span id="an_7:19">7:19</span> La sapienza dà al savio più forza che non
facciano dieci capi in una città.

<span id="an_7:20">7:20</span> Certo, non v’è sulla terra alcun uomo
giusto che faccia il bene e non pecchi mai.

<span id="an_7:21">7:21</span> Non porre dunque mente a tutte le parole
che si dicono, per non sentirti maledire dal tuo servo;

<span id="an_7:22">7:22</span> poiché il tuo cuore sa che sovente anche
tu hai maledetto altri.

<span id="an_7:23">7:23</span> Io ho esaminato tutto questo con
sapienza. Ho detto: "Voglio acquistare sapienza"; ma la sapienza è
rimasta lungi da me.

<span id="an_7:24">7:24</span> Una cosa ch’è tanto lontana e tanto
profonda chi la potrà trovare?

<span id="an_7:25">7:25</span> Io mi sono applicato nel cuor mio a
riflettere, a investigare, a cercare la sapienza e la ragion delle cose,
e a riconoscere che l’empietà è una follia e la stoltezza una pazzia;

<span id="an_7:26">7:26</span> e ho trovato una cosa più amara della
morte: la donna ch’è tutta tranelli, il cui cuore non è altro che reti,
e le cui mani sono catene; colui ch’è gradito a Dio le sfugge, ma il
peccatore riman preso da lei.

<span id="an_7:27">7:27</span> Ecco, questo ho trovato, dice
l’Ecclesiaste, dopo aver esaminato le cose una ad una per afferrarne la
ragione;

<span id="an_7:28">7:28</span> ecco quello che l’anima mia cerca ancora,
senza ch’io l’abbia trovato: un uomo fra mille, l’ho trovato, ma una
donna fra tutte, non l’ho trovata.

<span id="an_7:29">7:29</span> Questo soltanto ho trovato: che Dio ha
fatto l’uomo retto, ma gli uomini hanno cercato molti sotterfugi.

<span id="an_8:1">8:1</span> Chi è come il savio? e chi conosce la
spiegazione delle cose? La sapienza d’un uomo gli fa risplendere la
faccia, e la durezza del suo volto n’è mutata.

<span id="an_8:2">8:2</span> Io ti dico: "Osserva gli ordini del re"; e
questo, a motivo del giuramento che hai fatto dinanzi a Dio.

<span id="an_8:3">8:3</span> Non t’affrettare ad allontanarti dalla sua
presenza, e non persistere in una cosa cattiva; poich’egli può fare
tutto quello che gli piace,

<span id="an_8:4">8:4</span> perché la parola del re è potente; e chi
gli può dire: "Che fai?"

<span id="an_8:5">8:5</span> Chi osserva il comandamento non conosce
disgrazia, e il cuore dell’uomo savio sa che v’è un tempo e un giudizio;

<span id="an_8:6">8:6</span> perché per ogni cosa v’è un tempo e un
giudizio; giacché la malvagità dell’uomo pesa grave addosso a lui.

<span id="an_8:7">8:7</span> L’uomo, infatti, non sa quel che avverrà;
poiché chi gli dirà come andranno le cose?

<span id="an_8:8">8:8</span> Non v’è uomo che abbia potere sul vento per
poterlo trattenere, o che abbia potere sul giorno della morte; non v’è
congedo in tempo di guerra, e l’iniquità non può salvare chi la
commette.

<span id="an_8:9">8:9</span> Io ho veduto tutto questo, ed ho posto
mente a tutto quello che si fa sotto il sole, quando l’uomo signoreggia
sugli uomini per loro sventura.

<span id="an_8:10">8:10</span> Ed ho veduto allora degli empi ricever
sepoltura ed entrare nel loro riposo, e di quelli che s’eran condotti
con rettitudine andarsene lungi dal luogo santo, ed esser dimenticati
nella città. Anche questo è vanità.

<span id="an_8:11">8:11</span> Siccome la sentenza contro una mala
azione non si eseguisce prontamente, il cuore dei figliuoli degli uomini
è pieno della voglia di fare il male.

<span id="an_8:12">8:12</span> Quantunque il peccatore faccia cento
volte il male e pur prolunghi i suoi giorni, pure io so che il bene è
per quelli che temono Dio, che provan timore nel suo cospetto.

<span id="an_8:13">8:13</span> Ma non v’è bene per l’empio, ed ei non
prolungherà i suoi giorni come fa l’ombra che s’allunga; perché non
prova timore nel cospetto di Dio.

<span id="an_8:14">8:14</span> V’è una vanità che avviene sulla terra;
ed è che vi son dei giusti i quali son trattati come se avessero fatto
l’opera degli empi, e vi son degli empi i quali son trattati come se
avessero fatto l’opera de’ giusti. Io ho detto che anche questo è
vanità.

<span id="an_8:15">8:15</span> Così io ho lodata la gioia, perché non
v’è per l’uomo altro bene sotto il sole, fuori del mangiare, del bere e
del gioire; questo è quello che lo accompagnerà in mezzo al suo lavoro,
durante i giorni di vita che Dio gli dà sotto il sole.

<span id="an_8:16">8:16</span> Quand’io ho applicato il mio cuore a
conoscere la sapienza e a considerare le cose che si fanno sulla terra
perché gli occhi dell’uomo non godono sonno né giorno né notte,

<span id="an_8:17">8:17</span> allora ho mirato tutta l’opera di Dio, e
ho veduto che l’uomo è impotente a spiegare quello che si fa sotto il
sole; egli ha un bell’affaticarsi a cercarne la spiegazione; non riesce
a trovarla; e anche se il savio pretende di saperla, non però può
trovarla.

<span id="an_9:1">9:1</span> Sì, io ho applicato a tutto questo il mio
cuore, e ho cercato di chiarirlo: che cioè i giusti e i savi e le loro
opere sono nelle mani di Dio; l’uomo non sa neppure se amerà o se
odierà; tutto è possibile.

<span id="an_9:2">9:2</span> Tutto succede ugualmente a tutti; la
medesima sorte attende il giusto e l’empio, il buono e puro e l’impuro,
chi offre sacrifizi e chi non li offre; tanto è il buono quanto il
peccatore, tanto è colui che giura quanto chi teme di giurare.

<span id="an_9:3">9:3</span> Questo è un male fra tutto quello che si fa
sotto il sole: che tutti abbiano una medesima sorte; e così il cuore dei
figliuoli degli uomini è pieno di malvagità e hanno la follia nel cuore
mentre vivono; poi, se ne vanno ai morti.

<span id="an_9:4">9:4</span> Per chi è associato a tutti gli altri
viventi c’è speranza; perché un cane vivo val meglio d’un leone morto.

<span id="an_9:5">9:5</span> Difatti, i viventi sanno che morranno; ma i
morti non sanno nulla, e non v’è più per essi alcun salario; poiché la
loro memoria è dimenticata.

<span id="an_9:6">9:6</span> E il loro amore come il loro odio e la loro
invidia sono da lungo tempo periti, ed essi non hanno più né avranno mai
alcuna parte in tutto quello che si fa sotto il sole.

<span id="an_9:7">9:7</span> Va’, mangia il tuo pane con gioia, e bevi
il tuo vino con cuore allegro, perché Dio ha già gradito le tue opere.

<span id="an_9:8">9:8</span> Siano le tue vesti bianche in ogni tempo, e
l’olio non manchi mai sul tuo capo.

<span id="an_9:9">9:9</span> Godi la vita con la moglie che ami, durante
tutti i giorni della vita della tua vanità, che Dio t’ha data sotto il
sole per tutto il tempo della tua vanità; poiché questa è la tua parte
nella vita, in mezzo a tutta la fatica che duri sotto il sole.

<span id="an_9:10">9:10</span> Tutto quello che la tua mano trova da
fare, fallo con tutte le tue forze; poiché nel soggiorno de’ morti dove
vai, non v’è più né lavoro, né pensiero, né scienza, né sapienza.

<span id="an_9:11">9:11</span> Io mi son rimesso a considerare che sotto
il sole, per correre non basta esser agili, né basta per combattere
esser valorosi, né esser savi per aver del pane, né essere intelligenti
per aver delle ricchezze, né esser abili per ottener favore; poiché
tutti dipendono dal tempo e dalle circostanze.

<span id="an_9:12">9:12</span> Poiché l’uomo non conosce la sua ora;
come i pesci che son presi nella rete fatale, e come gli uccelli che son
còlti nel laccio, così i figliuoli degli uomini son presi nel laccio al
tempo dell’avversità, quando essa piomba su loro improvvisa.

<span id="an_9:13">9:13</span> Ho visto sotto il sole anche questo
esempio di sapienza che m’è parsa grande.

<span id="an_9:14">9:14</span> C’era una piccola città, con entro pochi
uomini; un gran re le marciò contro, la cinse d’assedio, e le costruì
contro de’ grandi bastioni.

<span id="an_9:15">9:15</span> Ora in essa si trovò un uomo povero e
savio, che con la sua sapienza salvò la città. Eppure nessuno conservò
ricordo di quell’uomo povero.

<span id="an_9:16">9:16</span> Allora io dissi: "La sapienza val meglio
della forza; ma la sapienza del povero è disprezzata, e le sue parole
non sono ascoltate".

<span id="an_9:17">9:17</span> Le parole de’ savi, udite nella quiete,
valgon meglio delle grida di chi domina fra gli stolti.

<span id="an_9:18">9:18</span> La sapienza val meglio degli strumenti di
guerra; ma un solo peccatore distrugge un gran bene.

<span id="an_10:1">10:1</span> Le mosche morte fanno puzzare e
imputridire l’olio del profumiere; un po’ di follia guasta il pregio
della sapienza e della gloria.

<span id="an_10:2">10:2</span> Il savio ha il cuore alla sua destra, ma
lo stolto l’ha alla sua sinistra.

<span id="an_10:3">10:3</span> Anche quando lo stolto va per la via, il
senno gli manca e mostra a tutti ch’è uno stolto.

<span id="an_10:4">10:4</span> Se il sovrano sale in ira contro di te,
non lasciare il tuo posto; perché la dolcezza previene grandi peccati.

<span id="an_10:5">10:5</span> C’è un male che ho veduto sotto il sole,
un errore che procede da chi governa:

<span id="an_10:6">10:6</span> che, cioè la stoltezza occupa posti
altissimi, e i ricchi seggono in luoghi bassi.

<span id="an_10:7">10:7</span> Ho veduto degli schiavi a cavallo, e de’
principi camminare a piedi come degli schiavi.

<span id="an_10:8">10:8</span> Chi scava una fossa vi cadrà dentro, e
chi demolisce un muro sarà morso dalla serpe.

<span id="an_10:9">10:9</span> Chi smuove le pietre ne rimarrà contuso,
e chi spacca le legna corre un pericolo.

<span id="an_10:10">10:10</span> Se il ferro perde il taglio e uno non
l’arrota, bisogna che raddoppi la forza; ma la sapienza ha il vantaggio
di sempre riuscire.

<span id="an_10:11">10:11</span> Se il serpente morde prima d’essere
incantato, l’incantatore diventa inutile.

<span id="an_10:12">10:12</span> Le parole della bocca del savio son
piene di grazia; ma le labbra dello stolto son causa della sua rovina.

<span id="an_10:13">10:13</span> Il principio delle parole della sua
bocca è stoltezza, e la fine del suo dire è malvagia pazzia.

<span id="an_10:14">10:14</span> Lo stolto moltiplica le parole; eppure
l’uomo non sa quel che gli avverrà; e chi gli dirà quel che succederà
dopo di lui?

<span id="an_10:15">10:15</span> La fatica dello stolto lo stanca,
perch’egli non sa neppur la via della città.

<span id="an_10:16">10:16</span> Guai a te, o paese, il cui re è un
fanciullo, e i cui principi mangiano fin dal mattino!

<span id="an_10:17">10:17</span> Beato te, o paese, il cui re è di
nobile lignaggio, ed i cui principi si mettono a tavola al tempo
convenevole, per ristorare le forze e non per ubriacarsi!

<span id="an_10:18">10:18</span> Per la pigrizia sprofonda il soffitto;
per la rilassatezza delle mani piove in casa.

<span id="an_10:19">10:19</span> Il convito è fatto per gioire, il vino
rende gaia la vita, e il danaro risponde a tutto.

<span id="an_10:20">10:20</span> Non maledire il re, neppur col
pensiero; e non maledire il ricco nella camera ove tu dormi; poiché un
uccello del cielo potrebbe spargerne la voce, e un messaggero alato
pubblicare la cosa.

<span id="an_11:1">11:1</span> Getta il tuo pane sulle acque, perché
dopo molto tempo tu lo ritroverai.

<span id="an_11:2">11:2</span> Fanne parte a sette, ed anche a otto,
perché tu non sai che male può avvenire sulla terra.

<span id="an_11:3">11:3</span> Quando le nuvole son piene di pioggia, la
riversano sulla terra; e se un albero cade verso il sud o verso il nord,
dove cade, quivi resta.

<span id="an_11:4">11:4</span> Chi bada al vento non seminerà; chi
guarda alle nuvole non mieterà.

<span id="an_11:5">11:5</span> Come tu non conosci la via del vento, né
come si formino le ossa in seno alla donna incinta, così non conosci
l’opera di Dio, che fa tutto.

<span id="an_11:6">11:6</span> Fin dal mattino semina la tua semenza, e
la sera non dar posa alle tue mani; poiché tu non sai quale dei due
lavori riuscirà meglio: se questo o quello, o se ambedue saranno
ugualmente buoni.

<span id="an_11:7">11:7</span> La luce è dolce, ed è cosa piacevole agli
occhi vedere il sole.

<span id="an_11:8">11:8</span> Se dunque un uomo vive molti anni, si
rallegri tutti questi anni, e pensi ai giorni delle tenebre, che saran
molti; tutto quello che avverrà è vanità.

<span id="an_11:9">11:9</span> (H12-1) Rallegrati pure, o giovane,
durante la tua adolescenza, e gioisca pure il cuor tuo durante i giorni
della tua giovinezza; cammina pure nelle vie dove ti mena il cuore e
seguendo gli sguardi degli occhi tuoi; ma sappi che, per tutte queste
cose, Iddio ti chiamerà in giudizio!

<span id="an_11:10">11:10</span> (H12-2) Bandisci dal tuo cuore la
tristezza, e allontana dalla tua carne la sofferenza; poiché la
giovinezza e l’aurora sono vanità.

<span id="an_12:1">12:1</span> (H12-3) Ma ricordati del tuo Creatore nei
giorni della tua giovinezza, prima che vengano i cattivi giorni e
giungano gli anni dei quali dirai: "Io non ci ho più alcun piacere";

<span id="an_12:2">12:2</span> (H12-4) prima che il sole, la luce, la
luna e le stelle s’oscurino, e le nuvole tornino dopo la pioggia:

<span id="an_12:3">12:3</span> (H12-5) prima dell’età in cui i guardiani
della casa tremano, gli uomini forti si curvano, le macinatrici si
fermano perché son ridotte a poche, quelli che guardan dalle finestre si
oscurano,

<span id="an_12:4">12:4</span> (H12-6) e i due battenti della porta si
chiudono sulla strada perché diminuisce il rumore della macina; in cui
l’uomo si leva al canto dell’uccello, tutte le figlie del canto
s’affievoliscono,

<span id="an_12:5">12:5</span> (H12-7) in cui uno ha paura delle alture,
ha degli spaventi mentre cammina, in cui fiorisce il mandorlo, la
locusta si fa pesante, e il cappero non fa più effetto perché l’uomo se
ne va alla sua dimora eterna e i piagnoni percorrono le strade;

<span id="an_12:6">12:6</span> (H12-8) prima che il cordone d’argento si
stacchi, il vaso d’oro si spezzi, la brocca si rompa sulla fonte, la
ruota infranta cada nel pozzo;

<span id="an_12:7">12:7</span> (H12-9) prima che la polvere torni alla
terra com’era prima, e lo spirito torni a Dio che l’ha dato.

<span id="an_12:8">12:8</span> (H12-10) Vanità delle vanità, dice
l’Ecclesiaste, tutto è vanità.

<span id="an_12:9">12:9</span> (H12-11) L’Ecclesiaste, oltre ad essere
un savio, ha anche insegnato al popolo la scienza, e ha ponderato,
scrutato e messo in ordine un gran numero di sentenze.

<span id="an_12:10">12:10</span> (H12-12) L’Ecclesiaste s’è applicato a
trovare delle parole gradevoli; esse sono state scritte con dirittura, e
sono parole di verità.

<span id="an_12:11">12:11</span> (H12-13) Le parole dei savi son come
degli stimoli, e le collezioni delle sentenze sono come de’ chiodi ben
piantati; esse sono date da un solo pastore.

<span id="an_12:12">12:12</span> (H12-14) Del resto, figliuol mio, sta’
in guardia: si fanno de’ libri in numero infinito; e molto studiare è
una fatica per il corpo.

<span id="an_12:13">12:13</span> (H12-15) Ascoltiamo dunque la
conclusione di tutto il discorso: Temi Dio e osserva i suoi
comandamenti, perché questo e il tutto dell’uomo.

<span id="an_12:14">12:14</span> (H12-16) Poiché Dio farà venire in
giudizio ogni opera, tutto ciò ch’è occulto, sia bene, sia male.

------------------------------------------------------------------------

[Next: Song of Solomon](sol.md)
