[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hag)  [Next](mal.md) 

------------------------------------------------------------------------

### Italian Bible: Zechariah

<span id="an_1:1">1:1</span> L’ottavo mese, il secondo anno di Dario, la
parola dell’Eterno fu rivolta al profeta Zaccaria, figliuolo di Berekia,
figliuolo d’Iddo, il profeta, in questi termini:

<span id="an_1:2">1:2</span> "L’Eterno è stato gravemente adirato contro
i vostri padri.

<span id="an_1:3">1:3</span> Tu, dunque, di’ loro: Così parla l’Eterno
degli eserciti: Tornate a me, dice l’Eterno degli eserciti, e io tornerò
a voi; dice l’Eterno degli eserciti.

<span id="an_1:4">1:4</span> Non siate come i vostri padri, ai quali i
profeti precedenti si rivolgevano, dicendo: Così parla l’Eterno degli
eserciti: Ritraetevi dalle vostre vie malvage, dalle vostre malvage
azioni! Ma essi non dettero ascolto, e non prestarono attenzione a me,
dice l’Eterno.

<span id="an_1:5">1:5</span> I vostri padri dove son essi? E i profeti
potevan essi vivere in perpetuo?

<span id="an_1:6">1:6</span> Ma le mie parole e i miei decreti, dei
quali avevo dato incarico ai miei servi i profeti, non arrivarono essi a
colpire i padri vostri? Allora essi si convertirono, e dissero: L’Eterno
degli eserciti ci ha trattati secondo le nostre vie e secondo le nostre
azioni, come avea risoluto di fare".

<span id="an_1:7">1:7</span> Il ventiquattresimo giorno dell’undecimo
mese, che è il mese di Scebat, nel secondo anno di Dario, la parola
dell’Eterno fu rivolta a Zaccaria, figliuolo di Berekia, figliuolo
d’Iddo, il profeta, in questi termini:

<span id="an_1:8">1:8</span> Io ebbi, di notte, una visione; ed ecco un
uomo montato sopra un cavallo rosso; egli stava fra le piante di
mortella in un luogo profondo; e dietro a lui c’eran de’ cavalli rossi,
sauri e bianchi.

<span id="an_1:9">1:9</span> E io dissi: "Che son questi, signor mio?" E
l’angelo che parlava meco mi disse: "Io ti farò vedere che cosa son
questi".

<span id="an_1:10">1:10</span> E l’uomo che stava fra le piante di
mortella prese a dire: "Questi son quelli che l’Eterno ha mandati a
percorrere la terra".

<span id="an_1:11">1:11</span> E quelli si rivolsero all’angelo
dell’Eterno che stava fra le piante di mortella, e dissero: "Noi abbiam
percorso la terra, ed ecco tutta la terra è in riposo e tranquilla".

<span id="an_1:12">1:12</span> Allora l’angelo dell’Eterno prese a dire:
"O Eterno degli eserciti, fino a quando non avrai tu pietà di
Gerusalemme e delle città di Giuda, contro le quali sei stato indignato
durante quei settant’anni?"

<span id="an_1:13">1:13</span> E l’Eterno rivolse all’angelo che parlava
meco, delle buone parole, delle parole di conforto.

<span id="an_1:14">1:14</span> E l’angelo che parlava meco mi disse:
"Grida e di’: Così parla l’Eterno degli eserciti: Io provo una gran
gelosia per Gerusalemme e per Sion;

<span id="an_1:15">1:15</span> e provo un grande sdegno contro le
nazioni che se ne stanno ora tranquille, e che, quand’io m’indignai un
poco contro di essa, contribuirono ad accrescer la sua disgrazia.

<span id="an_1:16">1:16</span> Perciò così parla l’Eterno: Io mi volgo
di nuovo a Gerusalemme con compassione; la mia casa vi sarà ricostruita,
dice l’Eterno degli eserciti, e la corda sarà di nuovo tirata su
Gerusalemme.

<span id="an_1:17">1:17</span> Grida ancora, e di’: Così parla l’Eterno
degli eserciti: le mie città rigurgiteranno ancora di beni, e l’Eterno
consolerà ancora Sion, e sceglierà ancora Gerusalemme".

<span id="an_1:18">1:18</span> Poi alzai gli occhi, e guardai, ed ecco
quattro corna.

<span id="an_1:19">1:19</span> E io dissi all’angelo che parlava meco:
"Che son queste?" Egli mi rispose: "Queste son le corna che hanno
disperso Giuda, Israele e Gerusalemme".

<span id="an_1:20">1:20</span> E l’Eterno mi fece vedere quattro fabbri.

<span id="an_1:21">1:21</span> E io dissi: "Questi, che vengono a fare?"
Egli rispose e mi disse: "Quelle là son le corna che hanno disperso
Giuda, sì che nessuno alzava più il capo; ma questi qui vengono per
spaventarle, per abbattere le corna della nazioni, che hanno alzato il
loro corno contro il paese di Giuda per disperderne gli abitanti".

<span id="an_2:1">2:1</span> E alzai gli occhi, guardai, ed ecco un uomo
che aveva in mano una corda da misurare.

<span id="an_2:2">2:2</span> E io dissi: "Dove vai?" Egli mi rispose:
"Vado a misurar Gerusalemme, per vedere qual ne sia la larghezza, e
quale la lunghezza".

<span id="an_2:3">2:3</span> Ed ecco, l’angelo che parlava meco si fece
avanti, e un altro gli uscì incontro,

<span id="an_2:4">2:4</span> e gli disse: "Corri, parla a quel giovane,
e digli: Gerusalemme sarà abitata come una città senza mura, tanta sarà
la quantità di gente e di bestiame che si troverà in mezzo ad essa;

<span id="an_2:5">2:5</span> e io, dice l’Eterno, sarò per lei un muro
di fuoco tutt’attorno, e sarò la sua gloria in mezzo a lei.

<span id="an_2:6">2:6</span> Olà, fuggite dal paese del settentrione,
dice l’Eterno: perché io vi ho sparsi ai quattro venti dei cieli, dice
l’Eterno.

<span id="an_2:7">2:7</span> Olà, Sion, mettiti in salvo, tu che abiti
con la figliuola di Babilonia!

<span id="an_2:8">2:8</span> Poiché così parla l’Eterno degli eserciti:
E’ per rivendicare la sua gloria, ch’egli mi ha mandato verso le nazioni
che han fatto di voi la loro preda; perché chi tocca voi tocca la
pupilla dell’occhio suo.

<span id="an_2:9">2:9</span> Infatti, ecco, io sto per agitare la mia
mano contro di loro, ed esse diventeranno preda di quelli ch’eran loro
asserviti, e voi conoscerete che l’Eterno degli eserciti m’ha mandato.

<span id="an_2:10">2:10</span> Manda gridi di gioia, rallegrati, o
figliuola di Sion! poiché ecco, io sto per venire, e abiterò in mezzo a
te, dice l’Eterno.

<span id="an_2:11">2:11</span> E in quel giorno molte nazioni s’uniranno
all’Eterno, e diventeranno mio popolo; e io abiterò in mezzo a te, e tu
conoscerai che l’Eterno degli eserciti m’ha mandato a te.

<span id="an_2:12">2:12</span> E l’Eterno possederà Giuda come sua parte
nella terra santa, e sceglierà ancora Gerusalemme.

<span id="an_2:13">2:13</span> Ogni carne faccia silenzio in presenza
dell’Eterno! poich’egli s’è destato dalla sua santa dimora".

<span id="an_3:1">3:1</span> E mi fece vedere il sommo sacerdote Giosuè,
che stava in piè davanti all’angelo dell’Eterno, e Satana che gli stava
alla destra per accusarlo.

<span id="an_3:2">3:2</span> E l’Eterno disse a Satana: "Ti sgridi
l’Eterno, o Satana! ti sgridi l’Eterno che ha scelto Gerusalemme! Non è
questi un tizzone strappato dal fuoco?"

<span id="an_3:3">3:3</span> Or Giosuè era vestito di vestiti sudici, e
stava in piè davanti all’angelo.

<span id="an_3:4">3:4</span> E l’angelo prese a dire a quelli che gli
stavano davanti: "Levategli di dosso i vestiti sudici!" Poi disse a
Giosuè: "Guarda, io ti ho tolto di dosso la tua iniquità, e t’ho vestito
di abiti magnifici.

<span id="an_3:5">3:5</span> E io dissi: "Gli sia messa in capo una
tiara pura!" E quelli gli posero in capo una tiara pura, e gli misero
delle vesti; e l’angelo dell’Eterno era quivi presente.

<span id="an_3:6">3:6</span> E l’angelo dell’Eterno fece a Giosuè questo
solenne ammonimento:

<span id="an_3:7">3:7</span> "Così parla l’Eterno degli eserciti: se tu
cammini nelle mie vie, e osservi quello che t’ho comandato, anche tu
governerai la mia casa e custodirai i miei cortili, e io ti darò libero
accesso fra quelli che stanno qui davanti a me.

<span id="an_3:8">3:8</span> Ascolta dunque, o Giosuè, sommo sacerdote,
tu e i tuoi compagni che stan seduti davanti a te! Poiché questi uomini
servon di segni. Ecco, io faccio venire il mio servo, il Germoglio.

<span id="an_3:9">3:9</span> Poiché, guardate la pietra che io ho posta
davanti a Giosuè; sopra un’unica pietra stanno sette occhi; ecco, io
v’inciderò quello che vi deve essere inciso, dice l’Eterno degli
eserciti; e torrò via l’iniquità di questo paese in un sol giorno.

<span id="an_3:10">3:10</span> In quel giorno, dice l’Eterno degli
eserciti, voi vi inviterete gli uni gli altri sotto la vigna e sotto il
fico".

<span id="an_4:1">4:1</span> E l’angelo che parlava meco tornò, e mi
svegliò come si sveglia un uomo dal sonno.

<span id="an_4:2">4:2</span> E mi disse: "Che vedi?" Io risposi: "Ecco,
vedo un candelabro tutto d’oro, che ha in cima un vaso, ed è munito
delle sue sette lampade, e di sette tubi per le lampade che stanno in
cima;

<span id="an_4:3">4:3</span> e vicino al candelabro stanno due ulivi;
l’uno a destra del vaso, e l’altro alla sua sinistra".

<span id="an_4:4">4:4</span> E io presi a dire all’angelo che parlava
meco: "Che significan queste cose, signor mio?"

<span id="an_4:5">4:5</span> L’angelo che parlava meco rispose e disse:
"Non sai quel che significhino queste cose?" E io dissi: "No, mio
signore".

<span id="an_4:6">4:6</span> Allora egli rispondendo, mi disse: "E’
questa la parola che l’Eterno rivolge a Zorobabele: Non per potenza, né
per forza, ma per lo spirito mio, dice l’Eterno degli eserciti.

<span id="an_4:7">4:7</span> Chi sei tu, o gran monte, davanti a
Zorobabele? Tu diventerai pianura; ed egli porterà innanzi la pietra
della vetta, in mezzo alle grida di: Grazia, grazia, su di lei!".

<span id="an_4:8">4:8</span> E la parola dell’Eterno mi fu rivolta in
questi termini:

<span id="an_4:9">4:9</span> "Le mani di Zorobabele hanno gettato le
fondamenta di questa casa, e le sue mani la finiranno; e tu saprai che
l’Eterno degli eserciti mi ha mandato a voi.

<span id="an_4:10">4:10</span> Poiché chi potrebbe sprezzare il giorno
delle piccole cose, quando quei sette là, gli occhi dell’Eterno che
percorrono tutta la terra, vedono con gioia il piombino in mano a
Zorobabele?"

<span id="an_4:11">4:11</span> E io riposi e gli dissi: "Che significano
questi due ulivi a destra e a sinistra del candelabro?"

<span id="an_4:12">4:12</span> E per la seconda volta io presi a dire:
"Che significano questi due ramoscelli d’ulivo che stanno allato ai due
condotti d’oro per cui scorre l’olio dorato?"

<span id="an_4:13">4:13</span> Ed egli rispose e mi disse: "Non sai che
significhino queste cose?" Io risposi: "No, signor mio".

<span id="an_4:14">4:14</span> Allora egli disse: "Questi sono i due
unti che stanno presso il Signore di tutta la terra".

<span id="an_5:1">5:1</span> E io alzai di nuovo gli occhi, guardai, ed
ecco un rotolo che volava.

<span id="an_5:2">5:2</span> E l’angelo mi disse: "Che vedi?" Io
risposi: "Vedo un rotolo che vola, la cui lunghezza è di venti cubiti, e
la larghezza di dieci cubiti".

<span id="an_5:3">5:3</span> Ed egli mi disse: "Questa è la maledizione
che si spande sopra tutto il paese; poiché ogni ladro, a tenor di essa,
sarà estirpato da questo luogo, e ogni spergiuro, a tenor di essa, sarà
estirpato da questo luogo.

<span id="an_5:4">5:4</span> Io la faccio uscire, dice l’Eterno degli
eserciti, ed essa entrerà nella casa del ladro, e nella casa di colui
che giura il falso nel mio nome; si stabilirà in mezzo a quella casa, e
la consumerà col legname e le pietre che contiene".

<span id="an_5:5">5:5</span> E l’angelo che parlava meco uscì, e mi
disse: "Alza gli occhi, e guarda che cosa esce là".

<span id="an_5:6">5:6</span> Io risposi: "Che cos’è?" Egli disse: "E’
l’efa che esce". Poi aggiunse: "In tutto il paese non hanno occhio che
per quello".

<span id="an_5:7">5:7</span> Ed ecco, fu alzata una piastra di piombo, e
in mezzo all’efa stava seduta una donna.

<span id="an_5:8">5:8</span> Ed egli disse: "Questa è la malvagità"; e
la gettò in mezzo all’efa, e poi gettò la piastra di piombo sulla bocca
dell’efa.

<span id="an_5:9">5:9</span> Poi alzai gli occhi, guardai, ed ecco due
donne che s’avanzavano; il vento soffiava nelle loro ali, e le ali che
avevano eran come ali di cicogna; ed esse sollevarono l’efa fra terra e
cielo.

<span id="an_5:10">5:10</span> E io dissi all’angelo che parlava meco:
"Dove portano esse l’efa?"

<span id="an_5:11">5:11</span> Egli mi rispose: "Nel paese di Scinear,
per costruirgli quivi una casa; e quando sarà preparata, esso sarà posto
quivi al suo luogo".

<span id="an_6:1">6:1</span> E alzai di nuovo gli occhi, guardai, ed
ecco quattro carri che uscivano di fra i due monti; e i monti eran monti
di rame.

<span id="an_6:2">6:2</span> Al primo carro c’erano dei cavalli rossi;
al secondo carro, dei cavalli neri;

<span id="an_6:3">6:3</span> al terzo carro, dei cavalli bianchi, e al
quarto carro dei cavalli chiazzati di rosso.

<span id="an_6:4">6:4</span> E io presi a dire all’angelo che parlava
meco: "Che son questi, mio signore?"

<span id="an_6:5">6:5</span> L’angelo rispose e mi disse: "Questi sono i
quattro venti del cielo, che escono, dopo essersi presentati al Signore
di tutta la terra.

<span id="an_6:6">6:6</span> Il carro dei cavalli neri va verso il paese
del settentrione; i cavalli bianchi lo seguono; i chiazzati vanno verso
il paese di mezzogiorno,

<span id="an_6:7">6:7</span> e i rossi escono e chiedono d’andare a
percorrere la terra". E l’angelo disse loro: "Andate, percorrete la
terra!" Ed essi percorsero la terra.

<span id="an_6:8">6:8</span> Poi egli mi chiamò, e mi parlò così: "Ecco,
quelli che escono verso il paese del settentrione acquetano la mia ira
sul paese del settentrione".

<span id="an_6:9">6:9</span> E la parola dell’Eterno mi fu rivolta in
questi termini:

<span id="an_6:10">6:10</span> Prendi da quelli della cattività, cioè da
Heldai, da Tobia e da Jedaia e récati oggi stesso in casa di Giosia,
figliuolo di Sofonia, dov’essi sono giunti da Babilonia,

<span id="an_6:11">6:11</span> prendi dell’argento e dell’oro, fanne
delle corone, e mettile sul capo di Giosuè, figliuolo di Jehotsadak,
sommo sacerdote,

<span id="an_6:12">6:12</span> e parlagli, e digli: "Così parla l’Eterno
degli eserciti: Ecco un uomo, che ha nome il Germoglio; egli germoglierà
nel suo luogo, ed edificherà il tempio dell’Eterno;

<span id="an_6:13">6:13</span> egli edificherà il tempio dell’Eterno, e
porterà le insegne della gloria, e si assiderà e dominerà sul suo trono,
sarà sacerdote sul suo trono, e vi sarà fra i due un consiglio di pace.

<span id="an_6:14">6:14</span> E le corone saranno per Helem, per Tobia,
per Jedaia e per Hen, figliuolo di Sofonia, un ricordo nel tempio
dell’Eterno.

<span id="an_6:15">6:15</span> E quelli che son lontani verranno e
lavoreranno alla costruzione del tempio dell’Eterno, e voi conoscerete
che l’Eterno degli eserciti m’ha mandato a voi. Questo avverrà se date
veramente ascolto alla voce dell’Eterno, del vostro Dio".

<span id="an_7:1">7:1</span> E avvenne che il quarto anno del re Dario
la parola dell’Eterno fu rivolta a Zaccaria, il quarto giorno del nono
mese, cioè di Chisleu.

<span id="an_7:2">7:2</span> Quelli di Bethel avean mandato Saretser e
Reghem-melec con la loro gente per implorare il favore dell’Eterno,

<span id="an_7:3">7:3</span> e per parlare ai sacerdoti della casa
dell’Eterno degli eserciti e ai profeti, in questo modo: "Dobbiam noi
continuare a piangere il quinto mese e a fare astinenza come abbiam
fatto per tanti anni?"

<span id="an_7:4">7:4</span> E la parola dell’Eterno mi fu rivolta in
questi termini:

<span id="an_7:5">7:5</span> "Parla a tutto il popolo del paese e ai
sacerdoti, e di’: Quando avete digiunato e fatto cordoglio il quinto e
il settimo mese durante questi settant’anni, avete voi digiunato per me,
proprio per me?

<span id="an_7:6">7:6</span> E quando mangiate e quando bevete, non
siete voi che mangiate, voi che bevete?

<span id="an_7:7">7:7</span> Non dovreste voi dare ascolto alle parole
che l’Eterno degli eserciti ha proclamate per mezzo dei profeti di
prima, quando Gerusalemme era abitata e tranquilla, con le sue città
all’intorno, ed eran pure abitati il mezzogiorno e la pianura?"

<span id="an_7:8">7:8</span> E la parola dell’Eterno fu rivolta a
Zaccaria, in questi termini:

<span id="an_7:9">7:9</span> "Così parlava l’Eterno degli eserciti: Fate
giustizia fedelmente, e mostrate l’uno per l’altro bontà e compassione;

<span id="an_7:10">7:10</span> e non opprimete la vedova né l’orfano, lo
straniero né il povero; e nessuno di voi macchini del male contro il
fratello nel suo cuore.

<span id="an_7:11">7:11</span> Ma essi rifiutarono di fare attenzione,
opposero una spalla ribelle, e si tapparono gli orecchi per non udire.

<span id="an_7:12">7:12</span> Resero il loro cuore duro come il
diamante, per non ascoltare la legge e le parole che l’Eterno degli
eserciti mandava loro per mezzo del suo spirito, per mezzo dei profeti
di prima; perciò ci fu grande indignazione da parte dell’Eterno degli
eserciti.

<span id="an_7:13">7:13</span> E avvenne che siccome egli chiamava, e
quelli non davano ascolto, così quelli chiameranno, e io non darò
ascolto, dice l’Eterno degli eserciti;

<span id="an_7:14">7:14</span> e li disperderò tra tutte le nazioni
ch’essi non hanno mai conosciute, e il paese rimarrà desolato dietro a
loro, senza più nessuno che vi passi o vi ritorni. D’un paese delizioso
essi han fatto una desolazione".

<span id="an_8:1">8:1</span> E la parola dell’Eterno degli eserciti mi
fu rivolta in questi termini:

<span id="an_8:2">8:2</span> "Così parla l’Eterno degli eserciti: Io
provo per Sion una grande gelosia, e sono furiosamente geloso di lei.

<span id="an_8:3">8:3</span> Così parla l’Eterno: Io torno a Sion, e
dimorerò in mezzo a Gerusalemme; Gerusalemme si chiamerà la Città della
fedeltà, e il monte dell’Eterno degli eserciti, Monte della santità.

<span id="an_8:4">8:4</span> Così parla l’Eterno degli eserciti: Ci
saranno ancora dei vecchi e delle vecchie che si sederanno nelle piazze
di Gerusalemme, e ognuno avrà il bastone in mano a motivo della grava
età.

<span id="an_8:5">8:5</span> E le piazze della città saranno piene di
ragazzi e di ragazze che si divertiranno nelle piazze.

<span id="an_8:6">8:6</span> Così parla l’Eterno degli eserciti: Se
questo parrà maraviglioso agli occhi del resto di questo popolo in quei
giorni, sarà esso maraviglioso anche agli occhi miei? dice l’Eterno
degli eserciti.

<span id="an_8:7">8:7</span> Così parla l’Eterno degli eserciti: Ecco,
io salvo il mio popolo dal paese del levante e dal paese del ponente;

<span id="an_8:8">8:8</span> e li ricondurrò, ed essi abiteranno in
mezzo a Gerusalemme; ed essi saranno mio popolo, ed io sarò loro Dio con
fedeltà e con giustizia.

<span id="an_8:9">8:9</span> Così parla l’Eterno degli eserciti: Le
vostre mani sian forti, o voi che udite in questi giorni queste parole
dalla bocca dei profeti che parlarono al tempo che la casa dell’Eterno,
il tempio, fu fondata, per esser ricostruita.

<span id="an_8:10">8:10</span> Prima di quel tempo non v’era salario per
il lavoro dell’uomo, né salario per il lavoro delle bestie; non v’era
alcuna sicurezza per quelli che andavano e venivano, a motivo del
nemico; e io mettevo gli uni alle prese con gli altri.

<span id="an_8:11">8:11</span> Ma ora io non son più per il rimanente di
questo popolo com’ero nei tempi addietro, dice l’Eterno degli eserciti.

<span id="an_8:12">8:12</span> Poiché vi sarà sementa di pace; la vigna
darà il suo frutto, il suolo i suoi prodotti, e i cieli daranno la loro
rugiada; e darò al rimanente di questo popolo il possesso di tutte
queste cose.

<span id="an_8:13">8:13</span> E avverrà che, come siete stati una
maledizione tra le nazioni, così, o casa di Giuda e casa d’Israele, io
vi salverò e sarete una benedizione. Non temete! Le vostre mani siano
forti!

<span id="an_8:14">8:14</span> Poiché così parla l’Eterno degli
eserciti: Come io pensai di farvi del male quando i vostri padri mi
provocarono ad ira, dice l’Eterno degli eserciti, e non mi pentii,

<span id="an_8:15">8:15</span> così di nuovo ho pensato in questi giorni
di far del bene a Gerusalemme e alla casa di Guida; non temete!

<span id="an_8:16">8:16</span> Queste son le cose che dovete fare: dite
la verità ciascuno al suo prossimo; fate giustizia, alle vostre porte,
secondo verità e per la pace;

<span id="an_8:17">8:17</span> nessuno macchini in cuor suo alcun male
contro il suo prossimo, e non amate il falso giuramento; perché tutte
queste cose io le odio, dice l’Eterno".

<span id="an_8:18">8:18</span> E la parola dell’Eterno degli eserciti mi
vi rivolta in questi termini:

<span id="an_8:19">8:19</span> "Così parla l’Eterno degli eserciti: il
digiuno del quarto, il digiuno del quinto, il digiuno del settimo e il
digiuno del decimo mese diventeranno per la casa di Giuda una gioia, un
gaudio, delle feste d’esultanza; amate dunque la verità e la pace.

<span id="an_8:20">8:20</span> Così parla l’Eterno degli eserciti:
Verranno ancora dei popoli e gli abitanti di molte città;

<span id="an_8:21">8:21</span> e gli abitanti dell’una andranno
all’altra e diranno: Andiamo, andiamo a implorare il favore dell’Eterno,
e a cercare l’Eterno degli eserciti! Anch’io voglio andare!

<span id="an_8:22">8:22</span> E molti popoli e delle nazioni potenti
verranno a cercare l’Eterno degli eserciti a Gerusalemme, e a implorare
il favore dell’Eterno.

<span id="an_8:23">8:23</span> Così parla l’Eterno degli eserciti: In
quei giorni avverrà che dieci uomini di tutte le lingue delle nazioni
piglieranno un Giudeo per il lembo della veste, e diranno: Noi andremo
con voi perché abbiamo udito che Dio è con voi".

<span id="an_9:1">9:1</span> Oracolo, parola dell’Eterno, contro il
paese di Hadrac, e che si ferma sopra Damasco; poiché l’Eterno ha
l’occhio su tutti gli uomini e su tutte le tribù d’Israele.

<span id="an_9:2">9:2</span> Essa si ferma pure sopra Hamath, ai confini
di Damasco, su Tiro e Sidone perché son così savie!

<span id="an_9:3">9:3</span> Tiro s’è costruita una fortezza, ed ha
ammassato argento come polvere, e oro come fango di strada.

<span id="an_9:4">9:4</span> Ecco, l’Eterno s’impadronirà di essa,
getterà la sua potenza nel mare, ed essa sarà consumata dal fuoco.

<span id="an_9:5">9:5</span> Askalon lo vedrà e avrà paura; anche Gaza,
e si torcerà dal gran dolore; e così Ekron, perché la sua speranza sarà
confusa; e Gaza non avrà più re, e Askalon non sarà più abitata.

<span id="an_9:6">9:6</span> Dei bastardi abiteranno in Asdod, ed io
annienterò l’orgoglio dei Filistei.

<span id="an_9:7">9:7</span> Ma io toglierò il sangue della bocca del
Filisteo e le abominazioni di fra i suoi denti, e anch’egli sarà un
residuo per il nostro Dio; sarà come un capo in Giuda, ed Ekron, come il
Gebuseo.

<span id="an_9:8">9:8</span> Ed io m’accamperò attorno alla mia casa per
difenderla da ogni esercito, da chi va e viene; e nessun esattor di
tributi passerà più da loro; perché ora ho visto con gli occhi miei.

<span id="an_9:9">9:9</span> Esulta grandemente, o figliuola di Sion,
manda gridi d’allegrezza, o figliuola di Gerusalemme; ecco, il tuo re
viene a te; egli è giusto e vittorioso, umile e montato sopra un asino,
sopra un puledro d’asina.

<span id="an_9:10">9:10</span> Io farò sparire i carri da Efraim, i
cavalli da Gerusalemme, e gli archi di guerra saranno annientati. Egli
parlerà di pace alle nazioni, il suo dominio si estenderà da un mare
all’altro, e dal fiume sino alle estremità della terra.

<span id="an_9:11">9:11</span> E te pure, Israele, a motivo del sangue
del tuo patto, io trarrò i tuoi prigionieri dalla fossa senz’acqua.

<span id="an_9:12">9:12</span> Tornate alla fortezza, o voi prigionieri
della speranza! Anch’oggi io ti dichiaro che ti renderò il doppio.

<span id="an_9:13">9:13</span> Poiché io piego Giuda come un arco, armo
l’arco con Efraim, e solleverò i tuoi figliuoli, o Sion, contro i tuoi
figliuoli, o Javan, e ti renderò simile alla spada di un prode.

<span id="an_9:14">9:14</span> L’Eterno apparirà sopra di loro, e la sua
freccia partirà come un lampo. Il Signore, l’Eterno, sonerà la tromba, e
avanzerà coi turbini del mezzogiorno.

<span id="an_9:15">9:15</span> L’Eterno degli eserciti li proteggerà; ed
essi divoreranno, calpesteranno le pietre di fionda: berranno,
schiamazzeranno come eccitati dal vino, e saran pieni come coppe da
sacrifizi, come i canti dell’altare.

<span id="an_9:16">9:16</span> E l’Eterno, il loro Dio, li salverà, in
quel giorno, come il gregge del suo popolo; poiché saranno come pietre
d’un diadema, che rifulgeranno sulla sua terra.

<span id="an_9:17">9:17</span> Poiché qual prosperità sarà la loro! e
quanta sarà la loro bellezza! Il grano farà crescere i giovani, e il
mosto le fanciulle.

<span id="an_10:1">10:1</span> Chiedete all’Eterno la pioggia nella
stagione di primavera! L’Eterno che produce i lampi, darà loro
abbondanza di pioggia, ad ognuno erba nel proprio campo.

<span id="an_10:2">10:2</span> Poiché gl’idoli domestici dicono cose
vane, gl’indovini vedono menzogne, i sogni mentiscono e dànno un vano
conforto; perciò costoro vanno errando come pecore, sono afflitti,
perché non v’è pastore.

<span id="an_10:3">10:3</span> La mia ira s’è accesa contro i pastori, e
io punirò i capri; poiché l’Eterno degli eserciti visita il suo gregge,
la casa di Giuda, e ne fa come il suo cavallo d’onore nella battaglia.

<span id="an_10:4">10:4</span> Da lui uscirà la pietra angolare, da lui
il piuolo, da lui l’arco di battaglia, da lui usciranno tutti i capi
assieme.

<span id="an_10:5">10:5</span> E saranno come prodi che calpesteranno il
nemico in battaglia, nel fango delle strade; e combatteranno perché
l’Eterno è con loro; ma quelli che son montati sui cavalli saran
confusi.

<span id="an_10:6">10:6</span> E io fortificherò la casa di Giuda, e
salverò la casa di Giuseppe, e li ricondurrò perché ho pietà di loro; e
saranno come se non li avessi mai scacciati, perché io sono l’Eterno, il
loro Dio, e li esaudirò.

<span id="an_10:7">10:7</span> E quelli d’Efraim saranno come un prode,
e il loro cuore si rallegrerà come per effetto del vino; i loro
figliuoli lo vedranno e si rallegreranno, il loro cuore esulterà
nell’Eterno.

<span id="an_10:8">10:8</span> Io fischierò loro e li raccoglierò,
perché io li voglio riscattare; ed essi moltiplicheranno come già
moltiplicarono.

<span id="an_10:9">10:9</span> Io li disseminerò fra i popoli, ed essi
si ricorderanno di me nei paesi lontani; e vivranno coi loro figliuoli,
e torneranno.

<span id="an_10:10">10:10</span> Io li farò tornare dal paese d’Egitto,
e li raccoglierò dall’Assiria; li farò venire nel paese di Galaad e al
Libano, e non vi si troverà posto sufficiente per loro.

<span id="an_10:11">10:11</span> Egli passerà per il mare della
distretta; ma nel mare egli colpirà i flutti, e tutte le profondità del
fiume saranno prosciugate; l’orgoglio dell’Assiria sarà abbattuto, e lo
scettro d’Egitto sarà tolto via.

<span id="an_10:12">10:12</span> Io li renderò forti nell’Eterno, ed
essi cammineranno nel suo nome, dice l’Eterno.

<span id="an_11:1">11:1</span> Libano, apri le tue porte, e il fuoco
divori i tuoi cedri!

<span id="an_11:2">11:2</span> Urla, cipresso, perché il cedro è caduto,
e gli alberi magnifici son devastati! Urlate, querce di Basan, perché la
foresta impenetrabile è abbattuta!

<span id="an_11:3">11:3</span> S’odono i lamenti de’ pastori perché la
loro magnificenza è devastata; s’ode il ruggito dei leoncelli perché le
rive lussureggianti del Giordano son devastate.

<span id="an_11:4">11:4</span> Così parla l’Eterno, il mio Dio: "Pasci
le mie pecore destinate al macello,

<span id="an_11:5">11:5</span> che i compratori uccidono senza rendersi
colpevoli, e delle quali i venditori dicono: Sia benedetto l’Eterno! Io
m’arricchisco, e che i loro pastori non risparmiano affatto.

<span id="an_11:6">11:6</span> Poiché io non risparmierò più gli
abitanti del paese, dice l’Eterno, anzi, ecco, io abbandonerò gli
uomini, ognuno in balìa del suo prossimo e in balìa del suo re; essi
schiacceranno il paese, e io non libererò alcun dalle lor mani.

<span id="an_11:7">11:7</span> Allora io mi misi a pascere le pecore
destinate al macello, e perciò le più misere del gregge; e mi presi due
verghe; chiamai l’una Favore e l’altra Vincoli, e mi misi a pascere il
gregge.

<span id="an_11:8">11:8</span> E sterminai i tre pastori in un mese;
l’anima mia perdette la pazienza con loro, e anche l’anima loro m’avea
preso a sdegno.

<span id="an_11:9">11:9</span> E io dissi: "Non vi pascerò più; la
moribonda muoia, quella che sta per perire perisca, e quelle che
restano, divorino l’una la carne dell’altra".

<span id="an_11:10">11:10</span> E presi la mia verga Favore e la
spezzai, per annullare il patto che avevo stretto con tutti i popoli.

<span id="an_11:11">11:11</span> E quello fu annullato in quel giorno; e
le pecore più misere del gregge che m’osservavano, conobbero che quella
era la parola dell’Eterno.

<span id="an_11:12">11:12</span> E io dissi loro: "Se vi par bene,
datemi il mio salario; se no, lasciate stare". Ed essi mi pesarono il
mio salario; trenta sicli d’argento.

<span id="an_11:13">11:13</span> E l’Eterno mi disse: "Gettalo per il
vasaio, questo magnifico prezzo, al quale m’hanno stimato!" E io presi i
trenta sicli d’argento, e li gettai nella casa dell’Eterno per il
vasaio.

<span id="an_11:14">11:14</span> Poi spezzai l’altra verga Vincoli, per
rompere la fratellanza fra Guida e Israele.

<span id="an_11:15">11:15</span> E l’Eterno mi disse: "Prenditi anche
gli arnesi d’un pastore insensato.

<span id="an_11:16">11:16</span> Perché, ecco, io susciterò nel paese un
pastore che non si curerà delle pecore che periscono, non cercherà le
disperse, non guarirà le ferite, non nutrirà quelle che stanno in piè,
ma mangerà la carne delle grasse, e strapperà loro fino le unghie".

<span id="an_11:17">11:17</span> Guai al pastore da nulla, che abbandona
il gregge! La spada gli colpirà il braccio e l’occhio destro. Il braccio
gli seccherà del tutto, e l’occhio destro gli si spegnerà interamente.

<span id="an_12:1">12:1</span> Oracolo, parola dell’Eterno, riguardo a
Israele. Parola dell’Eterno che ha disteso i cieli e fondata la terra, e
che ha formato lo spirito dell’uomo dentro di lui:

<span id="an_12:2">12:2</span> Ecco, io farò di Gerusalemme una coppa di
stordimento per tutti i popoli all’intorno; e questo concernerà anche
Giuda, quando si cingerà d’assedio Gerusalemme.

<span id="an_12:3">12:3</span> E in quel giorno avverrà che io farò di
Gerusalemme una pietra pesante per tutti i popoli; tutti quelli che se
la caricheranno addosso ne saranno malamente feriti, e tutte le nazioni
della terra s’aduneranno contro di lei.

<span id="an_12:4">12:4</span> In quel giorno, dice l’Eterno, io colpirò
di smarrimento tutti i cavalli, e di delirio quelli che li montano; io
aprirò i miei occhi sulla casa di Giuda, ma colpirò di cecità tutti i
cavalli dei popoli.

<span id="an_12:5">12:5</span> E i capi di Giuda diranno in cuor loro:
"Gli abitanti di Gerusalemme son la mia forza nell’Eterno degli
eserciti, loro Dio".

<span id="an_12:6">12:6</span> In quel giorno, io renderò i capi di
Giuda come un braciere ardente in mezzo a delle legna, come una torcia
accesa in mezzo a dei covoni; essi divoreranno a destra e a sinistra
tutti i popoli d’ogn’intorno; e Gerusalemme sarà ancora abitata nel suo
proprio luogo, a Gerusalemme.

<span id="an_12:7">12:7</span> L’Eterno salverà prima le tende di Giuda,
perché la gloria della casa di Davide e la gloria degli abitanti di
Gerusalemme non s’innalzi al disopra di Giuda.

<span id="an_12:8">12:8</span> In quel giorno l’Eterno proteggerà gli
abitanti di Gerusalemme; e colui che fra loro vacilla sarà in quel
giorno come Davide, e la casa di Davide sarà come Dio, come l’angelo
dell’Eterno davanti a loro.

<span id="an_12:9">12:9</span> E in quel giorno avverrà che io avrò cura
di distruggere tutte le nazioni che verranno contro Gerusalemme.

<span id="an_12:10">12:10</span> E spanderò sulla casa di Davide e sugli
abitanti di Gerusalemme lo spirito di grazia e di supplicazione; ed essi
riguarderanno a me, a colui ch’essi hanno trafitto, e ne faran cordoglio
come si fa cordoglio per un figliuolo unico, e lo piangeranno amaramente
come si piange amaramente un primogenito.

<span id="an_12:11">12:11</span> In quel giorno vi sarà un gran lutto in
Gerusalemme, pari al lutto di Hadadrimmon nella valle di Meghiddon.

<span id="an_12:12">12:12</span> E il paese farà cordoglio, ogni
famiglia da sé; la famiglia della casa di Davide da sé, e le loro mogli
da sé; la famiglia della casa di Nathan da sé, e le loro mogli da sé;

<span id="an_12:13">12:13</span> la famiglia della casa di Levi da sé,
le loro mogli da sé; la famiglia degli Scimeiti da sé, e le loro mogli
da sé;

<span id="an_12:14">12:14</span> tutte le famiglie rimaste ognuna da sé,
e le mogli da sé.

<span id="an_13:1">13:1</span> In quel giorno vi sarà una fonte aperta
per la casa di Davide e per gli abitanti di Gerusalemme, per il peccato
e per l’impurità.

<span id="an_13:2">13:2</span> E in quel giorno avverrà, dice l’Eterno
degli eserciti, che io sterminerò dal paese i nomi degli idoli, e non se
ne farà più menzione; e i profeti pure, e gli spiriti immondi farò
sparire dal paese.

<span id="an_13:3">13:3</span> E avverrà, che se qualcuno farà ancora il
profeta, suo padre e sua madre che l’hanno generato gli diranno: "Tu non
vivrai, perché dici delle menzogne nel nome dell’Eterno"; e suo padre e
sua madre che l’hanno generato lo trafiggeranno perché fa il profeta.

<span id="an_13:4">13:4</span> E in quel giorno avverrà che i profeti
avranno vergogna, ognuno della visione che proferiva quando profetava; e
non si metteranno più il mantello di pelo per mentire.

<span id="an_13:5">13:5</span> E ognuno d’essi dirà: "Io non son
profeta; sono un coltivatore del suolo; qualcuno mi comprò fin dalla mia
giovinezza".

<span id="an_13:6">13:6</span> E gli si dirà: "Che son quelle ferite che
hai nelle mani?" Ed egli risponderà: "Son le ferite che ho ricevuto
nella casa dei miei amici".

<span id="an_13:7">13:7</span> Dèstati, o spada, contro il mio pastore,
e contro l’uomo che mi è compagno! Dice l’Eterno degli eserciti.
Colpisci il pastore, e sian disperse le pecore! Ma io volgerò la mia
mano sui piccoli.

<span id="an_13:8">13:8</span> E in tutto il paese avverrà, dice
l’Eterno, che i due terzi vi saranno sterminati, periranno ma l’altro
terzo vi sarà lasciato.

<span id="an_13:9">13:9</span> E metterò quel terzo nel fuoco e lo
affinerò come si affina l’argento, lo proverò come si prova l’oro; essi
invocheranno il mio nome e io li esaudirò; io dirò: "E’ il mio popolo!
Ed esso dirà: "L’Eterno è il mio Dio!"

<span id="an_14:1">14:1</span> Ecco vien un giorno dell’Eterno, in cui
le tue spoglie saranno spartite in mezzo a te.

<span id="an_14:2">14:2</span> Io adunerò tutte le nazioni per far
guerra a Gerusalemme, e la città sarà presa, le case saranno
saccheggiate, e le donne violate; la metà della città andrà in
cattività, ma il resto del popolo non sarà sterminato dalla città.

<span id="an_14:3">14:3</span> Poi l’Eterno si farà innanzi e combatterà
contro quelle nazioni, com’egli combatté, le tante volte, il dì della
battaglia.

<span id="an_14:4">14:4</span> I suoi piedi si poseranno in quel giorno
sul monte degli Ulivi ch’è dirimpetto a Gerusalemme a levante, e il
monte degli Ulivi si spaccherà per il mezzo, da levante a ponente, sì da
formare una gran valle, e metà del monte si ritirerà verso settentrione,
e l’altra metà verso mezzogiorno.

<span id="an_14:5">14:5</span> E voi fuggirete per la valle de’ miei
monti, poiché la valle de’ monti s’estenderà fino ad Atsal; fuggirete,
come fuggiste davanti al terremoto ai giorni di Uzzia, re di Giuda; e
l’Eterno, il mio Dio, verrà, e tutti i suoi santi con lui.

<span id="an_14:6">14:6</span> E in quel giorno avverrà che non vi sarà
più luce; gli astri brillanti ritireranno il loro splendore.

<span id="an_14:7">14:7</span> Sarà un giorno unico, conosciuto
dall’Eterno; non sarà né giorno né notte, ma in sulla sera vi sarà luce.

<span id="an_14:8">14:8</span> E in quel giorno avverrà che delle acque
vive usciranno da Gerusalemme; metà delle quali volgerà verso il mare
orientale, e metà verso il mare occidentale, tanto d’estate quanto
d’inverno.

<span id="an_14:9">14:9</span> E l’Eterno sarà re di tutta la terra; in
quel giorno l’Eterno sarà l’unico, e unico sarà il suo nome.

<span id="an_14:10">14:10</span> Tutto il paese sarà mutato in pianura
da Gheba a Rimmon a mezzogiorno di Gerusalemme; e Gerusalemme sarà
innalzata e abitata nel suo luogo, dalla porta di Beniamino al luogo
della prima porta, la porta degli angoli, e dalla torre di Hananeel agli
strettoi del re.

<span id="an_14:11">14:11</span> E la gente abiterà in essa, e non ci
sarà più nulla di votato allo sterminio, e Gerusalemme se ne starà al
sicuro.

<span id="an_14:12">14:12</span> E questa sarà la piaga con la quale
l’Eterno colpirà tutti i popoli che avran mosso guerra a Gerusalemme: la
loro carne si consumerà mentre stanno in piedi, gli occhi si
struggeranno loro nelle orbite, la lor lingua si consumerà nella lor
bocca.

<span id="an_14:13">14:13</span> E avverrà in quel giorno che vi sarà
tra loro un gran tumulto prodotto dall’Eterno; ognun d’essi afferrerà la
mano dell’altro, e la mano dell’uno si leverà contro la mano dell’altro.

<span id="an_14:14">14:14</span> E Giuda stesso combatterà contro
Gerusalemme; e le ricchezze di tutte le nazioni all’intorno saranno
ammassate: oro, argento, vesti in grande abbondanza.

<span id="an_14:15">14:15</span> E la piaga che colpirà i cavalli, i
muli, i cammelli, gli asini e tutte le bestie che saranno in quegli
accampamenti, sarà simile a quell’altra piaga.

<span id="an_14:16">14:16</span> E avverrà che tutti quelli che saran
rimasti di tutte le nazioni venute contro Gerusalemme, saliranno d’anno
in anno a prostrarsi davanti al Re, all’Eterno degli eserciti, e a
celebrare la festa delle Capanne.

<span id="an_14:17">14:17</span> E quanto a quelli delle famiglie della
terra che non saliranno a Gerusalemme per prostrarsi davanti al re,
all’Eterno degli eserciti, non cadrà pioggia su loro.

<span id="an_14:18">14:18</span> E se la famiglia d’Egitto non sale e
non viene, neppur su lei ne cadrà; sarà colpita dalla piaga con cui
l’Eterno colpirà le nazioni che non saliranno a celebrare le festa delle
Capanne.

<span id="an_14:19">14:19</span> Tale sarà la punizione dell’Egitto, e
la punizione di tutte le nazioni che non saliranno a celebrare la festa
delle Capanne.

<span id="an_14:20">14:20</span> In quel giorno si leggerà sui sonagli
dei cavalli: SANTITA’ ALL’ETERNO! E le caldaie nella casa dell’Eterno
saranno come i bacini davanti all’altare.

<span id="an_14:21">14:21</span> Ogni caldaia in Gerusalemme ed in Giuda
sarà consacrata all’Eterno degli eserciti; tutti quelli che offriranno
sacrifizi ne verranno a prendere per cuocervi le carni; e in quel giorno
non vi saran più Cananei nella casa dell’Eterno degli eserciti.

------------------------------------------------------------------------

[Next: Malachi](mal.md)
