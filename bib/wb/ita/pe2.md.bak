[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe1)  [Next](jo1.md) 

------------------------------------------------------------------------

### Italian Bible: 2 Peter

<span id="an_1:1">1:1</span> Simon Pietro, servitore e apostolo di Gesù
Cristo, a quelli che hanno ottenuto una fede preziosa quanto la nostra
nella giustizia del nostro Dio e Salvatore Gesù Cristo:

<span id="an_1:2">1:2</span> grazia e pace vi siano moltiplicate nella
conoscenza di Dio e di Gesù nostro Signore.

<span id="an_1:3">1:3</span> Poiché la sua potenza divina ci ha donate
tutte le cose che appartengono alla vita e alla pietà mediante la
conoscenza di Colui che ci ha chiamati mercé la propria gloria e virtù,

<span id="an_1:4">1:4</span> per le quali Egli ci ha largito le sue
preziose e grandissime promesse onde per loro mezzo voi foste fatti
partecipi della natura divina dopo esser fuggiti dalla corruzione che è
nel mondo per via della concupiscenza,

<span id="an_1:5">1:5</span> voi, per questa stessa ragione, mettendo in
ciò dal canto vostro ogni premura, aggiungete alla fede vostra la virtù;
alla virtù la conoscenza;

<span id="an_1:6">1:6</span> alla conoscenza la continenza; alla
continenza la pazienza; alla pazienza la pietà; alla pietà l’amor
fraterno;

<span id="an_1:7">1:7</span> e all’amor fraterno la carità.

<span id="an_1:8">1:8</span> Perché se queste cose si trovano e
abbondano in voi, non vi renderanno né oziosi né sterili nella
conoscenza del Signor nostro Gesù Cristo.

<span id="an_1:9">1:9</span> Poiché colui nel quale queste cose non si
trovano, è cieco, ha la vista corta avendo dimenticato il purgamento dei
suoi vecchi peccati.

<span id="an_1:10">1:10</span> Perciò, fratelli, vie più studiatevi di
render sicura la vostra vocazione ad elezione; perché, facendo queste
cose, non inciamperete giammai,

<span id="an_1:11">1:11</span> poiché così vi sarà largamente provveduta
l’entrata nel regno eterno del nostro Signore e Salvatore Gesù Cristo.

<span id="an_1:12">1:12</span> Perciò avrò cura di ricordarvi del
continuo queste cose, benché le conosciate, e siate stabiliti nella
verità che vi è stata recata.

<span id="an_1:13">1:13</span> E stimo cosa giusta finché io sono in
questa tenda, di risvegliarvi ricordandovele,

<span id="an_1:14">1:14</span> perché so che presto dovrò lasciare
questa mia tenda, come il Signor nostro Gesù Cristo me lo ha dichiarato.

<span id="an_1:15">1:15</span> Ma mi studierò di far sì che dopo la mia
dipartenza abbiate sempre modo di ricordarvi di queste cose.

<span id="an_1:16">1:16</span> Poiché non è coll’andar dietro a favole
artificiosamente composte che vi abbiamo fatto conoscere la potenza e la
venuta del nostro Signor Gesù Cristo, ma perché siamo stati testimoni
oculari della sua maestà.

<span id="an_1:17">1:17</span> Poiché egli ricevette da Dio Padre onore
e gloria quando giunse a lui quella voce dalla magnifica gloria: Questo
è il mio diletto Figliuolo, nel quale mi sono compiaciuto.

<span id="an_1:18">1:18</span> E noi stessi udimmo quella voce che
veniva dal cielo, quand’eravamo con lui sul monte santo.

<span id="an_1:19">1:19</span> Abbiamo pure la parola profetica, più
ferma, alla quale fate bene di prestare attenzione, come una lampada
splendente in luogo oscuro, finché spunti il giorno e la stella
mattutina sorga ne’ vostri cuori;

<span id="an_1:20">1:20</span> sapendo prima di tutto questo: che
nessuna profezia della Scrittura procede da vedute particolari;

<span id="an_1:21">1:21</span> poiché non è dalla volontà dell’uomo che
venne mai alcuna profezia, ma degli uomini hanno parlato da parte di
Dio, perché sospinti dallo Spirito Santo.

<span id="an_2:1">2:1</span> Ma sorsero anche falsi profeti fra il
popolo, come ci saranno anche fra voi falsi dottori che introdurranno di
soppiatto eresie di perdizione, e, rinnegando il Signore che li ha
riscattati, si trarranno addosso subita rovina.

<span id="an_2:2">2:2</span> E molti seguiranno le loro lascivie; e a
cagion loro la via della verità sarà diffamata.

<span id="an_2:3">2:3</span> Nella loro cupidigia vi sfrutteranno con
parole finte; il loro giudicio già da tempo è all’opera, e la loro ruina
non sonnecchia.

<span id="an_2:4">2:4</span> Perché se Dio non risparmiò gli angeli che
aveano peccato, ma li inabissò, confinandoli in antri tenebrosi per
esservi custoditi pel giudizio;

<span id="an_2:5">2:5</span> e se non risparmiò il mondo antico ma salvò
Noè predicator di giustizia, con sette altri, quando fece venir il
diluvio sul mondo degli empi;

<span id="an_2:6">2:6</span> e se, riducendo in cenere le città di
Sodoma e Gomorra, le condannò alla distruzione perché servissero
d’esempio a quelli che in avvenire vivrebbero empiamente;

<span id="an_2:7">2:7</span> e se salvò il giusto Lot che era
contristato dalla lasciva condotta degli scellerati

<span id="an_2:8">2:8</span> (perché quel giusto, che abitava fra loro,
per quanto vedeva e udiva si tormentava ogni giorno l’anima giusta a
motivo delle loro inique opere),

<span id="an_2:9">2:9</span> il Signore sa trarre i pii dalla tentazione
e riserbare gli ingiusti ad esser puniti nel giorno del giudizio;

<span id="an_2:10">2:10</span> e massimamente quelli che van dietro alla
carne nelle immonde concupiscenze, e sprezzano l’autorità. Audaci,
arroganti, non hanno orrore di dir male delle dignità;

<span id="an_2:11">2:11</span> mentre gli angeli, benché maggiori di
loro per forza e potenza, non portarono contro ad esse, dinanzi al
Signore, alcun giudizio maldicente.

<span id="an_2:12">2:12</span> Ma costoro, come bruti senza ragione,
nati alla vita animale per esser presi e distrutti, dicendo male di quel
che ignorano, periranno per la loro propria corruzione, ricevendo il
salario della loro iniquità.

<span id="an_2:13">2:13</span> Essi trovano il loro piacere nel
gozzovigliare in pieno giorno; son macchie e vergogne, godendo dei loro
inganni mentre partecipano ai vostri conviti;

<span id="an_2:14">2:14</span> hanno occhi pieni d’adulterio e che non
possono smettere di peccare; adescano le anime instabili; hanno il cuore
esercitato alla cupidigia; son figliuoli di maledizione.

<span id="an_2:15">2:15</span> Lasciata la dritta strada, si sono
smarriti, seguendo la via di Balaam, figliuolo di Beor che amò il
salario d’iniquità,

<span id="an_2:16">2:16</span> ma fu ripreso per la sua prevaricazione:
un’asina muta, parlando con voce umana, represse la follia del profeta.

<span id="an_2:17">2:17</span> Costoro son fonti senz’acqua, e nuvole
sospinte dal turbine; a loro è riserbata la caligine delle tenebre.

<span id="an_2:18">2:18</span> Perché, con discorsi pomposi e vacui,
adescano con le concupiscenze carnali e le lascivie quelli che si erano
già un poco allontanati da coloro che vivono nell’errore,

<span id="an_2:19">2:19</span> promettendo loro la libertà, mentre essi
stessi sono schiavi della corruzione; giacché uno diventa schiavo di ciò
che l’ha vinto.

<span id="an_2:20">2:20</span> Poiché, se dopo esser fuggiti dalle
contaminazioni del mondo mediante la conoscenza del Signore e Salvatore
Gesù Cristo, si lascian di nuovo avviluppare in quelle e vincere, la
loro condizione ultima diventa peggiore della prima.

<span id="an_2:21">2:21</span> Perché meglio sarebbe stato per loro non
aver conosciuta la via della giustizia, che, dopo averla conosciuta,
voltar le spalle al santo comandamento ch’era loro stato dato.

<span id="an_2:22">2:22</span> E’ avvenuto di loro quel che dice con
verità il proverbio: Il cane è tornato al suo vomito, e: La troia lavata
è tornata a voltolarsi nel fango.

<span id="an_3:1">3:1</span> Diletti, questa è già la seconda epistola
che vi scrivo; e in ambedue io tengo desta la vostra mente sincera
facendo appello alla vostra memoria,

<span id="an_3:2">3:2</span> onde vi ricordiate delle parole dette già
dai santi profeti, e del comandamento del Signore e Salvatore,
trasmessovi dai vostri apostoli;

<span id="an_3:3">3:3</span> sapendo questo, prima di tutto: che negli
ultimi giorni verranno degli schernitori coi loro scherni i quali si
condurranno secondo le loro concupiscenze

<span id="an_3:4">3:4</span> e diranno: Dov’è la promessa della sua
venuta? perché dal giorno in cui i padri si sono addormentati, tutte le
cose continuano nel medesimo stato come dal principio della creazione.

<span id="an_3:5">3:5</span> Poiché costoro dimenticano questo
volontariamente: che ab antico, per effetto della parola di Dio,
esistettero de’ cieli e una terra tratta dall’acqua e sussistente in
mezzo all’acqua;

<span id="an_3:6">3:6</span> per i quali mezzi il mondo d’allora,
sommerso dall’acqua, perì;

<span id="an_3:7">3:7</span> mentre i cieli d’adesso e la terra, per la
medesima Parola son custoditi, essendo riservati al fuoco per il giorno
del giudizio e della distruzione degli uomini empi.

<span id="an_3:8">3:8</span> Ma voi, diletti, non dimenticate
quest’unica cosa, che per il Signore, un giorno è come mille anni, e
mille anni son come un giorno.

<span id="an_3:9">3:9</span> Il Signore non ritarda l’adempimento della
sua promessa, come alcuni reputano che faccia; ma egli è paziente verso
voi, non volendo che alcuni periscano, ma che tutti giungano a
ravvedersi.

<span id="an_3:10">3:10</span> Ma il giorno del Signore verrà come un
ladro; in esso i cieli passeranno stridendo, e gli elementi infiammati
si dissolveranno, e la terra e le opere che sono in essa saranno arse.

<span id="an_3:11">3:11</span> Poiché dunque tutte queste cose hanno da
dissolversi, quali non dovete voi essere, per santità di condotta e per
pietà,

<span id="an_3:12">3:12</span> aspettando ed affrettando la venuta del
giorno di Dio, a cagion del quale i cieli infocati si dissolveranno e
gli elementi infiammati si distruggeranno?

<span id="an_3:13">3:13</span> Ma, secondo la sua promessa, noi
aspettiamo nuovi cieli e nuova terra, ne’ quali abiti la giustizia.

<span id="an_3:14">3:14</span> Perciò, diletti, aspettando queste cose,
studiatevi d’esser trovati, agli occhi suoi, immacolati e irreprensibili
nella pace;

<span id="an_3:15">3:15</span> e ritenete che la pazienza del Signor
nostro è per la vostra salvezza, come anche il nostro caro fratello
Paolo ve l’ha scritto, secondo la sapienza che gli è stata data;

<span id="an_3:16">3:16</span> e questo egli fa in tutte le sue
epistole, parlando in esse di questi argomenti; nelle quali epistole
sono alcune cose difficili a capire, che gli uomini ignoranti e
instabili torcono, come anche le altre Scritture, a loro propria
perdizione.

<span id="an_3:17">3:17</span> Voi dunque, diletti, sapendo queste cose
innanzi, state in guardia, che talora, trascinati anche voi dall’errore
degli scellerati, non iscadiate dalla vostra fermezza;

<span id="an_3:18">3:18</span> ma crescete nella grazia e nella
conoscenza del nostro Signore e Salvatore Gesù Cristo. A lui sia la
gloria, ora e in sempiterno. Amen.

------------------------------------------------------------------------

[Next: 1 John](jo1.md)
