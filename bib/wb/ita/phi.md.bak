[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Italian Bible: Philippians

<span id="an_1:1">1:1</span> Paolo e Timoteo, servitori di Cristo Gesù,
a tutti i santi in Cristo Gesù che sono in Filippi, coi vescovi e coi
diaconi,

<span id="an_1:2">1:2</span> grazia a voi e pace da Dio nostro Padre e
dal Signor Gesù Cristo.

<span id="an_1:3">1:3</span> Io rendo grazie all’Iddio mio di tutto il
ricordo che ho di voi;

<span id="an_1:4">1:4</span> e sempre, in ogni mia preghiera, prego per
voi tutti con allegrezza

<span id="an_1:5">1:5</span> a cagion della vostra partecipazione al
progresso del Vangelo, dal primo giorno fino ad ora;

<span id="an_1:6">1:6</span> avendo fiducia in questo: che Colui che ha
cominciato in voi un’opera buona, la condurrà a compimento fino al
giorno di Cristo Gesù.

<span id="an_1:7">1:7</span> Ed è ben giusto ch’io senta così di tutti
voi; perché io vi ho nel cuore, voi tutti che, tanto nelle mie catene
quanto nella difesa e nella conferma del Vangelo, siete partecipi con me
della grazia.

<span id="an_1:8">1:8</span> Poiché Iddio mi è testimone com’io sospiri
per voi tutti con affetto sviscerato in Cristo Gesù.

<span id="an_1:9">1:9</span> E la mia preghiera è che il vostro amore
sempre più abbondi in conoscenza e in ogni discernimento,

<span id="an_1:10">1:10</span> onde possiate distinguere fra il bene ed
il male, affinché siate sinceri e irreprensibili per il giorno di
Cristo,

<span id="an_1:11">1:11</span> ripieni di frutti di giustizia che si
hanno per mezzo di Gesù Cristo, a gloria e lode di Dio.

<span id="an_1:12">1:12</span> Or, fratelli, io voglio che sappiate che
le cose mie son riuscite piuttosto al progresso del Vangelo;

<span id="an_1:13">1:13</span> tanto che a tutta la guardia pretoriana e
a tutti gli altri è divenuto notorio che io sono in catene per Cristo;

<span id="an_1:14">1:14</span> e la maggior parte de’ fratelli nel
Signore, incoraggiati dai miei legami, hanno preso vie maggiore ardire
nell’annunziare senza paura la Parola di Dio.

<span id="an_1:15">1:15</span> Vero è che alcuni predicano Cristo anche
per invidia e per contenzione; ma ce ne sono anche altri che lo
predicano di buon animo.

<span id="an_1:16">1:16</span> Questi lo fanno per amore, sapendo che
sono incaricato della difesa del Vangelo;

<span id="an_1:17">1:17</span> ma quelli annunziano Cristo con spirito
di parte, non sinceramente, credendo cagionarmi afflizione nelle mie
catene.

<span id="an_1:18">1:18</span> Che importa? Comunque sia, o per pretesto
o in sincerità, Cristo è annunziato; e io di questo mi rallegro, e mi
rallegrerò ancora,

<span id="an_1:19">1:19</span> perché so che ciò tornerà a mia salvezza,
mediante le vostre supplicazioni e l’assistenza dello Spirito di Gesù
Cristo,

<span id="an_1:20">1:20</span> secondo la mia viva aspettazione e la mia
speranza di non essere svergognato in cosa alcuna; ma che con ogni
franchezza, ora come sempre Cristo sarà magnificato nel mio corpo, sia
con la vita, sia con la morte.

<span id="an_1:21">1:21</span> Poiché per me il vivere è Cristo, e il
morire guadagno.

<span id="an_1:22">1:22</span> Ma se il continuare a vivere nella carne
rechi frutto all’opera mia e quel ch’io debba preferire, non saprei
dire.

<span id="an_1:23">1:23</span> Io sono stretto dai due lati: ho
desiderio di partire e d’esser con Cristo, perché è cosa di gran lunga
migliore;

<span id="an_1:24">1:24</span> ma il mio rimanere nella carne è più
necessario per voi.

<span id="an_1:25">1:25</span> Ed ho questa ferma fiducia ch’io rimarrò
e dimorerò con tutti voi per il vostro progresso e per la gioia della
vostra fede;

<span id="an_1:26">1:26</span> onde il vostro gloriarvi abbondi in
Cristo Gesù a motivo di me, per la mia presenza di nuovo in mezzo a voi.

<span id="an_1:27">1:27</span> Soltanto, conducetevi in modo degno del
Vangelo di Cristo, affinché, o che io venga a vedervi o che sia assente,
oda di voi che state fermi in uno stesso spirito, combattendo assieme di
un medesimo animo per la fede del Vangelo,

<span id="an_1:28">1:28</span> e non essendo per nulla spaventati dagli
avversari: il che per loro è una prova evidente di perdizione; ma per
voi, di salvezza; e ciò da parte di Dio.

<span id="an_1:29">1:29</span> Poiché a voi è stato dato, rispetto a
Cristo, non soltanto di credere in lui, ma anche di soffrire per lui,

<span id="an_1:30">1:30</span> sostenendo voi la stessa lotta che mi
avete veduto sostenere, e nella quale ora udite ch’io mi trovo.

<span id="an_2:1">2:1</span> Se dunque v’è qualche consolazione in
Cristo, se v’è qualche conforto d’amore, se v’è qualche comunione di
Spirito, se v’è qualche tenerezza d’affetto e qualche compassione,

<span id="an_2:2">2:2</span> rendente perfetta la mia allegrezza, avendo
un medesimo sentimento, un medesimo amore, essendo d’un animo, di un
unico sentire;

<span id="an_2:3">2:3</span> non facendo nulla per spirito di parte o
per vanagloria, ma ciascun di voi, con umiltà, stimando altrui da più di
se stesso,

<span id="an_2:4">2:4</span> avendo ciascun di voi riguardo non alle
cose proprie, ma anche a quelle degli altri.

<span id="an_2:5">2:5</span> Abbiate in voi lo stesso sentimento che è
stato in Cristo Gesù;

<span id="an_2:6">2:6</span> il quale, essendo in forma di Dio non
riputò rapina l’essere uguale a Dio,

<span id="an_2:7">2:7</span> ma annichilì se stesso, prendendo forma di
servo e divenendo simile agli uomini;

<span id="an_2:8">2:8</span> ed essendo trovato nell’esteriore come un
uomo, abbassò se stesso, facendosi ubbidiente fino alla morte, e alla
morte della croce.

<span id="an_2:9">2:9</span> Ed è perciò che Dio lo ha sovranamente
innalzato e gli ha dato il nome che è al di sopra d’ogni nome,

<span id="an_2:10">2:10</span> affinché nel nome di Gesù si pieghi ogni
ginocchio nei cieli, sulla terra e sotto la terra,

<span id="an_2:11">2:11</span> e ogni lingua confessi che Gesù Cristo è
il Signore, alla gloria di Dio Padre.

<span id="an_2:12">2:12</span> Così, miei cari, come sempre siete stati
ubbidienti, non solo come s’io fossi presente, ma molto più adesso che
sono assente, compiete la vostra salvezza con timore e tremore;

<span id="an_2:13">2:13</span> poiché Dio è quel che opera in voi il
volere e l’operare, per la sua benevolenza.

<span id="an_2:14">2:14</span> Fate ogni cosa senza mormorii e senza
dispute,

<span id="an_2:15">2:15</span> affinché siate irreprensibili e schietti,
figliuoli di Dio senza biasimo in mezzo a una generazione storta e
perversa, nella quale voi risplendete come luminari nel mondo, tenendo
alta la Parola della vita,

<span id="an_2:16">2:16</span> onde nel giorno di Cristo io abbia da
gloriarmi di non aver corso invano, né invano faticato.

<span id="an_2:17">2:17</span> E se anche io debba essere offerto a mo’
di libazione sul sacrificio e sul servigio della vostra fede, io ne
gioisco e me ne rallegro con tutti voi;

<span id="an_2:18">2:18</span> e nello stesso modo gioitene anche voi e
rallegratevene meco.

<span id="an_2:19">2:19</span> Or io spero nel Signor Gesù di mandarvi
tosto Timoteo affinché io pure sia incoraggiato, ricevendo notizie dello
stato vostro.

<span id="an_2:20">2:20</span> Perché non ho alcuno d’animo pari al suo,
che abbia sinceramente a cuore quel che vi concerne.

<span id="an_2:21">2:21</span> Poiché tutti cercano il loro proprio; non
ciò che è di Cristo Gesù.

<span id="an_2:22">2:22</span> Ma voi lo conoscete per prova, poiché
nella maniera che un figliuolo serve al padre egli ha servito meco nella
causa del Vangelo.

<span id="an_2:23">2:23</span> Spero dunque di mandarvelo, appena avrò
veduto come andranno i fatti miei;

<span id="an_2:24">2:24</span> ma ho fiducia nel Signore che io pure
verrò presto.

<span id="an_2:25">2:25</span> Però ho stimato necessario di mandarvi
Epafròdito, mio fratello, mio collaboratore e commilitone, inviatomi da
voi per supplire ai miei bisogni,

<span id="an_2:26">2:26</span> giacché egli avea gran brama di vedervi
tutti ed era angosciato perché avevate udito ch’egli era stato infermo.

<span id="an_2:27">2:27</span> E difatti è stato infermo, e ben vicino
alla morte; ma Iddio ha avuto pietà di lui; e non soltanto di lui, ma
anche di me, perch’io non avessi tristezza sopra tristezza.

<span id="an_2:28">2:28</span> Perciò ve l’ho mandato con tanta maggior
premura, affinché, vedendolo di nuovo, vi rallegriate, e anch’io sia men
rattristato.

<span id="an_2:29">2:29</span> Accoglietelo dunque nel Signore con ogni
allegrezza, e abbiate stima di uomini cosiffatti;

<span id="an_2:30">2:30</span> perché, per l’opera di Cristo egli è
stato vicino alla morte, avendo arrischiata la propria vita per supplire
ai servizi che non potevate rendermi voi stessi.

<span id="an_3:1">3:1</span> Del resto, fratelli miei, rallegratevi nel
Signore. A me certo non è grave lo scrivervi le medesime cose, e per voi
è sicuro.

<span id="an_3:2">3:2</span> Guardatevi dai cani, guardatevi dai cattivi
operai, guardatevi da quei della mutilazione;

<span id="an_3:3">3:3</span> poiché i veri circoncisi siamo noi, che
offriamo il nostro culto per mezzo dello Spirito di Dio, che ci gloriamo
in Cristo Gesù, e non ci confidiamo nella carne;

<span id="an_3:4">3:4</span> benché anche nella carne io avessi di che
confidarmi. Se qualcun altro pensa aver di che confidarsi nella carne,
io posso farlo molto di più;

<span id="an_3:5">3:5</span> io, circonciso l’ottavo giorno, della razza
d’Israele, della tribù di Beniamino, ebreo d’ebrei; quanto alla legge,
Fariseo;

<span id="an_3:6">3:6</span> quanto allo zelo, persecutore della chiesa;
quanto alla giustizia che è nella legge, irreprensibile.

<span id="an_3:7">3:7</span> Ma le cose che m’eran guadagni, io le ho
reputate danno a cagion di Cristo.

<span id="an_3:8">3:8</span> Anzi, a dir vero, io reputo anche ogni cosa
essere un danno di fronte alla eccellenza della conoscenza do Cristo
Gesù, mio Signore, per il quale rinunziai a tutte codeste cose e le
reputo tanta spazzatura affin di guadagnare Cristo,

<span id="an_3:9">3:9</span> e d’esser trovato in lui avendo non una
giustizia mia, derivante dalla legge, ma quella che si ha mediante la
fede in Cristo; la giustizia che vien da Dio, basata sulla fede;

<span id="an_3:10">3:10</span> in guisa ch’io possa conoscere esso
Cristo, e la potenza della sua risurrezione, e la comunione delle sue
sofferenze, essendo reso conforme a lui nella sua morte,

<span id="an_3:11">3:11</span> per giungere in qualche modo alla
risurrezione dei morti.

<span id="an_3:12">3:12</span> Non ch’io abbia già ottenuto il premio o
che sia già arrivato alla perfezione; ma proseguo il corso se mai io
possa afferrare il premio; poiché anch’io sono stato afferrato da Cristo
Gesù.

<span id="an_3:13">3:13</span> Fratelli, io non reputo d’avere ancora
ottenuto il premio; ma una cosa fo: dimenticando le cose che stanno
dietro e protendendomi verso quelle che stanno dinanzi,

<span id="an_3:14">3:14</span> proseguo il corso verso la mèta per
ottenere il premio della superna vocazione di Dio in Cristo Gesù.

<span id="an_3:15">3:15</span> Sia questo dunque il sentimento di quanti
siamo maturi; e se in alcuna cosa voi sentite altrimenti, Iddio vi
rivelerà anche quella.

<span id="an_3:16">3:16</span> Soltanto, dal punto al quale siamo
arrivati, continuiamo a camminare per la stessa via.

<span id="an_3:17">3:17</span> Siate miei imitatori, fratelli, e
riguardate a coloro che camminano secondo l’esempio che avete in noi.

<span id="an_3:18">3:18</span> Perché molti camminano (ve l’ho detto
spesso e ve lo dico anche ora piangendo), da nemici della croce di
Cristo;

<span id="an_3:19">3:19</span> la fine de’ quali è la perdizione, il cui
dio è il ventre, e la cui gloria è in quel che torna a loro vergogna;
gente che ha l’animo alle cose della terra.

<span id="an_3:20">3:20</span> Quanto a noi, la nostra cittadinanza è
ne’ cieli, d’onde anche aspettiamo come Salvatore il Signor Gesù Cristo,

<span id="an_3:21">3:21</span> il quale trasformerà il corpo della
nostra umiliazione rendendolo conforme al corpo della sua gloria, in
virtù della potenza per la quale egli può anche sottoporsi ogni cosa.

<span id="an_4:1">4:1</span> Perciò, fratelli miei cari e
desideratissimi, allegrezza e corona mia, state in questa maniera fermi
nel Signore, o diletti.

<span id="an_4:2">4:2</span> Io esorto Evodìa ed esorto Sintìche ad
avere un medesimo sentimento nel Signore.

<span id="an_4:3">4:3</span> Sì, io prego te pure, mio vero collega,
vieni in aiuto a queste donne, le quali hanno lottato meco per
l’Evangelo, assieme con Clemente e gli altri miei collaboratori, i cui
nomi sono nel libro della vita.

<span id="an_4:4">4:4</span> Rallegratevi del continuo nel Signore. Da
capo dico: Rallegratevi.

<span id="an_4:5">4:5</span> La vostra mansuetudine sia nota a tutti gli
uomini.

<span id="an_4:6">4:6</span> Il Signore è vicino. Non siate con ansietà
solleciti di cosa alcuna; ma in ogni cosa siano le vostre richieste rese
note a Dio in preghiera e supplicazione con azioni di grazie.

<span id="an_4:7">4:7</span> E la pace di Dio che sopravanza ogni
intelligenza, guarderà i vostri cuori e i vostri pensieri in Cristo
Gesù.

<span id="an_4:8">4:8</span> Del rimanente, fratelli, tutte le cose
vere, tutte le cose onorevoli, tutte le cose giuste, tutte le cose pure,
tutte le cose amabili, tutte le cose di buona fama, quelle in cui è
qualche virtù e qualche lode, siano oggetto dei vostri pensieri.

<span id="an_4:9">4:9</span> Le cose che avete imparate, ricevute, udite
da me e vedute in me, fatele; e l’Iddio della pace sarà con voi.

<span id="an_4:10">4:10</span> Or io mi sono grandemente rallegrato nel
Signore che finalmente avete fatto rinverdire le vostre cure per me; ci
pensavate sì, ma vi mancava l’opportunità.

<span id="an_4:11">4:11</span> Non lo dico perché io mi trovi in
bisogno; giacché ho imparato ad esser contento nello stato in cui mi
trovo.

<span id="an_4:12">4:12</span> Io so essere abbassato e so anche
abbondare; in tutto e per tutto sono stato ammaestrato ad esser saziato
e ad aver fame; ad esser nell’abbondanza e ad esser nella penuria.

<span id="an_4:13">4:13</span> Io posso ogni cosa in Colui che mi
fortifica.

<span id="an_4:14">4:14</span> Nondimeno avete fatto bene a prender
parte alla mia afflizione.

<span id="an_4:15">4:15</span> Anche voi sapete, o Filippesi, che quando
cominciai a predicar l’Evangelo, dopo aver lasciato la Macedonia,
nessuna chiesa mi fece parte di nulla per quanto concerne il dare e
l’avere, se non voi soli;

<span id="an_4:16">4:16</span> poiché anche a Tessalonica m’avete
mandato una prima e poi una seconda volta di che sovvenire al mio
bisogno.

<span id="an_4:17">4:17</span> Non già ch’io ricerchi i doni; ricerco
piuttosto il frutto che abbondi a conto vostro.

<span id="an_4:18">4:18</span> Or io ho ricevuto ogni cosa, e abbondo.
Sono pienamente provvisto, avendo ricevuto da Epafròdito quel che
m’avete mandato, e che è un profumo d’odor soave, un sacrificio
accettevole, gradito a Dio.

<span id="an_4:19">4:19</span> E l’Iddio mio supplirà ad ogni vostro
bisogno secondo le sue ricchezze e con gloria, in Cristo Gesù.

<span id="an_4:20">4:20</span> Or all’Iddio e Padre nostro sia la gloria
nei secoli dei secoli. Amen.

<span id="an_4:21">4:21</span> Salutate ognuno dei santi in Cristo Gesù.

<span id="an_4:22">4:22</span> I fratelli che sono meco vi salutano.
Tutti i santi vi salutano, e specialmente quelli della casa di Cesare.

<span id="an_4:23">4:23</span> La grazia del Signor Gesù Cristo sia con
lo spirito vostro.

------------------------------------------------------------------------

[Next: Colossians](col.md)
