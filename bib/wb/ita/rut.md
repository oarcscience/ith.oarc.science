[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jdg)  [Next](sa1) 

------------------------------------------------------------------------

### Italian Bible: Ruth

<span id="an_1:1">1:1</span> Al tempo dei giudici ci fu nel paese una
carestia, e un uomo di Bethlehem di Giuda andò a stare nelle campagne di
Moab con la moglie e i suoi due figliuoli.

<span id="an_1:2">1:2</span> Quest’uomo si chiamava Elimelec; sua
moglie, Naomi; e suoi due figliuoli, Mahlon e Kilion; erano Efratei, di
Bethlehem di Giuda. Giunti nelle campagne di Moab, vi fissarono la loro
dimora.

<span id="an_1:3">1:3</span> Elimelec, marito di Naomi, morì, ed ella
rimase coi suoi due figliuoli.

<span id="an_1:4">1:4</span> Questi sposarono delle Moabite, delle quali
una si chiamava Orpa, e l’altra Ruth; e dimoraron quivi per circa dieci
anni.

<span id="an_1:5">1:5</span> Poi Mahlon e Kilion morirono anch’essi
tutti e due, e la donna restò priva de’ suoi due figliuoli e del marito.

<span id="an_1:6">1:6</span> Allora si levò con le sue nuore per
tornarsene dalle campagne di Moab perché nelle campagne di Moab avea
sentito dire che l’Eterno avea visitato il suo popolo, dandogli del
pane.

<span id="an_1:7">1:7</span> Ella partì dunque con le sue due nuore dal
luogo dov’era stata, e si mise in cammino per tornare nel paese di
Giuda.

<span id="an_1:8">1:8</span> E Naomi disse alle sue due nuore: "Andate,
tornatevene ciascuna a casa di sua madre; l’Eterno sia buono con voi,
come voi siete state con quelli che son morti, e con me!

<span id="an_1:9">1:9</span> L’Eterno dia a ciascuna di voi di trovare
riposo in casa d’un marito!" Essa le baciò, e quelle si misero a
piangere ad alta voce, e le dissero:

<span id="an_1:10">1:10</span> "No noi torneremo con te al tuo popolo".

<span id="an_1:11">1:11</span> E Naomi rispose: "Ritornatevene,
figliuole mie! Perché verreste con me? Ho io ancora de’ figliuoli in
seno che possano diventare vostri mariti?

<span id="an_1:12">1:12</span> Ritornatevene, figliuole mie, andate! Io
son troppo vecchia per rimaritarmi; e anche se dicessi: Ne ho speranza,
e andassi a marito stasera, e partorissi de’ figliuoli,

<span id="an_1:13">1:13</span> aspettereste voi finché fossero grandi?
Vi asterreste voi per questo dal maritarvi? No, figliuole mie;
l’afflizione mia e più amara della vostra poiché la mano dell’Eterno si
è stesa contro di me".

<span id="an_1:14">1:14</span> Allora esse alzarono la voce e piansero
di nuovo; e Orpa baciò la suocera, ma Ruth non si staccò da lei.

<span id="an_1:15">1:15</span> Naomi disse a Ruth: "Ecco, la tua cognata
se n’è tornata al suo popolo e ai suoi dèi; ritornatene anche tu come la
tua cognata!"

<span id="an_1:16">1:16</span> Ma Ruth rispose: "Non insistere perch’io
ti lasci, e me ne torni lungi da te; perché dove andrai tu, andrò
anch’io; e dove starai tu, io pure starò; il tuo popolo sarà il mio
popolo, e il tuo Dio sarà il mio Dio;

<span id="an_1:17">1:17</span> dove morrai tu morrò anch’io, e quivi
sarò sepolta. L’Eterno mi tratti col massimo rigore se altra cosa che la
morte mi separerà da te!"

<span id="an_1:18">1:18</span> Quando Naomi la vide fermamente decisa ad
andar con lei, non gliene parlò più.

<span id="an_1:19">1:19</span> Così fecero il viaggio assieme fino al
loro arrivo a Bethlehem. E quando giunsero a Bethlehem, tutta la città
fu sossopra a motivo di loro. Le donne dicevano: "E’ proprio Naomi?"

<span id="an_1:20">1:20</span> Ed ella rispondeva: "Non mi chiamate
Naomi; chiamatemi Mara, poiché l’Onnipotente m’ha ricolma d’amarezza.

<span id="an_1:21">1:21</span> Io partii nell’abbondanza, e l’Eterno mi
riconduce spoglia di tutto. Perché chiamarmi Naomi, quando l’Eterno ha
attestato contro di me, e l’Onnipotente m’ha resa infelice?"

<span id="an_1:22">1:22</span> Così Naomi se ne tornò con Ruth, la
Moabita, sua nuora, venuta dalle campagne di Moab. Esse giunsero a
Bethlehem quando si cominciava a mietere l’orzo.

<span id="an_2:1">2:1</span> Or Naomi aveva un parente di suo marito,
uomo potente e ricco, della famiglia di Elimelec, che si chiamava Boaz.

<span id="an_2:2">2:2</span> Ruth, la Moabita, disse a Naomi: "Lasciami
andare nei campi a spigolare dietro a colui agli occhi del quale avrò
trovato grazia". Ed ella le rispose: "Va’ figliuola mia".

<span id="an_2:3">2:3</span> Ruth andò dunque e si mise a spigolare in
un campo dietro ai mietitori; e per caso le avvenne di trovarsi nella
parte di terra appartenente a Boaz, ch’era della famiglia di Elimelec.

<span id="an_2:4">2:4</span> Ed ecco che Boaz giunse da Bethlehem, e
disse ai mietitori: "L’Eterno sia con voi!" E quelli gli risposero:
"L’Eterno ti benedica!"

<span id="an_2:5">2:5</span> Poi Boaz disse al suo servo incaricato di
sorvegliare i mietitori: "Di chi è questa fanciulla?"

<span id="an_2:6">2:6</span> Il servo incaricato di sorvegliare i
mietitori rispose: "E’ una fanciulla Moabita; quella ch’è tornata con
Naomi dalle campagne di Moab.

<span id="an_2:7">2:7</span> Ella ci ha detto: Vi prego, lasciatemi
spigolare e raccogliere le spighe tra le mannelle, dietro ai mietitori.
E da stamattina ch’è venuta, è rimasta in piè fino ad ora; e s’è
ritirata un momento solo per riposarsi".

<span id="an_2:8">2:8</span> Allora Boaz disse a Ruth: "Ascolta,
figliuola mia; non andare a spigolare in altro campo; e non
t’allontanare di qui, ma rimani con le mie serve;

<span id="an_2:9">2:9</span> guarda qual è il campo che si miete, e va’
dietro a loro. Ho ordinato ai miei servi che non ti tocchino; e quando
avrai sete andrai ai vasi a bere l’acqua che i servi avranno attinta".

<span id="an_2:10">2:10</span> Allora Ruth si gettò giù, prostrandosi
con la faccia a terra, e gli disse: "Come mai ho io trovato grazia agli
occhi tuoi che tu faccia caso di me che sono una straniera?"

<span id="an_2:11">2:11</span> Boaz le rispose: "M’è stato riferito
tutto quello che hai fatto per la tua suocera dopo la morte di tuo
marito, e come hai abbandonato tuo padre, tua madre e il tuo paese
natìo, per venire a un popolo che prima non conoscevi.

<span id="an_2:12">2:12</span> L’Eterno ti rimuneri di quel che hai
fatto, e la tua ricompensa sia piena da parte dell’Eterno, dell’Iddio
d’Israele, sotto le ali del quale sei venuta a rifugiarti!"

<span id="an_2:13">2:13</span> Ella gli disse: "Possa io trovar grazia
agli occhi tuoi, o mio signore! Poiché tu m’hai consolata, e hai parlato
al cuore della tua serva, quantunque io non sia neppure come una delle
tue serve".

<span id="an_2:14">2:14</span> Poi, al momento del pasto, Boaz le disse:
"Vieni qua, mangia del pane, e intingi il tuo boccone nell’aceto". Ed
ella si pose a sedere accanto ai mietitori. Boaz le porse del grano
arrostito, ed ella ne mangiò, si satollò, e ne mise a parte gli avanzi

<span id="an_2:15">2:15</span> Poi si levò per tornare a spigolare, e
Boaz diede quest’ordine ai suoi servi: "Lasciatela spigolare anche fra
le mannelle, e non le fate affronto!

<span id="an_2:16">2:16</span> E cavate anche, per lei, delle spighe dai
manipoli; e lasciatele lì perch’essa le raccatti, e non la sgridate!"

<span id="an_2:17">2:17</span> Così ella spigolò nel campo fino alla
sera; batté quello che avea raccolto, e n’ebbe circa un efa d’orzo.

<span id="an_2:18">2:18</span> Se lo caricò addosso, entrò in città, e
la sua suocera vide ciò ch’essa avea spigolato; e Ruth trasse fuori
quello che le era rimasto del cibo dopo essersi saziata, e glielo diede.

<span id="an_2:19">2:19</span> La suocera le chiese: "Dove hai spigolato
oggi? Dove hai lavorato? Benedetto colui che t’ha fatto così buona
accoglienza!" E Ruth disse alla suocera presso di chi avea lavorato, e
aggiunse: "L’uomo presso il quale ho lavorato oggi, si chiama Boaz".

<span id="an_2:20">2:20</span> E Naomi disse alla sua nuora: "Sia egli
benedetto dall’Eterno, poiché non ha rinunziato a mostrare ai vivi la
bontà ch’ebbe verso i morti!" E aggiunse: "Quest’uomo e nostro parente
stretto; è di quelli che hanno su noi il diritto di riscatto".

<span id="an_2:21">2:21</span> E Ruth, la Moabita: "M’ha anche detto:
Rimani coi miei servi, finché abbian finita tutta la mia mèsse".

<span id="an_2:22">2:22</span> E Naomi disse a Ruth sua nuora: "E’ bene,
figliuola mia, che tu vada con le sue serve e non ti si trovi in un
altro campo".

<span id="an_2:23">2:23</span> Ella rimase dunque con le serve di Boaz,
a spigolare, sino alla fine della mèsse degli orzi e del frumento. E
stava di casa con la sua suocera.

<span id="an_3:1">3:1</span> Naomi, sua suocera, le disse: "Figliuola
mia, io vorrei assicurare il tuo riposo perché tu fossi felice.

<span id="an_3:2">3:2</span> Ora Boaz, con le serve del quale tu sei
stata, non è egli nostro parente? Ecco, stasera deve ventolar l’orzo
nell’aia.

<span id="an_3:3">3:3</span> Làvati dunque, ungiti, vèstiti, e scendi
all’aia, ma non ti far riconoscere da lui, prima ch’egli abbia finito di
mangiare e di bere.

<span id="an_3:4">3:4</span> E quando se n’andrà a dormire, osserva il
luogo dov’egli dorme; poi va’, alzagli la coperta dalla parte de’ piedi,
e mettiti lì a giacere; ed egli ti dirà quello che tu debba fare".

<span id="an_3:5">3:5</span> Ruth le rispose: "Farò tutto quello che
dici".

<span id="an_3:6">3:6</span> E scese all’aia, e fece tutto quello che la
suocera le aveva ordinato.

<span id="an_3:7">3:7</span> Boaz mangiò e bevve e, col cuor allegro, se
n’andò a dormire presso al monte delle mannelle. Allora ella venne pian
piano, gli alzò la coperta dalla parte de’ piedi, e si mise a giacere.

<span id="an_3:8">3:8</span> Verso mezzanotte, quell’uomo si svegliò di
soprassalto, si voltò, ed ecco che una donna gli giaceva ai piedi.

<span id="an_3:9">3:9</span> "Chi sei tu?" le disse. Ed ella rispose:
"Sono Ruth tua serva; stendi il lembo del tuo mantello sulla tua serva,
perché tu hai il diritto di riscatto".

<span id="an_3:10">3:10</span> Ed egli a lei: "Sii benedetta
dall’Eterno, figliuola mia! La tua bontà d’adesso supera quella di
prima, giacché non sei andata dietro a de’ giovani, poveri o ricchi.

<span id="an_3:11">3:11</span> Ora dunque, non temere, figliuola mia; io
farò per te tutto quello che dici, poiché tutti qui sanno che sei una
donna virtuosa.

<span id="an_3:12">3:12</span> Or e vero ch’io ho il diritto di
riscatto; ma ve n’è un altro che t’è parente più prossimo di me.

<span id="an_3:13">3:13</span> Passa qui la notte; e domattina, se
quello vorrà far valere il suo diritto su di te, va bene, lo faccia
pure; ma se non gli piacerà di far valere il suo diritto, io farò valere
il mio, com’è vero che l’Eterno vive! Sta’ coricata fino al mattino".

<span id="an_3:14">3:14</span> Ed ella rimase coricata ai suoi piedi
fino alla mattina; poi si alzò, prima che due si potessero riconoscere
l’un l’altro; giacché Boaz avea detto: "Nessuno sappia che questa donna
e venuta nell’aia!"

<span id="an_3:15">3:15</span> Poi aggiunse: "Porta qua il mantello che
hai addosso, e tienlo con ambe le mani". Ella lo tenne su, ed egli vi
misuro dentro sei misure d’orzo, e glielo mise in ispalla; poi se ne
venne in città.

<span id="an_3:16">3:16</span> Ruth tornò dalla sua suocera, che le
disse: "Sei tu, figliuola mia?" Ed ella le raccontò tutto quanto
quell’uomo avea fatto per lei,

<span id="an_3:17">3:17</span> e aggiunse: "M’ha anche dato queste sei
misure d’orzo; perché m’ha detto: "Non devi tornare dalla tua suocera
con le mani vuote".

<span id="an_3:18">3:18</span> E Naomi disse: "Rimani qui, figliuola
mia, finché tu vegga come la cosa riuscirà; poiché quest’uomo non si
darà posa, finché non abbia oggi stesso terminato quest’affare".

<span id="an_4:1">4:1</span> Or Boaz salì alla porta della città e quivi
si pose a sedere. Ed ecco passare colui che aveva il diritto di riscatto
e del quale Boaz avea parlato. E Boaz gli disse: "O tu, tal de’ tali,
vieni un po’ qua, e mettiti qui a sedere!" Quello s’avvicinò e si mise a
sedere.

<span id="an_4:2">4:2</span> Boaz allora prese dieci uomini fra gli
anziani della città, e disse loro: "Sedete qui". E quelli si misero a
sedere.

<span id="an_4:3">4:3</span> Poi Boaz disse a colui che avea il diritto
di riscatto: "Naomi, ch’è tornata dalle campagne di Moab, mette in
vendita la parte di terra che apparteneva ad Elimelec nostro fratello.

<span id="an_4:4">4:4</span> Ho creduto bene d’informartene, e di dirti:
Fanne acquisto in presenza degli abitanti del luogo e degli anziani del
mio popolo. Se vuoi far valere il tuo diritto di riscatto, fallo; ma se
non lo vuoi far valere, dimmelo, ond’io lo sappia; perché non c’è
nessuno, fuori di te, che abbia il diritto di riscatto; e, dopo di te,
vengo io". Quegli rispose: "Farò valere il mio diritto".

<span id="an_4:5">4:5</span> Allora Boaz disse: "Il giorno che
acquisterai il campo dalla mano di Naomi, tu lo acquisterai anche da
Ruth la Moabita, moglie del defunto, per far rivivere il nome del
defunto nella sua eredità".

<span id="an_4:6">4:6</span> Colui che aveva il diritto di riscatto
rispose: "Io non posso far valere il mio diritto, perché rovinerei la
mia propria eredità; subentra tu nel mio diritto di riscatto, giacché io
non posso valermene".

<span id="an_4:7">4:7</span> Or v’era in Israele quest’antica usanza,
per render valido un contratto di riscatto o di cessione di proprietà;
uno si cavava la scarpa e la dava all’altro; era il modo di attestazione
in Israele.

<span id="an_4:8">4:8</span> Così, colui che aveva il diritto di
riscatto disse a Boaz: "Fa’ l’acquisto per conto tuo", si cavò la
scarpa.

<span id="an_4:9">4:9</span> Allora Boaz disse agli anziani e a tutto il
popolo: "Voi siete oggi testimoni che io ho acquistato dalle mani di
Naomi tutto quello che apparteneva a Elimelec, a Kilion ed a Mahlon,

<span id="an_4:10">4:10</span> e che ho pure acquistato Ruth, la
Moabita, moglie di Mahlon, perché sia mia moglie, affin di far rivivere
il nome del defunto nella sua eredità, onde il nome del defunto non si
estingua tra i suoi fratelli e alla porta della sua città. Voi ne siete
oggi testimoni".

<span id="an_4:11">4:11</span> E tutto il popolo che si trovava alla
porta della città e gli anziani risposero: "Ne siamo testimoni. L’Eterno
faccia che la donna ch’entra in casa tua sia come Rachele e come Lea, le
due donne che fondarono la casa d’Israele. Spiega la tua forza in
Efrata, e fatti un nome in Bethlehem!

<span id="an_4:12">4:12</span> Possa la progenie che l’Eterno ti darà da
questa giovine, render la tua casa simile alla casa di Perets, che Tamar
partorì a Giuda!"

<span id="an_4:13">4:13</span> Così Boaz prese Ruth, che divenne sua
moglie. Egli entrò da lei, e l’Eterno le diè la grazia di concepire, ed
ella partorì un figliuolo.

<span id="an_4:14">4:14</span> E le donne dicevano a Naomi: "Benedetto
l’Eterno, il quale non ha permesso che oggi ti mancasse un continuatore
della tua famiglia! Il nome di lui sia celebrato in Israele!

<span id="an_4:15">4:15</span> Egli consolerà l’anima tua e sarà il
sostegno della tua vecchiaia; l’ha partorito la tua nuora che t’ama, e
che vale per te più di sette figliuoli".

<span id="an_4:16">4:16</span> E Naomi prese il bambino, se lo strinse
al seno, e gli fece da nutrice.

<span id="an_4:17">4:17</span> Le vicine gli dettero il nome, e
dicevano: "E’ nato un figliuolo a Naomi!" Lo chiamarono Obed. Egli fu
padre d’Isai, padre di Davide.

<span id="an_4:18">4:18</span> Ecco la posterità di Perets: Perets
generò Hetsron;

<span id="an_4:19">4:19</span> Hetsron generò Ram; Ram generò Amminadab;

<span id="an_4:20">4:20</span> Amminadab generò Nahshon; Nahshon generò
Salmon;

<span id="an_4:21">4:21</span> Salmon generò Boaz; Boaz generò Obed;

<span id="an_4:22">4:22</span> Obed generò Isai, e Isai generò Davide.

------------------------------------------------------------------------

[Next: 1 Samuel](sa1)
