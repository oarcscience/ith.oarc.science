[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](est)  [Next](psa.md) 

------------------------------------------------------------------------

### Italian Bible: Job

<span id="an_1:1">1:1</span> C’era nel paese di Uz un uomo che si
chiamava Giobbe. Quest’uomo era integro e retto; temeva Iddio e fuggiva
il male.

<span id="an_1:2">1:2</span> Gli erano nati sette figliuoli e tre
figliuole;

<span id="an_1:3">1:3</span> possedeva settemila pecore, tremila
cammelli, cinquecento paia di bovi, cinquecento asine e una servitù
molto numerosa. E quest’uomo era il più grande di tutti gli Orientali.

<span id="an_1:4">1:4</span> I suoi figliuoli solevano andare gli uni
dagli altri e darsi un convito, ciascuno nel suo giorno: e mandavano a
chiamare le loro tre sorelle perché venissero a mangiare e a bere con
loro.

<span id="an_1:5">1:5</span> E quando la serie dei giorni di convito era
finita Giobbe li faceva venire per purificarli; si levava di buon
mattino, e offriva un olocausto per ciascun d’essi, perché diceva: "Può
darsi che i miei figliuoli abbian peccato ed abbiano rinnegato Iddio in
cuor loro". E Giobbe faceva sempre così.

<span id="an_1:6">1:6</span> Or accadde un giorno, che i figliuoli di
Dio vennero a presentarsi davanti all’Eterno, e Satana venne anch’egli
in mezzo a loro.

<span id="an_1:7">1:7</span> E l’Eterno disse a Satana: "Donde vieni?" E
Satana rispose all’Eterno: "Dal percorrere la terra e dal passeggiare
per essa".

<span id="an_1:8">1:8</span> E l’Eterno disse a Satana: "Hai tu notato
il mio servo Giobbe? Non ce n’è un altro sulla terra che come lui sia
integro, retto, tema Iddio e fugga il male".

<span id="an_1:9">1:9</span> E Satana rispose all’Eterno: "E’ egli forse
per nulla che Giobbe teme Iddio?

<span id="an_1:10">1:10</span> Non l’hai tu circondato d’un riparo, lui,
la sua casa, e tutto quel che possiede? Tu hai benedetto l’opera delle e
mani, e il suo bestiame ricopre tutto il paese.

<span id="an_1:11">1:11</span> Ma stendi un po’ la tua mano, tocca
quanto egli possiede, e vedrai se non ti rinnega in faccia".

<span id="an_1:12">1:12</span> E l’Eterno disse a Satana: "Ebbene! tutto
quello che possiede e in tuo potere; soltanto, non stender la mano sulla
sua persona". E Satana si ritirò dalla presenza dell’Eterno.

<span id="an_1:13">1:13</span> Or accadde che un giorno, mentre suoi
figliuoli e le sue figliuole mangiavano e bevevano del vino in casa del
loro fratello maggiore, giunse a Giobbe un messaggero a dirgli:

<span id="an_1:14">1:14</span> "I buoi stavano arando e le asine
pascevano lì appresso,

<span id="an_1:15">1:15</span> quand’ecco i Sabei son piombati loro
addosso e li hanno portati via; hanno passato a fil di spada servitori,
e io solo son potuto scampare per venire a dirtelo".

<span id="an_1:16">1:16</span> Quello parlava ancora, quando ne giunse
un altro a dire: "Il fuoco di Dio e caduto dal cielo, ha colpito le
pecore e i servitori, e li ha divorati; e io solo son potuto scampare
per venire a dirtelo".

<span id="an_1:17">1:17</span> Quello parlava ancora, quando ne giunse
un altro a dire: "I Caldei hanno formato tre bande, si son gettati sui
cammelli e li han portati via; hanno passato a fil di spada i servitori,
e io solo son potuto scampare per venire a dirtelo".

<span id="an_1:18">1:18</span> Quello parlava ancora, quando ne giunse
un altro a dire: "I tuoi figliuoli e le tue figliuole mangiavano e
bevevano del vino in casa del loro fratello maggiore;

<span id="an_1:19">1:19</span> ed ecco che un gran vento, venuto
dall’altra parte del deserto, ha investito i quattro canti della casa,
ch’è caduta sui giovani; ed essi sono morti; e io solo son potuto
scampare per venire a dirtelo".

<span id="an_1:20">1:20</span> Allora Giobbe si alzò e si stracciò il
mantello e si rase il capo e si prostrò a terra e adorò e disse:

<span id="an_1:21">1:21</span> "Nudo sono uscito dal seno di mia madre,
e nudo tornerò in seno della terra; l’Eterno ha dato, l’Eterno ha tolto;
sia benedetto il nome dell’Eterno".

<span id="an_1:22">1:22</span> In tutto questo Giobbe non peccò e non
attribuì a Dio nulla di mal fatto.

<span id="an_2:1">2:1</span> Or accadde un giorno, che i figliuoli di
Dio vennero a presentarsi davanti all’Eterno, e Satana venne anch’egli
in mezzo a loro a presentarsi davanti all’Eterno.

<span id="an_2:2">2:2</span> E l’Eterno disse a Satana: "Donde vieni?" E
Satana rispose all’Eterno: "Dal percorrere la terra e dal passeggiare
per essa". E l’Eterno disse a Satana:

<span id="an_2:3">2:3</span> "Hai tu notato il mio servo Giobbe? Non ce
n’è un altro sulla terra che come lui sia integro, retto, tema Iddio e
fugga il male. Egli si mantiene saldo nella sua integrità benché tu
m’abbia incitato contro di lui per rovinarlo senza alcun motivo".

<span id="an_2:4">2:4</span> E Satana rispose all’Eterno: "Pelle per
pelle! L’uomo dà tutto quel che possiede per la sua vita;

<span id="an_2:5">2:5</span> ma stendi un po’ la tua mano, toccagli le
ossa e la carne, e vedrai se non ti rinnega in faccia".

<span id="an_2:6">2:6</span> E l’Eterno disse a Satana: "Ebbene esso è
in tuo potere; soltanto, rispetta la sua vita".

<span id="an_2:7">2:7</span> E Satana si ritirò dalla presenza
dell’Eterno e colpì Giobbe d’un’ulcera maligna dalla pianta de’ piedi al
sommo del capo; e Giobbe prese un coccio per grattarsi, e stava seduto
nella cenere.

<span id="an_2:8">2:8</span> E sua moglie gli disse: "Ancora stai saldo
nella tua integrità?

<span id="an_2:9">2:9</span> Ma lascia stare Iddio, e muori!"

<span id="an_2:10">2:10</span> E Giobbe a lei: "Tu parli da donna
insensata! Abbiamo accettato il bene dalla mano di Dio, e rifiuteremmo
d’accettare il male?" In tutto questo Giobbe non peccò con le sue
labbra.

<span id="an_2:11">2:11</span> Or tre amici di Giobbe, Elifaz di Teman,
Bildad di Suach e Tsofar di Naama, avendo udito tutti questi mali che
gli eran piombati addosso, partirono, ciascuno dal suo paese e si misero
d’accordo per venire a condolersi con lui e a consolarlo.

<span id="an_2:12">2:12</span> E, levati gli occhi da lontano, essi non
lo riconobbero, e alzarono la voce e piansero; si stracciarono i
mantelli e si cosparsero il capo di polvere gittandola verso il cielo.

<span id="an_2:13">2:13</span> E rimasero seduti per terra, presso a
lui, sette giorni e sette notti; e nessuno di loro gli disse verbo,
perché vedevano che il suo dolore era molto grande.

<span id="an_3:1">3:1</span> Allora Giobbe aprì la bocca e maledisse il
giorno della sua nascita.

<span id="an_3:2">3:2</span> E prese a dire così:

<span id="an_3:3">3:3</span> "Perisca il giorno ch’io nacqui e la notte
che disse: "E’ concepito un maschio!"

<span id="an_3:4">3:4</span> Quel giorno si converta in tenebre, non se
ne curi Iddio dall’alto, né splenda sovr’esso raggio di luce!

<span id="an_3:5">3:5</span> Se lo riprendano le tenebre e l’ombra di
morte, resti sovr’esso una fitta nuvola, le eclissi lo riempian di
paura!

<span id="an_3:6">3:6</span> Quella notte diventi preda d’un buio cupo,
non abbia la gioia di contar tra i giorni dell’anno, non entri nel
novero de’ mesi!

<span id="an_3:7">3:7</span> Quella notte sia notte sterile, e non vi
s’oda grido di gioia.

<span id="an_3:8">3:8</span> La maledicano quei che maledicono i giorni
e sono esperti nell’evocare il drago.

<span id="an_3:9">3:9</span> Si oscurino le stelle del suo crepuscolo,
aspetti la luce e la luce non venga, e non miri le palpebre dell’alba,

<span id="an_3:10">3:10</span> poiché non chiuse la porta del seno che
mi portava, e non celò l’affanno agli occhi miei.

<span id="an_3:11">3:11</span> Perché non morii nel seno di mia madre?
Perché non spirai appena uscito dalle sue viscere?

<span id="an_3:12">3:12</span> Perché trovai delle ginocchia per
ricevermi e delle mammelle da poppare?

<span id="an_3:13">3:13</span> Ora mi giacerei tranquillo, dormirei, ed
avrei così riposo

<span id="an_3:14">3:14</span> coi re e coi consiglieri della terra che
si edificarono mausolei,

<span id="an_3:15">3:15</span> coi principi che possedean dell’oro e che
empiron d’argento le lor case;

<span id="an_3:16">3:16</span> o, come l’aborto nascosto, non esisterei,
sarei come i feti che non videro la luce.

<span id="an_3:17">3:17</span> Là cessano gli empi di tormentare gli
altri. Là riposano gli stanchi,

<span id="an_3:18">3:18</span> là i prigioni han requie tutti insieme,
senz’udir voce d’aguzzino.

<span id="an_3:19">3:19</span> Piccoli e grandi sono là del pari, e lo
schiavo è libero del suo padrone.

<span id="an_3:20">3:20</span> Perché dar la luce all’infelice e la vita
a chi ha l’anima nell’amarezza,

<span id="an_3:21">3:21</span> i quali aspettano la morte che non viene,
e la ricercano più che i tesori nascosti,

<span id="an_3:22">3:22</span> e si rallegrerebbero fino a giubilarne,
esulterebbero se trovassero una tomba?

<span id="an_3:23">3:23</span> Perché dar vita a un uomo la cui via è
oscura? e che Dio ha stretto in un cerchio?

<span id="an_3:24">3:24</span> Io sospiro anche quando prendo il mio
cibo, e i miei gemiti si spandono com’acqua.

<span id="an_3:25">3:25</span> Non appena temo un male, ch’esso mi
colpisce; e quel che pavento, mi piomba addosso.

<span id="an_3:26">3:26</span> Non trovo posa, né requie, né pace, il
tormento è continuo!"

<span id="an_4:1">4:1</span> Allora Elifaz di Teman rispose disse:

<span id="an_4:2">4:2</span> "Se provassimo a dirti una parola ti
darebbe fastidio? Ma chi potrebbe trattener le parole?

<span id="an_4:3">4:3</span> Ecco tu n’hai ammaestrati molti, hai
fortificato le mani stanche;

<span id="an_4:4">4:4</span> le tue parole hanno rialzato chi stava
cadendo, hai raffermato le ginocchia vacillanti;

<span id="an_4:5">4:5</span> e ora che il male piomba su te, tu ti lasci
abbattere; ora ch’è giunto fino a te, sei tutto smarrito.

<span id="an_4:6">4:6</span> La tua pietà non è forse la tua fiducia, e
l’integrità della tua vita la speranza tua?

<span id="an_4:7">4:7</span> Ricorda: quale innocente perì mai? e dove
furono gli uomini retti mai distrutti?

<span id="an_4:8">4:8</span> Io per me ho visto che coloro che arano
iniquità e seminano tormenti, ne mietono i frutti.

<span id="an_4:9">4:9</span> Al soffio di Dio essi periscono, dal vento
del suo corruccio son consumati.

<span id="an_4:10">4:10</span> Spenta è la voce del ruggente, sono
spezzati i denti dei leoncelli.

<span id="an_4:11">4:11</span> Perisce per mancanza di preda il forte
leone, e restan dispersi i piccini della leonessa.

<span id="an_4:12">4:12</span> Una parola m’è furtivamente giunta, e il
mio orecchio ne ha còlto il lieve sussurro.

<span id="an_4:13">4:13</span> Fra i pensieri delle visioni notturne,
quando un sonno profondo cade sui mortali,

<span id="an_4:14">4:14</span> uno spavento mi prese, un tremore che mi
fece fremer tutte l’ossa.

<span id="an_4:15">4:15</span> Uno spirito mi passò dinanzi, e i peli mi
si rizzarono addosso.

<span id="an_4:16">4:16</span> Si fermò, ma non riconobbi il suo
sembiante; una figura mi stava davanti agli occhi e udii una voce
sommessa che diceva:

<span id="an_4:17">4:17</span> "Può il mortale esser giusto dinanzi a
Dio? Può l’uomo esser puro dinanzi al suo Fattore?

<span id="an_4:18">4:18</span> Ecco, Iddio non si fida de’ suoi propri
servi, e trova difetti nei suoi angeli;

<span id="an_4:19">4:19</span> quanto più in quelli che stanno in case
d’argilla, che han per fondamento la polvere e son schiacciati al par
delle tignuole!

<span id="an_4:20">4:20</span> Tra la mattina e la sera sono infranti;
periscono per sempre, senza che alcuno se ne accorga.

<span id="an_4:21">4:21</span> La corda della lor tenda, ecco, è
strappata, e muoion senza posseder la sapienza".

<span id="an_5:1">5:1</span> Chiama pure! C’è forse chi ti risponda? E a
qual dei santi vorrai tu rivolgerti?

<span id="an_5:2">5:2</span> No, il cruccio non uccide che l’insensato e
l’irritazione non fa morir che lo stolto.

<span id="an_5:3">5:3</span> Io ho veduto l’insensato prender radice, ma
ben tosto ho dovuto maledirne la dimora.

<span id="an_5:4">5:4</span> I suoi figli van privi di soccorso, sono
oppressi alla porta, e non c’è chi li difenda.

<span id="an_5:5">5:5</span> L’affamato gli divora la raccolta, gliela
rapisce perfino di tra le spine; e l’assetato gli trangugia i beni.

<span id="an_5:6">5:6</span> Ché la sventura non spunta dalla terra né
il dolore germina dal suolo;

<span id="an_5:7">5:7</span> ma l’uomo nasce per soffrire, come la
favilla per volare in alto.

<span id="an_5:8">5:8</span> Io però vorrei cercar di Dio, e a Dio
vorrei esporre la mia causa:

<span id="an_5:9">5:9</span> a lui, che fa cose grandi, imperscrutabili,
maraviglie senza numero;

<span id="an_5:10">5:10</span> che spande la pioggia sopra la terra e
manda le acque sui campi;

<span id="an_5:11">5:11</span> che innalza quelli ch’erano abbassati e
pone in salvo gli afflitti in luogo elevato;

<span id="an_5:12">5:12</span> che sventa i disegni degli astuti sicché
le loro mani non giungono ad eseguirli;

<span id="an_5:13">5:13</span> che prende gli abili nella loro astuzia,
sì che il consiglio degli scaltri va in rovina.

<span id="an_5:14">5:14</span> Di giorno essi incorron nelle tenebre, in
pien mezzodì brancolan come di notte;

<span id="an_5:15">5:15</span> ma Iddio salva il meschino dalla spada
della lor bocca, e il povero di man del potente.

<span id="an_5:16">5:16</span> E così pel misero v’è speranza, mentre
l’iniquità ha la bocca chiusa.

<span id="an_5:17">5:17</span> Beato l’uomo che Dio castiga! E tu non
isdegnar la correzione dell’Onnipotente;

<span id="an_5:18">5:18</span> giacché egli fa la piaga, poi la fascia;
egli ferisce, ma le sue mani guariscono.

<span id="an_5:19">5:19</span> In sei distrette egli sarà il tuo
liberatore e in sette il male non ti toccherà.

<span id="an_5:20">5:20</span> In tempo di carestia ti scamperà dalla
morte, in tempo di guerra dai colpi della spada.

<span id="an_5:21">5:21</span> Sarai sottratto al flagello della lingua,
non temerai quando verrà il disastro.

<span id="an_5:22">5:22</span> In mezzo al disastro e alla fame riderai,
non paventerai le belve della terra;

<span id="an_5:23">5:23</span> perché avrai per alleate le pietre del
suolo, e gli animali de’ campi saran teco in pace.

<span id="an_5:24">5:24</span> Saprai sicura la tua tenda; e, visitando
i tuoi pascoli, vedrai che non ti manca nulla.

<span id="an_5:25">5:25</span> Saprai che la tua progenie moltiplica,
che i tuoi rampolli crescono come l’erba de’ campi.

<span id="an_5:26">5:26</span> Scenderai maturo nella tomba, come la
bica di mannelle che si ripone a suo tempo.

<span id="an_5:27">5:27</span> Ecco quel che abbiam trovato,
riflettendo. Così è. Tu ascolta, e fanne tuo pro".

<span id="an_6:1">6:1</span> Allora Giobbe rispose e disse:

<span id="an_6:2">6:2</span> "Ah, se il mio travaglio si pesasse, se le
mie calamità si mettessero tutte insieme sulla bilancia!

<span id="an_6:3">6:3</span> Sarebbero trovati più pesanti che la sabbia
del mare. Ecco perché le mie parole sono temerarie.

<span id="an_6:4">6:4</span> Ché le saette dell’Onnipotente mi
trafiggono, lo spirito mio ne sugge il veleno; i terrori di Dio si
schierano in battaglia contro me.

<span id="an_6:5">6:5</span> L’asino salvatico raglia forse quand’ha
l’erba davanti? mugghia forse il bue davanti alla pastura?

<span id="an_6:6">6:6</span> Si può egli mangiar ciò ch’è scipito e
senza sale? c’è qualche gusto in un chiaro d’uovo?

<span id="an_6:7">6:7</span> L’anima mia rifiuta di toccare una simil
cosa, essa è per me come un cibo ripugnante.

<span id="an_6:8">6:8</span> Oh, m’avvenisse pur quello che chiedo, e mi
desse Iddio quello che spero!

<span id="an_6:9">6:9</span> Volesse pure Iddio schiacciarmi, stender la
mano e tagliare il filo de’ miei giorni!

<span id="an_6:10">6:10</span> Sarebbe questo un conforto per me,
esulterei nei dolori ch’egli non mi risparmia; giacché non ho rinnegato
le parole del Santo.

<span id="an_6:11">6:11</span> Che è mai la mia forza perch’io speri
ancora? Che fine m’aspetta perch’io sia paziente?

<span id="an_6:12">6:12</span> La mia forza è essa forza di pietra? e la
mia carne, carne di rame?

<span id="an_6:13">6:13</span> Non son io ridotto senza energia, e non
m’è forse tolta ogni speranza di guarire?

<span id="an_6:14">6:14</span> Pietà deve l’amico a colui che soccombe,
quand’anche abbandoni il timor dell’Onnipotente.

<span id="an_6:15">6:15</span> Ma i fratelli miei si son mostrati infidi
come un torrente, come l’acqua di torrenti che passano.

<span id="an_6:16">6:16</span> Il ghiaccio li rende torbidi, e la neve
vi si scioglie;

<span id="an_6:17">6:17</span> ma passato il tempo delle piene,
svaniscono; quando sentono il caldo, scompariscono dal loro luogo.

<span id="an_6:18">6:18</span> Le carovane che si dirigon là mutano
strada, s’inoltran nel deserto, e vi periscono.

<span id="an_6:19">6:19</span> Le carovane di Tema li cercavan collo
sguardo, i viandanti di Sceba ci contavan su,

<span id="an_6:20">6:20</span> ma furon delusi nella loro fiducia;
giunti sul luogo, rimasero confusi.

<span id="an_6:21">6:21</span> Tali siete divenuti voi per me: vedete
uno che fa orrore, e vi prende la paura.

<span id="an_6:22">6:22</span> V’ho forse detto: "Datemi qualcosa" o
"co’ vostri beni fate un donativo a favor mio",

<span id="an_6:23">6:23</span> o "liberatemi dalla stretta del nemico, o
"scampatemi di man dei prepotenti"?

<span id="an_6:24">6:24</span> Ammaestratemi, e mi starò in silenzio;
fatemi capire in che cosa ho errato.

<span id="an_6:25">6:25</span> Quanto sono efficaci le parole rette! Ma
la vostra riprensione che vale?

<span id="an_6:26">6:26</span> Volete dunque biasimar delle parole? Ma
le parole d’un disperato se le porta il vento!

<span id="an_6:27">6:27</span> Voi sareste capaci di trar la sorte
sull’orfano, e di contrattare il vostro amico!

<span id="an_6:28">6:28</span> Ma pure vi piaccia di rivolgervi a
guardarmi, e vedete s’io vi menta in faccia.

<span id="an_6:29">6:29</span> Mutate consiglio! Non vi sia in voi
iniquità! Mutate consiglio, la mia giustizia sussiste.

<span id="an_6:30">6:30</span> V’è qualche iniquità sulla mia lingua? Il
mio palato non distingue più quel ch’è male?

<span id="an_7:1">7:1</span> La vita dell’uomo sulla terra è una
milizia; i giorni suoi son simili ai giorni d’un operaio.

<span id="an_7:2">7:2</span> Come lo schiavo anela l’ombra e come
l’operaio aspetta il suo salario,

<span id="an_7:3">7:3</span> così a me toccan mesi di sciagura, e mi
sono assegnate notti di dolore.

<span id="an_7:4">7:4</span> Non appena mi corico, dico: "Quando mi
leverò?" Ma la notte si prolunga, e mi sazio d’agitazioni infino
all’alba.

<span id="an_7:5">7:5</span> La mia carne è coperta di vermi e di croste
terrose, la mia pelle si richiude, poi riprende a suppurare.

<span id="an_7:6">7:6</span> I miei giorni sen vanno più veloci della
spola, si consumano senza speranza.

<span id="an_7:7">7:7</span> Ricordati, che la mia vita e un soffio!
L’occhio mio non vedrà più il bene.

<span id="an_7:8">7:8</span> Lo sguardo di chi ora mi vede non mi potrà
più scorgere; gli occhi tuoi mi cercheranno, ma io non sarò più.

<span id="an_7:9">7:9</span> La nuvola svanisce e si dilegua; così chi
scende nel soggiorno de’ morti non ne risalirà;

<span id="an_7:10">7:10</span> non tornerà più nella sua casa, e il
luogo ove stava non lo riconoscerà più.

<span id="an_7:11">7:11</span> Io, perciò, non terrò chiusa la bocca;
nell’angoscia del mio spirito io parlerò, mi lamenterò nell’amarezza
dell’anima mia.

<span id="an_7:12">7:12</span> Son io forse il mare o un mostro marino
che tu ponga intorno a me una guardia?

<span id="an_7:13">7:13</span> Quando dico: "Il mio letto mi darà
sollievo, il mio giaciglio allevierà la mia pena",

<span id="an_7:14">7:14</span> tu mi sgomenti con sogni, e mi spaventi
con visioni;

<span id="an_7:15">7:15</span> sicché l’anima mia preferisce soffocare,
preferisce a queste ossa la morte.

<span id="an_7:16">7:16</span> Io mi vo struggendo; non vivrò sempre;
deh, lasciami stare; i giorni miei non son che un soffio.

<span id="an_7:17">7:17</span> Che cosa è l’uomo che tu ne faccia tanto
caso, che tu ponga mente ad esso,

<span id="an_7:18">7:18</span> e lo visiti ogni mattina e lo metta alla
prova ad ogni istante?

<span id="an_7:19">7:19</span> Quando cesserai di tener lo sguardo fisso
su me? Quando mi darai tempo d’inghiottir la mia saliva?

<span id="an_7:20">7:20</span> Se ho peccato, che ho fatto a te, o
guardiano degli uomini? Perché hai fatto di me il tuo bersaglio? A tal
punto che son divenuto un peso a me stesso?

<span id="an_7:21">7:21</span> E perché non perdoni le mie trasgressioni
e non cancelli la mia iniquità? Poiché presto giacerò nella polvere; e
tu mi cercherai, ma io non sarò più".

<span id="an_8:1">8:1</span> Allora Bildad di Suach rispose e disse:

<span id="an_8:2">8:2</span> "Fino a quando terrai tu questi discorsi e
saran le parole della tua bocca come un vento impetuoso?

<span id="an_8:3">8:3</span> Iddio perverte egli il giudizio?
L’Onnipotente perverte egli la giustizia?

<span id="an_8:4">8:4</span> Se i tuoi figliuoli han peccato contro lui,
egli li ha dati in balìa del loro misfatto;

<span id="an_8:5">8:5</span> ma tu, se ricorri a Dio e implori grazia
dall’Onnipotente,

<span id="an_8:6">8:6</span> se proprio sei puro e integro, certo egli
sorgerà in tuo favore, e restaurerà la dimora della tua giustizia.

<span id="an_8:7">8:7</span> Così sarà stato piccolo il tuo principio,
ma la tua fine sarà grande oltre modo.

<span id="an_8:8">8:8</span> Interroga le passate generazioni, rifletti
sull’esperienza de’ padri;

<span id="an_8:9">8:9</span> giacché noi siam d’ieri e non sappiamo
nulla; i nostri giorni sulla terra non son che un’ombra;

<span id="an_8:10">8:10</span> ma quelli certo t’insegneranno, ti
parleranno, e dal loro cuore trarranno discorsi.

<span id="an_8:11">8:11</span> Può il papiro crescere ove non c’è limo?
Il giunco viene egli su senz’acqua?

<span id="an_8:12">8:12</span> Mentre son verdi ancora, e senza che li
si tagli, prima di tutte l’erbe, seccano.

<span id="an_8:13">8:13</span> Tale la sorte di tutti quei che
dimenticano Dio, e la speranza dell’empio perirà.

<span id="an_8:14">8:14</span> La sua baldanza è troncata, la sua
fiducia e come una tela di ragno.

<span id="an_8:15">8:15</span> Egli s’appoggia alla sua casa, ma essa
non regge; vi s’aggrappa, ma quella non sta salda.

<span id="an_8:16">8:16</span> Egli verdeggia al sole, e i suoi rami si
protendono sul suo giardino;

<span id="an_8:17">8:17</span> le sue radici s’intrecciano sul mucchio
delle macerie, penetra fra le pietre della casa.

<span id="an_8:18">8:18</span> Ma divelto che sia dal suo luogo, questo
lo rinnega e gli dice: "Non ti ho mai veduto!"

<span id="an_8:19">8:19</span> Ecco il gaudio che gli procura la sua
condotta! E dalla polvere altri dopo lui germoglieranno.

<span id="an_8:20">8:20</span> No, Iddio non rigetta l’uomo integro, ne
porge aiuto a quelli che fanno il male.

<span id="an_8:21">8:21</span> Egli renderà ancora il sorriso alla tua
bocca, e sulle tue labbra metterà canti d’esultanza.

<span id="an_8:22">8:22</span> Quelli che t’odiano saran coperti di
vergogna, e la tenda degli empi sparirà".

<span id="an_9:1">9:1</span> Allora Giobbe rispose e disse:

<span id="an_9:2">9:2</span> "Sì, certo, io so ch’egli e così; e come
sarebbe il mortale giusto davanti a Dio?

<span id="an_9:3">9:3</span> Se all’uomo piacesse di piatir con Dio, non
potrebbe rispondergli sovra un punto fra mille.

<span id="an_9:4">9:4</span> Dio è savio di cuore, è grande in potenza;
chi gli ha tenuto fronte e se n’è trovato bene?

<span id="an_9:5">9:5</span> Egli trasporta le montagne senza che se ne
avvedano, nel suo furore le sconvolge.

<span id="an_9:6">9:6</span> Egli scuote la terra dalle sue basi, e le
sue colonne tremano.

<span id="an_9:7">9:7</span> Comanda al sole, ed esso non si leva; mette
un sigillo sulle stelle.

<span id="an_9:8">9:8</span> Da solo spiega i cieli, e cammina sulle più
alte onde del mare.

<span id="an_9:9">9:9</span> E’ il creatore dell’Orsa, d’Orione, delle
Pleiadi, e delle misteriose regioni del cielo australe.

<span id="an_9:10">9:10</span> Egli fa cose grandi e imperscrutabili,
maraviglie senza numero.

<span id="an_9:11">9:11</span> Ecco, ei mi passa vicino, ed io nol
veggo; mi scivola daccanto e non me n’accorgo.

<span id="an_9:12">9:12</span> Ecco afferra la preda, e chi si opporrà?
Chi oserà dirgli: "Che fai?"

<span id="an_9:13">9:13</span> Iddio non ritira la sua collera; sotto di
lui si curvano i campioni della superbia.

<span id="an_9:14">9:14</span> E io, come farei a rispondergli, a
sceglier le mie parole per discuter con lui?

<span id="an_9:15">9:15</span> Avessi anche ragione, non gli
replicherei, ma chiederei mercé al mio giudice.

<span id="an_9:16">9:16</span> S’io lo invocassi ed egli mi rispondesse,
non però crederei che avesse dato ascolto alla mia voce;

<span id="an_9:17">9:17</span> egli che mi piomba addosso dal seno della
tempesta, che moltiplica senza motivo le mie piaghe,

<span id="an_9:18">9:18</span> che non mi lascia riprender fiato, e mi
sazia d’amarezza.

<span id="an_9:19">9:19</span> Se si tratta di forza, ecco, egli è
potente; se di diritto, ei dice: "Chi mi fisserà un giorno per
comparire"?

<span id="an_9:20">9:20</span> Fossi pur giusto, la mia bocca stessa mi
condannerebbe; fossi pure integro, essa mi farebbe dichiarar perverso.

<span id="an_9:21">9:21</span> Integro! Sì, lo sono! di me non mi preme,
io disprezzo la vita!

<span id="an_9:22">9:22</span> Per me è tutt’uno! perciò dico: "Egli
distrugge ugualmente l’integro ed il malvagio.

<span id="an_9:23">9:23</span> Se un flagello, a un tratto, semina la
morte, egli ride dello sgomento degli innocenti.

<span id="an_9:24">9:24</span> La terra è data in balìa dei malvagi; ei
vela gli occhi ai giudici di essa; se non è lui, chi è dunque"?

<span id="an_9:25">9:25</span> E i miei giorni se ne vanno più veloci
d’un corriere; fuggono via senz’aver visto il bene;

<span id="an_9:26">9:26</span> passan rapidi come navicelle di giunchi,
come l’aquila che piomba sulla preda.

<span id="an_9:27">9:27</span> Se dico: "Voglio dimenticare il mio
lamento, deporre quest’aria triste e rasserenarmi",

<span id="an_9:28">9:28</span> sono spaventato di tutti i miei dolori,
so che non mi terrai per innocente.

<span id="an_9:29">9:29</span> Io sarò condannato; perché dunque
affaticarmi invano?

<span id="an_9:30">9:30</span> Quand’anche mi lavassi con la neve e mi
nettassi le mani col sapone,

<span id="an_9:31">9:31</span> tu mi tufferesti nel fango d’una fossa,
le mie vesti stesse m’avrebbero in orrore.

<span id="an_9:32">9:32</span> Dio non è un uomo come me, perch’io gli
risponda e che possiam comparire in giudizio assieme.

<span id="an_9:33">9:33</span> Non c’è fra noi un arbitro, che posi la
mano su tutti e due!

<span id="an_9:34">9:34</span> Ritiri Iddio d’addosso a me la sua verga;
cessi dallo spaventarmi il suo terrore;

<span id="an_9:35">9:35</span> allora io parlerò senza temerlo, giacché
sento di non essere quel colpevole che sembro.

<span id="an_10:1">10:1</span> L’anima mia prova disgusto della vita;
vo’ dar libero corso al mio lamento, vo’ parlar nell’amarezza dell’anima
mia!

<span id="an_10:2">10:2</span> Io dirò a Dio: "Non mi condannare! Fammi
sapere perché contendi meco!"

<span id="an_10:3">10:3</span> Ti par egli ben fatto d’opprimere, di
sprezzare l’opera delle tue mani e di favorire i disegni de’ malvagi?

<span id="an_10:4">10:4</span> Hai tu occhi di carne? Vedi tu come vede
l’uomo?

<span id="an_10:5">10:5</span> I tuoi giorni son essi come i giorni del
mortale, i tuoi anni son essi come gli anni degli umani,

<span id="an_10:6">10:6</span> che tu investighi tanto la mia iniquità,
che t’informi così del mio peccato,

<span id="an_10:7">10:7</span> pur sapendo ch’io non son colpevole, e
che non v’è chi mi liberi dalla tua mano?

<span id="an_10:8">10:8</span> Le tue mani m’hanno formato m’hanno fatto
tutto quanto… e tu mi distruggi!

<span id="an_10:9">10:9</span> Deh, ricordati che m’hai plasmato come
argilla… e tu mi fai ritornare in polvere!

<span id="an_10:10">10:10</span> Non m’hai tu colato come il latte e
fatto rapprender come il cacio?

<span id="an_10:11">10:11</span> Tu m’hai rivestito di pelle e di carne,
e m’hai intessuto d’ossa e di nervi.

<span id="an_10:12">10:12</span> Mi sei stato largo di vita e di grazia,
la tua provvidenza ha vegliato sul mio spirito,

<span id="an_10:13">10:13</span> ed ecco quello che nascondevi in cuore!
Sì, lo so, questo meditavi:

<span id="an_10:14">10:14</span> se avessi peccato, l’avresti ben tenuto
a mente, e non m’avresti assolto dalla mia iniquità.

<span id="an_10:15">10:15</span> Se fossi stato malvagio, guai a me! Se
giusto, non avrei osato alzar la fronte, sazio d’ignominia, spettatore
della mia miseria.

<span id="an_10:16">10:16</span> Se l’avessi alzata, m’avresti dato la
caccia come ad un leone e contro di me avresti rinnovato le tue
maraviglie;

<span id="an_10:17">10:17</span> m’avresti messo a fronte nuovi
testimoni, e avresti raddoppiato il tuo sdegno contro di me; legioni su
legioni m’avrebbero assalito.

<span id="an_10:18">10:18</span> E allora, perché m’hai tratto dal seno
di mia madre? Sarei spirato senza che occhio mi vedesse!

<span id="an_10:19">10:19</span> Sarei stato come se non fossi mai
esistito, m’avrebbero portato dal seno materno alla tomba!

<span id="an_10:20">10:20</span> Non son forse pochi i giorni che mi
restano? Cessi egli dunque, mi lasci stare, ond’io mi rassereni un poco,

<span id="an_10:21">10:21</span> prima ch’io me ne vada, per non più
tornare, nella terra delle tenebre e dell’ombra di morte:

<span id="an_10:22">10:22</span> terra oscura come notte profonda, ove
regnano l’ombra di morte ed il caos, il cui chiarore è come notte
oscura".

<span id="an_11:1">11:1</span> Allora Tsofar di Naama rispose e disse:

<span id="an_11:2">11:2</span> "Cotesta abbondanza di parole rimarrà
ella senza risposta? Basterà egli esser loquace per aver ragione?

<span id="an_11:3">11:3</span> Varranno le tue ciance a far tacere la
gente? Farai tu il beffardo, senza che alcuno ti confonda?

<span id="an_11:4">11:4</span> Tu dici a Dio: "Quel che sostengo è
giusto, e io sono puro nel tuo cospetto".

<span id="an_11:5">11:5</span> Ma, oh se Iddio volesse parlare e aprir
la bocca per risponderti

<span id="an_11:6">11:6</span> e rivelarti i segreti della sua sapienza
poiché infinita è la sua intelligenza vedresti allora come Iddio
dimentichi parte della colpa tua.

<span id="an_11:7">11:7</span> Puoi tu scandagliare le profondità di
Dio? arrivare a conoscere appieno l’Onnipotente?

<span id="an_11:8">11:8</span> Si tratta di cose più alte del cielo… e
tu che faresti? di cose più profonde del soggiorno de’ morti… come le
conosceresti?

<span id="an_11:9">11:9</span> La lor misura è più lunga della terra,
più larga del mare.

<span id="an_11:10">11:10</span> Se Dio passa, se incarcera, se chiama
in giudizio, chi s’opporrà?

<span id="an_11:11">11:11</span> Poich’egli conosce gli uomini perversi,
scopre senza sforzo l’iniquità.

<span id="an_11:12">11:12</span> Ma l’insensato diventerà savio, quando
un puledro d’onàgro diventerà uomo.

<span id="an_11:13">11:13</span> Tu, però, se ben disponi il cuore, e
protendi verso Dio le palme,

<span id="an_11:14">11:14</span> se allontani il male ch’è nelle tue
mani, e non alberghi l’iniquità nelle tue tende,

<span id="an_11:15">11:15</span> allora alzerai la fronte senza macchia,
sarai incrollabile, e non avrai paura di nulla;

<span id="an_11:16">11:16</span> dimenticherai i tuoi affanni; te ne
ricorderai come d’acqua passata;

<span id="an_11:17">11:17</span> la tua vita sorgerà più fulgida del
meriggio, l’oscurità sarà come la luce del mattino.

<span id="an_11:18">11:18</span> Sarai fiducioso perché avrai speranza;
ti guarderai bene attorno e ti coricherai sicuro.

<span id="an_11:19">11:19</span> Ti metterai a giacere e niuno ti
spaventerà; e molti cercheranno il tuo favore.

<span id="an_11:20">11:20</span> Ma gli occhi degli empi verranno meno;
non vi sarà più rifugio per loro, e non avranno altra speranza che di
esalar l’anima".

<span id="an_12:1">12:1</span> Allora Giobbe rispose e disse:

<span id="an_12:2">12:2</span> "Voi, certo, valete quanto un popolo, e
con voi morrà la sapienza.

<span id="an_12:3">12:3</span> Ma del senno ne ho anch’io al par di voi,
non vi son punto inferiore; e cose come codeste chi non le sa?

<span id="an_12:4">12:4</span> Io dunque dovrei essere il ludibrio degli
amici! Io che invocavo Iddio, ed ei mi rispondeva; il ludibrio io,
l’uomo giusto, integro!

<span id="an_12:5">12:5</span> Lo sprezzo alla sventura è nel pensiero
di chi vive contento; esso è sempre pronto per coloro a cui vacilla il
piede.

<span id="an_12:6">12:6</span> Sono invece tranquille le tende de’
ladroni e chi provoca Iddio, chi si fa un dio della propria forza, se ne
sta al sicuro.

<span id="an_12:7">12:7</span> Ma interroga un po’ gli animali, e te lo
insegneranno; gli uccelli del cielo, e te lo mostreranno;

<span id="an_12:8">12:8</span> o parla alla terra ed essa te lo
insegnerà, e i pesci del mare te lo racconteranno.

<span id="an_12:9">12:9</span> Chi non sa, fra tutte queste creature,
che la mano dell’Eterno ha fatto ogni cosa,

<span id="an_12:10">12:10</span> ch’egli tiene in mano l’anima di tutto
quel che vive, e lo spirito di ogni essere umano?

<span id="an_12:11">12:11</span> L’orecchio non discerne esso le parole,
come il palato assaggia le vivande?

<span id="an_12:12">12:12</span> Nei vecchi si trova la sapienza e
lunghezza di giorni da intelligenza.

<span id="an_12:13">12:13</span> Ma in Dio stanno la saviezza e la
potenza, a lui appartengono il consiglio e l’intelligenza.

<span id="an_12:14">12:14</span> Ecco, egli abbatte, e niuno può
ricostruire; Chiude un uomo in prigione, e non v’è chi gli apra.

<span id="an_12:15">12:15</span> Ecco, egli trattiene le acque, e tutto
inaridisce; le lascia andare, ed esse sconvolgono la terra.

<span id="an_12:16">12:16</span> Egli possiede la forza e l’abilità; da
lui dipendono chi erra e chi fa errare.

<span id="an_12:17">12:17</span> Egli manda scalzi i consiglieri,
colpisce di demenza i giudici.

<span id="an_12:18">12:18</span> Scioglie i legami dell’autorità dei re
e cinge i loro fianchi di catene.

<span id="an_12:19">12:19</span> Manda scalzi i sacerdoti, e rovescia i
potenti.

<span id="an_12:20">12:20</span> Priva della parola i più eloquenti, e
toglie il discernimento ai vecchi.

<span id="an_12:21">12:21</span> Sparge lo sprezzo sui nobili, e
rallenta la cintura ai forti.

<span id="an_12:22">12:22</span> Rivela le cose recondite, facendole
uscir dalle tenebre, e trae alla luce ciò ch’è avvolto in ombra di
morte.

<span id="an_12:23">12:23</span> Aggrandisce i popoli e li annienta,
amplia le nazioni e le riconduce nei loro confini;

<span id="an_12:24">12:24</span> Toglie il senno ai capi della terra, e
li fa errare in solitudini senza sentiero.

<span id="an_12:25">12:25</span> Van brancolando nelle tenebre, senza
alcuna luce, e li fa barcollare come ubriachi.

<span id="an_13:1">13:1</span> Ecco, l’occhio mio tutto questo l’ha
veduto; l’orecchio mio l’ha udito e l’ha inteso.

<span id="an_13:2">13:2</span> Quel che sapete voi lo so pur io, non vi
sono punto inferiore.

<span id="an_13:3">13:3</span> Ma io vorrei parlare con l’Onnipotente,
avrei caro di ragionar con Dio;

<span id="an_13:4">13:4</span> giacché voi siete de’ fabbri di menzogne,
siete tutti quanti de’ medici da nulla.

<span id="an_13:5">13:5</span> Oh se serbaste il silenzio! esso vi
conterebbe come sapienza.

<span id="an_13:6">13:6</span> Ascoltate, vi prego, quel che ho da
rimproverarvi; state attenti alle ragioni delle mie labbra!

<span id="an_13:7">13:7</span> Volete dunque difendere Iddio parlando
iniquamente? sostener la sua causa con parole di frode?

<span id="an_13:8">13:8</span> Volete aver riguardo alla sua persona? e
costituirvi gli avvocati di Dio?

<span id="an_13:9">13:9</span> Sarà egli un bene per voi quando vi
scruterà a fondo? credete ingannarlo come s’inganna un uomo?

<span id="an_13:10">13:10</span> Certo egli vi riprenderà severamente se
nel vostro segreto avete dei riguardi personali.

<span id="an_13:11">13:11</span> La maestà sua non vi farà sgomenti? Il
suo terrore non piomberà su di voi?

<span id="an_13:12">13:12</span> I vostri detti memorandi son massime di
cenere; i vostri baluardi son baluardi d’argilla.

<span id="an_13:13">13:13</span> Tacete! lasciatemi stare! voglio
parlare io, e m’avvenga quello che può!

<span id="an_13:14">13:14</span> Perché prenderei la mia carne coi
denti? Metterò piuttosto la mia vita nelle mie mani.

<span id="an_13:15">13:15</span> Ecco, egli m’ucciderà; non spero più
nulla; ma io difenderò in faccia a lui la mia condotta!

<span id="an_13:16">13:16</span> Anche questo servirà alla mia salvezza;
poiché un empio non ardirebbe presentarsi a lui.

<span id="an_13:17">13:17</span> Ascoltate attentamente il mio discorso,
porgete orecchio a quanto sto per dichiararvi.

<span id="an_13:18">13:18</span> Ecco, io ho disposto ogni cosa per la
causa; so che sarò riconosciuto giusto.

<span id="an_13:19">13:19</span> V’è qualcuno che voglia farmi
opposizione? Se v’è io mi taccio e vo’ morire.

<span id="an_13:20">13:20</span> Ma, o Dio, concedimi solo due cose, e
non mi nasconderò dal tuo cospetto:

<span id="an_13:21">13:21</span> ritirami d’addosso la tua mano, e fa’
che i tuoi terrori non mi spaventin più.

<span id="an_13:22">13:22</span> Poi interpellami, ed io risponderò; o
parlerò io, e tu replicherai.

<span id="an_13:23">13:23</span> Quante sono le mie iniquità, quanti i
miei peccati? Fammi conoscere la mia trasgressione, il mio peccato!

<span id="an_13:24">13:24</span> Perché nascondi il tuo volto, e mi
tieni in conto di nemico?

<span id="an_13:25">13:25</span> Vuoi tu atterrire una foglia portata
via dal vento? Vuoi tu perseguitare una pagliuzza inaridita?

<span id="an_13:26">13:26</span> tu che mi condanni a pene così amare, e
mi fai espiare i falli della mia giovinezza,

<span id="an_13:27">13:27</span> tu che metti i miei piedi nei ceppi,
che spii tutti i miei movimenti, e tracci una linea intorno alla pianta
de’ miei piedi?

<span id="an_13:28">13:28</span> Intanto questo mio corpo si disfa come
legno tarlato, come un abito roso dalle tignuole.

<span id="an_14:1">14:1</span> L’uomo, nato di donna, vive pochi giorni,
e sazio d’affanni.

<span id="an_14:2">14:2</span> Spunta come un fiore, poi è reciso; fugge
come un’ombra, e non dura.

<span id="an_14:3">14:3</span> E sopra un essere così, tu tieni gli
occhi aperti! e mi fai comparir teco in giudizio!

<span id="an_14:4">14:4</span> Chi può trarre una cosa pura da una
impura? Nessuno.

<span id="an_14:5">14:5</span> Giacché i suoi giorni son fissati, e il
numero de’ suoi mesi dipende da te, e tu gli hai posto un termine
ch’egli non può varcare,

<span id="an_14:6">14:6</span> storna da lui lo sguardo, sì ch’egli
abbia un po’ di requie, e possa godere come un operaio la fine della sua
giornata.

<span id="an_14:7">14:7</span> Per l’albero, almeno c’è speranza; se è
tagliato, rigermoglia e continua a metter rampolli.

<span id="an_14:8">14:8</span> Quando la sua radice è invecchiata sotto
terra, e il suo tronco muore nel suolo,

<span id="an_14:9">14:9</span> a sentir l’acqua, rinverdisce e mette
rami come una pianta nuova.

<span id="an_14:10">14:10</span> Ma l’uomo muore e perde ogni forza; il
mortale spira e… dov’è egli?

<span id="an_14:11">14:11</span> Le acque del lago se ne vanno, il fiume
vien meno e si prosciuga;

<span id="an_14:12">14:12</span> così l’uomo giace, e non risorge più;
finché non vi sian più cieli, ei non si risveglierà né sarà più destato
dal suo sonno.

<span id="an_14:13">14:13</span> Oh, volessi tu nascondermi nel
soggiorno de’ morti, tenermi occulto finché l’ira tua sia passata,
fissarmi un termine, e poi ricordarti di me!…

<span id="an_14:14">14:14</span> Se l’uomo, dopo morto, potesse
ritornare in vita, aspetterei tutti i giorni della mia fazione, finché
giungesse l’ora del mio cambio;

<span id="an_14:15">14:15</span> tu mi chiameresti e io risponderei, tu
brameresti rivedere l’opera delle tue mani.

<span id="an_14:16">14:16</span> Ma ora tu conti i miei passi, tu
osservi i miei peccati;

<span id="an_14:17">14:17</span> le mie trasgressioni sono sigillate in
un sacco, e alle mie iniquità, altre ne aggiungi.

<span id="an_14:18">14:18</span> La montagna frana e scompare, la rupe e
divelta dal suo luogo,

<span id="an_14:19">14:19</span> le acque rodono la pietra, le loro
inondazioni trascinan via la terra: così tu distruggi la speranza
dell’uomo.

<span id="an_14:20">14:20</span> Tu lo sopraffai una volta per sempre,
ed egli se ne va; gli muti il sembiante, e lo mandi via.

<span id="an_14:21">14:21</span> Se i suoi figliuoli salgono in onore,
egli lo ignora; se vengono in dispregio, ei non lo vede;

<span id="an_14:22">14:22</span> questo solo sente: che il suo corpo
soffre, che l’anima sua è in lutto".

<span id="an_15:1">15:1</span> Allora Elifaz di Teman rispose e disse:

<span id="an_15:2">15:2</span> "Il savio risponde egli con vana scienza?
si gonfia egli il petto di vento?

<span id="an_15:3">15:3</span> Si difende egli con ciarle inutili e con
parole che non giovan nulla?

<span id="an_15:4">15:4</span> Tu, poi, distruggi il timor di Dio,
menomi il rispetto religioso che gli è dovuto.

<span id="an_15:5">15:5</span> La tua iniquità ti detta le parole, e
adoperi il linguaggio degli astuti.

<span id="an_15:6">15:6</span> Non io, la tua bocca stessa ti condanna;
le tue labbra stesse depongono contro a te.

<span id="an_15:7">15:7</span> Sei tu il primo uomo che nacque? Fosti tu
formato prima de’ monti?

<span id="an_15:8">15:8</span> Hai tu sentito quel che s’è detto nel
Consiglio di Dio? Hai tu fatto incetta della sapienza per te solo?

<span id="an_15:9">15:9</span> Che sai tu che noi non sappiamo? Che
conoscenza hai tu che non sia pur nostra?

<span id="an_15:10">15:10</span> Ci son fra noi degli uomini canuti ed
anche de’ vecchi più attempati di tuo padre.

<span id="an_15:11">15:11</span> Fai tu sì poco caso delle consolazioni
di Dio e delle dolci parole che t’abbiam rivolte?

<span id="an_15:12">15:12</span> Dove ti trascina il cuore, e che
voglion dire codeste torve occhiate?

<span id="an_15:13">15:13</span> Come! tu volgi la tua collera contro
Dio, e ti lasci uscir di bocca tali parole?

<span id="an_15:14">15:14</span> Che è mai l’uomo per esser puro, il
nato di donna per esser giusto?

<span id="an_15:15">15:15</span> Ecco, Iddio non si fida nemmeno de’
suoi santi, i cieli non son puri agli occhi suoi;

<span id="an_15:16">15:16</span> quanto meno quest’essere abominevole e
corrotto, l’uomo, che tracanna l’iniquità come l’acqua!

<span id="an_15:17">15:17</span> Io voglio ammaestrarti; porgimi
ascolto, e ti racconterò quello che ho visto,

<span id="an_15:18">15:18</span> quello che i Savi hanno riferito senza
nulla celare di quel che sapean dai padri,

<span id="an_15:19">15:19</span> ai quali soli è stato dato il paese; e
in mezzo ai quali non è passato lo straniero.

<span id="an_15:20">15:20</span> L’empio è tormentato tutti i suoi
giorni, e pochi son gli anni riservati al prepotente.

<span id="an_15:21">15:21</span> Sempre ha negli orecchi rumori
spaventosi, e in piena pace gli piomba addosso il distruttore.

<span id="an_15:22">15:22</span> Non ha speranza d’uscir dalle tenebre,
e si sente destinato alla spada.

<span id="an_15:23">15:23</span> Va errando in cerca di pane; dove
trovarne? ei sa che a lui dappresso è pronto il giorno tenebroso.

<span id="an_15:24">15:24</span> La distretta e l’angoscia lo riempion
di paura, l’assalgono a guisa di re pronto alla pugna,

<span id="an_15:25">15:25</span> perché ha steso la mano contro Dio, ha
sfidato l’Onnipotente,

<span id="an_15:26">15:26</span> gli s’è slanciato audacemente contro,
sotto il folto de’ suoi scudi convessi.

<span id="an_15:27">15:27</span> Avea la faccia coperta di grasso, i
fianchi carichi di pinguedine;

<span id="an_15:28">15:28</span> s’era stabilito in città distrutte, in
case disabitate, destinate a diventar mucchi di sassi.

<span id="an_15:29">15:29</span> Ei non s’arricchirà, la sua fortuna non
sarà stabile; né le sue possessioni si stenderanno sulla terra.

<span id="an_15:30">15:30</span> Non potrà liberarsi dalle tenebre, il
vento infocato farà seccare i suoi rampolli, e sarà portato via dal
soffio della bocca di Dio.

<span id="an_15:31">15:31</span> Non confidi nella vanità; è
un’illusione; poiché avrà la vanità per ricompensa.

<span id="an_15:32">15:32</span> La sua fine verrà prima del tempo, e i
suoi rami non rinverdiranno più.

<span id="an_15:33">15:33</span> Sarà come vigna da cui si strappi l’uva
ancor acerba, come l’ulivo da cui si scuota il fiore;

<span id="an_15:34">15:34</span> poiché sterile è la famiglia del
profano, e il fuoco divora le tende ov’entrano presenti.

<span id="an_15:35">15:35</span> L’empio concepisce malizia, e
partorisce rovina; ei si prepara in seno il disinganno".

<span id="an_16:1">16:1</span> Allora Giobbe rispose e disse:

<span id="an_16:2">16:2</span> "Di cose come codeste, ne ho udite tante!
Siete tutti dei consolatori molesti!

<span id="an_16:3">16:3</span> Non ci sarà egli una fine alle parole
vane? Che cosa ti provoca a rispondere?

<span id="an_16:4">16:4</span> Anch’io potrei parlare come voi, se voi
foste al posto mio; potrei mettere assieme delle parole contro a voi e
su di voi scrollare il capo;

<span id="an_16:5">16:5</span> potrei farvi coraggio con la bocca; e il
conforto delle mie labbra vi calmerebbe.

<span id="an_16:6">16:6</span> Se parlo, il mio dolore non ne sarà
lenito; e se cesso di parlare, che sollievo ne avrò?

<span id="an_16:7">16:7</span> Ora, purtroppo, Dio m’ha ridotto senza
forze, ha desolato tutta la mia casa;

<span id="an_16:8">16:8</span> m’ha coperto di grinze e questo
testimonia contro a me, la mia magrezza si leva ad accusarmi in faccia.

<span id="an_16:9">16:9</span> La sua ira mi lacera, mi perseguita,
digrigna i denti contro di me. Il mio nemico aguzza gli occhi su di me.

<span id="an_16:10">16:10</span> Apron larga contro a me la bocca, mi
percuoton per obbrobrio le guance, si metton tutt’insieme a darmi
addosso.

<span id="an_16:11">16:11</span> Iddio mi dà in balìa degli empi, mi
getta in mano dei malvagi.

<span id="an_16:12">16:12</span> Vivevo in pace, ed egli m’ha scosso con
violenza, m’ha preso per la nuca, m’ha frantumato, m’ha posto per suo
bersaglio.

<span id="an_16:13">16:13</span> I suoi arcieri mi circondano, egli mi
trafigge i reni senza pietà, sparge a terra il mio fiele.

<span id="an_16:14">16:14</span> Apre sopra di me breccia su breccia, mi
corre addosso come un guerriero.

<span id="an_16:15">16:15</span> Mi son cucito un cilicio sulla pelle,
ho prostrato la mia fronte nella polvere.

<span id="an_16:16">16:16</span> Il mio viso è rosso di pianto, e sulle
mie palpebre si stende l’ombra di morte.

<span id="an_16:17">16:17</span> Eppure, le mie mani non commisero mai
violenza, e la mia preghiera fu sempre pura.

<span id="an_16:18">16:18</span> O terra, non coprire il mio sangue, e
non vi sia luogo ove si fermi il mio grido!

<span id="an_16:19">16:19</span> Già fin d’ora, ecco, il mio Testimonio
è in cielo, il mio Garante è nei luoghi altissimi.

<span id="an_16:20">16:20</span> Gli amici mi deridono, ma a Dio si
volgon piangenti gli occhi miei;

<span id="an_16:21">16:21</span> sostenga egli le ragioni dell’uomo
presso Dio, le ragioni del figliuol d’uomo contro i suoi compagni!

<span id="an_16:22">16:22</span> Poiché, pochi anni ancora, e me ne
andrò per una via senza ritorno.

<span id="an_17:1">17:1</span> Il mio soffio vitale si spenge, i miei
giorni si estinguono, il sepolcro m’aspetta!

<span id="an_17:2">17:2</span> Sono attorniato di schernitori e non
posso chiuder occhio per via delle lor parole amare.

<span id="an_17:3">17:3</span> O Dio, da’ un pegno, sii tu il mio
mallevadore presso di te; se no, chi metterà la sua nella mia mano?

<span id="an_17:4">17:4</span> Poiché tu hai chiuso il cuor di costoro
alla ragione, e però non li farai trionfare.

<span id="an_17:5">17:5</span> Chi denunzia un amico sì che diventi
preda altrui, vedrà venir meno gli occhi de’ suoi figli.

<span id="an_17:6">17:6</span> Egli m’ha reso la favola dei popoli, e
son divenuto un essere a cui si sputa in faccia.

<span id="an_17:7">17:7</span> L’occhio mio si oscura pel dolore, tutte
le mie membra non son più che un’ombra.

<span id="an_17:8">17:8</span> Gli uomini retti ne son colpiti di
stupore, e l’innocente insorge contro l’empio;

<span id="an_17:9">17:9</span> ma il giusto si attiene saldo alla sua
via, e chi ha le mani pure viepiù si fortifica.

<span id="an_17:10">17:10</span> Quanto a voi tutti, tornate pure,
fatevi avanti, ma fra voi non troverò alcun savio.

<span id="an_17:11">17:11</span> I miei giorni passano, i miei disegni,
i disegni cari al mio cuore, sono distrutti,

<span id="an_17:12">17:12</span> e costoro pretendon che la notte sia
giorno, che la luce sia vicina, quando tutto è buio!

<span id="an_17:13">17:13</span> Se aspetto come casa mia il soggiorno
de’ morti, se già mi son fatto il letto nelle tenebre,

<span id="an_17:14">17:14</span> se ormai dico al sepolcro "tu sei mio
padre" e ai vermi: "siete mia madre e mia sorella",

<span id="an_17:15">17:15</span> dov’è dunque la mia speranza? questa
speranza mia chi la può scorgere?

<span id="an_17:16">17:16</span> Essa scenderà alle porte del soggiorno
de’ morti, quando nella polvere troverem riposo assieme".

<span id="an_18:1">18:1</span> Allora Bildad di Suach rispose e disse:

<span id="an_18:2">18:2</span> "Quando porrete fine alle parole? Fate
senno, e poi parleremo.

<span id="an_18:3">18:3</span> Perché siamo considerati come bruti e
perché siamo agli occhi vostri degli esseri impuri?

<span id="an_18:4">18:4</span> O tu, che nel tuo cruccio laceri te
stesso, dovrà la terra, per cagion tua, essere abbandonata e la roccia
esser rimossa dal suo luogo?

<span id="an_18:5">18:5</span> Sì, la luce dell’empio si spegne, e la
fiamma del suo fuoco non brilla.

<span id="an_18:6">18:6</span> La luce si oscura nella sua tenda, e la
lampada che gli sta sopra si spegne.

<span id="an_18:7">18:7</span> I passi che facea nella sua forza si
raccorciano, e i suoi propri disegni lo menano a ruina.

<span id="an_18:8">18:8</span> Poiché i suoi piedi lo traggon nel
tranello, e va camminando sulle reti.

<span id="an_18:9">18:9</span> Il laccio l’afferra pel tallone, e la
trappola lo ghermisce.

<span id="an_18:10">18:10</span> Sta nascosta in terra per lui
un’insidia, e sul sentiero lo aspetta un agguato.

<span id="an_18:11">18:11</span> Paure lo atterriscono d’ogn’intorno, lo
inseguono, gli stanno alle calcagna.

<span id="an_18:12">18:12</span> La sua forza vien meno dalla fame, la
calamità gli sta pronta al fianco.

<span id="an_18:13">18:13</span> Gli divora a pezzo a pezzo la pelle,
gli divora le membra il primogenito della morte.

<span id="an_18:14">18:14</span> Egli è strappato dalla sua tenda che
credea sicura, e fatto scendere verso il re degli spaventi.

<span id="an_18:15">18:15</span> Nella sua tenda dimora chi non è de’
suoi, e la sua casa è cosparsa di zolfo.

<span id="an_18:16">18:16</span> In basso s’inaridiscono le sue radici,
in alto son tagliati i suoi rami.

<span id="an_18:17">18:17</span> La sua memoria scompare dal paese, più
non s’ode il suo nome per le campagne.

<span id="an_18:18">18:18</span> E’ cacciato dalla luce nelle tenebre,
ed è bandito dal mondo.

<span id="an_18:19">18:19</span> Non lascia tra il suo popolo né figli,
né nipoti, nessun superstite dov’egli soggiornava.

<span id="an_18:20">18:20</span> Quei d’occidente son stupiti della sua
sorte, e quei d’oriente ne son presi d’orrore.

<span id="an_18:21">18:21</span> Certo son tali le dimore dei perversi e
tale è il luogo di chi non conosce Iddio".

<span id="an_19:1">19:1</span> Allora Giobbe rispose e disse:

<span id="an_19:2">19:2</span> "Fino a quando affliggerete l’anima mia e
mi tormenterete coi vostri discorsi?

<span id="an_19:3">19:3</span> Son già dieci volte che m’insultate, e
non vi vergognate di malmenarmi.

<span id="an_19:4">19:4</span> Dato pure ch’io abbia errato, il mio
errore concerne me solo.

<span id="an_19:5">19:5</span> Ma se proprio volete insuperbire contro
di me e rimproverarmi la vergogna in cui mi trovo,

<span id="an_19:6">19:6</span> allora sappiatelo: chi m’ha fatto torto e
m’ha avvolto nelle sue reti è Dio.

<span id="an_19:7">19:7</span> Ecco, io grido: "Violenza!" e nessuno
risponde; imploro aiuto, ma non c’è giustizia!

<span id="an_19:8">19:8</span> Dio m’ha sbarrato la via e non posso
passare, ha coperto di tenebre il mio cammino.

<span id="an_19:9">19:9</span> M’ha spogliato della mia gloria, m’ha
tolto dal capo la corona.

<span id="an_19:10">19:10</span> M’ha demolito a brano a brano, e io me
ne vo! ha sradicata come un albero la mia speranza.

<span id="an_19:11">19:11</span> Ha acceso l’ira sua contro di me, e
m’ha considerato come suo nemico.

<span id="an_19:12">19:12</span> Le sue schiere son venute tutte
insieme, si sono spianata la via fino a me, han posto il campo intorno
alla mia tenda.

<span id="an_19:13">19:13</span> Egli ha allontanato da me i miei
fratelli, i miei conoscenti si son del tutto alienati da me.

<span id="an_19:14">19:14</span> M’hanno abbandonato i miei parenti,
gl’intimi miei m’hanno dimenticato.

<span id="an_19:15">19:15</span> I miei domestici e le mie serve mi
trattan da straniero; agli occhi loro io sono un estraneo.

<span id="an_19:16">19:16</span> Chiamo il mio servo, e non risponde,
devo supplicarlo con la mia bocca.

<span id="an_19:17">19:17</span> Il mio fiato ripugna alla mia moglie,
faccio pietà a chi nacque dal seno di mia madre.

<span id="an_19:18">19:18</span> Perfino i bimbi mi sprezzano; se cerco
d’alzarmi mi scherniscono.

<span id="an_19:19">19:19</span> Tutti gli amici più stretti m’hanno in
orrore, e quelli che amavo mi si son vòlti contro.

<span id="an_19:20">19:20</span> Le mie ossa stanno attaccate alla mia
pelle, alla mia carne, non m’è rimasto che la pelle de’ denti.

<span id="an_19:21">19:21</span> Pietà, pietà di me, voi, miei amici!
ché la man di Dio m’ha colpito.

<span id="an_19:22">19:22</span> Perché perseguitarmi come fa Dio?
Perché non siete mai sazi della mia carne?

<span id="an_19:23">19:23</span> Oh se le mie parole fossero scritte! se
fossero consegnate in un libro!

<span id="an_19:24">19:24</span> se con lo scalpello di ferro e col
piombo fossero incise nella roccia per sempre!…

<span id="an_19:25">19:25</span> Ma io so che il mio Vindice vive, e che
alla fine si leverà sulla polvere.

<span id="an_19:26">19:26</span> E quando, dopo la mia pelle, sarà
distrutto questo corpo, senza la mia carne, vedrò Iddio.

<span id="an_19:27">19:27</span> Io lo vedrò a me favorevole; lo
contempleranno gli occhi miei, non quelli d’un altro… il cuore, dalla
brama, mi si strugge in seno!

<span id="an_19:28">19:28</span> Se voi dite: Come lo perseguiteremo,
come troveremo in lui la causa prima dei suoi mali?

<span id="an_19:29">19:29</span> Temete per voi stessi la spada, ché
furiosi sono i castighi della spada affinché sappiate che v’è una
giustizia".

<span id="an_20:1">20:1</span> Allora Tsofar di Naama rispose e disse:

<span id="an_20:2">20:2</span> "Quel che tu dici mi spinge a risponderti
e ne suscita in me il fervido impulso.

<span id="an_20:3">20:3</span> Ho udito rimproveri che mi fanno
oltraggio; ma lo spirito mio mi darà una risposta assennata.

<span id="an_20:4">20:4</span> Non lo sai tu che in ogni tempo, da che
l’uomo è stato posto sulla terra,

<span id="an_20:5">20:5</span> il trionfo de’ malvagi è breve, e la
gioia degli empi non dura che un istante?

<span id="an_20:6">20:6</span> Quando la sua altezza giungesse fino al
cielo ed il suo capo toccasse le nubi,

<span id="an_20:7">20:7</span> l’empio perirà per sempre come lo sterco
suo; quelli che lo vedevano diranno: "Dov’è?"

<span id="an_20:8">20:8</span> Se ne volerà via come un sogno, e non si
troverà più; dileguerà come una visione notturna.

<span id="an_20:9">20:9</span> L’occhio che lo guardava, cesserà di
vederlo, e la sua dimora più non lo scorgerà.

<span id="an_20:10">20:10</span> I suoi figli si raccomanderanno ai
poveri, e le sue mani restituiranno la sua ricchezza.

<span id="an_20:11">20:11</span> Il vigor giovanile che gli riempiva
l’ossa giacerà nella polvere con lui.

<span id="an_20:12">20:12</span> Il male è dolce alla sua bocca, se lo
nasconde sotto la lingua,

<span id="an_20:13">20:13</span> lo risparmia, non lo lascia andar giù,
lo trattiene sotto al suo palato:

<span id="an_20:14">20:14</span> ma il cibo gli si trasforma nelle
viscere, e gli diventa in corpo veleno d’aspide.

<span id="an_20:15">20:15</span> Ha trangugiato ricchezze e le vomiterà;
Iddio stesso gliele ricaccerà dal ventre.

<span id="an_20:16">20:16</span> Ha succhiato veleno d’aspide, la lingua
della vipera l’ucciderà.

<span id="an_20:17">20:17</span> Non godrà più la vista d’acque perenni,
né di rivi fluenti di miele e di latte.

<span id="an_20:18">20:18</span> Renderà il frutto delle sue fatiche,
senza poterlo ingoiare. Pari alla sua ricchezza sarà la restituzione che
ne dovrà fare, e così non godrà dei suoi beni.

<span id="an_20:19">20:19</span> Perché ha oppresso e abbandonato il
povero, s’è impadronito di case che non avea costruite;

<span id="an_20:20">20:20</span> perché la sua ingordigia non conobbe
requie, egli non salverà nulla di ciò che ha tanto bramato.

<span id="an_20:21">20:21</span> La sua voracità non risparmiava nulla,
perciò il suo benessere non durerà.

<span id="an_20:22">20:22</span> Nel colmo dell’abbondanza, si troverà
in penuria; la mano di chiunque ebbe a soffrir tormenti si leverà contro
lui.

<span id="an_20:23">20:23</span> Quando starà per riempirsi il ventre,
ecco Iddio manderà contro a lui l’ardor della sua ira; gliela farà
piovere addosso per servirgli di cibo.

<span id="an_20:24">20:24</span> Se scampa alle armi di ferro, lo
trafigge l’arco di rame.

<span id="an_20:25">20:25</span> Si strappa il dardo, esso gli esce dal
corpo, la punta sfolgorante gli vien fuori dal fiele, lo assalgono i
terrori della morte.

<span id="an_20:26">20:26</span> Buio profondo è riservato a’ suoi
tesori; lo consumerà un fuoco non attizzato dall’uomo, che divorerà quel
che resta nella sua tenda.

<span id="an_20:27">20:27</span> Il cielo rivelerà la sua iniquità, e la
terra insorgerà contro di lui.

<span id="an_20:28">20:28</span> Le rendite della sua casa se
n’andranno, portate via nel giorno dell’ira di Dio.

<span id="an_20:29">20:29</span> Tale la parte che Dio riserba
all’empio, tale il retaggio che Dio gli destina".

<span id="an_21:1">21:1</span> Allora Giobbe rispose e disse:

<span id="an_21:2">21:2</span> "Porgete bene ascolto alle mie parole, e
sia questa la consolazione che mi date.

<span id="an_21:3">21:3</span> Sopportatemi, lasciate ch’io parli, e
quando avrò parlato tu mi potrai deridere.

<span id="an_21:4">21:4</span> Mi lagno io forse d’un uomo? E come farei
a non perder la pazienza?

<span id="an_21:5">21:5</span> Guardatemi, stupite, e mettetevi la mano
sulla bocca.

<span id="an_21:6">21:6</span> Quando ci penso, ne sono smarrito, e la
mia carne e presa da raccapriccio.

<span id="an_21:7">21:7</span> Perché mai vivono gli empi? Perché
arrivano alla vecchiaia ed anche crescon di forze?

<span id="an_21:8">21:8</span> La loro progenie prospera, sotto ai loro
sguardi, intorno ad essi, e i lor rampolli fioriscon sotto gli occhi
loro.

<span id="an_21:9">21:9</span> La loro casa è in pace, al sicuro da
spaventi, e la verga di Dio non li colpisce.

<span id="an_21:10">21:10</span> Il loro toro monta e non falla, la loro
vacca figlia senz’abortire.

<span id="an_21:11">21:11</span> Mandan fuori come un gregge i loro
piccini, e i loro figliuoli saltano e ballano.

<span id="an_21:12">21:12</span> Cantano a suon di timpano e di cetra, e
si rallegrano al suon della zampogna.

<span id="an_21:13">21:13</span> Passano felici i loro giorni, poi
scendono in un attimo nel soggiorno dei morti.

<span id="an_21:14">21:14</span> Eppure, diceano a Dio: "Ritirati da
noi! Noi non ci curiamo di conoscer le tue vie!

<span id="an_21:15">21:15</span> Che è l’Onnipotente perché lo serviamo?
che guadagneremo a pregarlo?"

<span id="an_21:16">21:16</span> Ecco, non hanno essi in mano la loro
felicita? (lungi da me il consiglio degli empi!)

<span id="an_21:17">21:17</span> Quando avvien mai che la lucerna degli
empi si spenga, che piombi loro addosso la ruina, e che Dio, nella sua
ira, li retribuisca di pene?

<span id="an_21:18">21:18</span> Quando son essi mai come paglia al
vento, come pula portata via dall’uragano?

<span id="an_21:19">21:19</span> "Iddio", mi dite, "serba castigo pei
figli dell’empio". Ma punisca lui stesso! che lo senta lui,

<span id="an_21:20">21:20</span> che vegga con gli occhi propri la sua
ruina, e beva egli stesso l’ira dell’Onnipotente!

<span id="an_21:21">21:21</span> E che importa all’empio della sua
famiglia dopo di lui, quando il numero dei suoi mesi e ormai compiuto?

<span id="an_21:22">21:22</span> S’insegnerà forse a Dio la scienza? a
lui che giudica quelli di lassù?

<span id="an_21:23">21:23</span> L’uno muore in mezzo al suo benessere,
quand’è pienamente tranquillo e felice,

<span id="an_21:24">21:24</span> ha i secchi pieni di latte, e fresco il
midollo dell’ossa.

<span id="an_21:25">21:25</span> L’altro muore con l’amarezza
nell’anima, senz’aver mai gustato il bene.

<span id="an_21:26">21:26</span> Ambedue giacciono ugualmente nella
polvere, e i vermi li ricoprono.

<span id="an_21:27">21:27</span> Ah! li conosco i vostri pensieri, e i
piani che formate per abbattermi!

<span id="an_21:28">21:28</span> Voi dite: "E dov’è la casa del
prepotente? dov’è la tenda che albergava gli empi?"

<span id="an_21:29">21:29</span> Non avete dunque interrogato quelli che
hanno viaggiato? Voi non vorrete negare quello che attestano;

<span id="an_21:30">21:30</span> che, cioè, il malvagio è risparmiato
nel dì della ruina, che nel giorno dell’ira egli sfugge.

<span id="an_21:31">21:31</span> Chi gli rimprovera in faccia la sua
condotta? Chi gli rende quel che ha fatto?

<span id="an_21:32">21:32</span> Egli è portato alla sepoltura con
onore, e veglia egli stesso sulla sua tomba.

<span id="an_21:33">21:33</span> Lievi sono a lui le zolle della valle;
dopo, tutta la gente segue le sue orme; e, anche prima, una folla
immensa fu come lui.

<span id="an_21:34">21:34</span> Perché dunque m’offrite consolazioni
vane? Delle vostre risposte altro non resta che falsità".

<span id="an_22:1">22:1</span> Allora Elifaz di Teman rispose e disse:

<span id="an_22:2">22:2</span> "Può l’uomo recar qualche vantaggio a
Dio? No; il savio non reca vantaggio che a sé stesso.

<span id="an_22:3">22:3</span> Se sei giusto, ne vien forse qualche
diletto all’Onnipotente? Se sei integro nella tua condotta, ne ritrae
egli un guadagno?

<span id="an_22:4">22:4</span> E’ forse per la paura che ha di te
ch’egli ti castiga o vien teco in giudizio?

<span id="an_22:5">22:5</span> La tua malvagità non è essa grande e le
tue iniquità non sono esse infinite?

<span id="an_22:6">22:6</span> Tu, per un nulla, prendevi pegno da’ tuoi
fratelli, spogliavi delle lor vesti i mezzo ignudi.

<span id="an_22:7">22:7</span> Allo stanco non davi a bere dell’acqua,
all’affamato rifiutavi del pane.

<span id="an_22:8">22:8</span> La terra apparteneva al più forte, e
l’uomo influente vi piantava la sua dimora.

<span id="an_22:9">22:9</span> Rimandavi a vuoto le vedove, e le braccia
degli orfani eran spezzate.

<span id="an_22:10">22:10</span> Ecco perché sei circondato di lacci, e
spaventato da sùbiti terrori.

<span id="an_22:11">22:11</span> O non vedi le tenebre che t’avvolgono e
la piena d’acque che ti sommerge?

<span id="an_22:12">22:12</span> Iddio non è egli lassù ne’ cieli?
Guarda lassù le stelle eccelse, come stanno in alto!

<span id="an_22:13">22:13</span> E tu dici: "Iddio che sa? Può egli
giudicare attraverso il buio?

<span id="an_22:14">22:14</span> Fitte nubi lo coprono e nulla vede;
egli passeggia sulla vòlta de’ cieli".

<span id="an_22:15">22:15</span> Vuoi tu dunque seguir l’antica via per
cui camminarono gli uomini iniqui,

<span id="an_22:16">22:16</span> che furon portati via prima del tempo,
e il cui fondamento fu come un torrente che scorre?

<span id="an_22:17">22:17</span> Essi dicevano a Dio: "Ritirati da noi!"
e chiedevano che mai potesse far per loro l’Onnipotente.

<span id="an_22:18">22:18</span> Eppure Iddio avea riempito le loro case
di beni! Ah lungi da me il consiglio degli empi!

<span id="an_22:19">22:19</span> I giusti, vedendo la loro ruina, ne
gioiscono e l’innocente si fa beffe di loro:

<span id="an_22:20">22:20</span> "Vedete se non son distrutti gli
avversari nostri! la loro abbondanza l’ha divorata il fuoco!"

<span id="an_22:21">22:21</span> Riconciliati dunque con Dio; avrai
pace, e ti sarà resa la prosperità.

<span id="an_22:22">22:22</span> Ricevi istruzioni dalla sua bocca, e
riponi le sue parole nel tuo cuore.

<span id="an_22:23">22:23</span> Se torni all’Onnipotente, se allontani
l’iniquità dalle tue tende, sarai ristabilito.

<span id="an_22:24">22:24</span> Getta l’oro nella polvere e l’oro
d’Ophir tra i ciottoli del fiume

<span id="an_22:25">22:25</span> e l’Onnipotente sarà il tuo oro, egli
ti sarà come l’argento acquistato con fatica.

<span id="an_22:26">22:26</span> Allora farai dell’Onnipotente la tua
delizia, e alzerai la faccia verso Dio.

<span id="an_22:27">22:27</span> Lo pregherai, egli t’esaudirà, e tu
scioglierai i voti che avrai fatto.

<span id="an_22:28">22:28</span> Quello che imprenderai, ti riuscirà;
sul tuo cammino risplenderà la luce.

<span id="an_22:29">22:29</span> Se ti abbassano, tu dirai: "In alto!" e
Dio soccorrerà chi ha gli occhi a terra;

<span id="an_22:30">22:30</span> libererà anche chi non è innocente, ei
sarà salvo per la purità delle tue mani".

<span id="an_23:1">23:1</span> Allora Giobbe rispose e disse:

<span id="an_23:2">23:2</span> "Anche oggi il mio lamento è una rivolta,
per quanto io cerchi di comprimere il mio gemito.

<span id="an_23:3">23:3</span> Oh sapessi dove trovarlo! potessi
arrivare fino al suo trono!

<span id="an_23:4">23:4</span> Esporrei la mia causa dinanzi a lui,
riempirei d’argomenti la mia bocca.

<span id="an_23:5">23:5</span> Saprei quel che mi risponderebbe, e
capirei quello che avrebbe da dirmi.

<span id="an_23:6">23:6</span> Contenderebbe egli meco con la sua gran
potenza? No! invece, mi presterebbe attenzione.

<span id="an_23:7">23:7</span> Là sarebbe un uomo retto a discutere con
lui, e sarei dal mio giudice assolto per sempre.

<span id="an_23:8">23:8</span> Ma, ecco, se vo ad oriente, egli non c’è;
se ad occidente, non lo trovo;

<span id="an_23:9">23:9</span> se a settentrione, quando vi opera, io
non lo veggo; si nasconde egli nel mezzodì, io non lo scorgo.

<span id="an_23:10">23:10</span> Ma la via ch’io batto ei la sa; se mi
mettesse alla prova, ne uscirei come l’oro.

<span id="an_23:11">23:11</span> Il mio piede ha seguito fedelmente le
sue orme, mi son tenuto sulla sua via senza deviare;

<span id="an_23:12">23:12</span> non mi sono scostato dai comandamenti
delle sue labbra, ho riposto nel mio seno le parole della sua bocca.

<span id="an_23:13">23:13</span> Ma la sua decisione e una; chi lo farà
mutare? Quello ch’ei desidera, lo fa;

<span id="an_23:14">23:14</span> egli eseguirà quel che di me ha
decretato; e di cose come queste ne ha molte in mente.

<span id="an_23:15">23:15</span> Perciò nel suo cospetto io sono
atterrito; quando ci penso, ho paura di lui.

<span id="an_23:16">23:16</span> Iddio m’ha tolto il coraggio,
l’Onnipotente mi ha spaventato.

<span id="an_23:17">23:17</span> Questo mi annienta: non le tenebre, non
la fitta oscurità che mi ricopre.

<span id="an_24:1">24:1</span> Perché non sono dall’Onnipotente fissati
dei tempi in cui renda la giustizia? Perché quelli che lo conoscono non
veggono quei giorni?

<span id="an_24:2">24:2</span> Gli empi spostano i termini, rapiscono
greggi e li menano a pascere;

<span id="an_24:3">24:3</span> portano via l’asino dell’orfano, prendono
in pegno il bove della vedova;

<span id="an_24:4">24:4</span> mandano via dalla strada i bisognosi, i
poveri del paese si nascondo tutti insieme.

<span id="an_24:5">24:5</span> Eccoli, che come onàgri del deserto
escono al lor lavoro in cerca di cibo; solo il deserto dà pane a’ lor
figliuoli.

<span id="an_24:6">24:6</span> Raccolgono nei campi la loro pastura,
raspollano nella vigna dell’empio;

<span id="an_24:7">24:7</span> passan la notte ignudi, senza vestito,
senza una coperta che li ripari dal freddo.

<span id="an_24:8">24:8</span> Bagnati dagli acquazzoni di montagna, per
mancanza di rifugio, si stringono alle rocce.

<span id="an_24:9">24:9</span> Ce n’è di quelli che strappano dalla
mammella l’orfano, che prendono pegni da poveri!

<span id="an_24:10">24:10</span> E questi se ne vanno, ignudi, senza
vestiti; hanno fame, e portano i covoni.

<span id="an_24:11">24:11</span> Fanno l’olio nel recinto dell’empio;
calcan l’uva nel tino e patiscon la sete.

<span id="an_24:12">24:12</span> Sale dalle città il gemito de’ morenti;
l’anima de’ feriti implora aiuto, e Dio non si cura di codeste infamie!

<span id="an_24:13">24:13</span> Ve ne son di quelli che si ribellano
alla luce, non ne conoscono le vie, non ne battono i sentieri.

<span id="an_24:14">24:14</span> L’assassino si leva sul far del giorno,
e ammazza il meschino e il povero; la notte fa il ladro.

<span id="an_24:15">24:15</span> L’occhio dell’adultero spia il
crepuscolo, dicendo: "Nessuno mi vedrà!" e si copre d’un velo la faccia.

<span id="an_24:16">24:16</span> I ladri, di notte, sfondano le case; di
giorno, si tengono rinchiusi; non conoscono la luce.

<span id="an_24:17">24:17</span> Il mattino è per essi come ombra di
morte; appena lo scorgono provano i terrori del buio.

<span id="an_24:18">24:18</span> Voi dite: "L’empio è una festuca sulla
faccia dell’acque; la sua parte sulla terra è maledetta; non prenderà
più la via delle vigne.

<span id="an_24:19">24:19</span> Come la siccità e il calore assorbon le
acque della neve, così il soggiorno de’ morti inghiottisce chi ha
peccato.

<span id="an_24:20">24:20</span> Il seno che lo portò l’oblia; i vermi
ne fanno il loro pasto delizioso, nessuno più lo ricorda.

<span id="an_24:21">24:21</span> L’iniquo sarà troncato come un albero:
ei che divorava la sterile, priva di figli, e non faceva del bene alla
vedova!"

<span id="an_24:22">24:22</span> Invece, Iddio con la sua forza prolunga
i giorni dei prepotenti, i quali risorgono, quand’ormai disperavan della
vita.

<span id="an_24:23">24:23</span> Dà loro sicurezza, fiducia, e i suoi
occhi vegliano sul loro cammino.

<span id="an_24:24">24:24</span> Salgono in alto, poi scompaiono ad un
tratto; cadono, son mietuti come gli altri mortali; son falciati come le
spighe del grano maturo.

<span id="an_24:25">24:25</span> Se così non è, chi mi smentirà, chi
annienterà il mio dire?"

<span id="an_25:1">25:1</span> Allora Bildad di Suach rispose e disse:

<span id="an_25:2">25:2</span> "A Dio appartiene il dominio e il
terrore: egli fa regnare la pace ne’ suoi luoghi altissimi.

<span id="an_25:3">25:3</span> Le sue legioni si posson forse contare?
Su chi non si leva la sua luce?

<span id="an_25:4">25:4</span> Come può dunque l’uomo esser giusto
dinanzi a Dio? Come può esser puro il nato dalla donna?

<span id="an_25:5">25:5</span> Ecco, la luna stessa manca di chiarore, e
le stelle non son pure agli occhi di lui;

<span id="an_25:6">25:6</span> quanto meno l’uomo, ch’è un verme, il
figliuol d’uomo ch’è un vermicciuolo!"

<span id="an_26:1">26:1</span> Allora Giobbe rispose e disse:

<span id="an_26:2">26:2</span> "Come hai bene aiutato il debole! Come
hai sorretto il braccio senza forza!

<span id="an_26:3">26:3</span> Come hai ben consigliato chi è privo di
sapienza! E che abbondanza di sapere tu gli hai comunicato!

<span id="an_26:4">26:4</span> Ma a chi ti credi di aver parlato? E di
chi è lo spirito che parla per mezzo tuo?

<span id="an_26:5">26:5</span> Dinanzi a Dio tremano le ombre disotto
alle acque ed ai loro abitanti.

<span id="an_26:6">26:6</span> Dinanzi a lui il soggiorno dei morti è
nudo, l’abisso è senza velo.

<span id="an_26:7">26:7</span> Egli distende il settentrione sul vuoto,
sospende la terra sul nulla.

<span id="an_26:8">26:8</span> Rinchiude le acque nelle sue nubi, e le
nubi non scoppiano per il peso.

<span id="an_26:9">26:9</span> Nasconde l’aspetto del suo trono, vi
distende sopra le sue nuvole.

<span id="an_26:10">26:10</span> Ha tracciato un cerchio sulla faccia
dell’acque, là dove la luce confina colle tenebre.

<span id="an_26:11">26:11</span> Le colonne del cielo sono scosse, e
tremano alla sua minaccia.

<span id="an_26:12">26:12</span> Con la sua forza egli solleva il mare,
con la sua intelligenza ne abbatte l’orgoglio.

<span id="an_26:13">26:13</span> Al suo soffio il cielo torna sereno, la
sua mano trafigge il drago fuggente.

<span id="an_26:14">26:14</span> Ecco, questi non son che gli estremi
lembi dell’azione sua. Non ce ne giunge all’orecchio che un breve
sussurro; Ma il tuono delle sue potenti opere chi lo può intendere?"

<span id="an_27:1">27:1</span> Giobbe riprese il suo discorso e disse:

<span id="an_27:2">27:2</span> "Come vive Iddio che mi nega giustizia,
come vive l’Onnipotente che mi amareggia l’anima,

<span id="an_27:3">27:3</span> finché avrò fiato e il soffio di Dio sarà
nelle mie nari,

<span id="an_27:4">27:4</span> le mie labbra, no, non diranno nulla
d’ingiusto, e la mia lingua non proferirà falsità.

<span id="an_27:5">27:5</span> Lungi da me l’idea di darvi ragione! Fino
all’ultimo respiro non mi lascerò togliere la mia integrità.

<span id="an_27:6">27:6</span> Ho preso a difendere la mia giustizia e
non cederò; il cuore non mi rimprovera uno solo de’ miei giorni.

<span id="an_27:7">27:7</span> Sia trattato da malvagio il mio nemico e
da perverso chi si leva contro di me!

<span id="an_27:8">27:8</span> Quale speranza rimane mai all’empio
quando Iddio gli toglie, gli rapisce l’anima?

<span id="an_27:9">27:9</span> Iddio presterà egli orecchio al grido di
lui, quando gli verrà sopra la distretta?

<span id="an_27:10">27:10</span> Potrà egli prendere il suo diletto
nell’Onnipotente? invocare Iddio in ogni tempo?

<span id="an_27:11">27:11</span> Io vi mostrerò il modo d’agire di Dio,
non vi nasconderò i disegni dell’Onnipotente.

<span id="an_27:12">27:12</span> Ma queste cose voi tutti le avete
osservate e perché dunque vi perdete in vani discorsi?

<span id="an_27:13">27:13</span> Ecco la parte che Dio riserba
all’empio, l’eredità che l’uomo violento riceve dall’Onnipotente.

<span id="an_27:14">27:14</span> Se ha figli in gran numero son per la
spada; la sua progenie non avrà pane da saziarsi.

<span id="an_27:15">27:15</span> I superstiti son sepolti dalla morte, e
le vedove loro non li piangono.

<span id="an_27:16">27:16</span> Se accumula l’argento come polvere, se
ammucchia vestiti come fango;

<span id="an_27:17">27:17</span> li ammucchia, sì, ma se ne vestirà il
giusto, e l’argento l’avrà come sua parte l’innocente.

<span id="an_27:18">27:18</span> La casa ch’ei si edifica è come quella
della tignuola, come il capanno che fa il guardiano della vigna.

<span id="an_27:19">27:19</span> Va a letto ricco, ma per l’ultima
volta; apre gli occhi e non è più.

<span id="an_27:20">27:20</span> Terrori lo sorprendono come acque; nel
cuor della notte lo rapisce un uragano.

<span id="an_27:21">27:21</span> Il vento d’oriente lo porta via, ed
egli se ne va; lo spazza in un turbine dal luogo suo.

<span id="an_27:22">27:22</span> Iddio gli scaglia addosso i suoi dardi,
senza pietà, per quanto egli tenti di scampare a’ suoi colpi.

<span id="an_27:23">27:23</span> La gente batte le mani quando cade, e
fischia dietro a lui quando lascia il luogo dove stava.

<span id="an_28:1">28:1</span> Ha una miniera l’argento, e l’oro un
luogo dove lo si affina.

<span id="an_28:2">28:2</span> Il ferro si cava dal suolo, e la pietra
fusa dà il rame.

<span id="an_28:3">28:3</span> L’uomo ha posto fine alle tenebre, egli
esplora i più profondi recessi, per trovar le pietre che son nel buio,
nell’ombra di morte.

<span id="an_28:4">28:4</span> Scava un pozzo lontan dall’abitato; il
piede più non serve a quei che vi lavorano; son sospesi, oscillano lungi
dai mortali.

<span id="an_28:5">28:5</span> Dalla terra esce il pane, ma, nelle sue
viscere, è sconvolta come dal fuoco.

<span id="an_28:6">28:6</span> Le sue rocce son la dimora dello zaffiro,
e vi si trova della polvere d’oro.

<span id="an_28:7">28:7</span> L’uccello di rapina non conosce il
sentiero che vi mena, né l’ha mai scorto l’occhio del falco.

<span id="an_28:8">28:8</span> Le fiere superbe non vi hanno messo
piede, e il leone non v’è passato mai.

<span id="an_28:9">28:9</span> L’uomo stende la mano sul granito,
rovescia dalle radici le montagne.

<span id="an_28:10">28:10</span> Pratica trafori per entro le rocce, e
l’occhio suo scorge quanto v’è di prezioso.

<span id="an_28:11">28:11</span> Infrena le acque perché non gemano, e
le cose nascoste trae fuori alla luce.

<span id="an_28:12">28:12</span> Ma la Sapienza, dove trovarla? E dov’è
il luogo della Intelligenza?

<span id="an_28:13">28:13</span> L’uomo non ne sa la via, non la si
trova sulla terra de’ viventi.

<span id="an_28:14">28:14</span> L’abisso dice: "Non è in me"; il mare
dice: "Non sta da me".

<span id="an_28:15">28:15</span> Non la si ottiene in cambio d’oro, né
la si compra a peso d’argento.

<span id="an_28:16">28:16</span> Non la si acquista con l’oro di Ofir,
con l’onice prezioso o con lo zaffiro.

<span id="an_28:17">28:17</span> L’oro ed il vetro non reggono al suo
confronto, non la si dà in cambio di vasi d’oro fino.

<span id="an_28:18">28:18</span> Non si parli di corallo, di cristallo;
la Sapienza val più delle perle.

<span id="an_28:19">28:19</span> Il topazio d’Etiopia non può starle a
fronte, l’oro puro non ne bilancia il valore.

<span id="an_28:20">28:20</span> Donde vien dunque la Sapienza? E dov’è
il luogo della Intelligenza?

<span id="an_28:21">28:21</span> Essa è nascosta agli occhi d’ogni
vivente, è celata agli uccelli del cielo.

<span id="an_28:22">28:22</span> L’abisso e la morte dicono: "Ne abbiamo
avuto qualche sentore".

<span id="an_28:23">28:23</span> Dio solo conosce la via che vi mena,
egli solo sa il luogo dove dimora,

<span id="an_28:24">28:24</span> perché il suo sguardo giunge sino alle
estremità della terra, perch’egli vede tutto quel ch’è sotto i cieli.

<span id="an_28:25">28:25</span> Quando regolò il peso del vento e fissò
la misura dell’acque,

<span id="an_28:26">28:26</span> quando dette una legge alla pioggia e
tracciò la strada al lampo dei tuoni,

<span id="an_28:27">28:27</span> allora la vide e la rivelò, la stabilì
ed anche l’investigò.

<span id="an_28:28">28:28</span> E disse all’uomo: "Ecco: temere il
Signore: questa è la Sapienza, e fuggire il male è l’Intelligenza"."

<span id="an_29:1">29:1</span> Giobbe riprese il suo discorso e disse:

<span id="an_29:2">29:2</span> "Oh foss’io come ne’ mesi d’una volta,
come ne’ giorni in cui Dio mi proteggeva,

<span id="an_29:3">29:3</span> quando la sua lampada mi risplendeva sul
capo, e alla sua luce io camminavo nelle tenebre!

<span id="an_29:4">29:4</span> Oh fossi com’ero a’ giorni della mia
maturità, quando Iddio vegliava amico sulla mia tenda,

<span id="an_29:5">29:5</span> quando l’Onnipotente stava ancora meco, e
avevo i miei figliuoli d’intorno;

<span id="an_29:6">29:6</span> quando mi lavavo i piedi nel latte e
dalla roccia mi fluivano ruscelli d’olio!

<span id="an_29:7">29:7</span> Allorché uscivo per andare alla porta
della città e mi facevo preparare il seggio sulla piazza,

<span id="an_29:8">29:8</span> i giovani, al vedermi, si ritiravano, i
vecchi s’alzavano e rimanevano in piedi;

<span id="an_29:9">29:9</span> i maggiorenti cessavan di parlare e si
mettevan la mano sulla bocca;

<span id="an_29:10">29:10</span> la voce dei capi diventava muta, la
lingua s’attaccava al loro palato.

<span id="an_29:11">29:11</span> L’orecchio che mi udiva, mi diceva
beato; l’occhio che mi vedeva mi rendea testimonianza,

<span id="an_29:12">29:12</span> perché salvavo il misero che gridava
aiuto, e l’orfano che non aveva chi lo soccorresse.

<span id="an_29:13">29:13</span> Scendea su me la benedizione di chi
stava per perire, e facevo esultare il cuor della vedova.

<span id="an_29:14">29:14</span> La giustizia era il mio vestimento ed
io il suo; la probità era come il mio mantello e il mio turbante.

<span id="an_29:15">29:15</span> Ero l’occhio del cieco, il piede dello
zoppo;

<span id="an_29:16">29:16</span> ero il padre de’ poveri, e studiavo a
fondo la causa dello sconosciuto.

<span id="an_29:17">29:17</span> Spezzavo la ganascia all’iniquo, e gli
facevo lasciar la preda che avea fra i denti.

<span id="an_29:18">29:18</span> E dicevo: "Morrò nel mio nido, e
moltiplicherò i miei giorni come la rena;

<span id="an_29:19">29:19</span> le mie radici si stenderanno verso
l’acque, la rugiada passerà la notte sui miei rami;

<span id="an_29:20">29:20</span> la mia gloria sempre si rinnoverà, e
l’arco rinverdirà nella mia mano".

<span id="an_29:21">29:21</span> Gli astanti m’ascoltavano pieni
d’aspettazione, si tacevan per udire il mio parere.

<span id="an_29:22">29:22</span> Quand’avevo parlato, non replicavano;
la mia parola scendeva su loro come una rugiada.

<span id="an_29:23">29:23</span> E m’aspettavan come s’aspetta la
pioggia; aprivan larga la bocca come a un acquazzone di primavera.

<span id="an_29:24">29:24</span> Io sorridevo loro quand’erano
sfiduciati; e non potevano oscurar la luce del mio volto.

<span id="an_29:25">29:25</span> Quando andavo da loro, mi sedevo come
capo, ed ero come un re fra le sue schiere, come un consolatore in mezzo
agli afflitti.

<span id="an_30:1">30:1</span> E ora servo di zimbello a dei più giovani
di me, i cui padri non mi sarei degnato di mettere fra i cani del mio
gregge!

<span id="an_30:2">30:2</span> E a che m’avrebbe servito la forza delle
lor mani? Gente incapace a raggiungere l’età matura,

<span id="an_30:3">30:3</span> smunta dalla miseria e dalla fame,
ridotta a brucare il deserto, la terra da tempo nuda e desolata,

<span id="an_30:4">30:4</span> strappando erba salsa presso ai cespugli,
ed avendo per pane radici di ginestra.

<span id="an_30:5">30:5</span> Sono scacciati di mezzo agli uomini,
grida lor dietro la gente come dietro al ladro,

<span id="an_30:6">30:6</span> abitano in burroni orrendi, nelle caverne
della terra e fra le rocce;

<span id="an_30:7">30:7</span> ragliano fra i cespugli, si sdraiano alla
rinfusa sotto i rovi;

<span id="an_30:8">30:8</span> gente da nulla, razza senza nome,
cacciata via dal paese a bastonate.

<span id="an_30:9">30:9</span> E ora io sono il tema delle loro canzoni,
il soggetto dei loro discorsi.

<span id="an_30:10">30:10</span> Mi aborrono, mi fuggono, non si
trattengono dallo sputarmi in faccia.

<span id="an_30:11">30:11</span> Non han più ritegno, m’umiliano,
rompono ogni freno in mia presenza.

<span id="an_30:12">30:12</span> Questa genia si leva alla mia destra,
m’incalzano, e si appianano le vie contro di me per distruggermi.

<span id="an_30:13">30:13</span> Hanno sovvertito il mio cammino,
lavorano alla mia ruina, essi che nessuno vorrebbe soccorrere!

<span id="an_30:14">30:14</span> S’avanzano come per un’ampia breccia,
si precipitano innanzi in mezzo alle ruine.

<span id="an_30:15">30:15</span> Terrori mi si rovesciano addosso;
l’onor mio è portato via come dal vento, è passata come una nube la mia
felicità.

<span id="an_30:16">30:16</span> E ora l’anima mia si strugge in me,
m’hanno còlto i giorni dell’afflizione.

<span id="an_30:17">30:17</span> La notte mi trafigge, mi stacca l’ossa,
e i dolori che mi rodono non hanno posa.

<span id="an_30:18">30:18</span> Per la gran violenza del mio male la
mia veste si sforma, mi si serra addosso come la tunica.

<span id="an_30:19">30:19</span> Iddio m’ha gettato nel fango, e
rassomiglio alla polvere e alla cenere.

<span id="an_30:20">30:20</span> Io grido a te, e tu non mi rispondi; ti
sto dinanzi, e tu mi stai a considerare!

<span id="an_30:21">30:21</span> Ti sei mutato in nemico crudele verso
di me; mi perseguiti con la potenza della tua mano.

<span id="an_30:22">30:22</span> Mi levi per aria, mi fai portar via dal
vento, e mi annienti nella tempesta.

<span id="an_30:23">30:23</span> Giacché, lo so, tu mi meni alla morte,
alla casa di convegno di tutti i viventi.

<span id="an_30:24">30:24</span> Ma chi sta per perire non protende la
mano? e nell’angoscia sua non grida al soccorso?

<span id="an_30:25">30:25</span> Non piangevo io forse per chi era
nell’avversità? l’anima mia non era ella angustiata per il povero?

<span id="an_30:26">30:26</span> Speravo il bene, ed è venuto il male;
aspettavo la luce, ed è venuta l’oscurità!

<span id="an_30:27">30:27</span> Le mie viscere bollono e non hanno
requie, son venuti per me giorni d’afflizione.

<span id="an_30:28">30:28</span> Me ne vo tutto annerito, ma non dal
sole; mi levo in mezzo alla raunanza, e grido aiuto;

<span id="an_30:29">30:29</span> son diventato fratello degli sciacalli,
compagno degli struzzi.

<span id="an_30:30">30:30</span> La mia pelle è nera, e cade a pezzi; le
mie ossa son calcinate dall’arsura.

<span id="an_30:31">30:31</span> La mia cetra non dà più che accenti di
lutto, e la mia zampogna voce di pianto.

<span id="an_31:1">31:1</span> Io avevo stretto un patto con gli occhi
miei; come dunque avrei fissati gli sguardi sopra una vergine?

<span id="an_31:2">31:2</span> Che parte mi avrebbe assegnata Iddio
dall’alto e quale eredità m’avrebbe data l’Onnipotente dai luoghi
eccelsi?

<span id="an_31:3">31:3</span> La sventura non è ella per il perverso e
le sciagure per quelli che fanno il male?

<span id="an_31:4">31:4</span> Iddio non vede egli le mie vie? non conta
tutti i miei passi?

<span id="an_31:5">31:5</span> Se ho camminato insieme alla menzogna, se
il piede mio s’è affrettato dietro alla frode

<span id="an_31:6">31:6</span> (Iddio mi pesi con bilancia giusta e
riconoscerà la mia integrità)

<span id="an_31:7">31:7</span> se i miei passi sono usciti dalla retta
via, se il mio cuore è ito dietro ai miei occhi, se qualche sozzura mi
s’è attaccata alle mani,

<span id="an_31:8">31:8</span> ch’io semini e un altro mangi, e quel
ch’è cresciuto nei miei campi sia sradicato!

<span id="an_31:9">31:9</span> Se il mio cuore s’è lasciato sedurre per
amor d’una donna, se ho spiato la porta del mio prossimo,

<span id="an_31:10">31:10</span> che mia moglie giri la macina ad un
altro, e che altri abusino di lei!

<span id="an_31:11">31:11</span> Poiché quella è una scelleratezza, un
misfatto punito dai giudici,

<span id="an_31:12">31:12</span> un fuoco che consuma fino a perdizione,
e che avrebbe distrutto fin dalle radici ogni mia fortuna.

<span id="an_31:13">31:13</span> Se ho disconosciuto il diritto del mio
servo e della mia serva, quand’eran meco in lite,

<span id="an_31:14">31:14</span> che farei quando Iddio si levasse per
giudicarmi, e che risponderei quando mi esaminasse?

<span id="an_31:15">31:15</span> Chi fece me nel seno di mia madre non
fece anche lui? non ci ha formati nel seno materno uno stesso Iddio?

<span id="an_31:16">31:16</span> Se ho rifiutato ai poveri quel che
desideravano, se ho fatto languire gli occhi della vedova,

<span id="an_31:17">31:17</span> se ho mangiato da solo il mio pezzo di
pane senza che l’orfano ne mangiasse la sua parte,

<span id="an_31:18">31:18</span> io che fin da giovane l’ho allevato
come un padre, io che fin dal seno di mia madre sono stato guida alla
vedova,

<span id="an_31:19">31:19</span> se ho visto uno perire per mancanza di
vesti o il povero senza una coperta,

<span id="an_31:20">31:20</span> se non m’hanno benedetto i suoi
fianchi, ed egli non s’è riscaldato colla lana dei miei agnelli,

<span id="an_31:21">31:21</span> se ho levato la mano contro l’orfano
perché mi sapevo sostenuto alla porta…

<span id="an_31:22">31:22</span> che la mia spalla si stacchi dalla sua
giuntura, il mio braccio si spezzi e cada!

<span id="an_31:23">31:23</span> E invero mi spaventava il castigo di
Dio, ed ero trattenuto dalla maestà di lui.

<span id="an_31:24">31:24</span> Se ho riposto la mia fiducia nell’oro,
se all’oro fino ho detto: "Tu sei la mia speranza",

<span id="an_31:25">31:25</span> se mi son rallegrato che le mie
ricchezze fosser grandi e la mia mano avesse molto accumulato,

<span id="an_31:26">31:26</span> se, contemplando il sole che raggiava e
la luna che procedeva lucente nel suo corso,

<span id="an_31:27">31:27</span> il mio cuore, in segreto, s’è lasciato
sedurre e la mia bocca ha posato un bacio sulla mano

<span id="an_31:28">31:28</span> (misfatto anche questo punito dai
giudici ché avrei difatti rinnegato l’Iddio ch’è di sopra),

<span id="an_31:29">31:29</span> se mi son rallegrato della sciagura del
mio nemico ed ho esultato quando gli ha incolto sventura

<span id="an_31:30">31:30</span> (io, che non ho permesso alle mie
labbra di peccare chiedendo la sua morte con imprecazione),

<span id="an_31:31">31:31</span> se la gente della mia tenda non ha
detto: "Chi è che non si sia saziato della carne delle sue bestie?"

<span id="an_31:32">31:32</span> (lo straniero non passava la notte
fuori; le mie porte erano aperte al viandante),

<span id="an_31:33">31:33</span> se, come fan gli uomini, ho coperto i
miei falli celando nel petto la mia iniquità,

<span id="an_31:34">31:34</span> perché avevo paura della folla e dello
sprezzo delle famiglie al punto da starmene queto e non uscir di casa…

<span id="an_31:35">31:35</span> Oh, avessi pure chi m’ascoltasse!… ecco
qua la mia firma! l’Onnipotente mi risponda! Scriva l’avversario mio la
sua querela,

<span id="an_31:36">31:36</span> ed io la porterò attaccata alla mia
spalla, me la cingerò come un diadema!

<span id="an_31:37">31:37</span> Gli renderò conto di tutt’i miei passi,
a lui m’appresserò come un principe!

<span id="an_31:38">31:38</span> Se la mia terra mi grida contro, se
tutti i suoi solchi piangono,

<span id="an_31:39">31:39</span> se ne ho mangiato il frutto senza
pagarla, se ho fatto sospirare chi la coltivava,

<span id="an_31:40">31:40</span> che invece di grano mi nascano spine,
invece d’orzo mi crescano zizzanie!" Qui finiscono i discorsi di Giobbe.

<span id="an_32:1">32:1</span> Quei tre uomini cessarono di rispondere a
Giobbe perché egli si credeva giusto.

<span id="an_32:2">32:2</span> Allora l’ira di Elihu, figliuolo di
Barakeel il Buzita, della tribù di Ram, s’accese:

<span id="an_32:3">32:3</span> s’accese contro Giobbe, perché riteneva
giusto sé stesso anziché Dio; s’accese anche contro i tre amici di lui
perché non avean trovato che rispondere, sebbene condannassero Giobbe.

<span id="an_32:4">32:4</span> Ora, siccome quelli erano più attempati
di lui,

<span id="an_32:5">32:5</span> Elihu aveva aspettato a parlare a Giobbe;
ma quando vide che dalla bocca di quei tre uomini non usciva più
risposta, s’accese d’ira.

<span id="an_32:6">32:6</span> Ed Elihu, figliuolo di Barakeel il
Buzita, rispose e disse: "Io son giovine d’età e voi siete vecchi;
perciò mi son tenuto indietro e non ho ardito esporvi il mio pensiero.

<span id="an_32:7">32:7</span> Dicevo: "Parleranno i giorni, e il gran
numero degli anni insegnerà la sapienza".

<span id="an_32:8">32:8</span> Ma, nell’uomo, quel che lo rende
intelligente è lo spirito, è il soffio dell’Onnipotente.

<span id="an_32:9">32:9</span> Non quelli di lunga età sono sapienti, né
i vecchi son quelli che comprendono il giusto.

<span id="an_32:10">32:10</span> Perciò dico: "Ascoltatemi; vi esporrò
anch’io il mio pensiero".

<span id="an_32:11">32:11</span> Ecco, ho aspettato i vostri discorsi,
ho ascoltato i vostri argomenti, mentre andavate cercando altre parole.

<span id="an_32:12">32:12</span> V’ho seguito attentamente, ed ecco,
nessun di voi ha convinto Giobbe, nessuno ha risposto alle sue parole.

<span id="an_32:13">32:13</span> Non avete dunque ragione di dire:
"Abbiam trovato la sapienza! Dio soltanto lo farà cedere; non l’uomo!"

<span id="an_32:14">32:14</span> Egli non ha diretto i suoi discorsi
contro a me, ed io non gli risponderò colle vostre parole.

<span id="an_32:15">32:15</span> Eccoli sconcertati! non rispondon più,
non trovan più parole.

<span id="an_32:16">32:16</span> Ed ho aspettato che non parlassero più,
che restassero e non rispondessero più.

<span id="an_32:17">32:17</span> Ma ora risponderò anch’io per mio
conto, esporrò anch’io il mio pensiero!

<span id="an_32:18">32:18</span> Perché son pieno di parole, e lo
spirito ch’è dentro di me mi stimola.

<span id="an_32:19">32:19</span> Ecco, il mio seno è come vin rinchiuso,
è simile ad otri pieni di vin nuovo, che stanno per scoppiare.

<span id="an_32:20">32:20</span> Parlerò dunque e mi solleverò, aprirò
le labbra e risponderò!

<span id="an_32:21">32:21</span> E lasciate ch’io parli senza riguardi
personali, senza adulare alcuno;

<span id="an_32:22">32:22</span> poiché adulare io non so; se lo
facessi, il mio Fattore tosto mi torrebbe di mezzo.

<span id="an_33:1">33:1</span> Ma pure, ascolta, o Giobbe, il mio dire,
porgi orecchio a tutte le mie parole!

<span id="an_33:2">33:2</span> Ecco, apro la bocca, la lingua parla
sotto il mio palato.

<span id="an_33:3">33:3</span> Nelle mie parole è la rettitudine del mio
cuore; e le mie labbra diran sinceramente quello che so.

<span id="an_33:4">33:4</span> Lo spirito di Dio mi ha creato, e il
soffio dell’Onnipotente mi dà la vita.

<span id="an_33:5">33:5</span> Se puoi, rispondimi; prepara le tue
ragioni, fatti avanti!

<span id="an_33:6">33:6</span> Ecco, io sono uguale a te davanti a Dio;
anch’io, fui tratto dall’argilla.

<span id="an_33:7">33:7</span> Spavento di me non potrà quindi
sgomentarti, e il peso della mia autorità non ti potrà schiacciare.

<span id="an_33:8">33:8</span> Davanti a me tu dunque hai detto (e ho
bene udito il suono delle tue parole):

<span id="an_33:9">33:9</span> "Io sono puro, senza peccato; sono
innocente, non c’è iniquità in me;

<span id="an_33:10">33:10</span> ma Dio trova contro me degli appigli
ostili, mi tiene per suo nemico;

<span id="an_33:11">33:11</span> mi mette i piedi nei ceppi, spia tutti
i miei movimenti".

<span id="an_33:12">33:12</span> E io ti rispondo: In questo non hai
ragione; giacché Dio è più grande dell’uomo.

<span id="an_33:13">33:13</span> Perché contendi con lui? poich’egli non
rende conto d’alcuno dei suoi atti.

<span id="an_33:14">33:14</span> Iddio parla, bensì, una volta ed anche
due, ma l’uomo non ci bada;

<span id="an_33:15">33:15</span> parla per via di sogni, di visioni
notturne, quando un sonno profondo cade sui mortali, quando sui loro
letti essi giacciono assopiti;

<span id="an_33:16">33:16</span> allora egli apre i loro orecchi e dà
loro in segreto degli ammonimenti,

<span id="an_33:17">33:17</span> per distoglier l’uomo dal suo modo
d’agire e tener lungi da lui la superbia;

<span id="an_33:18">33:18</span> per salvargli l’anima dalla fossa, la
vita dal dardo mortale.

<span id="an_33:19">33:19</span> L’uomo è anche ammonito sul suo letto,
dal dolore, dall’agitazione incessante delle sue ossa;

<span id="an_33:20">33:20</span> quand’egli ha in avversione il pane, e
l’anima sua schifa i cibi più squisiti;

<span id="an_33:21">33:21</span> la carne gli si consuma, e sparisce,
mentre le ossa, prima invisibili, gli escon fuori,

<span id="an_33:22">33:22</span> l’anima sua si avvicina alla fossa, e
la sua vita a quelli che dànno la morte.

<span id="an_33:23">33:23</span> Ma se, presso a lui, v’è un angelo, un
interprete, uno solo fra i mille, che mostri all’uomo il suo dovere,

<span id="an_33:24">33:24</span> Iddio ha pietà di lui e dice:
"Risparmialo, che non scenda nella fossa! Ho trovato il suo riscatto".

<span id="an_33:25">33:25</span> Allora la sua carne divien fresca più
di quella d’un bimbo; egli torna ai giorni della sua giovinezza;

<span id="an_33:26">33:26</span> implora Dio, e Dio gli è propizio; gli
dà di contemplare il suo volto con giubilo, e lo considera di nuovo come
giusto.

<span id="an_33:27">33:27</span> Ed egli va cantando fra la gente e
dice: "Avevo peccato, pervertito la giustizia, e non sono stato punito
come meritavo.

<span id="an_33:28">33:28</span> Iddio ha riscattato l’anima mia, onde
non scendesse nella fossa e la mia vita si schiude alla luce!"

<span id="an_33:29">33:29</span> Ecco, tutto questo Iddio lo fa due, tre
volte, all’uomo,

<span id="an_33:30">33:30</span> per ritrarre l’anima di lui dalla
fossa, perché su di lei splenda la luce della vita.

<span id="an_33:31">33:31</span> Sta’ attento, Giobbe, dammi ascolto;
taci, ed io parlerò.

<span id="an_33:32">33:32</span> Se hai qualcosa da dire, rispondimi,
parla, ché io vorrei poterti dar ragione.

<span id="an_33:33">33:33</span> Se no, tu dammi ascolto, taci, e
t’insegnerò la saviezza".

<span id="an_34:1">34:1</span> Elihu riprese a parlare e disse:

<span id="an_34:2">34:2</span> "O voi savi, ascoltate le mie parole! Voi
che siete intelligenti, prestatemi orecchio!

<span id="an_34:3">34:3</span> Poiché l’orecchio giudica dei discorsi,
come il palato assapora le vivande.

<span id="an_34:4">34:4</span> Scegliamo quello ch’è giusto,
riconosciamo fra noi quello ch’è buono.

<span id="an_34:5">34:5</span> Giobbe ha detto: "Sono giusto, ma Dio mi
nega giustizia;

<span id="an_34:6">34:6</span> ho ragione, e passo da bugiardo; la mia
ferita è incurabile, e sono senza peccato".

<span id="an_34:7">34:7</span> Dov’è l’uomo che al par di Giobbe
tracanni gli empi scherni come l’acqua,

<span id="an_34:8">34:8</span> cammini in compagnia de’ malfattori, e
vada assieme con gli scellerati?

<span id="an_34:9">34:9</span> Poiché ha detto: "Non giova nulla
all’uomo l’avere il suo diletto in Dio".

<span id="an_34:10">34:10</span> Ascoltatemi dunque, o uomini di senno!
Lungi da Dio il male, lungi dall’Onnipotente l’iniquità!

<span id="an_34:11">34:11</span> Poich’egli rende all’uomo secondo le
sue opere, e fa trovare a ognuno il salario della sua condotta.

<span id="an_34:12">34:12</span> No, di certo Iddio non commette
ingiustizie! l’Onnipotente non perverte il diritto.

<span id="an_34:13">34:13</span> Chi gli ha dato il governo della terra?
Chi ha affidato l’universo alla sua cura?

<span id="an_34:14">34:14</span> S’ei non ponesse mente che a sé stesso,
se ritirasse a sé il suo spirito e il suo soffio,

<span id="an_34:15">34:15</span> ogni carne perirebbe d’un tratto,
l’uomo ritornerebbe in polvere.

<span id="an_34:16">34:16</span> Se tu se’ intelligente, ascolta questo,
porgi orecchio alla voce delle mie parole.

<span id="an_34:17">34:17</span> Uno che odiasse la giustizia potrebbe
governare? E osi tu condannare il Giusto, il Potente,

<span id="an_34:18">34:18</span> che chiama i re "uomini da nulla" e i
principi: "scellerati"?

<span id="an_34:19">34:19</span> che non porta rispetto all’apparenza
de’ grandi, che non considera il ricco più del povero, perché son tutti
opera delle sue mani?

<span id="an_34:20">34:20</span> In un attimo, essi muoiono; nel cuor
della notte, la gente del popolo è scossa e scompare, i potenti son
portati via, senza man d’uomo.

<span id="an_34:21">34:21</span> Perché Iddio tien gli occhi aperti
sulle vie de’ mortali, e vede tutti i lor passi.

<span id="an_34:22">34:22</span> Non vi son tenebre, non v’è ombra di
morte, ove possa nascondersi chi opera iniquamente.

<span id="an_34:23">34:23</span> Dio non ha bisogno d’osservare a lungo
un uomo per trarlo davanti a lui in giudizio.

<span id="an_34:24">34:24</span> Egli fiacca i potenti, senza inchiesta;
e ne stabilisce altri al loro posto;

<span id="an_34:25">34:25</span> poich’egli conosce le loro azioni; li
abbatte nella notte, e son fiaccati;

<span id="an_34:26">34:26</span> li colpisce come dei malvagi, in
presenza di tutti,

<span id="an_34:27">34:27</span> perché si sono sviati da lui e non
hanno posto mente ad alcuna delle sue vie;

<span id="an_34:28">34:28</span> han fatto salire a lui il gemito del
povero, ed egli ha dato ascolto al gemito degli infelici.

<span id="an_34:29">34:29</span> Quando Iddio dà requie chi lo
condannerà? Chi potrà contemplarlo quando nasconde il suo volto a una
nazione ovvero a un individuo,

<span id="an_34:30">34:30</span> per impedire all’empio di regnare, per
allontanar dal popolo le insidie?

<span id="an_34:31">34:31</span> Quell’empio ha egli detto a Dio: "Io
porto la mia pena, non farò più il male,

<span id="an_34:32">34:32</span> mostrami tu quel che non so vedere; se
ho agito perversamente, non lo farò più"?

<span id="an_34:33">34:33</span> Dovrà forse Iddio render la giustizia a
modo tuo, che tu lo critichi? Ti dirà forse: "Scegli tu, non io, quello
che sai, dillo"?

<span id="an_34:34">34:34</span> La gente assennata e ogni uomo savio
che m’ascolta, mi diranno:

<span id="an_34:35">34:35</span> "Giobbe parla senza giudizio, le sue
parole sono senza intendimento".

<span id="an_34:36">34:36</span> Ebbene, sia Giobbe provato sino alla
fine! poiché le sue risposte son quelle degli iniqui,

<span id="an_34:37">34:37</span> poiché aggiunge al peccato suo la
ribellione, batte le mani in mezzo a noi, e moltiplica le sue parole
contro Dio".

<span id="an_35:1">35:1</span> Poi Elihu riprese il discorso e disse:

<span id="an_35:2">35:2</span> "Credi tu d’aver ragione quando dici:
"Dio non si cura della mia giustizia"?

<span id="an_35:3">35:3</span> Infatti hai detto: "Che mi giova? che
guadagno io di più a non peccare?"

<span id="an_35:4">35:4</span> Io ti darò la risposta: a te ed agli
amici tuoi.

<span id="an_35:5">35:5</span> Considera i cieli, e vedi! guarda le
nuvole, come sono più in alto di te!

<span id="an_35:6">35:6</span> Se pecchi, che torto gli fai? Se
moltiplichi i tuoi misfatti, che danno gli rechi?

<span id="an_35:7">35:7</span> Se sei giusto, che gli dài? Che
ricev’egli dalla tua mano?

<span id="an_35:8">35:8</span> La tua malvagità non nuoce che al tuo
simile, e la tua giustizia non giova che ai figli degli uomini.

<span id="an_35:9">35:9</span> Si grida per le molte oppressioni, si
levano lamenti per la violenza dei grandi;

<span id="an_35:10">35:10</span> ma nessuno dice: "Dov’è Dio, il mio
creatore, che nella notte concede canti di gioia,

<span id="an_35:11">35:11</span> che ci fa più intelligenti delle bestie
de’ campi e più savi degli uccelli del cielo?"

<span id="an_35:12">35:12</span> Si grida, sì, ma egli non risponde, a
motivo della superbia dei malvagi.

<span id="an_35:13">35:13</span> Certo, Dio non dà ascolto a lamenti
vani; l’Onnipotente non ne fa nessun caso.

<span id="an_35:14">35:14</span> E tu, quando dici che non lo scorgi, la
causa tua gli sta dinanzi; sappilo aspettare!

<span id="an_35:15">35:15</span> Ma ora, perché la sua ira non punisce,
perch’egli non prende rigorosa conoscenza delle trasgressioni,

<span id="an_35:16">35:16</span> Giobbe apre vanamente le labbra e
accumula parole senza conoscimento".

<span id="an_36:1">36:1</span> Poi Elihu seguitando disse:

<span id="an_36:2">36:2</span> "Aspetta un po’, io t’istruirò; perché
c’è da dire ancora a pro di Dio.

<span id="an_36:3">36:3</span> Io trarrò la mia scienza da lontano e
renderò giustizia a colui che m’ha fatto.

<span id="an_36:4">36:4</span> Per certo, le mie parole non son
bugiarde; ti sta dinanzi un uomo dotato di perfetta scienza.

<span id="an_36:5">36:5</span> Ecco, Iddio è potente, ma non disdegna
nessuno; è potente per la forza dell’intelletto suo.

<span id="an_36:6">36:6</span> Ei non lascia viver l’empio, e fa ragione
ai miseri.

<span id="an_36:7">36:7</span> Non storna lo sguardo suo dai giusti, ma
li pone coi re sul trono, ve li fa sedere per sempre, e così li esalta

<span id="an_36:8">36:8</span> Se gli uomini son talora stretti da
catene se son presi nei legami dell’afflizione,

<span id="an_36:9">36:9</span> Dio fa lor conoscere la lor condotta, le
loro trasgressioni, giacché si sono insuperbiti;

<span id="an_36:10">36:10</span> egli apre così i loro orecchi a’ suoi
ammonimenti, e li esorta ad abbandonare il male.

<span id="an_36:11">36:11</span> Se l’ascoltano, se si sottomettono,
finiscono i loro giorni nel benessere, e gli anni loro nella gioia;

<span id="an_36:12">36:12</span> ma, se non l’ascoltano, periscon
trafitti da’ suoi dardi, muoiono per mancanza d’intendimento.

<span id="an_36:13">36:13</span> Gli empi di cuore s’abbandonano alla
collera, non implorano Iddio quand’ei gl’incatena;

<span id="an_36:14">36:14</span> così muoiono nel fior degli anni, e la
lor vita finisce come quella dei dissoluti;

<span id="an_36:15">36:15</span> ma Dio libera l’afflitto mediante
l’afflizione, e gli apre gli orecchi mediante la sventura.

<span id="an_36:16">36:16</span> Te pure ei vuol trarre dalle fauci
della distretta, al largo, dove non è più angustia, e coprir la tua
mensa tranquilla di cibi succulenti.

<span id="an_36:17">36:17</span> Ma, se giudichi le vie di Dio come fan
gli empi, il giudizio e la sentenza di lui ti piomberanno addosso.

<span id="an_36:18">36:18</span> Bada che la collera non ti trasporti
alla bestemmia, e la grandezza del riscatto non t’induca a fuorviare!

<span id="an_36:19">36:19</span> Farebbe egli caso delle tue ricchezze?
Non han valore per lui, né l’oro, né tutta la possanza dell’opulenza.

<span id="an_36:20">36:20</span> Non anelare a quella notte che porta
via i popoli dal luogo loro.

<span id="an_36:21">36:21</span> Guardati bene dal volgerti
all’iniquità, tu che sembri preferirla all’afflizione.

<span id="an_36:22">36:22</span> Vedi, Iddio è eccelso nella sua
potenza; chi può insegnare come lui?

<span id="an_36:23">36:23</span> Chi gli prescrive la via da seguire?
Chi osa dirgli: "Tu hai fatto male?"

<span id="an_36:24">36:24</span> Pensa piuttosto a magnificar le sue
opere; gli uomini le celebrano nei loro canti,

<span id="an_36:25">36:25</span> tutti le ammirano, il mortale le
contempla da lungi.

<span id="an_36:26">36:26</span> Sì, Iddio è grande e noi non lo possiam
conoscere; incalcolabile è il numero degli anni suoi.

<span id="an_36:27">36:27</span> Egli attrae a sé le gocciole
dell’acqua; dai vapori ch’egli ha formato stilla la pioggia.

<span id="an_36:28">36:28</span> Le nubi la spandono, la rovesciano
sulla folla de’ mortali.

<span id="an_36:29">36:29</span> E chi può capire lo spiegamento delle
nubi, i fragori che scoppiano nel suo padiglione?

<span id="an_36:30">36:30</span> Ecco, ora egli spiega intorno a sé la
sua luce, or prende per coperta le profondità del mare.

<span id="an_36:31">36:31</span> Per tal modo punisce i popoli, e dà
loro del cibo in abbondanza.

<span id="an_36:32">36:32</span> S’empie di fulmini le mani, e li lancia
contro gli avversari.

<span id="an_36:33">36:33</span> Il rombo del tuono annunzia ch’ei
viene, gli animali lo presenton vicino.

<span id="an_37:1">37:1</span> A tale spettacolo il cuor mi trema e
balza fuor del suo luogo.

<span id="an_37:2">37:2</span> Udite, udite il fragore della sua voce,
il rombo che esce dalla sua bocca!

<span id="an_37:3">37:3</span> Egli lo lancia sotto tutti i cieli e il
suo lampo guizza fino ai lembi della terra.

<span id="an_37:4">37:4</span> Dopo il lampo, una voce rugge; egli tuona
con la sua voce maestosa; e quando s’ode la voce, il fulmine non e già
più nella sua mano.

<span id="an_37:5">37:5</span> Iddio tuona con la sua voce
maravigliosamente; grandi cose egli fa che noi non intendiamo.

<span id="an_37:6">37:6</span> Dice alla neve: "Cadi sulla terra!" lo
dice al nembo della pioggia, al nembo delle piogge torrenziali.

<span id="an_37:7">37:7</span> Rende inerte ogni mano d’uomo, onde tutti
i mortali, che son opera sua, imparino a conoscerlo.

<span id="an_37:8">37:8</span> Le bestie selvagge vanno nel covo, e stan
ritirate entro le tane.

<span id="an_37:9">37:9</span> Dai recessi del sud viene l’uragano,
dagli aquiloni il freddo.

<span id="an_37:10">37:10</span> Al soffio di Dio si forma il ghiaccio e
si contrae la distesa dell’acque.

<span id="an_37:11">37:11</span> Egli carica pure le nubi d’umidità,
disperde lontano le nuvole che portano i suoi lampi

<span id="an_37:12">37:12</span> ed esse, da lui guidate, vanno vagando
nei lor giri per eseguir quanto ei loro comanda sopra la faccia di tutta
la terra;

<span id="an_37:13">37:13</span> e le manda o come flagello, o come
beneficio alla sua terra, o come prova della sua bontà.

<span id="an_37:14">37:14</span> Porgi l’orecchio a questo, o Giobbe;
fermati, e considera le maraviglie di Dio!

<span id="an_37:15">37:15</span> Sai tu come Iddio le diriga e faccia
guizzare il lampo dalle sue nubi?

<span id="an_37:16">37:16</span> Conosci tu l’equilibrio delle nuvole,
le maraviglie di colui la cui scienza è perfetta?

<span id="an_37:17">37:17</span> Sai tu come mai gli abiti tuoi sono
caldi quando la terra s’assopisce sotto il soffio dello scirocco?

<span id="an_37:18">37:18</span> Puoi tu, come lui, distendere i cieli e
farli solidi come uno specchio di metallo?

<span id="an_37:19">37:19</span> Insegnaci tu che dirgli!… Nelle tenebre
nostre, noi non abbiam parole.

<span id="an_37:20">37:20</span> Gli si annunzierà forse ch’io voglio
parlare? Ma chi mai può bramare d’essere inghiottito?

<span id="an_37:21">37:21</span> Nessuno può fissare il sole che
sfolgora ne’ cieli quando v’è passato il vento a renderli tersi.

<span id="an_37:22">37:22</span> Dal settentrione viene l’oro; ma Dio è
circondato da una maestà terribile;

<span id="an_37:23">37:23</span> l’Onnipotente noi non lo possiam
scoprire. Egli è grande in forza, in equità, in perfetta giustizia; egli
non opprime alcuno.

<span id="an_37:24">37:24</span> Perciò gli uomini lo temono; ei non
degna d’uno sguardo chi si presume savio".

<span id="an_38:1">38:1</span> Allora l’Eterno rispose a Giobbe dal seno
della tempesta, e disse:

<span id="an_38:2">38:2</span> "Chi è costui che oscura i miei disegni
con parole prive di senno?

<span id="an_38:3">38:3</span> Orsù, cingiti i lombi come un prode; io
ti farò delle domande e tu insegnami!

<span id="an_38:4">38:4</span> Dov’eri tu quand’io fondavo la terra?
Dillo, se hai tanta intelligenza.

<span id="an_38:5">38:5</span> Chi ne fissò le dimensioni? giacché tu il
sai! chi tirò sovr’essa la corda da misurare?

<span id="an_38:6">38:6</span> Su che furon poggiate le sue fondamenta,
o chi ne pose la pietra angolare

<span id="an_38:7">38:7</span> quando le stelle del mattino cantavan
tutte assieme e tutti i figli di Dio davan in gridi di giubilo?

<span id="an_38:8">38:8</span> Chi chiuse con porte il mare balzante
fuor dal seno materno,

<span id="an_38:9">38:9</span> quando gli detti le nubi per vestimento e
per fasce l’oscurità,

<span id="an_38:10">38:10</span> quando gli tracciai de’ confini, gli
misi sbarre e porte,

<span id="an_38:11">38:11</span> e dissi: "Fin qui tu verrai, e non
oltre; qui si fermerà l’orgoglio de’ tuoi flutti?"

<span id="an_38:12">38:12</span> Hai tu mai, in vita tua, comandato al
mattino? o insegnato il suo luogo all’aurora,

<span id="an_38:13">38:13</span> perch’ella afferri i lembi della terra,
e ne scuota via i malvagi?

<span id="an_38:14">38:14</span> La terra si trasfigura come creta sotto
il sigillo, e appar come vestita d’un ricco manto;

<span id="an_38:15">38:15</span> i malfattori sono privati della luce
loro, e il braccio, alzato già, è spezzato.

<span id="an_38:16">38:16</span> Sei tu penetrato fino alle sorgenti del
mare? hai tu passeggiato in fondo all’abisso?

<span id="an_38:17">38:17</span> Le porte della morte ti son esse state
scoperte? Hai tu veduto le porte dell’ombra di morte?

<span id="an_38:18">38:18</span> Hai tu abbracciato collo sguardo
l’ampiezza della terra? Parla, se la conosci tutta!

<span id="an_38:19">38:19</span> Dov’è la via che guida al soggiorno
della luce? E la tenebra dov’è la sua dimora?

<span id="an_38:20">38:20</span> Le puoi tu menare verso i loro domini,
e sai tu bene i sentieri per ricondurle a casa?

<span id="an_38:21">38:21</span> Lo sai di sicuro! ché tu eri, allora,
già nato, e il numero de’ tuoi giorni è grande!…

<span id="an_38:22">38:22</span> Sei tu entrato ne’ depositi della neve?
Li hai visti i depositi della grandine

<span id="an_38:23">38:23</span> ch’io tengo in serbo per i tempi della
distretta, pel giorno della battaglia e della guerra?

<span id="an_38:24">38:24</span> Per quali vie si diffonde la luce e si
sparge il vento orientale sulla terra?

<span id="an_38:25">38:25</span> Chi ha aperto i canali all’acquazzone e
segnato la via al lampo dei tuoni,

<span id="an_38:26">38:26</span> perché la pioggia cada sulla terra
inabitata, sul deserto ove non sta alcun uomo,

<span id="an_38:27">38:27</span> e disseti le solitudini desolate, sì
che vi germogli e cresca l’erba?

<span id="an_38:28">38:28</span> Ha forse la pioggia un padre? o chi
genera le gocce della rugiada?

<span id="an_38:29">38:29</span> Dal seno di chi esce il ghiaccio, e la
brina del cielo chi la dà alla luce?

<span id="an_38:30">38:30</span> Le acque, divenute come pietra, si
nascondono, e la superficie dell’abisso si congela.

<span id="an_38:31">38:31</span> Sei tu che stringi i legami delle
Pleiadi, o potresti tu scioglier le catene d’Orione?

<span id="an_38:32">38:32</span> Sei tu che, al suo tempo, fai apparire
le costellazioni e guidi la grand’Orsa insieme a’ suoi piccini?

<span id="an_38:33">38:33</span> Conosci tu le leggi del cielo? e regoli
tu il dominio di esso sulla terra?

<span id="an_38:34">38:34</span> Puoi tu levar la voce fino alle nubi, e
far che abbondanza di pioggia ti ricopra?

<span id="an_38:35">38:35</span> I fulmini parton forse al tuo comando?
Ti dicono essi: "Eccoci qua"?

<span id="an_38:36">38:36</span> Chi ha messo negli strati delle nubi
sapienza, o chi ha dato intelletto alla meteora?

<span id="an_38:37">38:37</span> Chi conta con sapienza le nubi? e gli
otri del cielo chi li versa

<span id="an_38:38">38:38</span> allorché la polvere stemperata diventa
come una massa in fusione e le zolle de’ campi si saldan fra loro?

<span id="an_38:39">38:39</span> Sei tu che cacci la preda per la
leonessa, che sazi la fame de’ leoncelli

<span id="an_38:40">38:40</span> quando si appiattano nelle tane e si
mettono in agguato nella macchia?

<span id="an_38:41">38:41</span> Chi provvede il pasto al corvo quando i
suoi piccini gridano a Dio e vanno errando senza cibo?

<span id="an_39:1">39:1</span> Sai tu quando le capre selvagge delle
rocce figliano? Hai tu osservato quando le cerve partoriscono?

<span id="an_39:2">39:2</span> Conti tu i mesi della lor pregnanza e sai
tu il momento in cui debbono sgravarsi?

<span id="an_39:3">39:3</span> S’accosciano, fanno i lor piccini, e son
tosto liberate dalle loro doglie;

<span id="an_39:4">39:4</span> i lor piccini si fanno forti, crescono
all’aperto, se ne vanno, e non tornan più alle madri.

<span id="an_39:5">39:5</span> Chi manda libero l’onàgro, e chi scioglie
i legami all’asino salvatico,

<span id="an_39:6">39:6</span> al quale ho dato per dimora il deserto, e
la terra salata per abitazione?

<span id="an_39:7">39:7</span> Egli si beffa del frastuono della città,
e non ode grida di padrone.

<span id="an_39:8">39:8</span> Batte le montagne della sua pastura, e va
in traccia d’ogni filo di verde.

<span id="an_39:9">39:9</span> Il bufalo vorrà egli servirti o passar la
notte presso alla tua mangiatoia?

<span id="an_39:10">39:10</span> Legherai tu il bufalo con una corda
perché faccia il solco? erpicherà egli le valli dietro a te?

<span id="an_39:11">39:11</span> Ti fiderai di lui perché la sua forza è
grande? Lascerai a lui il tuo lavoro?

<span id="an_39:12">39:12</span> Conterai su lui perché ti porti a casa
la raccolta e ti ammonti il grano sull’aia?

<span id="an_39:13">39:13</span> Lo struzzo batte allegramente l’ali; ma
le penne e le piume di lui son esse pietose?

<span id="an_39:14">39:14</span> No, poich’egli abbandona sulla terra le
proprie uova e le lascia scaldar sopra la sabbia.

<span id="an_39:15">39:15</span> Egli dimentica che un piede le potrà
schiacciare, e che le bestie dei campi le potran calpestare.

<span id="an_39:16">39:16</span> Tratta duramente i suoi piccini, quasi
non fosser suoi; la sua fatica sarà vana, ma ciò non lo turba,

<span id="an_39:17">39:17</span> ché Iddio l’ha privato di sapienza, e
non gli ha impartito intelligenza.

<span id="an_39:18">39:18</span> Ma quando si leva e piglia lo slancio,
si beffa del cavallo e di chi lo cavalca.

<span id="an_39:19">39:19</span> Sei tu che dài al cavallo il coraggio?
che gli vesti il collo d’una fremente criniera?

<span id="an_39:20">39:20</span> Sei tu che lo fai saltar come la
locusta? Il fiero suo nitrito incute spavento.

<span id="an_39:21">39:21</span> Raspa la terra nella valle ed esulta
della sua forza; si slancia incontro alle armi.

<span id="an_39:22">39:22</span> Della paura si ride, non trema, non
indietreggia davanti alla spada.

<span id="an_39:23">39:23</span> Gli risuona addosso il turcasso, la
folgorante lancia e il dardo.

<span id="an_39:24">39:24</span> Con fremente furia divora la terra. Non
sta più fermo quando suona la tromba.

<span id="an_39:25">39:25</span> Com’ode lo squillo, dice: Aha! e fiuta
da lontano la battaglia, la voce tonante dei capi, e il grido di guerra.

<span id="an_39:26">39:26</span> E’ l’intelligenza tua che allo
sparviere fa spiccare il volo e spiegar l’ali verso mezzogiorno?

<span id="an_39:27">39:27</span> E’ forse al tuo comando che l’aquila si
leva in alto e fa il suo nido nei luoghi elevati?

<span id="an_39:28">39:28</span> Abita nelle rocce e vi pernotta; sta
sulla punta delle rupi, sulle vette scoscese;

<span id="an_39:29">39:29</span> di là spia la preda, e i suoi occhi
miran lontano.

<span id="an_39:30">39:30</span> I suoi piccini s’abbeveran di sangue, e
dove son de’ corpi morti, ivi ella si trova".

<span id="an_40:1">40:1</span> L’Eterno continuò a rispondere a Giobbe e
disse:

<span id="an_40:2">40:2</span> "Il censore dell’Onnipotente vuole ancora
contendere con lui? Colui che censura Iddio ha egli una risposta a tutto
questo?"

<span id="an_40:3">40:3</span> Allora Giobbe rispose all’Eterno e disse:

<span id="an_40:4">40:4</span> "Ecco, io son troppo meschino; che ti
risponderei? Io mi metto la mano sulla bocca.

<span id="an_40:5">40:5</span> Ho parlato una volta, ma non riprenderò
la parola, due volte… ma non lo farò più".

<span id="an_40:6">40:6</span> L’Eterno allora rispose a Giobbe dal seno
della tempesta, e disse:

<span id="an_40:7">40:7</span> "Orsù, cingiti i lombi come un prode; ti
farò delle domande e tu insegnami!

<span id="an_40:8">40:8</span> Vuoi tu proprio annullare il mio
giudizio? condannar me per giustificar te stesso?

<span id="an_40:9">40:9</span> Hai tu un braccio pari a quello di Dio? o
una voce che tuoni come la sua?

<span id="an_40:10">40:10</span> Su via, adornati di maestà, di
grandezza, rivestiti di splendore, di magnificenza!

<span id="an_40:11">40:11</span> Da’ libero corso ai furori dell’ira
tua; mira tutti i superbi e abbassali!

<span id="an_40:12">40:12</span> Mira tutti i superbi e umiliali! e
schiaccia gli empi dovunque stanno!

<span id="an_40:13">40:13</span> Seppelliscili tutti assieme nella
polvere, copri di bende la lor faccia nel buio della tomba!

<span id="an_40:14">40:14</span> Allora, anch’io ti loderò, perché la
tua destra t’avrà dato la vittoria.

<span id="an_40:15">40:15</span> Guarda l’ippopotamo che ho fatto al par
di te; esso mangia l’erba come il bove.

<span id="an_40:16">40:16</span> Ecco la sua forza è nei suoi lombi, e
il vigor suo nei muscoli del ventre.

<span id="an_40:17">40:17</span> Stende rigida come un cedro la coda; i
nervi delle sue cosce sono intrecciati insieme.

<span id="an_40:18">40:18</span> Le sue ossa sono tubi di rame; le sue
membra, sbarre di ferro.

<span id="an_40:19">40:19</span> Esso è il capolavoro di Dio; colui che
lo fece l’ha fornito di falce,

<span id="an_40:20">40:20</span> perché i monti gli producon la pastura;
e là tutte le bestie de’ campi gli scherzano intorno.

<span id="an_40:21">40:21</span> Si giace sotto i loti, nel folto de’
canneti, in mezzo alle paludi.

<span id="an_40:22">40:22</span> I loti lo copron dell’ombra loro, i
salci del torrente lo circondano.

<span id="an_40:23">40:23</span> Straripi pure il fiume, ei non trema;
rimane calmo, anche se avesse un Giordano alla gola.

<span id="an_40:24">40:24</span> Potrebbe alcuno impadronirsene
assalendolo di fronte? o prenderlo colle reti per forargli il naso?

<span id="an_41:1">41:1</span> (H40-25) Prenderai tu il coccodrillo
all’amo? Gli assicurerai la lingua colla corda?

<span id="an_41:2">41:2</span> (H40-26) Gli passerai un giunco per le
narici? Gli forerai le mascelle con l’uncino?

<span id="an_41:3">41:3</span> (H40-27) Ti rivolgerà egli molte
supplicazioni? Ti dirà egli delle parole dolci?

<span id="an_41:4">41:4</span> (H40-28) Farà egli teco un patto perché
tu lo prenda per sempre al tuo servizio?

<span id="an_41:5">41:5</span> (H40-29) Scherzerai tu con lui come fosse
un uccello? L’attaccherai a un filo per divertir le tue ragazze?

<span id="an_41:6">41:6</span> (H40-30) Ne trafficheranno forse i
pescatori? Lo spartiranno essi fra i negozianti?

<span id="an_41:7">41:7</span> (H40-31) Gli coprirai tu la pelle di
dardi e la testa di ramponi?

<span id="an_41:8">41:8</span> (H40-32) Mettigli un po’ le mani
addosso!… Ti ricorderai del combattimento e non ci tornerai!

<span id="an_41:9">41:9</span> (H41-1) Ecco, fallace è la speranza di
chi l’assale; basta scorgerlo e s’è atterrati.

<span id="an_41:10">41:10</span> (H41-2) Nessuno è tanto ardito da
provocarlo. E chi dunque oserà starmi a fronte?

<span id="an_41:11">41:11</span> (H41-3) Chi mi ha anticipato alcun che
perch’io glielo debba rendere? Sotto tutti i cieli, ogni cosa è mia.

<span id="an_41:12">41:12</span> (H41-4) E non vo’ tacer delle sue
membra, della sua gran forza, della bellezza della sua armatura.

<span id="an_41:13">41:13</span> (H41-5) Chi l’ha mai spogliato della
sua corazza? Chi è penetrato fra la doppia fila de’ suoi denti?

<span id="an_41:14">41:14</span> (H41-6) Chi gli ha aperti i due
battenti della gola? Intorno alla chiostra de’ suoi denti sta il
terrore.

<span id="an_41:15">41:15</span> (H41-7) Superbe son le file de’ suoi
scudi, strettamente uniti come da un sigillo.

<span id="an_41:16">41:16</span> (H41-8) Uno tocca l’altro, e tra loro
non passa l’aria.

<span id="an_41:17">41:17</span> (H41-9) Sono saldati assieme, si
tengono stretti, sono inseparabili.

<span id="an_41:18">41:18</span> (H41-10) I suoi starnuti dànno sprazzi
di luce; i suoi occhi son come le palpebre dell’aurora.

<span id="an_41:19">41:19</span> (H41-11) Dalla sua bocca partono vampe,
ne scappan fuori scintille di fuoco.

<span id="an_41:20">41:20</span> (H41-12) Dalle sue narici esce un fumo,
come da una pignatta che bolla o da una caldaia.

<span id="an_41:21">41:21</span> (H41-13) L’alito suo accende i carboni,
e una fiamma gli erompe dalla gola.

<span id="an_41:22">41:22</span> (H41-14) Nel suo collo risiede la
forza, dinanzi a lui salta il terrore.

<span id="an_41:23">41:23</span> (H41-15) Compatte sono in lui le parti
flosce della carne, gli stanno salde addosso, non si muovono.

<span id="an_41:24">41:24</span> (H41-16) Il suo cuore è duro come il
sasso, duro come la macina di sotto.

<span id="an_41:25">41:25</span> (H41-17) Quando si rizza, tremano i più
forti, e dalla paura son fuori di sé.

<span id="an_41:26">41:26</span> (H41-18) Invano lo si attacca con la
spada; a nulla valgon lancia, giavellotto, corazza.

<span id="an_41:27">41:27</span> (H41-19) Il ferro è per lui come
paglia; il rame, come legno tarlato.

<span id="an_41:28">41:28</span> (H41-20) La figlia dell’arco non lo
mette in fuga; le pietre della fionda si mutano per lui in stoppia.

<span id="an_41:29">41:29</span> (H41-21) Stoppia gli par la mazza e si
ride del fremer della lancia.

<span id="an_41:30">41:30</span> (H41-22) Il suo ventre è armato di
punte acute, e lascia come tracce d’erpice sul fango.

<span id="an_41:31">41:31</span> (H41-23) Fa bollire l’abisso come una
caldaia, del mare fa come un gran vaso da profumi.

<span id="an_41:32">41:32</span> (H41-24) Si lascia dietro una scia di
luce; l’abisso par coperto di bianca chioma.

<span id="an_41:33">41:33</span> (H41-25) Non v’è sulla terra chi lo
domi; è stato fatto per non aver paura.

<span id="an_41:34">41:34</span> (H41-26) Guarda in faccia tutto ciò
ch’è eccelso, è re su tutte le belve più superbe".

<span id="an_42:1">42:1</span> Allora Giobbe rispose all’Eterno e disse:

<span id="an_42:2">42:2</span> "Io riconosco che tu puoi tutto, e che
nulla può impedirti d’eseguire un tuo disegno.

<span id="an_42:3">42:3</span> Chi è colui che senza intendimento
offusca il tuo disegno?… Sì, ne ho parlato; ma non lo capivo; son cose
per me troppo maravigliose ed io non le conosco.

<span id="an_42:4">42:4</span> Deh, ascoltami, io parlerò; io ti farò
delle domande e tu insegnami!

<span id="an_42:5">42:5</span> Il mio orecchio avea sentito parlar di te
ma ora l’occhio mio t’ha veduto.

<span id="an_42:6">42:6</span> Perciò mi ritratto, mi pento sulla
polvere e sulla cenere".

<span id="an_42:7">42:7</span> Dopo che ebbe rivolto questi discorsi a
Giobbe, l’Eterno disse a Elifaz di Teman: "L’ira mia è accesa contro te
e contro i tuoi due amici, perché non avete parlato di me secondo la
verità, come ha fatto il mio servo Giobbe.

<span id="an_42:8">42:8</span> Ora dunque prendetevi sette tori e sette
montoni, venite a trovare il mio servo Giobbe e offriteli in olocausto
per voi stessi. Il mio servo Giobbe pregherà per voi; ed io avrò
riguardo a lui per non punir la vostra follia; poiché non avete parlato
di me secondo la verità, come ha fatto il mio servo Giobbe".

<span id="an_42:9">42:9</span> Elifaz di Teman e Bildad di Suach e
Tsofar di Naama se ne andarono e fecero come l’Eterno aveva loro
ordinato; e l’Eterno ebbe riguardo a Giobbe.

<span id="an_42:10">42:10</span> E quando Giobbe ebbe pregato per i suoi
amici, l’Eterno lo ristabilì nella condizione di prima e gli rese il
doppio di tutto quello che già gli era appartenuto.

<span id="an_42:11">42:11</span> Tutti i suoi fratelli, tutte le sue
sorelle e tutte le sue conoscenze di prima vennero a trovarlo,
mangiarono con lui in casa sua, gli fecero le loro condoglianze e lo
consolarono di tutti i mali che l’Eterno gli avea fatto cadere addosso;
e ognuno d’essi gli dette un pezzo d’argento e un anello d’oro.

<span id="an_42:12">42:12</span> E l’Eterno benedì gli ultimi anni di
Giobbe più de’ primi; ed ei s’ebbe quattordicimila pecore, seimila
cammelli, mille paia di bovi e mille asine.

<span id="an_42:13">42:13</span> E s’ebbe pure sette figliuoli e tre
figliuole;

<span id="an_42:14">42:14</span> e chiamò la prima, Colomba; la seconda,
Cassia; la terza, Cornustibia.

<span id="an_42:15">42:15</span> E in tutto il paese non c’eran donne
così belle come le figliuole di Giobbe; e il padre assegnò loro una
eredità tra i loro fratelli.

<span id="an_42:16">42:16</span> Giobbe, dopo questo, visse
centoquarant’anni, e vide i suoi figliuoli e i figliuoli dei suoi
figliuoli, fino alla quarta generazione.

<span id="an_42:17">42:17</span> Poi Giobbe morì vecchio e sazio di
giorni.

------------------------------------------------------------------------

[Next: Psalms](psa.md)
