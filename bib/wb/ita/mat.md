[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mal)  [Next](mar) 

------------------------------------------------------------------------

### Italian Bible: Matthew

<span id="an_1:1">1:1</span> Genealogia di Gesù Cristo figliuolo di
Davide, figliuolo d’Abramo.

<span id="an_1:2">1:2</span> Abramo generò Isacco; Isacco generò
Giacobbe; Giacobbe generò Giuda e i suoi fratelli;

<span id="an_1:3">1:3</span> Giuda generò Fares e Zara da Tamar; Fares
generò Esrom; Esrom generò Aram;

<span id="an_1:4">1:4</span> Aram generò Aminadab; Aminadab generò
Naasson; Naasson generò Salmon;

<span id="an_1:5">1:5</span> Salmon generò Booz da Rahab; Booz generò
Obed da Ruth; Obed generò Iesse,

<span id="an_1:6">1:6</span> e Iesse generò Davide, il re. E Davide
generò Salomone da quella ch’era stata moglie d’Uria;

<span id="an_1:7">1:7</span> Salomone generò Roboamo; Roboamo generò
Abia; Abia generò Asa;

<span id="an_1:8">1:8</span> Asa generò Giosafat; Giosafat generò Ioram;
Ioram generò Uzzia;

<span id="an_1:9">1:9</span> Uzzia generò Ioatam; Ioatam generò Achaz;
Achaz generò Ezechia;

<span id="an_1:10">1:10</span> Ezechia generò Manasse; Manasse generò
Amon; Amon generò Giosia;

<span id="an_1:11">1:11</span> Giosia generò Ieconia e i suoi fratelli
al tempo della deportazione in Babilonia.

<span id="an_1:12">1:12</span> E dopo la deportazione in Babilonia,
Ieconia generò Salatiel; Salatiel generò Zorobabel;

<span id="an_1:13">1:13</span> Zorobabel generò Abiud; Abiud generò
Eliachim; Eliachim generò Azor;

<span id="an_1:14">1:14</span> Azor generò Sadoc; Sadoc generò Achim;
Achim generò Eliud;

<span id="an_1:15">1:15</span> Eliud generò Eleazaro; Eleazaro generò
Mattan; Mattan generò Giacobbe;

<span id="an_1:16">1:16</span> Giacobbe generò Giuseppe, il marito di
Maria, dalla quale nacque Gesù, che è chiamato Cristo.

<span id="an_1:17">1:17</span> Così da Abramo fino a Davide sono in
tutto quattordici generazioni; e da Davide fino alla deportazione in
Babilonia, quattordici generazioni; e dalla deportazione in Babilonia
fino a Cristo, quattordici generazioni.

<span id="an_1:18">1:18</span> Or la nascita di Gesù Cristo avvenne in
questo modo. Maria, sua madre, era stata promessa sposa a Giuseppe; e
prima che fossero venuti a stare insieme, si trovò incinta per virtù
dello Spirito Santo.

<span id="an_1:19">1:19</span> E Giuseppe, suo marito, essendo uomo
giusto e non volendo esporla ad infamia, si propose di lasciarla
occultamente.

<span id="an_1:20">1:20</span> Ma mentre avea queste cose nell’animo,
ecco che un angelo del Signore gli apparve in sogno, dicendo: Giuseppe,
figliuol di Davide, non temere di prender teco Maria tua moglie; perché
ciò che in lei è generato, è dallo Spirito Santo.

<span id="an_1:21">1:21</span> Ed ella partorirà un figliuolo, e tu gli
porrai nome Gesù, perché è lui che salverà il suo popolo dai loro
peccati.

<span id="an_1:22">1:22</span> Or tutto ciò avvenne, affinché si
adempiesse quello che era stato detto dal Signore per mezzo del profeta:

<span id="an_1:23">1:23</span> Ecco, la vergine sarà incinta e partorirà
un figliuolo, al quale sarà posto nome Emmanuele, che, interpretato,
vuol dire: "Iddio con noi".

<span id="an_1:24">1:24</span> E Giuseppe, destatosi dal sonno, fece
come l’angelo del Signore gli avea comandato, e prese con sé sua moglie;

<span id="an_1:25">1:25</span> e non la conobbe finch’ella non ebbe
partorito un figlio; e gli pose nome Gesù.

<span id="an_2:1">2:1</span> Or essendo Gesù nato in Betleem di Giudea,
ai dì del re Erode, ecco dei magi d’Oriente arrivarono in Gerusalemme,
dicendo:

<span id="an_2:2">2:2</span> Dov’è il re de’ Giudei che è nato? Poiché
noi abbiam veduto la sua stella in Oriente e siam venuti per adorarlo.

<span id="an_2:3">2:3</span> Udito questo, il re Erode fu turbato, e
tutta Gerusalemme con lui.

<span id="an_2:4">2:4</span> E radunati tutti i capi sacerdoti e gli
scribi del popolo, s’informò da loro dove il Cristo dovea nascere.

<span id="an_2:5">2:5</span> Ed essi gli dissero: In Betleem di Giudea;
poiché così è scritto per mezzo del profeta:

<span id="an_2:6">2:6</span> E tu, Betleem, terra di Giuda, non sei
punto la minima fra le città principali di Giuda; perché da te uscirà un
Principe, che pascerà il mio popolo Israele.

<span id="an_2:7">2:7</span> Allora Erode, chiamati di nascosto i magi,
s’informò esattamente da loro del tempo in cui la stella era apparita;

<span id="an_2:8">2:8</span> e mandandoli a Betleem, disse loro: Andate
e domandate diligentemente del fanciullino; e quando lo avrete trovato,
fatemelo sapere, affinché io pure venga ad adorarlo.

<span id="an_2:9">2:9</span> Essi dunque, udito il re, partirono; ed
ecco la stella che aveano veduta in Oriente, andava dinanzi a loro,
finché, giunta al luogo dov’era il fanciullino, vi si fermò sopra.

<span id="an_2:10">2:10</span> Ed essi, veduta la stella, si
rallegrarono di grandissima allegrezza.

<span id="an_2:11">2:11</span> Ed entrati nella casa, videro il
fanciullino con Maria sua madre; e prostratisi, lo adorarono; ed aperti
i loro tesori, gli offrirono dei doni: oro, incenso e mirra.

<span id="an_2:12">2:12</span> Poi, essendo stati divinamente avvertiti
in sogno di non ripassare da Erode, per altra via tornarono al loro
paese.

<span id="an_2:13">2:13</span> Partiti che furono, ecco un angelo del
Signore apparve in sogno a Giuseppe e gli disse: Lèvati, prendi il
fanciullino e sua madre, e fuggi in Egitto, e sta’ quivi finch’io non
tel dica; perché Erode cercherà il fanciullino per farlo morire.

<span id="an_2:14">2:14</span> Egli dunque, levatosi, prese di notte il
fanciullino e sua madre, e si ritirò in Egitto;

<span id="an_2:15">2:15</span> ed ivi stette fino alla morte di Erode,
affinché si adempiesse quello che fu detto dal Signore per mezzo del
profeta: Fuor d’Egitto chiamai il mio figliuolo.

<span id="an_2:16">2:16</span> Allora Erode, vedutosi beffato dai magi,
si adirò gravemente, e mandò ad uccidere tutti i maschi ch’erano in
Betleem e in tutto il suo territorio dall’età di due anni in giù,
secondo il tempo del quale s’era esattamente informato dai magi.

<span id="an_2:17">2:17</span> Allora si adempié quello che fu detto per
bocca del profeta Geremia:

<span id="an_2:18">2:18</span> Un grido è stato udito in Rama; un pianto
ed un lamento grande: Rachele piange i suoi figliuoli e ricusa d’esser
consolata, perché non sono più.

<span id="an_2:19">2:19</span> Ma dopo che Erode fu morto, ecco un
angelo del Signore apparve in sogno a Giuseppe in Egitto, e gli disse:

<span id="an_2:20">2:20</span> Lèvati, prendi il fanciullino e sua
madre, e vattene nel paese d’Israele; perché son morti coloro che
cercavano la vita del fanciullino.

<span id="an_2:21">2:21</span> Ed egli, levatosi, prese il fanciullino e
sua madre ed entrò nel paese d’Israele.

<span id="an_2:22">2:22</span> Ma udito che in Giudea regnava Archelao
invece d’Erode, suo padre, temette d’andar colà; ed essendo stato
divinamente avvertito in sogno, si ritirò nelle parti della Galilea,

<span id="an_2:23">2:23</span> e venne ad abitare in una città detta
Nazaret, affinché si adempiesse quello ch’era stato detto dai profeti,
ch’egli sarebbe chiamato Nazareno.

<span id="an_3:1">3:1</span> Or in que’ giorni comparve Giovanni il
Battista, predicando nel deserto della Giudea e dicendo:

<span id="an_3:2">3:2</span> Ravvedetevi, poiché il regno de’ cieli è
vicino.

<span id="an_3:3">3:3</span> Di lui parlò infatti il profeta Isaia
quando disse: V’è una voce d’uno che grida nel deserto: Preparate la via
del Signore, addirizzate i suoi sentieri.

<span id="an_3:4">3:4</span> Or esso Giovanni aveva il vestimento di
pelo di cammello ed una cintura di cuoio intorno a’ fianchi; ed il suo
cibo erano locuste e miele selvatico.

<span id="an_3:5">3:5</span> Allora Gerusalemme e tutta la Giudea e
tutto il paese d’intorno al Giordano presero ad accorrere a lui;

<span id="an_3:6">3:6</span> ed erano battezzati da lui nel fiume
Giordano, confessando i loro peccati.

<span id="an_3:7">3:7</span> Ma vedendo egli molti dei Farisei e dei
Sadducei venire al suo battesimo, disse loro: Razza di vipere, chi v’ha
insegnato a fuggir dall’ira a venire?

<span id="an_3:8">3:8</span> Fate dunque de’ frutti degni del
ravvedimento.

<span id="an_3:9">3:9</span> E non pensate di dir dentro di voi: Abbiamo
per padre Abramo; perché io vi dico che Iddio può da queste pietre far
sorgere de’ figliuoli ad Abramo.

<span id="an_3:10">3:10</span> E già la scure è posta alla radice degli
alberi; ogni albero dunque che non fa buon frutto, sta per esser
tagliato e gittato nel fuoco.

<span id="an_3:11">3:11</span> Ben vi battezzo io con acqua, in vista
del ravvedimento; ma colui che viene dietro a me è più forte di me, ed
io non son degno di portargli i calzari; egli vi battezzerà con lo
Spirito Santo e con fuoco.

<span id="an_3:12">3:12</span> Egli ha il suo ventilabro in mano, e
netterà interamente l’aia sua, e raccoglierà il suo grano nel granaio,
ma arderà la pula con fuoco inestinguibile.

<span id="an_3:13">3:13</span> Allora Gesù dalla Galilea si recò al
Giordano da Giovanni per esser da lui battezzato.

<span id="an_3:14">3:14</span> Ma questi vi si opponeva dicendo: Son io
che ho bisogno d’esser battezzato da te, e tu vieni a me?

<span id="an_3:15">3:15</span> Ma Gesù gli rispose: Lascia fare per ora;
poiché conviene che noi adempiamo così ogni giustizia. Allora Giovanni
lo lasciò fare.

<span id="an_3:16">3:16</span> E Gesù, tosto che fu battezzato, salì
fuor dell’acqua; ed ecco i cieli s’apersero, ed egli vide lo Spirito di
Dio scendere come una colomba e venir sopra lui.

<span id="an_3:17">3:17</span> Ed ecco una voce dai cieli che disse:
Questo è il mio diletto Figliuolo nel quale mi son compiaciuto. Matteo
Capitolo 4

<span id="an_4:1">4:1</span> Allora Gesù fu condotto dallo Spirito su
nel deserto, per esser tentato dal diavolo.

<span id="an_4:2">4:2</span> E dopo che ebbe digiunato quaranta giorni e
quaranta notti, alla fine ebbe fame.

<span id="an_4:3">4:3</span> E il tentatore, accostatosi, gli disse: Se
tu sei Figliuol di Dio, di’ che queste pietre divengan pani.

<span id="an_4:4">4:4</span> Ma egli rispondendo disse: Sta scritto: Non
di pane soltanto vivrà l’uomo, ma d’ogni parola che procede dalla bocca
di Dio.

<span id="an_4:5">4:5</span> Allora il diavolo lo menò seco nella santa
città e lo pose sul pinnacolo del tempio,

<span id="an_4:6">4:6</span> e gli disse: Se tu sei Figliuol di Dio,
gettati giù; poiché sta scritto: Egli darà ordine di suoi angeli intorno
a te, ed essi ti porteranno sulle loro mani, che talora tu non urti col
piede contro una pietra.

<span id="an_4:7">4:7</span> Gesù gli disse: Egli è altresì scritto: Non
tentare il Signore Iddio tuo.

<span id="an_4:8">4:8</span> Di nuovo il diavolo lo menò seco sopra un
monte altissimo, e gli mostrò tutti i regni del mondo e la lor gloria, e
gli disse:

<span id="an_4:9">4:9</span> Tutte queste cose io te le darò, se,
prostrandoti, tu mi adori.

<span id="an_4:10">4:10</span> Allora Gesù gli disse: Va’, Satana,
poiché sta scritto: Adora il Signore Iddio tuo, ed a lui solo rendi il
culto.

<span id="an_4:11">4:11</span> Allora il diavolo lo lasciò; ed ecco
degli angeli vennero a lui e lo servivano.

<span id="an_4:12">4:12</span> Or Gesù, avendo udito che Giovanni era
stato messo in prigione, si ritirò in Galilea.

<span id="an_4:13">4:13</span> E, lasciata Nazaret, venne ad abitare in
Capernaum, città sul mare, ai confini di Zabulon e di Neftali,

<span id="an_4:14">4:14</span> affinché si adempiesse quello ch’era
stato detto dal profeta Isaia:

<span id="an_4:15">4:15</span> Il paese di Zabulon e il paese di
Neftali, sulla via del mare, al di là del Giordano, la Galilea dei
Gentili,

<span id="an_4:16">4:16</span> il popolo che giaceva nelle tenebre, ha
veduto una gran luce; su quelli che giacevano nella contrada e
nell’ombra della morte, una luce s’è levata.

<span id="an_4:17">4:17</span> Da quel tempo Gesù cominciò a predicare e
a dire: Ravvedetevi, perché il regno de’ cieli è vicino.

<span id="an_4:18">4:18</span> Or passeggiando lungo il mare della
Galilea, egli vide due fratelli, Simone detto Pietro, e Andrea suo
fratello, i quali gettavano la rete in mare; poiché erano pescatori.

<span id="an_4:19">4:19</span> E disse loro: Venite dietro a me, e vi
farò pescatori d’uomini.

<span id="an_4:20">4:20</span> Ed essi, lasciate prontamente le reti, lo
seguirono.

<span id="an_4:21">4:21</span> E passato più oltre, vide due altri
fratelli, Giacomo di Zebedeo e Giovanni, suo fratello, i quali nella
barca, con Zebedeo loro padre, rassettavano le reti; e li chiamò.

<span id="an_4:22">4:22</span> Ed essi, lasciata subito la barca e il
padre loro, lo seguirono.

<span id="an_4:23">4:23</span> E Gesù andava attorno per tutta la
Galilea, insegnando nelle loro sinagoghe e predicando l’evangelo del
Regno, sanando ogni malattia ed ogni infermità fra il popolo.

<span id="an_4:24">4:24</span> E la sua fama si sparse per tutta la
Siria; e gli recarono tutti i malati colpiti da varie infermità e da
vari dolori, indemoniati, lunatici, paralitici; ed ei li guarì.

<span id="an_4:25">4:25</span> E grandi folle lo seguirono dalla Galilea
e dalla Decapoli e da Gerusalemme e dalla Giudea e d’oltre il Giordano.

<span id="an_5:1">5:1</span> E Gesù, vedendo le folle, salì sul monte; e
postosi a sedere, i suoi discepoli si accostarono a lui.

<span id="an_5:2">5:2</span> Ed egli, aperta la bocca, li ammaestrava
dicendo:

<span id="an_5:3">5:3</span> Beati i poveri in ispirito, perché di loro
è il regno de’ cieli.

<span id="an_5:4">5:4</span> Beati quelli che fanno cordoglio, perché
essi saranno consolati.

<span id="an_5:5">5:5</span> Beati i mansueti, perché essi erederanno la
terra.

<span id="an_5:6">5:6</span> Beati quelli che sono affamati ed assetati
della giustizia, perché essi saranno saziati.

<span id="an_5:7">5:7</span> Beati i misericordiosi, perché a loro
misericordia sarà fatta.

<span id="an_5:8">5:8</span> Beati i puri di cuore, perché essi vedranno
Iddio.

<span id="an_5:9">5:9</span> Beati quelli che s’adoperano alla pace,
perché essi saran chiamati figliuoli di Dio.

<span id="an_5:10">5:10</span> Beati i perseguitati per cagion di
giustizia, perché di loro è il regno dei cieli.

<span id="an_5:11">5:11</span> Beati voi, quando v’oltraggeranno e vi
perseguiteranno e, mentendo, diranno contro a voi ogni sorta di male per
cagion mia.

<span id="an_5:12">5:12</span> Rallegratevi e giubilate, perché il
vostro premio è grande ne’ cieli; poiché così hanno perseguitato i
profeti che sono stati prima di voi.

<span id="an_5:13">5:13</span> Voi siete il sale della terra; ora, se il
sale diviene insipido, con che lo si salerà? Non è più buono a nulla se
non ad esser gettato via e calpestato dagli uomini.

<span id="an_5:14">5:14</span> Voi siete la luce del mondo; una città
posta sopra un monte non può rimaner nascosta;

<span id="an_5:15">5:15</span> e non si accende una lampada per metterla
sotto il moggio; anzi la si mette sul candeliere ed ella fa lume a tutti
quelli che sono in casa.

<span id="an_5:16">5:16</span> Così risplenda la vostra luce nel
cospetto degli uomini, affinché veggano le vostre buone opere e
glorifichino il Padre vostro che è ne’ cieli.

<span id="an_5:17">5:17</span> Non pensate ch’io sia venuto per abolire
la legge od i profeti; io son venuto non per abolire ma per compire:

<span id="an_5:18">5:18</span> poiché io vi dico in verità che finché
non siano passati il cielo e la terra, neppure un iota o un apice della
legge passerà, che tutto non sia adempiuto.

<span id="an_5:19">5:19</span> Chi dunque avrà violato uno di questi
minimi comandamenti ed avrà così insegnato agli uomini, sarà chiamato
minimo nel regno de’ cieli; ma chi li avrà messi in pratica ed
insegnati, esso sarà chiamato grande nel regno dei cieli.

<span id="an_5:20">5:20</span> Poiché io vi dico che se la vostra
giustizia non supera quella degli scribi e de’ Farisei, voi non
entrerete punto nel regno dei cieli.

<span id="an_5:21">5:21</span> Voi avete udito che fu detto agli
antichi: Non uccidere, e Chiunque avrà ucciso sarà sottoposto al
tribunale;

<span id="an_5:22">5:22</span> ma io vi dico: Chiunque s’adira contro al
suo fratello, sarà sottoposto al tribunale; e chi avrà detto al suo
fratello "raca", sarà sottoposto al Sinedrio; e chi gli avrà detto
"pazzo", sarà condannato alla geenna del fuoco.

<span id="an_5:23">5:23</span> Se dunque tu stai per offrire la tua
offerta sull’altare, e quivi ti ricordi che il tuo fratello ha qualcosa
contro di te,

<span id="an_5:24">5:24</span> lascia quivi la tua offerta dinanzi
all’altare, e va’ prima a riconciliarti col tuo fratello; e poi vieni ad
offrir la tua offerta.

<span id="an_5:25">5:25</span> Fa’ presto amichevole accordo col tuo
avversario mentre sei ancora per via con lui; che talora il tuo
avversario non ti dia in man del giudice, e il giudice in man delle
guardie, e tu sii cacciato in prigione.

<span id="an_5:26">5:26</span> Io ti dico in verità che di là non
uscirai, finché tu non abbia pagato l’ultimo quattrino.

<span id="an_5:27">5:27</span> Voi avete udito che fu detto: Non
commettere adulterio.

<span id="an_5:28">5:28</span> Ma io vi dico che chiunque guarda una
donna per appetirla, ha già commesso adulterio con lei nel suo cuore.

<span id="an_5:29">5:29</span> Ora, se l’occhio tuo destro ti fa cadere
in peccato, cavalo e gettalo via da te; poiché val meglio per te che uno
dei tuoi membri perisca, e non sia gettato l’intero tuo corpo nella
geenna.

<span id="an_5:30">5:30</span> E se la tua man destra ti fa cadere in
peccato, mozzala e gettala via da te; poiché val meglio per te che uno
dei tuoi membri perisca, e non vada l’intero tuo corpo nella geenna.

<span id="an_5:31">5:31</span> Fu detto: Chiunque ripudia sua moglie, le
dia l’atto del divorzio.

<span id="an_5:32">5:32</span> Ma io vi dico: Chiunque manda via la
moglie, salvo che per cagion di fornicazione, la fa essere adultera; e
chiunque sposa colei ch’è mandata via, commette adulterio.

<span id="an_5:33">5:33</span> Avete udito pure che fu detto agli
antichi: Non ispergiurare, ma attieni al Signore i tuoi giuramenti.

<span id="an_5:34">5:34</span> Ma io vi dico: Del tutto non giurate, né
per il cielo, perché è il trono di Dio;

<span id="an_5:35">5:35</span> né per la terra, perché è lo sgabello dei
suoi piedi; né per Gerusalemme, perché è la città del gran Re.

<span id="an_5:36">5:36</span> Non giurar neppure per il tuo capo,
poiché tu non puoi fare un solo capello bianco o nero.

<span id="an_5:37">5:37</span> Ma sia il vostro parlare: Sì, sì; no, no;
poiché il di più vien dal maligno.

<span id="an_5:38">5:38</span> Voi avete udito che fu detto: Occhio per
occhio e dente per dente.

<span id="an_5:39">5:39</span> Ma io vi dico: Non contrastate al
malvagio; anzi, se uno ti percuote sulla guancia destra, porgigli anche
l’altra;

<span id="an_5:40">5:40</span> ed a chi vuol litigar teco e toglierti la
tunica, lasciagli anche il mantello.

<span id="an_5:41">5:41</span> E se uno ti vuol costringere a far seco
un miglio, fanne con lui due.

<span id="an_5:42">5:42</span> Da’ a chi ti chiede, e a chi desidera da
te un imprestito, non voltar le spalle.

<span id="an_5:43">5:43</span> Voi avete udito che fu detto: Ama il tuo
prossimo e odia il tuo nemico.

<span id="an_5:44">5:44</span> Ma io vi dico: Amate i vostri nemici e
pregate per quelli che vi perseguitano,

<span id="an_5:45">5:45</span> affinché siate figliuoli del Padre vostro
che è nei cieli; poiché Egli fa levare il suo sole sopra i malvagi e
sopra i buoni, e fa piovere sui giusti e sugli ingiusti.

<span id="an_5:46">5:46</span> Se infatti amate quelli che vi amano, che
premio ne avete? Non fanno anche i pubblicani lo stesso?

<span id="an_5:47">5:47</span> E se fate accoglienza soltanto ai vostri
fratelli, che fate di singolare? Non fanno anche i pagani altrettanto?

<span id="an_5:48">5:48</span> Voi dunque siate perfetti, com’è perfetto
il Padre vostro celeste. Matteo Capitolo 6

<span id="an_6:1">6:1</span> Guardatevi dal praticare la vostra
giustizia nel cospetto degli uomini per esser osservati da loro;
altrimenti non ne avrete premio presso il Padre vostro che è nei cieli.

<span id="an_6:2">6:2</span> Quando dunque fai limosina, non far sonar
la tromba dinanzi a te, come fanno gl’ipocriti nelle sinagoghe e nelle
strade, per essere onorati dagli uomini. Io vi dico in verità che
cotesto è il premio che ne hanno.

<span id="an_6:3">6:3</span> Ma quando tu fai limosina, non sappia la
tua sinistra quel che fa la destra,

<span id="an_6:4">6:4</span> affinché la tua limosina si faccia in
segreto; e il Padre tuo che vede nel segreto, te ne darà la ricompensa.

<span id="an_6:5">6:5</span> E quando pregate, non siate come
gl’ipocriti; poiché essi amano di fare orazione stando in piè nelle
sinagoghe e ai canti delle piazze per esser veduti dagli uomini. Io vi
dico in verità che cotesto è il premio che ne hanno.

<span id="an_6:6">6:6</span> Ma tu, quando preghi, entra nella tua
cameretta, e serratone l’uscio fa’ orazione al Padre tuo che è nel
segreto; e il Padre tuo che vede nel segreto, te ne darà la ricompensa.

<span id="an_6:7">6:7</span> E nel pregare non usate soverchie dicerie
come fanno i pagani, i quali pensano d’essere esauditi per la
moltitudine delle loro parole.

<span id="an_6:8">6:8</span> Non li rassomigliate dunque, poiché il
Padre vostro sa le cose di cui avete bisogno, prima che gliele
chiediate.

<span id="an_6:9">6:9</span> Voi dunque pregate così: Padre nostro che
sei nei cieli, sia santificato il tuo nome;

<span id="an_6:10">6:10</span> venga il tuo regno; sia fatta la tua
volontà anche in terra com’è fatta nel cielo.

<span id="an_6:11">6:11</span> Dacci oggi il nostro pane cotidiano;

<span id="an_6:12">6:12</span> e rimettici i nostri debiti come anche
noi li abbiamo rimessi ai nostri debitori;

<span id="an_6:13">6:13</span> e non ci esporre alla tentazione, ma
liberaci dal maligno.

<span id="an_6:14">6:14</span> Poiché se voi perdonate agli uomini i
loro falli, il Padre vostro celeste perdonerà anche a voi;

<span id="an_6:15">6:15</span> ma se voi non perdonate agli uomini,
neppure il Padre vostro perdonerà i vostri falli.

<span id="an_6:16">6:16</span> E quando digiunate, non siate mesti
d’aspetto come gl’ipocriti; poiché essi si sfigurano la faccia per far
vedere agli uomini che digiunano. Io vi dico in verità che cotesto è il
premio che ne hanno.

<span id="an_6:17">6:17</span> Ma tu, quando digiuni, ungiti il capo e
làvati la faccia,

<span id="an_6:18">6:18</span> affinché non apparisca agli uomini che tu
digiuni, ma al Padre tuo che è nel segreto; e il Padre tuo, che vede nel
segreto, te ne darà la ricompensa.

<span id="an_6:19">6:19</span> Non vi fate tesori sulla terra, ove la
tignola e la ruggine consumano, e dove i ladri sconficcano e rubano;

<span id="an_6:20">6:20</span> ma fatevi tesori in cielo, ove né tignola
né ruggine consumano, e dove i ladri non sconficcano né rubano.

<span id="an_6:21">6:21</span> Perché dov’è il tuo tesoro, quivi sarà
anche il tuo cuore.

<span id="an_6:22">6:22</span> La lampada del corpo è l’occhio. Se
dunque l’occhio tuo è sano, tutto il tuo corpo sarà illuminato;

<span id="an_6:23">6:23</span> ma se l’occhio tuo è viziato, tutto il
tuo corpo sarà nelle tenebre. Se dunque la luce che è in te è tenebre,
esse tenebre quanto grandi saranno!

<span id="an_6:24">6:24</span> Niuno può servire a due padroni; perché o
odierà l’uno ed amerà l’altro, o si atterrà all’uno e sprezzerà l’altro.
Voi non potete servire a Dio ed a Mammona.

<span id="an_6:25">6:25</span> Perciò vi dico: Non siate con ansietà
solleciti per la vita vostra di quel che mangerete o di quel che
berrete; né per il vostro corpo di che vi vestirete. Non è la vita più
del nutrimento, e il corpo più del vestito?

<span id="an_6:26">6:26</span> Guardate gli uccelli del cielo: non
seminano, non mietono, non raccolgono in granai, e il Padre vostro
celeste li nutrisce. Non siete voi assai più di loro?

<span id="an_6:27">6:27</span> E chi di voi può con la sua sollecitudine
aggiungere alla sua statura pure un cubito?

<span id="an_6:28">6:28</span> E intorno al vestire, perché siete con
ansietà solleciti? Considerate come crescono i gigli della campagna;
essi non faticano e non filano;

<span id="an_6:29">6:29</span> eppure io vi dico che nemmeno Salomone,
con tutta la sua gloria, fu vestito come uno di loro.

<span id="an_6:30">6:30</span> Or se Iddio riveste in questa maniera
l’erba de’ campi che oggi è e domani è gettata nel forno, non vestirà
Egli molto più voi, o gente di poca fede?

<span id="an_6:31">6:31</span> Non siate dunque con ansietà solleciti,
dicendo: Che mangeremo? che berremo? o di che ci vestiremo?

<span id="an_6:32">6:32</span> Poiché sono i pagani che ricercano tutte
queste cose; e il Padre vostro celeste sa che avete bisogno di tutte
queste cose.

<span id="an_6:33">6:33</span> Ma cercate prima il regno e la giustizia
di Dio, e tutte queste cose vi saranno sopraggiunte.

<span id="an_6:34">6:34</span> Non siate dunque con ansietà solleciti
del domani; perché il domani sarà sollecito di se stesso. Basta a
ciascun giorno il suo affanno.

<span id="an_7:1">7:1</span> Non giudicate acciocché non siate
giudicati;

<span id="an_7:2">7:2</span> perché col giudicio col quale giudicate,
sarete giudicati; e con la misura onde misurate, sarà misurato a voi.

<span id="an_7:3">7:3</span> E perché guardi tu il bruscolo che è
nell’occhio del tuo fratello, mentre non iscorgi la trave che è
nell’occhio tuo?

<span id="an_7:4">7:4</span> Ovvero, come potrai tu dire al tuo
fratello: Lascia ch’io ti tragga dall’occhio il bruscolo, mentre ecco la
trave è nell’occhio tuo?

<span id="an_7:5">7:5</span> Ipocrita, trai prima dall’occhio tuo la
trave, e allora ci vedrai bene per trarre il bruscolo dall’occhio del
tuo fratello.

<span id="an_7:6">7:6</span> Non date ciò ch’è santo ai cani e non
gettate le vostre perle dinanzi ai porci, che talora non le pestino co’
piedi e rivolti contro a voi non vi sbranino.

<span id="an_7:7">7:7</span> Chiedete e vi sarà dato; cercate e
troverete; picchiate e vi sarà aperto;

<span id="an_7:8">7:8</span> perché chiunque chiede riceve; chi cerca
trova, e sarà aperto a chi picchia.

<span id="an_7:9">7:9</span> E qual è l’uomo fra voi, il quale, se il
figliuolo gli chiede un pane gli dia una pietra?

<span id="an_7:10">7:10</span> Oppure se gli chiede un pesce gli dia un
serpente?

<span id="an_7:11">7:11</span> Se dunque voi che siete malvagi, sapete
dar buoni doni ai vostri figliuoli, quanto più il Padre vostro che è ne’
cieli darà egli cose buone a coloro che gliele domandano!

<span id="an_7:12">7:12</span> Tutte le cose dunque che voi volete che
gli uomini vi facciano, fatele anche voi a loro; perché questa è la
legge ed i profeti.

<span id="an_7:13">7:13</span> Entrate per la porta stretta, poiché
larga è la porta e spaziosa la via che mena alla perdizione, e molti son
quelli che entran per essa.

<span id="an_7:14">7:14</span> Stretta invece è la porta ed angusta la
via che mena alla vita, e pochi son quelli che la trovano.

<span id="an_7:15">7:15</span> Guardatevi dai falsi profeti i quali
vengono a voi in vesti da pecore, ma dentro son lupi rapaci.

<span id="an_7:16">7:16</span> Voi li riconoscerete dai loro frutti. Si
colgon forse delle uve dalle spine, o dei fichi dai triboli?

<span id="an_7:17">7:17</span> Così, ogni albero buono fa frutti buoni;
ma l’albero cattivo fa frutti cattivi.

<span id="an_7:18">7:18</span> Un albero buono non può far frutti
cattivi, né un albero cattivo far frutti buoni.

<span id="an_7:19">7:19</span> Ogni albero che non fa buon frutto, è
tagliato e gettato nel fuoco.

<span id="an_7:20">7:20</span> Voi li riconoscerete dunque dai loro
frutti.

<span id="an_7:21">7:21</span> Non chiunque mi dice: Signore, Signore,
entrerà nel regno dei cieli, ma chi fa la volontà del Padre mio che è
ne’ cieli.

<span id="an_7:22">7:22</span> Molti mi diranno in quel giorno: Signore,
Signore, non abbiam noi profetizzato in nome tuo, e in nome tuo cacciato
demoni, e fatte in nome tuo molte opere potenti?

<span id="an_7:23">7:23</span> E allora dichiarerò loro: Io non vi
conobbi mai; dipartitevi da me, voi tutti operatori d’iniquità.

<span id="an_7:24">7:24</span> Perciò chiunque ode queste mie parole e
le mette in pratica sarà paragonato ad un uomo avveduto che ha edificata
la sua casa sopra la roccia.

<span id="an_7:25">7:25</span> E la pioggia è caduta, e son venuti i
torrenti, e i venti hanno soffiato e hanno investito quella casa; ma
ella non è caduta, perché era fondata sulla roccia.

<span id="an_7:26">7:26</span> E chiunque ode queste mie parole e non le
mette in pratica sarà paragonato ad un uomo stolto che ha edificata la
sua casa sulla rena.

<span id="an_7:27">7:27</span> E la pioggia è caduta, e son venuti i
torrenti, e i venti hanno soffiato ed hanno fatto impeto contro quella
casa; ed ella è caduta, e la sua ruina è stata grande.

<span id="an_7:28">7:28</span> Ed avvenne che quando Gesù ebbe finiti
questi discorsi, le turbe stupivano del suo insegnamento,

<span id="an_7:29">7:29</span> perch’egli le ammaestrava come avendo
autorità, e non come i loro scribi.

<span id="an_8:1">8:1</span> Or quando egli fu sceso dal monte, molte
turbe lo seguirono.

<span id="an_8:2">8:2</span> Ed ecco un lebbroso, accostatosi, gli si
prostrò dinanzi dicendo: Signore, se vuoi, tu puoi mondarmi.

<span id="an_8:3">8:3</span> E Gesù, stesa la mano, lo toccò dicendo: Lo
voglio, sii mondato. E in quell’istante egli fu mondato dalla sua
lebbra.

<span id="an_8:4">8:4</span> E Gesù gli disse: Guarda di non dirlo a
nessuno: ma va’, mostrati al sacerdote e fa’ l’offerta che Mosè ha
prescritto; e ciò serva loro di testimonianza.

<span id="an_8:5">8:5</span> Or quand’egli fu entrato in Capernaum, un
centurione venne a lui pregandolo e dicendo:

<span id="an_8:6">8:6</span> Signore, il mio servitore giace in casa
paralitico, gravemente tormentato.

<span id="an_8:7">8:7</span> Gesù gli disse: Io verrò e lo guarirò. Ma
il centurione, rispondendo disse:

<span id="an_8:8">8:8</span> Signore, io non son degno che tu entri
sotto al mio tetto ma di’ soltanto una parola e il mio servitore sarà
guarito.

<span id="an_8:9">8:9</span> Poiché anch’io son uomo sottoposto ad altri
ed ho sotto di me dei soldati; e dico a uno: Va’, ed egli va; e ad un
altro: Vieni, ed egli viene; e al mio servo: Fa’ questo, ed egli lo fa.

<span id="an_8:10">8:10</span> E Gesù, udito questo, ne restò
maravigliato, e disse a quelli che lo seguivano: Io vi dico in verità
che in nessuno, in Israele, ho trovato cotanta fede.

<span id="an_8:11">8:11</span> Or io vi dico che molti verranno di
Levante e di Ponente e sederanno a tavola con Abramo e Isacco e
Giacobbe, nel regno dei cieli;

<span id="an_8:12">8:12</span> ma i figliuoli del regno saranno gettati
nelle tenebre di fuori. Quivi sarà il pianto e lo stridor dei denti.

<span id="an_8:13">8:13</span> E Gesù disse al centurione: Va’: e come
hai creduto, siati fatto. E il servitore fu guarito in quell’ora stessa.

<span id="an_8:14">8:14</span> Poi Gesù, entrato nella casa di Pietro,
vide la suocera di lui che giaceva in letto con la febbre; ed egli le
toccò la mano e la febbre la lasciò.

<span id="an_8:15">8:15</span> Ella si alzò e si mise a servirlo.

<span id="an_8:16">8:16</span> Poi, venuta la sera, gli presentarono
molti indemoniati; ed egli, con la parola, scacciò gli spiriti e guarì
tutti i malati,

<span id="an_8:17">8:17</span> affinché si adempisse quel che fu detto
per bocca del profeta Isaia: Egli stesso ha preso le nostre infermità,
ed ha portato le nostre malattie.

<span id="an_8:18">8:18</span> Or Gesù, vedendo una gran folla intorno a
sé, comandò che si passasse all’altra riva.

<span id="an_8:19">8:19</span> Allora uno scriba, accostatosi, gli
disse: Maestro, io ti seguirò dovunque tu vada.

<span id="an_8:20">8:20</span> E Gesù gli disse: Le volpi hanno delle
tane e gli uccelli del cielo dei nidi, ma il Figliuol dell’uomo non ha
dove posare il capo.

<span id="an_8:21">8:21</span> E un altro dei discepoli gli disse:
Signore, permettimi d’andare prima a seppellir mio padre.

<span id="an_8:22">8:22</span> Ma Gesù gli disse: Seguitami, e lascia i
morti seppellite i loro morti.

<span id="an_8:23">8:23</span> Ed essendo egli entrato nella barca, i
suoi discepoli lo seguirono.

<span id="an_8:24">8:24</span> Ed ecco farsi in mare una così gran
burrasca, che la barca era coperta dalle onde; ma Gesù dormiva.

<span id="an_8:25">8:25</span> E i suoi discepoli, accostatisi, lo
svegliarono dicendo: Signore, salvaci, siam perduti.

<span id="an_8:26">8:26</span> Ed egli disse loro: Perché avete paura, o
gente di poca fede? Allora, levatosi, sgridò i venti ed il mare, e si
fece gran bonaccia.

<span id="an_8:27">8:27</span> E quegli uomini ne restaron maravigliati
e dicevano: Che uomo è mai questo che anche i venti e il mare gli
ubbidiscono?

<span id="an_8:28">8:28</span> E quando fu giunto all’altra riva, nel
paese de’ Gadareni, gli si fecero incontro due indemoniati, usciti dai
sepolcri, così furiosi, che niuno potea passar per quella via.

<span id="an_8:29">8:29</span> Ed ecco si misero a gridare: Che v’è fra
noi e te, Figliuol di Dio? Sei tu venuto qua prima del tempo per
tormentarci?

<span id="an_8:30">8:30</span> Or lungi da loro v’era un gran branco di
porci che pasceva.

<span id="an_8:31">8:31</span> E i demoni lo pregavano dicendo: Se tu ci
scacci, mandaci in quel branco di porci.

<span id="an_8:32">8:32</span> Ed egli disse loro: Andate. Ed essi,
usciti, se ne andarono nei porci; ed ecco tutto il branco si gettò a
precipizio giù nel mare, e perirono nelle acque.

<span id="an_8:33">8:33</span> E quelli che li pasturavano fuggirono; e
andati nella città raccontarono ogni cosa e il fatto degl’indemoniati.

<span id="an_8:34">8:34</span> Ed ecco tutta la città uscì incontro a
Gesù; e, come lo videro lo pregarono che si partisse dai loro confini.

<span id="an_9:1">9:1</span> E Gesù, entrato in una barca, passò
all’altra riva e venne nella sua città.

<span id="an_9:2">9:2</span> Ed ecco gli portarono un paralitico steso
sopra un letto. E Gesù, veduta la fede loro, disse al paralitico:
Figliuolo, sta’ di buon animo, i tuoi peccati ti sono rimessi.

<span id="an_9:3">9:3</span> Ed ecco alcuni degli scribi dissero dentro
di sé: Costui bestemmia.

<span id="an_9:4">9:4</span> E Gesù, conosciuti i loro pensieri, disse:
Perché pensate voi cose malvage ne’ vostri cuori?

<span id="an_9:5">9:5</span> Poiché, che cos’è più facile, dire: I tuoi
peccati ti sono rimessi, o dire: Lèvati e cammina?

<span id="an_9:6">9:6</span> Or affinché sappiate che il Figliuol
dell’uomo ha sulla terra autorità di rimettere i peccati: Lèvati (disse
al paralitico), prendi il tuo letto e vattene a casa.

<span id="an_9:7">9:7</span> Ed egli, levatosi, se ne andò a casa sua.

<span id="an_9:8">9:8</span> E le turbe, veduto ciò, furon prese da
timore, e glorificarono Iddio che avea data cotale autorità agli uomini.

<span id="an_9:9">9:9</span> Poi Gesù, partitosi di là, passando, vide
un uomo, chiamato Matteo, che sedeva al banco della gabella; e gli
disse: Seguimi. Ed egli, levatosi, lo seguì.

<span id="an_9:10">9:10</span> Ed avvenne che, essendo Gesù a tavola in
casa di Matteo, ecco, molti pubblicani e peccatori vennero e si misero a
tavola con Gesù e co’ suoi discepoli.

<span id="an_9:11">9:11</span> E i Farisei, veduto ciò, dicevano ai suoi
discepoli: Perché il vostro maestro mangia coi pubblicani e coi
peccatori?

<span id="an_9:12">9:12</span> Ma Gesù, avendoli uditi, disse: Non sono
i sani che hanno bisogno del medico, ma i malati.

<span id="an_9:13">9:13</span> Or andate e imparate che cosa significhi:
Voglio misericordia, e non sacrifizio; poiché io non son venuto a
chiamar de’ giusti, ma dei peccatori.

<span id="an_9:14">9:14</span> Allora gli s’accostarono i discepoli di
Giovanni e gli dissero: Perché noi ed i Farisei digiuniamo, e i tuoi
discepoli non digiunano?

<span id="an_9:15">9:15</span> E Gesù disse loro: Gli amici dello sposo
possono essi far cordoglio, finché lo sposo è con loro? Ma verranno i
giorni che lo sposo sarà loro tolto, ed allora digiuneranno.

<span id="an_9:16">9:16</span> Or niuno mette un pezzo di stoffa nuova
sopra un vestito vecchio; perché quella toppa porta via qualcosa dal
vestito, e lo strappo si fa peggiore.

<span id="an_9:17">9:17</span> Neppur si mette del vin nuovo in otri
vecchi; altrimenti gli otri si rompono, il vino si spande e gli otri si
perdono; ma si mette il vin nuovo in otri nuovi, e l’uno e gli altri si
conservano.

<span id="an_9:18">9:18</span> Mentr’egli diceva loro queste cose, ecco
uno dei capi della sinagoga, accostatosi, s’inchinò dinanzi a lui e gli
disse: La mia figliuola è pur ora trapassata; ma vieni, metti la mano su
lei ed ella vivrà.

<span id="an_9:19">9:19</span> E Gesù, alzatosi, lo seguiva co’ suoi
discepoli.

<span id="an_9:20">9:20</span> Ed ecco una donna, malata d’un flusso di
sangue da dodici anni, accostatasi per di dietro, gli toccò il lembo
della veste.

<span id="an_9:21">9:21</span> Perché, diceva fra sé: Sol ch’io tocchi
la sua veste, sarò guarita.

<span id="an_9:22">9:22</span> E Gesù, voltatosi e vedutala, disse: Sta’
di buon animo, figliuola; la tua fede t’ha guarita. E da quell’ora la
donna fu guarita.

<span id="an_9:23">9:23</span> E quando Gesù fu giunto alla casa del
capo della sinagoga, ed ebbe veduto i sonatori di flauto e la
moltitudine che facea grande strepito, disse loro: Ritiratevi;

<span id="an_9:24">9:24</span> perché la fanciulla non è morta, ma
dorme. E si ridevano di lui.

<span id="an_9:25">9:25</span> Ma quando la moltitudine fu messa fuori,
egli entrò, e prese la fanciulla per la mano, ed ella si alzò.

<span id="an_9:26">9:26</span> E se ne divulgò la fama per tutto quel
paese.

<span id="an_9:27">9:27</span> Come Gesù partiva di là, due ciechi lo
seguirono, gridando e dicendo: Abbi pietà di noi, o Figliuol di Davide!

<span id="an_9:28">9:28</span> E quand’egli fu entrato nella casa, que’
ciechi si accostarono a lui. E Gesù disse loro: Credete voi ch’io possa
far questo? Essi gli risposero: Sì, o Signore.

<span id="an_9:29">9:29</span> Allora toccò loro gli occhi, dicendo:
Siavi fatto secondo la vostra fede.

<span id="an_9:30">9:30</span> E gli occhi loro furono aperti. E Gesù
fece loro un severo divieto, dicendo: Guardate che niuno lo sappia.

<span id="an_9:31">9:31</span> Ma quelli, usciti fuori, sparsero la fama
di lui per tutto quel paese.

<span id="an_9:32">9:32</span> Or come quei ciechi uscivano, ecco che
gli fu presentato un uomo muto indemoniato.

<span id="an_9:33">9:33</span> E cacciato che fu il demonio, il muto
parlò. E le turbe si maravigliarono dicendo: Mai non s’è vista cosa tale
in Israele.

<span id="an_9:34">9:34</span> Ma i Farisei dicevano: Egli caccia i
demoni per l’aiuto del principe dei demoni.

<span id="an_9:35">9:35</span> E Gesù andava attorno per tutte le città
e per i villaggi, insegnando nelle loro sinagoghe e predicando
l’evangelo del Regno, e sanando ogni malattia ed ogni infermità.

<span id="an_9:36">9:36</span> E vedendo le turbe, n’ebbe compassione,
perch’erano stanche e sfinite, come pecore che non hanno pastore.

<span id="an_9:37">9:37</span> Allora egli disse ai suoi discepoli: Ben
è la mèsse grande, ma pochi son gli operai.

<span id="an_9:38">9:38</span> Pregate dunque il Signor della mèsse che
spinga degli operai nella sua mèsse.

<span id="an_10:1">10:1</span> Poi, chiamati a sé i suoi dodici
discepoli, diede loro potestà di cacciare gli spiriti immondi, e di
sanare qualunque malattia e qualunque infermità.

<span id="an_10:2">10:2</span> Or i nomi de’ dodici apostoli son questi:
Il primo Simone detto Pietro, e Andrea suo fratello; Giacomo di Zebedeo
e Giovanni suo fratello;

<span id="an_10:3">10:3</span> Filippo e Bartolomeo; Toma e Matteo il
pubblicano; Giacomo d’Alfeo e Taddeo;

<span id="an_10:4">10:4</span> Simone il Cananeo e Giuda l’Iscariota,
quello stesso che poi lo tradì.

<span id="an_10:5">10:5</span> Questi dodici mandò Gesù, dando loro
queste istruzioni: Non andate fra i Gentili, e non entrate in alcuna
città de’ Samaritani,

<span id="an_10:6">10:6</span> ma andate piuttosto alle pecore perdute
della casa d’Israele.

<span id="an_10:7">10:7</span> E andando, predicate e dite: Il regno de’
cieli è vicino.

<span id="an_10:8">10:8</span> Sanate gl’infermi, risuscitate i morti,
mondate i lebbrosi, cacciate i demoni; gratuitamente avete ricevuto,
gratuitamente date.

<span id="an_10:9">10:9</span> Non fate provvisione né d’oro, né
d’argento, né di rame nelle vostre cinture,

<span id="an_10:10">10:10</span> né di sacca da viaggio, né di due
tuniche, né di calzari, né di bastone, perché l’operaio è degno del suo
nutrimento.

<span id="an_10:11">10:11</span> Or in qualunque città o villaggio
sarete entrati, informatevi chi sia ivi degno, e dimorate da lui finché
partiate.

<span id="an_10:12">10:12</span> E quando entrerete nella casa,
salutatela.

<span id="an_10:13">10:13</span> E se quella casa n’è degna, venga la
pace vostra su lei: se poi non ne è degna la vostra pace torni a voi.

<span id="an_10:14">10:14</span> E se alcuno non vi riceve né ascolta le
vostre parole, uscendo da quella casa o da quella città, scotete la
polvere da’ vostri piedi.

<span id="an_10:15">10:15</span> In verità io vi dico che il paese di
Sodoma e di Gomorra, nel giorno del giudizio, sarà trattato con meno
rigore di quella città.

<span id="an_10:16">10:16</span> Ecco, io vi mando come pecore in mezzo
ai lupi; siate dunque prudenti come i serpenti e semplici come le
colombe.

<span id="an_10:17">10:17</span> E guardatevi dagli uomini; perché vi
metteranno in man de’ tribunali e vi flagelleranno nelle loro sinagoghe;

<span id="an_10:18">10:18</span> e sarete menati davanti a governatori e
re per cagion mia, per servir di testimonianza dinanzi a loro ed ai
Gentili.

<span id="an_10:19">10:19</span> Ma quando vi metteranno nelle loro
mani, non siate in ansietà del come parlerete o di quel che avrete a
dire; perché in quell’ora stessa vi sarà dato ciò che avrete a dire.

<span id="an_10:20">10:20</span> Poiché non siete voi che parlate, ma è
lo Spirito del Padre vostro che parla in voi.

<span id="an_10:21">10:21</span> Or il fratello darà il fratello a
morte, e il padre il figliuolo; e i figliuoli si leveranno contro i
genitori e li faranno morire.

<span id="an_10:22">10:22</span> E sarete odiati da tutti a cagion del
mio nome; ma chi avrà perseverato sino alla fine sarà salvato.

<span id="an_10:23">10:23</span> E quando vi perseguiteranno in una
città, fuggite in un’altra; perché io vi dico in verità che non avrete
finito di percorrere le città d’Israele, prima che il Figliuol dell’uomo
sia venuto.

<span id="an_10:24">10:24</span> Un discepolo non è da più del maestro,
né un servo da più del suo signore.

<span id="an_10:25">10:25</span> Basti al discepolo di essere come il
suo maestro, e al servo d’essere come il suo signore. Se hanno chiamato
Beelzebub il padrone, quanto più chiameranno così quei di casa sua!

<span id="an_10:26">10:26</span> Non li temete dunque; poiché non v’è
niente di nascosto che non abbia ad essere scoperto, né di occulto che
non abbia a venire a notizia.

<span id="an_10:27">10:27</span> Quello ch’io vi dico nelle tenebre,
ditelo voi nella luce; e quel che udite dettovi all’orecchio,
predicatelo sui tetti.

<span id="an_10:28">10:28</span> E non temete coloro che uccidono il
corpo, ma non possono uccider l’anima; temete piuttosto colui che può
far perire e l’anima e il corpo nella geenna.

<span id="an_10:29">10:29</span> Due passeri non si vendon essi per un
soldo? Eppure non ne cade uno solo in terra senza il volere del Padre
vostro.

<span id="an_10:30">10:30</span> Ma quant’è a voi, perfino i capelli del
vostro capo son tutti contati.

<span id="an_10:31">10:31</span> Non temete dunque; voi siete da più di
molti passeri.

<span id="an_10:32">10:32</span> Chiunque dunque mi riconoscerà davanti
agli uomini, anch’io riconoscerò lui davanti al Padre mio che è ne’
cieli.

<span id="an_10:33">10:33</span> Ma chiunque mi rinnegherà davanti agli
uomini, anch’io rinnegherò lui davanti al Padre mio che è nei cieli.

<span id="an_10:34">10:34</span> Non pensate ch’io sia venuto a metter
pace sulla terra; non son venuto a metter pace, ma spada.

<span id="an_10:35">10:35</span> Perché son venuto a dividere il figlio
da suo padre, e la figlia da sua madre, e la nuora dalla suocera;

<span id="an_10:36">10:36</span> e i nemici dell’uomo saranno quelli
stessi di casa sua.

<span id="an_10:37">10:37</span> Chi ama padre o madre più di me, non è
degno di me; e chi ama figliuolo o figliuola più di me, non è degno di
me;

<span id="an_10:38">10:38</span> e chi non prende la sua croce e non
vien dietro a me, non è degno di me.

<span id="an_10:39">10:39</span> Chi avrà trovato la vita sua la
perderà; e chi avrà perduto la sua vita per cagion mia, la troverà.

<span id="an_10:40">10:40</span> Chi riceve voi riceve me; e chi riceve
me, riceve colui che mi ha mandato.

<span id="an_10:41">10:41</span> Chi riceve un profeta come profeta,
riceverà premio di profeta; e chi riceve un giusto come giusto, riceverà
premio di giusto.

<span id="an_10:42">10:42</span> E chi avrà dato da bere soltanto un
bicchier d’acqua fresca ad uno di questi piccoli, perché è un mio
discepolo, io vi dico in verità che non perderà punto il suo premio.

<span id="an_11:1">11:1</span> Ed avvenne che quando ebbe finito di dar
le sue istruzioni ai suoi dodici discepoli, Gesù si partì di là per
insegnare e predicare nelle loro città.

<span id="an_11:2">11:2</span> Or Giovanni, avendo nella prigione udito
parlare delle opere del Cristo, mandò a dirgli per mezzo de’ suoi
discepoli:

<span id="an_11:3">11:3</span> Sei tu colui che ha da venire, o ne
aspetteremo noi un altro?

<span id="an_11:4">11:4</span> E Gesù rispondendo disse loro: Andate a
riferire a Giovanni quello che udite e vedete:

<span id="an_11:5">11:5</span> i ciechi ricuperano la vista e gli zoppi
camminano; i lebbrosi sono mondati e i sordi odono; i morti risuscitano,
e l’Evangelo è annunziato ai poveri.

<span id="an_11:6">11:6</span> E beato colui che non si sarà
scandalizzato di me!

<span id="an_11:7">11:7</span> Or com’essi se ne andavano, Gesù prese a
dire alle turbe intorno a Giovanni: Che andaste a vedere nel deserto?
Una canna dimenata dal vento? Ma che andaste a vedere?

<span id="an_11:8">11:8</span> Un uomo avvolto in morbide vesti? Ecco,
quelli che portano delle vesti morbide stanno nelle dimore dei re.

<span id="an_11:9">11:9</span> Ma perché andaste? Per vedere un profeta?
Sì, vi dico e uno più che profeta.

<span id="an_11:10">11:10</span> Egli è colui del quale è scritto: Ecco,
io mando il mio messaggero davanti al tuo cospetto, che preparerà la via
dinanzi a te.

<span id="an_11:11">11:11</span> In verità io vi dico, che fra i nati di
donna non è sorto alcuno maggiore di Giovanni Battista; però, il minimo
nel regno dei cieli è maggiore di lui.

<span id="an_11:12">11:12</span> Or dai giorni di Giovanni Battista fino
ad ora, il regno de’ cieli è preso a forza ed i violenti se ne
impadroniscono.

<span id="an_11:13">11:13</span> Poiché tutti i profeti e la legge hanno
profetato fino a Giovanni.

<span id="an_11:14">11:14</span> E se lo volete accettare, egli è l’Elia
che dovea venire. Chi ha orecchi oda.

<span id="an_11:15">11:15</span> Ma a chi assomiglierò io questa
generazione?

<span id="an_11:16">11:16</span> Ella è simile ai fanciulli seduti nelle
piazze che gridano ai loro compagni e dicono:

<span id="an_11:17">11:17</span> Vi abbiam sonato il flauto, e voi non
avete ballato; abbiam cantato de’ lamenti, e voi non avete fatto
cordoglio.

<span id="an_11:18">11:18</span> Difatti è venuto Giovanni non mangiando
né bevendo, e dicono: Ha un demonio!

<span id="an_11:19">11:19</span> E’ venuto il Figliuol dell’uomo
mangiando e bevendo, e dicono: Ecco un mangiatore ed un beone, un amico
dei pubblicani e de’ peccatori! Ma la sapienza è stata giustificata
dalle opere sue.

<span id="an_11:20">11:20</span> Allora egli prese a rimproverare le
città nelle quali era stata fatta la maggior parte delle sue opere
potenti, perché non si erano ravvedute.

<span id="an_11:21">11:21</span> Guai a te, Corazin! Guai a te,
Betsaida! Perché se in Tiro e Sidone fossero state fatte le opere
potenti compiute fra voi, già da gran tempo si sarebbero pentite, con
cilicio e cenere.

<span id="an_11:22">11:22</span> E però vi dichiaro che nel giorno del
giudizio la sorte di Tiro e di Sidone sarà più tollerabile della vostra.

<span id="an_11:23">11:23</span> E tu, o Capernaum, sarai tu forse
innalzata fino al cielo? No, tu scenderai fino nell’Ades. Perché se in
Sodoma fossero state fatte le opere potenti compiute in te, ella sarebbe
durata fino ad oggi.

<span id="an_11:24">11:24</span> E però, io lo dichiaro, nel giorno del
giudizio la sorte del paese di Sodoma sarà più tollerabile della tua.

<span id="an_11:25">11:25</span> In quel tempo Gesù prese a dire: Io ti
rendo lode, o Padre, Signor del cielo e della terra, perché hai nascoste
queste cose ai savi e agli intelligenti, e le hai rivelate ai piccoli
fanciulli.

<span id="an_11:26">11:26</span> Sì, Padre, perché così t’è piaciuto.

<span id="an_11:27">11:27</span> Ogni cosa m’è stata data in mano dal
Padre mio; e niuno conosce appieno il Figliuolo, se non il Padre, e
niuno conosce appieno il Padre, se non il Figliuolo e colui al quale il
Figliuolo avrà voluto rivelarlo.

<span id="an_11:28">11:28</span> Venite a me, voi tutti che siete
travagliati ed aggravati, e io vi darò riposo.

<span id="an_11:29">11:29</span> Prendete su voi il mio giogo ed
imparate da me, perch’io son mansueto ed umile di cuore; e voi troverete
riposo alle anime vostre;

<span id="an_11:30">11:30</span> poiché il mio giogo è dolce e il mio
carico è leggero.

<span id="an_12:1">12:1</span> In quel tempo Gesù passò in giorno di
sabato per i seminati; e i suoi discepoli ebbero fame e presero a
svellere delle spighe ed a mangiare.

<span id="an_12:2">12:2</span> E i Farisei, veduto ciò, gli dissero:
Ecco, i tuoi discepoli fanno quel che non è lecito di fare in giorno di
sabato.

<span id="an_12:3">12:3</span> Ma egli disse loro: Non avete voi letto
quel che fece Davide, quando ebbe fame, egli e coloro ch’eran con lui?

<span id="an_12:4">12:4</span> Come egli entrò nella casa di Dio, e come
mangiarono i pani di presentazione i quali non era lecito di mangiare né
a lui, né a quelli ch’eran con lui, ma ai soli sacerdoti?

<span id="an_12:5">12:5</span> Ovvero, non avete voi letto nella legge
che nei giorni di sabato, i sacerdoti nel tempio violano il sabato e non
ne son colpevoli?

<span id="an_12:6">12:6</span> Or io vi dico che v’è qui qualcosa di più
grande del tempio.

<span id="an_12:7">12:7</span> E se sapeste che cosa significhi: Voglio
misericordia e non sacrifizio, voi non avreste condannato gl’innocenti;

<span id="an_12:8">12:8</span> perché il Figliuol dell’uomo è signore
del sabato.

<span id="an_12:9">12:9</span> E, partitosi di là, venne nella loro
sinagoga.

<span id="an_12:10">12:10</span> Ed ecco un uomo che avea una mano
secca. Ed essi, affin di poterlo accusare, fecero a Gesù questa domanda:
E’ egli lecito far delle guarigioni in giorno di sabato?

<span id="an_12:11">12:11</span> Ed egli disse loro: Chi è colui fra voi
che, avendo una pecora, s’ella cade in giorno di sabato in una fossa non
la prenda e la tragga fuori?

<span id="an_12:12">12:12</span> Or quant’è un uomo da più d’una pecora!
E’ dunque lecito di far del bene in giorno di sabato.

<span id="an_12:13">12:13</span> Allora disse a quell’uomo: Stendi la
tua mano. E colui la stese, ed ella tornò sana come l’altra.

<span id="an_12:14">12:14</span> Ma i Farisei, usciti, tennero consiglio
contro di lui, col fine di farlo morire.

<span id="an_12:15">12:15</span> Ma Gesù, saputolo, si partì di là; e
molti lo seguirono, ed egli li guari tutti;

<span id="an_12:16">12:16</span> e ordinò loro severamente di non farlo
conoscere,

<span id="an_12:17">12:17</span> affinché si adempisse quanto era stato
detto per bocca del profeta Isaia:

<span id="an_12:18">12:18</span> Ecco il mio Servitore che ho scelto; il
mio diletto, in cui l’anima mia si è compiaciuta. Io metterò lo Spirito
mio sopra lui, ed egli annunzierà giudicio alle genti.

<span id="an_12:19">12:19</span> Non contenderà, né griderà, né alcuno
udrà la sua voce nelle piazze.

<span id="an_12:20">12:20</span> Ei non triterà la canna rotta e non
spegnerà il lucignolo fumante, finché non abbia fatto trionfar la
giustizia.

<span id="an_12:21">12:21</span> E nel nome di lui le genti spereranno.

<span id="an_12:22">12:22</span> Allora gli fu presentato un
indemoniato, cieco e muto; ed egli lo sanò, talché il mutolo parlava e
vedeva.

<span id="an_12:23">12:23</span> E tutte le turbe stupivano e dicevano:
Non è costui il figliuol di Davide?

<span id="an_12:24">12:24</span> Ma i Farisei, udendo ciò, dissero:
Costui non caccia i demoni se non per l’aiuto di Beelzebub, principe dei
demoni.

<span id="an_12:25">12:25</span> E Gesù, conosciuti i loro pensieri,
disse loro: Ogni regno diviso in parti contrarie sarà ridotto in
deserto; ed ogni città o casa divisa in parti contrarie non potrà
reggere.

<span id="an_12:26">12:26</span> E se Satana caccia Satana, egli è
diviso contro se stesso; come dunque potrà sussistere il suo regno?

<span id="an_12:27">12:27</span> E se io caccio i demoni per l’aiuto di
Beelzebub, per l’aiuto di chi li cacciano i vostri figliuoli? Per
questo, essi stessi saranno i vostri giudici.

<span id="an_12:28">12:28</span> Ma se è per l’aiuto dello Spirito di
Dio che io caccio i demoni, è dunque pervenuto fino a voi il regno di
Dio.

<span id="an_12:29">12:29</span> Ovvero, come può uno entrar nella casa
dell’uomo forte e rapirgli le sue masserizie, se prima non abbia legato
l’uomo forte? Allora soltanto gli prederà la casa.

<span id="an_12:30">12:30</span> Chi non è con me, è contro di me; e chi
non raccoglie con me, disperde.

<span id="an_12:31">12:31</span> Perciò io vi dico: Ogni peccato e
bestemmia sarà perdonata agli uomini; ma la bestemmia contro lo Spirito
non sarà perdonata.

<span id="an_12:32">12:32</span> Ed a chiunque parli contro il Figliuol
dell’uomo, sarà perdonato; ma a chiunque parli contro lo Spirito Santo,
non sarà perdonato né in questo mondo né in quello a venire.

<span id="an_12:33">12:33</span> O voi fate l’albero buono e buono pure
il suo frutto, o fate l’albero cattivo e cattivo pure il suo frutto;
perché dal frutto si conosce l’albero.

<span id="an_12:34">12:34</span> Razza di vipere, come potete dir cose
buone, essendo malvagi? Poiché dall’abbondanza del cuore la bocca parla.

<span id="an_12:35">12:35</span> L’uomo dabbene dal suo buon tesoro trae
cose buone; e l’uomo malvagio dal suo malvagio tesoro trae cose malvage.

<span id="an_12:36">12:36</span> Or io vi dico che d’ogni parola oziosa
che avranno detta, gli uomini renderan conto nel giorno del giudizio;

<span id="an_12:37">12:37</span> poiché dalle tue parole sarai
giustificato, e dalle tue parole sarai condannato.

<span id="an_12:38">12:38</span> Allora alcuni degli scribi e dei
Farisei presero a dirgli: Maestro, noi vorremmo vederti operare un
segno.

<span id="an_12:39">12:39</span> Ma egli rispose loro: Questa
generazione malvagia e adultera chiede un segno; e segno non le sarà
dato, tranne il segno del profeta Giona.

<span id="an_12:40">12:40</span> Poiché, come Giona stette nel ventre
del pesce tre giorni e tre notti, così starà il Figliuolo dell’uomo nel
cuor della terra tre giorni e tre notti.

<span id="an_12:41">12:41</span> I Niniviti risorgeranno nel giudizio
con questa generazione e la condanneranno, perché essi si ravvidero alla
predicazione di Giona; ed ecco qui vi è più che Giona!

<span id="an_12:42">12:42</span> La regina del Mezzodì risusciterà nel
giudizio con questa generazione e la condannerà; perché ella venne dalle
estremità della terra per udir la sapienza di Salomone; ed ecco qui v’è
più che Salomone!

<span id="an_12:43">12:43</span> Or quando lo spirito immondo è uscito
da un uomo, va attorno per luoghi aridi, cercando riposo e non lo trova.

<span id="an_12:44">12:44</span> Allora dice: Ritornerò nella mia casa
donde sono uscito; e giuntovi, la trova vuota, spazzata e adorna.

<span id="an_12:45">12:45</span> Allora va e prende seco altri sette
spiriti peggiori di lui, i quali, entrati, prendon quivi dimora; e
l’ultima condizione di cotest’uomo divien peggiore della prima. Così
avverrà anche a questa malvagia generazione.

<span id="an_12:46">12:46</span> Mentre Gesù parlava ancora alle turbe,
ecco sua madre e i suoi fratelli che, fermatisi di fuori, cercavano di
parlargli.

<span id="an_12:47">12:47</span> E uno gli disse: Ecco, tua madre e i
tuoi fratelli son la fuori che cercano di parlarti.

<span id="an_12:48">12:48</span> Ma egli, rispondendo, disse a colui che
gli parlava: Chi è mia madre, e chi sono i miei fratelli?

<span id="an_12:49">12:49</span> E, stendendo la mano sui suoi
discepoli, disse: Ecco mia madre e i miei fratelli!

<span id="an_12:50">12:50</span> Poiché chiunque avrà fatta la volontà
del Padre mio che è ne’ cieli, esso mi è fratello e sorella e madre.

<span id="an_13:1">13:1</span> In quel giorno Gesù, uscito di casa, si
pose a sedere presso al mare;

<span id="an_13:2">13:2</span> e molte turbe si raunarono attorno a lui;
talché egli, montato in una barca, vi sedette; e tutta la moltitudine
stava sulla riva.

<span id="an_13:3">13:3</span> Ed egli insegnò loro molte cose in
parabole, dicendo:

<span id="an_13:4">13:4</span> Ecco, il seminatore uscì a seminare. E
mentre seminava, una parte del seme cadde lungo la strada; gli uccelli
vennero e la mangiarono.

<span id="an_13:5">13:5</span> E un’altra cadde ne’ luoghi rocciosi ove
non avea molta terra; e subito spuntò, perché non avea terreno profondo;

<span id="an_13:6">13:6</span> ma, levatosi il sole, fu riarsa; e perché
non avea radice, si seccò.

<span id="an_13:7">13:7</span> E un’altra cadde sulle spine; e le spine
crebbero e l’affogarono.

<span id="an_13:8">13:8</span> E un’altra cadde nella buona terra e
portò frutto, dando qual cento, qual sessanta, qual trenta per uno.

<span id="an_13:9">13:9</span> Chi ha orecchi da udire oda.

<span id="an_13:10">13:10</span> Allora i discepoli, accostatisi, gli
dissero: Perché parli loro in parabole

<span id="an_13:11">13:11</span> Ed egli rispose loro: Perché a voi è
dato di conoscere i misteri del regno dei cieli; ma a loro non è dato.

<span id="an_13:12">13:12</span> Perché a chiunque ha, sarà dato, e sarà
nell’abbondanza; ma a chiunque non ha, sarà tolto anche quello che ha.

<span id="an_13:13">13:13</span> Perciò parlo loro in parabole, perché,
vedendo, non vedono; e udendo, non odono e non intendono.

<span id="an_13:14">13:14</span> E s’adempie in loro la profezia d’Isaia
che dice: Udrete co’ vostri orecchi e non intenderete; guarderete co’
vostri occhi e non vedrete:

<span id="an_13:15">13:15</span> perché il cuore di questo popolo s’è
fatto insensibile, son divenuti duri d’orecchi ed hanno chiuso gli
occhi, che talora non veggano con gli occhi e non odano con gli orecchi
e non intendano col cuore e non si convertano, ed io non li guarisca.

<span id="an_13:16">13:16</span> Ma beati gli occhi vostri, perché
veggono; ed i vostri orecchi, perché odono!

<span id="an_13:17">13:17</span> Poiché in verità io vi dico che molti
profeti e giusti desiderarono di vedere le cose che voi vedete, e non le
videro; e di udire le cose che voi udite, e non le udirono.

<span id="an_13:18">13:18</span> Voi dunque ascoltate che cosa
significhi la parabola del seminatore:

<span id="an_13:19">13:19</span> Tutte le volte che uno ode la parola
del Regno e non la intende, viene il maligno e porta via quel ch’è stato
seminato nel cuore di lui: questi è colui che ha ricevuto la semenza
lungo la strada.

<span id="an_13:20">13:20</span> E quegli che ha ricevuto la semenza in
luoghi rocciosi, è colui che ode la Parola e subito la riceve con
allegrezza;

<span id="an_13:21">13:21</span> però non ha radice in sé, ma è di corta
durata; e quando venga tribolazione o persecuzione a cagion della
Parola, è subito scandalizzato.

<span id="an_13:22">13:22</span> E quegli che ha ricevuto la semenza fra
le spine, è colui che ode la Parola; poi le cure mondane e l’inganno
delle ricchezze affogano la Parola; e così riesce infruttuosa.

<span id="an_13:23">13:23</span> Ma quei che ha ricevuto la semenza in
buona terra, è colui che ode la Parola e l’intende; che porta del frutto
e rende l’uno il cento, l’altro il sessanta e l’altro il trenta.

<span id="an_13:24">13:24</span> Egli propose loro un’altra parabola,
dicendo: Il regno de’ cieli è simile ad un uomo che ha seminato buona
semenza nel suo campo.

<span id="an_13:25">13:25</span> Ma mentre gli uomini dormivano, venne
il suo nemico e seminò delle zizzanie in mezzo al grano e se ne andò.

<span id="an_13:26">13:26</span> E quando l’erba fu nata ed ebbe fatto
frutto, allora apparvero anche le zizzanie.

<span id="an_13:27">13:27</span> E i servitori del padron di casa
vennero a dirgli: Signore, non hai tu seminato buona semenza nel tuo
campo? Come mai, dunque, c’è della zizzania?

<span id="an_13:28">13:28</span> Ed egli disse loro: Un nemico ha fatto
questo. E i servitori gli dissero: Vuoi tu che l’andiamo a cogliere?

<span id="an_13:29">13:29</span> Ma egli rispose: No, che talora,
cogliendo le zizzanie, non sradichiate insiem con esse il grano.

<span id="an_13:30">13:30</span> Lasciate che ambedue crescano assieme
fino alla mietitura; e al tempo della mietitura, io dirò ai mietitori:
Cogliete prima le zizzanie, e legatele in fasci per bruciarle; ma il
grano, raccoglietelo nel mio granaio.

<span id="an_13:31">13:31</span> Egli propose loro un’altra parabola
dicendo: Il regno de’ cieli è simile ad un granel di senapa che un uomo
prende e semina nel suo campo.

<span id="an_13:32">13:32</span> Esso è bene il più piccolo di tutti i
semi; ma quando è cresciuto, è maggiore de’ legumi e diviene albero;
tanto che gli uccelli del cielo vengono a ripararsi tra i suoi rami.

<span id="an_13:33">13:33</span> Disse loro un’altra parabola: Il regno
de’ cieli è simile al lievito che una donna prende e nasconde in tre
staia di farina, finché la pasta sia tutta lievitata.

<span id="an_13:34">13:34</span> Tutte queste cose disse Gesù in
parabole alle turbe e senza parabola non diceva loro nulla,

<span id="an_13:35">13:35</span> affinché si adempisse quel ch’era stato
detto per mezzo del profeta: Aprirò in parabole la mia bocca; esporrò
cose occulte fin dalla fondazione del mondo.

<span id="an_13:36">13:36</span> Allora Gesù, lasciate le turbe, tornò a
casa; e suoi discepoli gli s’accostarono, dicendo: Spiegaci la parabola
delle zizzanie del campo.

<span id="an_13:37">13:37</span> Ed egli, rispondendo, disse loro: Colui
che semina la buona semenza, è il Figliuol dell’uomo;

<span id="an_13:38">13:38</span> il campo è il mondo; la buona semenza
sono i figliuoli del Regno; le zizzanie sono i figliuoli del maligno;

<span id="an_13:39">13:39</span> il nemico che le ha seminate, è il
diavolo; la mietitura è la fine dell’età presente; i mietitori sono gli
angeli.

<span id="an_13:40">13:40</span> Come dunque si raccolgono le zizzanie e
si bruciano col fuoco, così avverrà alla fine dell’età presente.

<span id="an_13:41">13:41</span> Il Figliuol dell’uomo manderà i suoi
angeli che raccoglieranno dal suo regno tutti gli scandali e tutti gli
operatori d’iniquità,

<span id="an_13:42">13:42</span> e li getteranno nella fornace del
fuoco. Quivi sarà il pianto e lo stridor de’ denti.

<span id="an_13:43">13:43</span> Allora i giusti risplenderanno come il
sole nel regno del Padre loro. Chi ha orecchi, oda.

<span id="an_13:44">13:44</span> Il regno de’ cieli è simile ad un
tesoro nascosto nel campo, che un uomo, dopo averlo trovato, nasconde; e
per l’allegrezza che ne ha, va e vende tutto quello che ha, e compra
quel campo.

<span id="an_13:45">13:45</span> Il regno de’ cieli è anche simile ad un
mercante che va in cerca di belle perle;

<span id="an_13:46">13:46</span> e trovata una perla di gran prezzo, se
n’è andato, ha venduto tutto quel che aveva, e l’ha comperata.

<span id="an_13:47">13:47</span> Il regno de’ cieli è anche simile ad
una rete che, gettata in mare, ha raccolto ogni sorta di pesci;

<span id="an_13:48">13:48</span> quando è piena, i pescatori la traggono
a riva; e, postisi a sedere, raccolgono il buono in vasi, e buttano via
quel che non val nulla.

<span id="an_13:49">13:49</span> Così avverrà alla fine dell’età
presente. Verranno gli angeli, toglieranno i malvagi di mezzo ai giusti,

<span id="an_13:50">13:50</span> e li getteranno nella fornace del
fuoco. Ivi sarà il pianto e lo stridor de’ denti.

<span id="an_13:51">13:51</span> Avete intese tutte queste cose? Essi
gli risposero: Sì.

<span id="an_13:52">13:52</span> Allora disse loro: Per questo, ogni
scriba ammaestrato pel regno de’ cieli è simile ad un padron di casa il
quale trae fuori dal suo tesoro cose nuove e cose vecchie.

<span id="an_13:53">13:53</span> Or quando Gesù ebbe finite queste
parabole, partì di là.

<span id="an_13:54">13:54</span> E recatosi nella sua patria, li
ammaestrava nella lor sinagoga, talché stupivano e dicevano: Onde ha
costui questa sapienza e queste opere potenti?

<span id="an_13:55">13:55</span> Non è questi il figliuol del falegname?
Sua madre non si chiama ella Maria, e i suoi fratelli, Giacomo,
Giuseppe, Simone e Giuda?

<span id="an_13:56">13:56</span> E le sue sorelle non sono tutte fra
noi? Donde dunque vengono a lui tutte queste cose?

<span id="an_13:57">13:57</span> E si scandalizzavano di lui. Ma Gesù
disse loro: Un profeta non è sprezzato che nella sua patria e in casa
sua.

<span id="an_13:58">13:58</span> E non fece quivi molte opere potenti a
cagione della loro incredulità.

<span id="an_14:1">14:1</span> In quel tempo Erode, il tetrarca, udì la
fama di Gesù,

<span id="an_14:2">14:2</span> e disse ai suoi servitori: Costui è
Giovanni Battista; egli è risuscitato dai morti, e però agiscono in lui
le potenze miracolose.

<span id="an_14:3">14:3</span> Perché Erode, fatto arrestare Giovanni,
lo aveva incatenato e messo in prigione a motivo di Erodiada, moglie di
Filippo suo fratello; perché Giovanni gli diceva:

<span id="an_14:4">14:4</span> E’ non t’è lecito d’averla.

<span id="an_14:5">14:5</span> E benché desiderasse farlo morire,
temette il popolo che lo teneva per profeta.

<span id="an_14:6">14:6</span> Ora, come si celebrava il giorno
natalizio di Erode, la figliuola di Erodiada ballò nel convito e piacque
ad Erode;

<span id="an_14:7">14:7</span> ond’egli promise con giuramento di darle
tutto quello che domanderebbe.

<span id="an_14:8">14:8</span> Ed ella, spintavi da sua madre, disse:
Dammi qui in un piatto la testa di Giovanni Battista.

<span id="an_14:9">14:9</span> E il re ne fu contristato; ma, a motivo
de’ giuramenti e de’ commensali, comandò che le fosse data,

<span id="an_14:10">14:10</span> e mandò a far decapitare Giovanni nella
prigione.

<span id="an_14:11">14:11</span> E la testa di lui fu portata in un
piatto e data alla fanciulla, che la portò a sua madre.

<span id="an_14:12">14:12</span> E i discepoli di Giovanni andarono a
prenderne il corpo e lo seppellirono; poi vennero a darne la nuova a
Gesù.

<span id="an_14:13">14:13</span> Udito ciò, Gesù si ritirò di là in
barca verso un luogo deserto, in disparte; e le turbe, saputolo, lo
seguitarono a piedi dalle città.

<span id="an_14:14">14:14</span> E Gesù, smontato dalla barca, vide una
gran moltitudine; n’ebbe compassione, e ne guarì gl’infermi.

<span id="an_14:15">14:15</span> Or, facendosi sera, i suoi discepoli
gli si accostarono e gli dissero: Il luogo è deserto e l’ora è già
passata; licenzia dunque le folle, affinché vadano pei villaggi a
comprarsi da mangiare.

<span id="an_14:16">14:16</span> Ma Gesù disse loro: Non hanno bisogno
d’andarsene; date lor voi da mangiare!

<span id="an_14:17">14:17</span> Ed essi gli risposero: Non abbiam qui
altro che cinque pani e due pesci.

<span id="an_14:18">14:18</span> Ed egli disse: Portatemeli qua.

<span id="an_14:19">14:19</span> Ed avendo ordinato alle turbe di
accomodarsi sull’erba, prese i cinque pani e i due pesci e, levati gli
occhi al cielo, rese grazie; poi, spezzati i pani, li diede ai discepoli
e i discepoli alle turbe.

<span id="an_14:20">14:20</span> E tutti mangiarono e furon sazi; e si
portaron via, dei pezzi avanzati, dodici ceste piene.

<span id="an_14:21">14:21</span> E quelli che avevano mangiato eran
circa cinquemila uomini, oltre le donne e i fanciulli.

<span id="an_14:22">14:22</span> Subito dopo, Gesù obbligò i suoi
discepoli a montar nella barca ed a precederlo sull’altra riva,
mentr’egli licenzierebbe le turbe.

<span id="an_14:23">14:23</span> E licenziatele si ritirò in disparte
sul monte per pregare. E fattosi sera, era quivi tutto solo.

<span id="an_14:24">14:24</span> Frattanto la barca, già di molti stadi
lontana da terra, era sbattuta dalle onde perché il vento era contrario.

<span id="an_14:25">14:25</span> Ma alla quarta vigilia della notte Gesù
andò verso loro, camminando sul mare.

<span id="an_14:26">14:26</span> E i discepoli, vedendolo camminar sul
mare, si turbarono e dissero: E’ un fantasma! E dalla paura gridarono.

<span id="an_14:27">14:27</span> Ma subito Gesù parlò loro e disse:
State di buon animo, son io; non temete!

<span id="an_14:28">14:28</span> E Pietro gli rispose: Signore, se sei
tu, comandami di venir a te sulle acque.

<span id="an_14:29">14:29</span> Ed egli disse: Vieni! E Pietro,
smontato dalla barca, camminò sulle acque e andò verso Gesù.

<span id="an_14:30">14:30</span> Ma vedendo il vento, ebbe paura; e
cominciando a sommergersi, gridò: Signore, salvami!

<span id="an_14:31">14:31</span> E Gesù, stesa subito la mano, lo
afferrò e gli disse: O uomo di poca fede, perché hai dubitato?

<span id="an_14:32">14:32</span> E quando furono montati nella barca, il
vento s’acquetò.

<span id="an_14:33">14:33</span> Allora quelli che erano nella barca si
prostrarono dinanzi a lui, dicendo: Veramente tu sei Figliuol di Dio!

<span id="an_14:34">14:34</span> E, passati all’altra riva, vennero nel
paese di Gennezaret.

<span id="an_14:35">14:35</span> E la gente di quel luogo, avendolo
riconosciuto, mandò per tutto il paese all’intorno, e gli presentaron
tutti i malati,

<span id="an_14:36">14:36</span> e lo pregavano che lasciasse loro
toccare non foss’altro che il lembo del suo vestito; e tutti quelli che
lo toccarono furon completamente guariti.

<span id="an_15:1">15:1</span> Allora s’accostarono a Gesù dei Farisei e
degli scribi venuti da Gerusalemme, e gli dissero:

<span id="an_15:2">15:2</span> Perché i tuoi discepoli trasgrediscono la
tradizione degli antichi? poiché non si lavano le mani quando prendono
cibo.

<span id="an_15:3">15:3</span> Ma egli rispose loro: E voi, perché
trasgredite il comandamento di Dio a motivo della vostra tradizione?

<span id="an_15:4">15:4</span> Dio, infatti, ha detto: Onora tuo padre e
tua madre; e: Chi maledice padre o madre sia punito di morte; voi,
invece, dite:

<span id="an_15:5">15:5</span> Se uno dice a suo padre o a sua madre:
Quello con cui potrei assisterti è offerta a Dio,

<span id="an_15:6">15:6</span> egli non è più obbligato ad onorar suo
padre o sua madre. E avete annullata la parola di Dio a cagion della
vostra tradizione.

<span id="an_15:7">15:7</span> Ipocriti, ben profetò Isaia di voi quando
disse:

<span id="an_15:8">15:8</span> Questo popolo mi onora con le labbra, ma
il cuor loro e lontano da me.

<span id="an_15:9">15:9</span> Ma invano mi rendono il loro culto,
insegnando dottrine che son precetti d’uomini.

<span id="an_15:10">15:10</span> E chiamata a sé la moltitudine, disse
loro: Ascoltate e intendete:

<span id="an_15:11">15:11</span> Non è quel che entra nella bocca che
contamina l’uomo; ma quel che esce dalla bocca, ecco quel che contamina
l’uomo.

<span id="an_15:12">15:12</span> Allora i suoi discepoli, accostatisi,
gli dissero: Sai tu che i Farisei, quand’hanno udito questo discorso, ne
son rimasti scandalizzati?

<span id="an_15:13">15:13</span> Ed egli rispose loro: Ogni pianta che
il Padre mio celeste non ha piantata, sarà sradicata.

<span id="an_15:14">15:14</span> Lasciateli; sono ciechi, guide di
ciechi; or se un cieco guida un altro cieco, ambedue cadranno nella
fossa.

<span id="an_15:15">15:15</span> Pietro allora prese a dirgli: Spiegaci
la parabola.

<span id="an_15:16">15:16</span> E Gesù disse: Siete anche voi tuttora
privi d’intendimento?

<span id="an_15:17">15:17</span> Non capite voi che tutto quello che
entra nella bocca va nel ventre ed è gittato fuori nella latrina?

<span id="an_15:18">15:18</span> Ma quel che esce dalla bocca viene dal
cuore, ed e quello che contamina l’uomo.

<span id="an_15:19">15:19</span> Poiché dal cuore vengono pensieri
malvagi, omicidi, adulteri, fornicazioni, furti, false testimonianze,
diffamazioni.

<span id="an_15:20">15:20</span> Queste son le cose che contaminano
l’uomo; ma il mangiare con le mani non lavate non contamina l’uomo.

<span id="an_15:21">15:21</span> E partitosi di là, Gesù si ritirò nelle
parti di Tiro e di Sidone.

<span id="an_15:22">15:22</span> Quand’ecco, una donna cananea di que’
luoghi venne fuori e si mise a gridare: Abbi pietà di me, Signore,
figliuol di Davide; la mia figliuola è gravemente tormentata da un
demonio.

<span id="an_15:23">15:23</span> Ma egli non le rispose parola. E i suoi
discepoli, accostatisi, lo pregavano dicendo: Licenziala, perché ci
grida dietro.

<span id="an_15:24">15:24</span> Ma egli rispose: Io non sono stato
mandato che alle pecore perdute della casa d’Israele.

<span id="an_15:25">15:25</span> Ella però venne e gli si prostrò
dinanzi, dicendo: Signore, aiutami!

<span id="an_15:26">15:26</span> Ma egli rispose: Non è bene prendere il
pan de’ figliuoli per buttarlo ai cagnolini.

<span id="an_15:27">15:27</span> Ma ella disse: Dici bene, Signore;
eppure anche i cagnolini mangiano dei minuzzoli che cadono dalla tavola
dei lor padroni.

<span id="an_15:28">15:28</span> Allora Gesù le disse: O donna, grande è
la tua fede; ti sia fatto come vuoi. E da quell’ora la sua figliuola fu
guarita.

<span id="an_15:29">15:29</span> Partitosi di là, Gesù venne presso al
mar di Galilea; e, salito sul monte, si pose quivi a sedere.

<span id="an_15:30">15:30</span> E gli si accostarono molte turbe che
avean seco degli zoppi, dei ciechi, de’ muti, degli storpi e molti altri
malati; li deposero a’ suoi piedi, e Gesù li guarì;

<span id="an_15:31">15:31</span> talché la folla restò ammirata a veder
che i muti parlavano, che gli storpi eran guariti, che gli zoppi
camminavano, che i ciechi vedevano, e ne dette gloria all’Iddio
d’Israele.

<span id="an_15:32">15:32</span> E Gesù, chiamati a sé i suoi discepoli,
disse: Io ho pietà di questa moltitudine; poiché già da tre giorni sta
con me e non ha da mangiare; e non voglio rimandarli digiuni, che talora
non vengano meno per via.

<span id="an_15:33">15:33</span> E i discepoli gli dissero: Donde
potremmo avere, in un luogo deserto, tanti pani da saziare così gran
folla?

<span id="an_15:34">15:34</span> E Gesù chiese loro: Quanti pani avete?
Ed essi risposero: Sette e pochi pescetti.

<span id="an_15:35">15:35</span> Allora egli ordinò alla folla di
accomodarsi per terra.

<span id="an_15:36">15:36</span> Poi prese i sette pani ed i pesci; e
dopo aver rese grazie, li spezzò e diede ai discepoli, e i discepoli
alle folle.

<span id="an_15:37">15:37</span> E tutti mangiarono e furon saziati; e
de’ pezzi avanzati si levaron sette panieri pieni.

<span id="an_15:38">15:38</span> Or quelli che aveano mangiato erano
quattromila persone, senza contare le donne e i fanciulli.

<span id="an_15:39">15:39</span> E, licenziate le turbe, Gesù entrò
nella barca e venne al paese di Magadan.

<span id="an_16:1">16:1</span> Ed accostatisi a lui i Farisei e i
Sadducei, per metterlo alla prova, gli chiesero di mostrar loro un segno
dal cielo.

<span id="an_16:2">16:2</span> Ma egli, rispondendo, disse loro: Quando
si fa sera, voi dite: Bel tempo, perché il cielo rosseggia!

<span id="an_16:3">16:3</span> e la mattina dite: Oggi tempesta, perché
il cielo rosseggia cupo! L’aspetto del cielo lo sapete dunque
discernere, e i segni de’ tempi non arrivate a discernerli?

<span id="an_16:4">16:4</span> Questa generazione malvagia e adultera
chiede un segno, e segno non le sarà dato se non quello di Giona. E,
lasciatili, se ne andò.

<span id="an_16:5">16:5</span> Or i discepoli, passati all’altra riva,
s’erano dimenticati di prender de’ pani.

<span id="an_16:6">16:6</span> E Gesù disse loro: Vedete di guardarvi
dal lievito de’ Farisei e de’ Sadducei.

<span id="an_16:7">16:7</span> Ed essi ragionavan fra loro e dicevano:
Egli è perché non abbiam preso de’ pani.

<span id="an_16:8">16:8</span> Ma Gesù, accortosene, disse: O gente di
poca fede, perché ragionate fra voi del non aver de’ pani?

<span id="an_16:9">16:9</span> Non capite ancora e non vi ricordate de’
cinque pani dei cinquemila uomini e quante ceste ne levaste?

<span id="an_16:10">16:10</span> né dei sette pani de’ quattromila
uomini e quanti panieri ne levaste?

<span id="an_16:11">16:11</span> Come mai non capite che non è di pani
ch’io vi parlavo? Ma guardatevi dal lievito de’ Farisei e de’ Sadducei.

<span id="an_16:12">16:12</span> Allora intesero che non avea loro detto
di guardarsi dal lievito del pane, ma dalla dottrina dei Farisei e de’
Sadducei.

<span id="an_16:13">16:13</span> Poi Gesù, venuto nelle parti di Cesarea
di Filippo, domandò ai suoi discepoli: Chi dice la gente che sia il
Figliuol dell’uomo?

<span id="an_16:14">16:14</span> Ed essi risposero: Gli uni dicono
Giovanni Battista; altri, Elia; altri, Geremia o uno dei profeti. Ed
egli disse loro: E voi, chi dite ch’io sia?

<span id="an_16:15">16:15</span> Simon Pietro, rispondendo, disse:

<span id="an_16:16">16:16</span> Tu sei il Cristo, il Figliuol
dell’Iddio vivente.

<span id="an_16:17">16:17</span> E Gesù, replicando, gli disse: Tu sei
beato, o Simone, figliuol di Giona, perché non la carne e il sangue
t’hanno rivelato questo, ma il Padre mio che è nei cieli.

<span id="an_16:18">16:18</span> E io altresì ti dico: Tu sei Pietro, e
su questa pietra edificherò la mia Chiesa, e le porte dell’Ades non la
potranno vincere.

<span id="an_16:19">16:19</span> Io ti darò le chiavi del regno dei
cieli; e tutto ciò che avrai legato sulla terra sarà legato ne’ cieli, e
tutto ciò che avrai sciolto in terra sarà sciolto ne’ cieli.

<span id="an_16:20">16:20</span> Allora vietò ai suoi discepoli di dire
ad alcuno ch’egli era il Cristo.

<span id="an_16:21">16:21</span> Da quell’ora Gesù cominciò a dichiarare
ai suoi discepoli che doveva andare a Gerusalemme e soffrir molte cose
dagli anziani, dai capi sacerdoti e dagli scribi, ed esser ucciso, e
risuscitare il terzo giorno.

<span id="an_16:22">16:22</span> E Pietro, trattolo da parte, cominciò a
rimproverarlo, dicendo: Tolga ciò Iddio, Signore; questo non ti avverrà
mai.

<span id="an_16:23">16:23</span> Ma Gesù, rivoltosi, disse a Pietro:
Vattene via da me, Satana; tu mi sei di scandalo. Tu non hai il senso
delle cose di Dio, ma delle cose degli uomini.

<span id="an_16:24">16:24</span> Allora Gesù disse ai suoi discepoli: Se
uno vuol venire dietro a me, rinunzi a se stesso e prenda la sua croce e
mi segua.

<span id="an_16:25">16:25</span> Perché chi vorrà salvare la sua vita,
la perderà; ma chi avrà perduto la sua vita per amor mio, la troverà.

<span id="an_16:26">16:26</span> E che gioverà egli a un uomo se, dopo
aver guadagnato tutto il mondo, perde poi l’anima sua? O che darà l’uomo
in cambio dell’anima sua?

<span id="an_16:27">16:27</span> Perché il Figliuol dell’uomo verrà
nella gloria del Padre suo, con i suoi angeli, ed allora renderà a
ciascuno secondo l’opera sua.

<span id="an_16:28">16:28</span> In verità io vi dico che alcuni di
coloro che son qui presenti non gusteranno la morte, finché non abbian
visto il Figliuol dell’uomo venire nel suo regno.

<span id="an_17:1">17:1</span> Sei giorni dopo, Gesù prese seco Pietro,
Giacomo e Giovanni suo fratello, e li condusse sopra un alto monte, in
disparte.

<span id="an_17:2">17:2</span> E fu trasfigurato dinanzi a loro; la sua
faccia risplendé come il sole, e i suoi vestiti divennero candidi come
la luce.

<span id="an_17:3">17:3</span> Ed ecco apparvero loro Mosè ed Elia, che
stavan conversando con lui.

<span id="an_17:4">17:4</span> E Pietro prese a dire a Gesù: Signore,
egli è bene che stiamo qui; se vuoi, farò qui tre tende: una per te, una
per Mosè ed una per Elia.

<span id="an_17:5">17:5</span> Mentr’egli parlava ancora, ecco una
nuvola luminosa li coperse della sua ombra, ed ecco una voce dalla
nuvola che diceva: Questo è il mio diletto Figliuolo, nel quale mi sono
compiaciuto; ascoltatelo.

<span id="an_17:6">17:6</span> E i discepoli, udito ciò, caddero con la
faccia a terra, e furon presi da gran timore.

<span id="an_17:7">17:7</span> Ma Gesù, accostatosi, li toccò e disse:
Levatevi, e non temete.

<span id="an_17:8">17:8</span> Ed essi, alzati gli occhi, non videro
alcuno, se non Gesù tutto solo.

<span id="an_17:9">17:9</span> Poi, mentre scendevano dal monte, Gesù
diede loro quest’ordine: Non parlate di questa visione ad alcuno, finché
il Figliuol dell’uomo sia risuscitato dai morti.

<span id="an_17:10">17:10</span> E i discepoli gli domandarono: Perché
dunque dicono gli scribi che prima deve venir Elia?

<span id="an_17:11">17:11</span> Ed egli, rispondendo, disse loro:
Certo, Elia deve venire e ristabilire ogni cosa.

<span id="an_17:12">17:12</span> Ma io vi dico: Elia è già venuto, e non
l’hanno riconosciuto; anzi, gli hanno fatto tutto quello che hanno
voluto; così anche il Figliuol dell’uomo ha da patire da loro.

<span id="an_17:13">17:13</span> Allora i discepoli intesero ch’era di
Giovanni Battista ch’egli aveva loro parlato.

<span id="an_17:14">17:14</span> E quando furon venuti alla moltitudine,
un uomo gli s’accostò, gettandosi in ginocchio davanti a lui,

<span id="an_17:15">17:15</span> e dicendo: Signore, abbi pietà del mio
figliuolo, perché è lunatico e soffre molto; spesso, infatti, cade nel
fuoco e spesso nell’acqua.

<span id="an_17:16">17:16</span> L’ho menato ai tuoi discepoli, e non
l’hanno potuto guarire.

<span id="an_17:17">17:17</span> E Gesù, rispondendo, disse: O
generazione incredula e perversa! Fino a quando sarò con voi? Fino a
quando vi sopporterò? Menatemelo qua.

<span id="an_17:18">17:18</span> E Gesù sgridò l’indemoniato, e il
demonio uscì da lui; e da quell’ora il fanciullo fu guarito.

<span id="an_17:19">17:19</span> Allora i discepoli, accostatisi a Gesù
in disparte, gli chiesero: Perché non l’abbiam potuto cacciar noi?

<span id="an_17:20">17:20</span> E Gesù rispose loro: A cagion della
vostra poca fede; perché in verità io vi dico: Se avete fede quanto un
granel di senapa, potrete dire a questo monte: Passa di qua là, e
passerà; e niente vi sarà impossibile.

<span id="an_17:21">17:21</span> Or questa specie di demoni non esce se
non mediante la preghiera e il digiuno.

<span id="an_17:22">17:22</span> Or com’essi percorrevano insieme la
Galilea Gesù disse loro: Il Figliuol dell’uomo sta per esser dato nelle
mani degli uomini;

<span id="an_17:23">17:23</span> e l’uccideranno, e al terzo giorno
risusciterà. Ed essi ne furono grandemente contristati.

<span id="an_17:24">17:24</span> E quando furon venuti a Capernaum,
quelli che riscotevano le didramme si accostarono a Pietro e dissero: Il
vostro maestro non paga egli le didramme?

<span id="an_17:25">17:25</span> Egli rispose: Sì. E quando fu entrato
in casa, Gesù lo prevenne e gli disse: Che te ne pare, Simone? i re
della terra da chi prendono i tributi o il censo? dai loro figliuoli o
dagli stranieri?

<span id="an_17:26">17:26</span> Dagli stranieri, rispose Pietro. Gesù
gli disse: I figliuoli, dunque, ne sono esenti.

<span id="an_17:27">17:27</span> Ma, per non scandalizzarli, vattene al
mare, getta l’amo e prendi il primo pesce che verrà su; e, apertagli la
bocca, troverai uno statere. Prendilo, e dallo loro per me e per te.

<span id="an_18:1">18:1</span> In quel mentre i discepoli s’accostarono
a Gesù, dicendo: Chi è dunque il maggiore nel regno de’ cieli?

<span id="an_18:2">18:2</span> Ed egli, chiamato a sé un piccolo
fanciullo, lo pose in mezzo a loro e disse:

<span id="an_18:3">18:3</span> In verità io vi dico: Se non mutate e non
diventate come i piccoli fanciulli, non entrerete punto nel regno de’
cieli.

<span id="an_18:4">18:4</span> Chi pertanto si abbasserà come questo
piccolo fanciullo, è lui il maggiore nel regno de’ cieli.

<span id="an_18:5">18:5</span> E chiunque riceve un cotal piccolo
fanciullo nel nome mio, riceve me.

<span id="an_18:6">18:6</span> Ma chi avrà scandalizzato uno di questi
piccoli che credono in me, meglio per lui sarebbe che gli fosse appesa
al collo una macina da mulino e fosse sommerso nel fondo del mare.

<span id="an_18:7">18:7</span> Guai al mondo per gli scandali! Poiché,
ben è necessario che avvengan degli scandali; ma guai all’uomo per cui
lo scandalo avviene!

<span id="an_18:8">18:8</span> Ora, se la tua mano od il tuo piede t’è
occasion di peccato, mozzali e gettali via da te; meglio è per te
l’entrar nella vita monco o zoppo che l’aver due mani o due piedi ed
esser gettato nel fuoco eterno.

<span id="an_18:9">18:9</span> E se l’occhio tuo t’è occasion di
peccato, cavalo e gettalo via da te; meglio è per te l’entrar nella vita
con un occhio solo, che l’aver due occhi ed esser gettato nella geenna
del fuoco.

<span id="an_18:10">18:10</span> Guardatevi dal disprezzare alcuno di
questi piccoli; perché io vi dico che gli angeli loro, ne’ cieli, vedono
del continuo la faccia del Padre mio che è ne’ cieli.

<span id="an_18:11">18:11</span> Poiché il Figliuol dell’uomo è venuto a
salvare ciò che era perito.

<span id="an_18:12">18:12</span> Che vi par egli? Se un uomo ha cento
pecore e una di queste si smarrisce, non lascerà egli le novantanove sui
monti per andare in cerca della smarrita?

<span id="an_18:13">18:13</span> E se gli riesce di ritrovarla, in
verità vi dico ch’ei si rallegra più di questa che delle novantanove che
non si erano smarrite.

<span id="an_18:14">18:14</span> Così è voler del Padre vostro che è nei
cieli, che neppure un di questi piccoli perisca.

<span id="an_18:15">18:15</span> Se poi il tuo fratello ha peccato
contro di te, va’ e riprendilo fra te e lui solo. Se t’ascolta, avrai
guadagnato il tuo fratello;

<span id="an_18:16">18:16</span> ma, se non t’ascolta, prendi teco
ancora una o due persone, affinché ogni parola sia confermata per bocca
di due o tre testimoni.

<span id="an_18:17">18:17</span> E se rifiuta d’ascoltarli, dillo alla
chiesa; e se rifiuta di ascoltare anche la chiesa, siati come il pagano
e il pubblicano.

<span id="an_18:18">18:18</span> Io vi dico in verità che tutte le cose
che avrete legate sulla terra, saranno legate nel cielo; e tutte le cose
che avrete sciolte sulla terra, saranno sciolte nel cielo.

<span id="an_18:19">18:19</span> Ed anche in verità vi dico: Se due di
voi sulla terra s’accordano a domandare una cosa qualsiasi, quella sarà
loro concessa dal Padre mio che è nei cieli.

<span id="an_18:20">18:20</span> Poiché dovunque due o tre son raunati
nel nome mio, quivi son io in mezzo a loro.

<span id="an_18:21">18:21</span> Allora Pietro, accostatosi, gli disse:
Signore, quante volte, peccando il mio fratello contro di me, gli
perdonerò io? fino a sette volte?

<span id="an_18:22">18:22</span> E Gesù a lui: lo non ti dico fino a
sette volte, ma fino a settanta volte sette.

<span id="an_18:23">18:23</span> Perciò il regno de’ cieli è simile ad
un re che volle fare i conti co’ suoi servitori.

<span id="an_18:24">18:24</span> E avendo cominciato a fare i conti, gli
fu presentato uno, ch’era debitore di diecimila talenti.

<span id="an_18:25">18:25</span> E non avendo egli di che pagare, il suo
signore comandò che fosse venduto lui con la moglie e i figliuoli e
tutto quant’avea, e che il debito fosse pagato.

<span id="an_18:26">18:26</span> Onde il servitore, gettatosi a terra,
gli si prostrò dinanzi, dicendo: Abbi pazienza con me, e ti pagherò
tutto.

<span id="an_18:27">18:27</span> E il signore di quel servitore, mosso a
compassione, lo lasciò andare, e gli rimise il debito.

<span id="an_18:28">18:28</span> Ma quel servitore, uscito, trovò uno
de’ suoi conservi che gli dovea cento denari; e afferratolo, lo
strangolava, dicendo: Paga quel che devi!

<span id="an_18:29">18:29</span> Onde il conservo, gettatosi a terra, lo
pregava dicendo: Abbi pazienza con me, e ti pagherò.

<span id="an_18:30">18:30</span> Ma colui non volle; anzi andò e lo
cacciò in prigione, finché avesse pagato il debito.

<span id="an_18:31">18:31</span> Or i suoi conservi, veduto il fatto, ne
furono grandemente contristati, e andarono a riferire al loro signore
tutto l’accaduto.

<span id="an_18:32">18:32</span> Allora il suo signore lo chiamò a sé e
gli disse: Malvagio servitore, io t’ho rimesso tutto quel debito, perché
tu me ne supplicasti;

<span id="an_18:33">18:33</span> non dovevi anche tu aver pietà del tuo
conservo, com’ebbi anch’io pietà di te?

<span id="an_18:34">18:34</span> E il suo signore, adirato, lo diede in
man degli aguzzini fino a tanto che avesse pagato tutto quel che gli
doveva.

<span id="an_18:35">18:35</span> Così vi farà anche il Padre mio
celeste, se ognun di voi non perdona di cuore al proprio fratello.

<span id="an_19:1">19:1</span> Or avvenne che quando Gesù ebbe finiti
questi ragionamenti, si partì dalla Galilea e se ne andò sui confini
della Giudea oltre il Giordano.

<span id="an_19:2">19:2</span> E molte turbe lo seguirono, e quivi guarì
i loro malati.

<span id="an_19:3">19:3</span> E de’ Farisei s’accostarono a lui
tentandolo, e dicendo: E’ egli lecito di mandar via, per qualunque
ragione, la propria moglie?

<span id="an_19:4">19:4</span> Ed egli, rispondendo, disse loro: Non
avete voi letto che il Creatore da principio li creò maschio e femmina,
e disse:

<span id="an_19:5">19:5</span> Perciò l’uomo lascerà il padre e la madre
e s’unirà con la sua moglie e i due saranno una sola carne?

<span id="an_19:6">19:6</span> Talché non son più due, ma una sola
carne; quello dunque che Iddio ha congiunto, l’uomo nol separi.

<span id="an_19:7">19:7</span> Essi gli dissero: Perché dunque comandò
Mosè di darle un atto di divorzio e mandarla via?

<span id="an_19:8">19:8</span> Gesù disse loro: Fu per la durezza dei
vostri cuori che Mosè vi permise di mandar via le vostre mogli; ma da
principio non era così.

<span id="an_19:9">19:9</span> Ed io vi dico che chiunque manda via sua
moglie, quando non sia per cagion di fornicazione, e ne sposa un’altra,
commette adulterio.

<span id="an_19:10">19:10</span> I discepoli gli dissero: Se tale è il
caso dell’uomo rispetto alla donna, non conviene di prender moglie.

<span id="an_19:11">19:11</span> Ma egli rispose loro: Non tutti son
capaci di praticare questa parola, ma quelli soltanto ai quali è dato.

<span id="an_19:12">19:12</span> Poiché vi son degli eunuchi, i quali
son nati così dal seno della madre; vi son degli eunuchi, i quali sono
stati fatti tali dagli uomini, e vi sono degli eunuchi, i quali si son
fatti eunuchi da sé a cagion del regno de’ cieli. Chi è in grado di
farlo lo faccia.

<span id="an_19:13">19:13</span> Allora gli furono presentati dei
bambini perché imponesse loro le mani e pregasse; ma i discepoli
sgridarono coloro che glieli presentavano.

<span id="an_19:14">19:14</span> Gesù però disse: Lasciate i piccoli
fanciulli e non vietate loro di venire a me, perché di tali è il regno
de’ cieli.

<span id="an_19:15">19:15</span> E imposte loro le mani, si partì di là.

<span id="an_19:16">19:16</span> Ed ecco un tale, che gli s’accostò e
gli disse: Maestro, che farò io di buono per aver la vita eterna?

<span id="an_19:17">19:17</span> E Gesù gli rispose: Perché m’interroghi
tu intorno a ciò ch’è buono? Uno solo è il buono. Ma se vuoi entrar
nella vita osserva i comandamenti.

<span id="an_19:18">19:18</span> Quali? gli chiese colui. E Gesù
rispose: Questi: Non uccidere; non commettere adulterio; non rubare; non
dir falsa testimonianza;

<span id="an_19:19">19:19</span> onora tuo padre e tua madre, e ama il
tuo prossimo come te stesso.

<span id="an_19:20">19:20</span> E il giovane a lui: Tutte queste cose
le ho osservate; che mi manca ancora?

<span id="an_19:21">19:21</span> Gesù gli disse: Se vuoi esser perfetto,
va’ vendi ciò che hai e dallo ai poveri, ed avrai un tesoro nei cieli;
poi, vieni e seguitami.

<span id="an_19:22">19:22</span> Ma il giovane, udita questa parola, se
ne andò contristato, perché avea di gran beni.

<span id="an_19:23">19:23</span> E Gesù disse ai suoi discepoli: Io vi
dico in verità che un ricco malagevolmente entrerà nel regno dei cieli.

<span id="an_19:24">19:24</span> E da capo vi dico: E’ più facile a un
cammello passare per la cruna d’un ago, che ad un ricco entrare nel
regno di Dio.

<span id="an_19:25">19:25</span> I suoi discepoli, udito questo,
sbigottirono forte e dicevano: Chi dunque può esser salvato?

<span id="an_19:26">19:26</span> E Gesù, riguardatili fisso, disse loro:
Agli uomini questo è impossibile; ma a Dio ogni cosa è possibile.

<span id="an_19:27">19:27</span> Allora Pietro, replicando, gli disse:
Ecco, noi abbiamo lasciato ogni cosa e t’abbiam seguitato; che ne avremo
dunque?

<span id="an_19:28">19:28</span> E Gesù disse loro: Io vi dico in verità
che nella nuova creazione, quando il Figliuol del l’uomo sederà sul
trono della sua gloria, anche voi che m’avete seguitato, sederete su
dodici troni a giudicar le dodici tribù d’Israele.

<span id="an_19:29">19:29</span> E chiunque avrà lasciato case, o
fratelli, o sorelle, o padre, o madre, o figliuoli, o campi per amor del
mio nome, ne riceverà cento volte tanti, ed erederà la vita eterna.

<span id="an_19:30">19:30</span> Ma molti primi saranno ultimi; e molti
ultimi, primi.

<span id="an_20:1">20:1</span> Poiché il regno de’ cieli è simile a un
padron di casa, il quale, in sul far del giorno, uscì a prender ad opra
de’ lavoratori per la sua vigna.

<span id="an_20:2">20:2</span> E avendo convenuto coi lavoratori per un
denaro al giorno, li mandò nella sua vigna.

<span id="an_20:3">20:3</span> Ed uscito verso l’ora terza, ne vide
degli altri che se ne stavano sulla piazza disoccupati,

<span id="an_20:4">20:4</span> e disse loro: Andate anche voi nella
vigna, e vi darò quel che sarà giusto. Ed essi andarono.

<span id="an_20:5">20:5</span> Poi, uscito ancora verso la sesta e la
nona ora, fece lo stesso.

<span id="an_20:6">20:6</span> Ed uscito verso l’undicesima, ne trovò
degli altri in piazza e disse loro: Perché ve ne state qui tutto il
giorno inoperosi?

<span id="an_20:7">20:7</span> Essi gli dissero: Perché nessuno ci ha
presi a giornata. Egli disse loro: Andate anche voi nella vigna.

<span id="an_20:8">20:8</span> Poi, fattosi sera, il padron della vigna
disse al suo fattore: Chiama i lavoratori e paga loro la mercede,
cominciando dagli ultimi fino ai primi.

<span id="an_20:9">20:9</span> Allora, venuti quei dell’undicesima ora,
ricevettero un denaro per uno.

<span id="an_20:10">20:10</span> E venuti i primi, pensavano di ricever
di più; ma ricevettero anch’essi un denaro per uno.

<span id="an_20:11">20:11</span> E ricevutolo, mormoravano contro al
padron di casa, dicendo:

<span id="an_20:12">20:12</span> Questi ultimi non han fatto che un’ora
e tu li hai fatti pari a noi che abbiamo portato il peso della giornata
e il caldo.

<span id="an_20:13">20:13</span> Ma egli, rispondendo a un di loro,
disse: Amico, io non ti fo alcun torto; non convenisti meco per un
denaro?

<span id="an_20:14">20:14</span> Prendi il tuo, e vattene; ma io voglio
dare a quest’ultimo quanto a te.

<span id="an_20:15">20:15</span> Non m’è lecito far del mio ciò che
voglio? o vedi tu di mal occhio ch’io sia buono?

<span id="an_20:16">20:16</span> Così gli ultimi saranno primi, e i
primi ultimi.

<span id="an_20:17">20:17</span> Poi Gesù, stando per salire a
Gerusalemme, trasse da parte i suoi dodici discepoli; e, cammin facendo,
disse loro:

<span id="an_20:18">20:18</span> Ecco, noi saliamo a Gerusalemme, e il
Figliuol dell’uomo sarà dato nelle mani de’ capi sacerdoti e degli
scribi;

<span id="an_20:19">20:19</span> ed essi lo condanneranno a morte, e lo
metteranno nelle mani dei Gentili per essere schernito e flagellato e
crocifisso; ma il terzo giorno risusciterà.

<span id="an_20:20">20:20</span> Allora la madre de’ figliuoli di
Zebedeo s’accostò a lui co’ suoi figliuoli, prostrandosi e chiedendogli
qualche cosa.

<span id="an_20:21">20:21</span> Ed egli le domandò: Che vuoi? Ella gli
disse: Ordina che questi miei due figliuoli seggano l’uno alla tua
destra e l’altro alla tua sinistra, nel tuo regno.

<span id="an_20:22">20:22</span> E Gesù, rispondendo, disse: Voi non
sapete quel che chiedete. Potete voi bere il calice che io sto per bere?
Essi gli dissero: Sì, lo possiamo.

<span id="an_20:23">20:23</span> Egli disse loro: Voi certo berrete il
mio calice; ma quant’è al sedermi a destra o a sinistra non sta a me il
darlo, ma è per quelli a cui è stato preparato dal Padre mio.

<span id="an_20:24">20:24</span> E i dieci, udito ciò, furono indignati
contro i due fratelli.

<span id="an_20:25">20:25</span> Ma Gesù, chiamatili a sé, disse: Voi
sapete che i principi delle nazioni le signoreggiano, e che i grandi
usano potestà sopra di esse.

<span id="an_20:26">20:26</span> Ma non è così tra voi; anzi, chiunque
vorrà esser grande fra voi, sarà vostro servitore;

<span id="an_20:27">20:27</span> e chiunque fra voi vorrà esser primo,
sarà vostro servitore;

<span id="an_20:28">20:28</span> appunto come il Figliuol dell’uomo non
è venuto per esser servito ma per servire, e per dar la vita sua come
prezzo di riscatto per molti.

<span id="an_20:29">20:29</span> E come uscivano da Gerico, una gran
moltitudine lo seguì.

<span id="an_20:30">20:30</span> Ed ecco che due ciechi, seduti presso
la strada, avendo udito che Gesù passava, si misero a gridare: Abbi
pietà di noi, Signore, figliuol di Davide!

<span id="an_20:31">20:31</span> Ma la moltitudine li sgridava, perché
tacessero; essi però gridavan più forte: Abbi pietà di noi, Signore,
figliuol di Davide!

<span id="an_20:32">20:32</span> E Gesù, fermatosi, li chiamò e disse:
Che volete ch’io vi faccia?

<span id="an_20:33">20:33</span> Ed essi: Signore, che s’aprano gli
occhi nostri.

<span id="an_20:34">20:34</span> Allora Gesù, mosso a pietà, toccò gli
occhi loro, e in quell’istante ricuperarono la vista e lo seguirono.
Matteo Capitolo 21

<span id="an_21:1">21:1</span> E quando furon vicini a Gerusalemme e
furon giunti a Betfage, presso al monte degli Ulivi, Gesù mandò due
discepoli,

<span id="an_21:2">21:2</span> dicendo loro: Andate nella borgata che è
dirimpetto a voi; e subito troverete un’asina legata, e un puledro con
essa; scioglieteli e menatemeli.

<span id="an_21:3">21:3</span> E se alcuno vi dice qualcosa, direte che
il Signore ne ha bisogno, e subito li manderà.

<span id="an_21:4">21:4</span> Or questo avvenne affinché si adempisse
la parola del profeta:

<span id="an_21:5">21:5</span> Dite alla figliuola di Sion: Ecco il tuo
re viene a te, mansueto, e montato sopra un’asina, e un asinello,
puledro d’asina.

<span id="an_21:6">21:6</span> E i discepoli andarono e fecero come Gesù
avea loro ordinato;

<span id="an_21:7">21:7</span> menarono l’asina e il puledro, vi misero
sopra i loro mantelli, e Gesù vi si pose a sedere.

<span id="an_21:8">21:8</span> E la maggior parte della folla stese i
mantelli sulla via; e altri tagliavano de’ rami dagli alberi e li
stendeano sulla via.

<span id="an_21:9">21:9</span> E le turbe che precedevano e quelle che
seguivano, gridavano: Osanna al Figliuolo di Davide! Benedetto colui che
viene nel nome del Signore! Osanna ne’ luoghi altissimi!

<span id="an_21:10">21:10</span> Ed essendo egli entrato in Gerusalemme,
tutta la città fu commossa e si diceva:

<span id="an_21:11">21:11</span> Chi è costui? E le turbe dicevano:
Questi è Gesù, il profeta che è da Nazaret di Galilea.

<span id="an_21:12">21:12</span> E Gesù entrò nel tempio e cacciò fuori
tutti quelli che quivi vendevano e compravano; e rovesciò le tavole dei
cambiamonete e le sedie de’ venditori di colombi.

<span id="an_21:13">21:13</span> E disse loro: Egli è scritto: La mia
casa sarà chiamata casa d’orazione; ma voi ne fate una spelonca di
ladroni.

<span id="an_21:14">21:14</span> Allora vennero a lui, nel tempio, de’
ciechi e degli zoppi, ed egli li sanò.

<span id="an_21:15">21:15</span> Ma i capi sacerdoti e gli scribi,
vedute le maraviglie che avea fatte, e i fanciulli che gridavano nel
tempio: Osanna al figliuol di Davide, ne furono indignati, e gli
dissero: Odi tu quel che dicono costoro?

<span id="an_21:16">21:16</span> E Gesù disse loro: Sì. Non avete mai
letto: Dalla bocca de’ fanciulli e de’ lattanti hai tratto lode?

<span id="an_21:17">21:17</span> E, lasciatili, se ne andò fuor della
città a Betania, dove albergò.

<span id="an_21:18">21:18</span> E la mattina, tornando in città, ebbe
fame.

<span id="an_21:19">21:19</span> E vedendo un fico sulla strada, gli si
accostò, ma non vi trovò altro che delle foglie; e gli disse: Mai più in
eterno non nasca frutto da te. E subito il fico si seccò.

<span id="an_21:20">21:20</span> E i discepoli, veduto ciò, si
maravigliarono, dicendo: Come s’è in un attimo seccato il fico?

<span id="an_21:21">21:21</span> E Gesù, rispondendo, disse loro: Io vi
dico in verità: Se aveste fede e non dubitaste, non soltanto fareste
quel ch’è stato fatto al fico; ma se anche diceste a questo monte:
Togliti di là e gettati nel mare, sarebbe fatto.

<span id="an_21:22">21:22</span> E tutte le cose che domanderete nella
preghiera, se avete fede, le otterrete.

<span id="an_21:23">21:23</span> E quando fu venuto nel tempio, i capi
sacerdoti e gli anziani del popolo si accostarono a lui, mentr’egli
insegnava, e gli dissero: Con quale autorità fai tu queste cose? E chi
t’ha data codesta autorità?

<span id="an_21:24">21:24</span> E Gesù, rispondendo, disse loro:
Anch’io vi domanderò una cosa: e se voi mi rispondete, anch’io vi dirò
con quale autorità faccio queste cose.

<span id="an_21:25">21:25</span> Il battesimo di Giovanni, d’onde
veniva? dal cielo o dagli uomini? Ed essi ragionavan fra loro, dicendo:
Se diciamo: Dal cielo, egli ci dirà: Perché dunque non gli credeste?

<span id="an_21:26">21:26</span> E se diciamo: Dagli uomini, temiamo la
moltitudine, perché tutti tengono Giovanni per profeta.

<span id="an_21:27">21:27</span> Risposero dunque a Gesù, dicendo: Non
lo sappiamo. E anch’egli disse loro: E neppur io vi dirò con quale
autorità io fo queste cose.

<span id="an_21:28">21:28</span> Or che vi par egli? Un uomo avea due
figliuoli. Accostatosi al primo disse: Figliuolo, va’ oggi a lavorare
nella vigna.

<span id="an_21:29">21:29</span> Ed egli, rispondendo, disse: Vado,
signore; ma non vi andò.

<span id="an_21:30">21:30</span> E accostatosi al secondo, gli disse lo
stesso. Ma egli, rispondendo, disse: Non voglio; ma poi, pentitosi,
v’andò.

<span id="an_21:31">21:31</span> Qual de’ due fece la volontà del padre?
Essi gli dissero: L’ultimo. E Gesù a loro: Io vi dico in verità: I
pubblicani e le meretrici vanno innanzi a voi nel regno di Dio.

<span id="an_21:32">21:32</span> Poiché Giovanni è venuto a voi per la
via della giustizia, e voi non gli avete creduto; ma i pubblicani e le
meretrici gli hanno creduto; e voi, che avete veduto questo, neppur poi
vi siete pentiti per credere a lui.

<span id="an_21:33">21:33</span> Udite un’altra parabola: Vi era un
padron di casa, il quale piantò una vigna e le fece attorno una siepe, e
vi scavò un luogo da spremer l’uva, e vi edificò una torre; poi l’allogò
a de’ lavoratori, e se n’andò in viaggio.

<span id="an_21:34">21:34</span> Or quando fu vicina la stagione de’
frutti, mandò i suoi servitori dai lavoratori per ricevere i frutti
della vigna.

<span id="an_21:35">21:35</span> Ma i lavoratori, presi i servitori, uno
ne batterono, uno ne uccisero, e un altro ne lapidarono.

<span id="an_21:36">21:36</span> Da capo mandò degli altri servitori, in
maggior numero de’ primi; e coloro li trattarono nello stesso modo.

<span id="an_21:37">21:37</span> Finalmente, mandò loro il suo
figliuolo, dicendo: Avranno rispetto al mio figliuolo.

<span id="an_21:38">21:38</span> Ma i lavoratori, veduto il figliuolo,
dissero tra di loro: Costui è l’erede; venite, uccidiamolo, e facciam
nostra la sua eredità.

<span id="an_21:39">21:39</span> E presolo, lo cacciaron fuori della
vigna, e l’uccisero.

<span id="an_21:40">21:40</span> Quando dunque sarà venuto il padron
della vigna, che farà egli a que’ lavoratori?

<span id="an_21:41">21:41</span> Essi gli risposero: Li farà perir
malamente, cotesti scellerati, e allogherà la vigna ad altri lavoratori,
i quali gliene renderanno il frutto a suo tempo.

<span id="an_21:42">21:42</span> Gesù disse loro: Non avete mai letto
nelle Scritture: La pietra che gli edificatori hanno riprovata è quella
ch’è divenuta pietra angolare; ciò è stato fatto dal Signore, ed è cosa
maravigliosa agli occhi nostri?

<span id="an_21:43">21:43</span> Perciò io vi dico che il Regno di Dio
vi sarà tolto, e sarà dato ad una gente che ne faccia i frutti.

<span id="an_21:44">21:44</span> E chi cadrà su questa pietra sarà
sfracellato; ed ella stritolerà colui sul quale cadrà.

<span id="an_21:45">21:45</span> E i capi sacerdoti e i Farisei, udite
le sue parabole, si avvidero che parlava di loro;

<span id="an_21:46">21:46</span> e cercavano di pigliarlo, ma temettero
le turbe, che lo teneano per profeta.

<span id="an_22:1">22:1</span> E Gesù prese di nuovo a parlar loro in
parabole dicendo:

<span id="an_22:2">22:2</span> Il regno de’ cieli è simile ad un re, il
quale fece le nozze del suo figliuolo.

<span id="an_22:3">22:3</span> E mandò i suoi servitori a chiamare
gl’invitati alle nozze; ma questi non vollero venire.

<span id="an_22:4">22:4</span> Di nuovo mandò degli altri servitori,
dicendo: Dite agli invitati: Ecco, io ho preparato il mio pranzo; i miei
buoi ed i miei animali ingrassati sono ammazzati, e tutto è pronto;
venite alle nozze.

<span id="an_22:5">22:5</span> Ma quelli, non curandosene, se
n’andarono, chi al suo campo, chi al suo traffico;

<span id="an_22:6">22:6</span> gli altri poi, presi i suoi servitori, li
oltraggiarono e li uccisero.

<span id="an_22:7">22:7</span> Allora il re s’adirò, e mandò le sue
truppe a sterminare quegli omicidi e ad ardere la loro città.

<span id="an_22:8">22:8</span> Quindi disse ai suoi servitori: Le nozze,
si, sono pronte; ma gl’invitati non ne erano degni.

<span id="an_22:9">22:9</span> Andate dunque sui crocicchi delle strade
e chiamate alle nozze quanti troverete.

<span id="an_22:10">22:10</span> E quei servitori, usciti per le strade,
raunarono tutti quelli che trovarono, cattivi e buoni; e la sala delle
nozze fu ripiena di commensali.

<span id="an_22:11">22:11</span> Or il re, entrato per vedere quelli che
erano a tavola, notò quivi un uomo che non vestiva l’abito di nozze.

<span id="an_22:12">22:12</span> E gli disse: Amico, come sei entrato
qua senza aver un abito da nozze? E colui ebbe la bocca chiusa.

<span id="an_22:13">22:13</span> Allora il re disse ai servitori:
Legatelo mani e piedi e gettatelo nelle tenebre di fuori. Ivi sarà il
pianto e lo stridor de’ denti.

<span id="an_22:14">22:14</span> Poiché molti son chiamati, ma pochi
eletti.

<span id="an_22:15">22:15</span> Allora i Farisei, ritiratisi, tennero
consiglio per veder di coglierlo in fallo nelle sue parole.

<span id="an_22:16">22:16</span> E gli mandarono i loro discepoli con
gli Erodiani a dirgli: Maestro, noi sappiamo che sei verace e insegni la
via di Dio secondo verità, e non ti curi d’alcuno, perché non guardi
all’apparenza delle persone.

<span id="an_22:17">22:17</span> Dicci dunque: Che te ne pare? E’ egli
lecito pagare il tributo a Cesare, o no?

<span id="an_22:18">22:18</span> Ma Gesù, conosciuta la loro malizia,
disse: Perché mi tentate, ipocriti?

<span id="an_22:19">22:19</span> Mostratemi la moneta del tributo. Ed
essi gli porsero un denaro. Ed egli domandò loro:

<span id="an_22:20">22:20</span> Di chi è questa effigie e questa
iscrizione?

<span id="an_22:21">22:21</span> Gli risposero: Di Cesare. Allora egli
disse loro: Rendete dunque a Cesare quel ch’è di Cesare, e a Dio quel
ch’è di Dio.

<span id="an_22:22">22:22</span> Ed essi, udito ciò, si maravigliarono;
e, lasciatolo, se ne andarono.

<span id="an_22:23">22:23</span> In quell’istesso giorno vennero a lui
de’ Sadducei, i quali dicono che non v’è risurrezione, e gli
domandarono:

<span id="an_22:24">22:24</span> Maestro, Mosè ha detto: Se uno muore
senza figliuoli, il fratel suo sposi la moglie di lui e susciti progenie
al suo fratello.

<span id="an_22:25">22:25</span> Or v’erano fra di noi sette fratelli; e
il primo, ammogliatosi, morì; e, non avendo prole, lasciò sua moglie al
suo fratello.

<span id="an_22:26">22:26</span> Lo stesso fece pure il secondo, poi il
terzo, fino al settimo.

<span id="an_22:27">22:27</span> Infine, dopo tutti, morì anche la
donna.

<span id="an_22:28">22:28</span> Alla risurrezione, dunque, di quale dei
sette sarà ella moglie? Poiché tutti l’hanno avuta.

<span id="an_22:29">22:29</span> Ma Gesù, rispondendo, disse loro: Voi
errate, perché non conoscete le Scritture, né la potenza di Dio.

<span id="an_22:30">22:30</span> Perché alla risurrezione né si prende
né si dà moglie; ma i risorti son come angeli ne’ cieli.

<span id="an_22:31">22:31</span> Quanto poi alla risurrezione dei morti,
non avete voi letto quel che vi fu insegnato da Dio,

<span id="an_22:32">22:32</span> quando disse: Io sono l’Iddio di Abramo
e l’Iddio d’Isacco e l’Iddio di Giacobbe? Egli non è l’Iddio de’ morti,
ma de’ viventi.

<span id="an_22:33">22:33</span> E le turbe, udite queste cose,
stupivano della sua dottrina.

<span id="an_22:34">22:34</span> Or i Farisei, udito ch’egli avea chiusa
la bocca a’ Sadducei, si raunarono insieme;

<span id="an_22:35">22:35</span> e uno di loro, dottor della legge, gli
domandò, per metterlo alla prova:

<span id="an_22:36">22:36</span> Maestro, qual è, nella legge, il gran
comandamento?

<span id="an_22:37">22:37</span> E Gesù gli disse: Ama il Signore Iddio
tuo con tutto il tuo cuore e con tutta l’anima tua e con tutta la mente
tua.

<span id="an_22:38">22:38</span> Questo è il grande e il primo
comandamento.

<span id="an_22:39">22:39</span> Il secondo, simile ad esso, è: Ama il
tuo prossimo come te stesso.

<span id="an_22:40">22:40</span> Da questi due comandamenti dipendono
tutta la legge ed i profeti.

<span id="an_22:41">22:41</span> Or essendo i Farisei raunati, Gesù li
interrogò dicendo:

<span id="an_22:42">22:42</span> Che vi par egli del Cristo? di chi è
egli figliuolo? Essi gli risposero: Di Davide.

<span id="an_22:43">22:43</span> Ed egli a loro: Come dunque Davide,
parlando per lo Spirito, lo chiama Signore, dicendo:

<span id="an_22:44">22:44</span> Il Signore ha detto al mio Signore:
Siedi alla mia destra finché io abbia posto i tuoi nemici sotto i tuoi
piedi?

<span id="an_22:45">22:45</span> Se dunque Davide lo chiama Signore,
com’è egli suo figliuolo?

<span id="an_22:46">22:46</span> E nessuno potea replicargli parola; e
da quel giorno nessuno ardì più interrogarlo.

<span id="an_23:1">23:1</span> Allora Gesù parlò alle turbe e ai suoi
discepoli,

<span id="an_23:2">23:2</span> dicendo: Gli scribi e i Farisei seggono
sulla cattedra di Mosè.

<span id="an_23:3">23:3</span> Fate dunque ed osservate tutte le cose
che vi diranno, ma non fate secondo le opere loro; perché dicono e non
fanno.

<span id="an_23:4">23:4</span> Difatti, legano de’ pesi gravi e li
mettono sulle spalle della gente; ma loro non li voglion muovere neppure
col dito.

<span id="an_23:5">23:5</span> Tutte le loro opere le fanno per essere
osservati dagli uomini; difatti allargano le lor filatterie ed allungano
le frange de’ mantelli;

<span id="an_23:6">23:6</span> ed amano i primi posti ne’ conviti e i
primi seggi nelle sinagoghe

<span id="an_23:7">23:7</span> e i saluti nelle piazze e d’esser
chiamati dalla gente: "Maestro!"

<span id="an_23:8">23:8</span> Ma voi non vi fate chiamar "Maestro",
perché uno solo è il vostro maestro, e voi siete tutti fratelli.

<span id="an_23:9">23:9</span> E non chiamate alcuno sulla terra vostro
padre, perché uno solo è il Padre vostro, quello che è ne’ cieli.

<span id="an_23:10">23:10</span> E non vi fate chiamar guide, perché una
sola è la vostra guida, il Cristo:

<span id="an_23:11">23:11</span> ma il maggiore fra voi sia vostro
servitore.

<span id="an_23:12">23:12</span> Chiunque s’innalzerà sarà abbassato, e
chiunque si abbasserà sarà innalzato.

<span id="an_23:13">23:13</span> Ma guai a voi, scribi e Farisei
ipocriti, perché serrate il regno de’ cieli dinanzi alla gente; poiché,
né vi entrate voi, né lasciate entrare quelli che cercano di entrare.

<span id="an_23:14">23:14</span> Guai a voi, scribi e Farisei ipocriti,
perché divorate le case delle vedove, e fate per apparenza lunghe
orazioni; perciò riceverete maggior condanna.

<span id="an_23:15">23:15</span> Guai a voi, scribi e Farisei ipocriti,
perché scorrete mare e terra per fare un proselito; e fatto che sia, lo
rendete figliuol della geenna il doppio di voi.

<span id="an_23:16">23:16</span> Guai a voi, guide cieche, che dite: Se
uno giura per il tempio, non è nulla; ma se giura per l’oro del tempio,
resta obbligato.

<span id="an_23:17">23:17</span> Stolti e ciechi, poiché qual è
maggiore: l’oro, o il tempio che santifica l’oro?

<span id="an_23:18">23:18</span> E se uno, voi dite, giura per l’altare,
non è nulla; ma se giura per l’offerta che c’è sopra, resta obbligato.

<span id="an_23:19">23:19</span> Ciechi, poiché qual è maggiore:
l’offerta, o l’altare che santifica l’offerta?

<span id="an_23:20">23:20</span> Chi dunque giura per l’altare, giura
per esso e per tutto quel che c’è sopra;

<span id="an_23:21">23:21</span> e chi giura per il tempio, giura per
esso e per Colui che l’abita;

<span id="an_23:22">23:22</span> e chi giura per il cielo, giura per il
trono di Dio e per Colui che vi siede sopra.

<span id="an_23:23">23:23</span> Guai a voi, scribi e Farisei ipocriti,
perché pagate la decima della menta e dell’aneto e del comino, e
trascurate le cose più gravi della legge: il giudicio, e la
misericordia, e la fede. Queste son le cose che bisognava fare, senza
tralasciar le altre.

<span id="an_23:24">23:24</span> Guide cieche, che colate il moscerino e
inghiottite il cammello.

<span id="an_23:25">23:25</span> Guai a voi, scribi e Farisei ipocriti,
perché nettate il di fuori del calice e del piatto, mentre dentro son
pieni di rapina e d’intemperanza.

<span id="an_23:26">23:26</span> Fariseo cieco, netta prima il di dentro
del calice e del piatto, affinché anche il di fuori diventi netto.

<span id="an_23:27">23:27</span> Guai a voi, scribi e Farisei ipocriti,
perché siete simili a sepolcri imbiancati, che appaion belli di fuori,
ma dentro son pieni d’ossa di morti e d’ogni immondizia.

<span id="an_23:28">23:28</span> Così anche voi, di fuori apparite
giusti alla gente; ma dentro siete pieni d’ipocrisia e d’iniquità.

<span id="an_23:29">23:29</span> Guai a voi, scribi e Farisei ipocriti,
perché edificate i sepolcri ai profeti, e adornate le tombe de’ giusti e
dite:

<span id="an_23:30">23:30</span> Se fossimo stati ai dì de’ nostri
padri, non saremmo stati loro complici nello spargere il sangue dei
profeti!

<span id="an_23:31">23:31</span> Talché voi testimoniate contro voi
stessi, che siete figliuoli di coloro che uccisero i profeti.

<span id="an_23:32">23:32</span> E voi, colmate pure la misura dei
vostri padri!

<span id="an_23:33">23:33</span> Serpenti, razza di vipere, come
scamperete al giudizio della geenna?

<span id="an_23:34">23:34</span> Perciò, ecco, io vi mando de’ profeti e
de’ savi e degli scribi; di questi, alcuni ne ucciderete e metterete in
croce; altri ne flagellerete nelle vostre sinagoghe e li perseguiterete
di città in città,

<span id="an_23:35">23:35</span> affinché venga su voi tutto il sangue
giusto sparso sulla terra, dal sangue del giusto Abele, fino al sangue
di Zaccaria, figliuol di Barachia, che voi uccideste fra il tempio e
l’altare.

<span id="an_23:36">23:36</span> Io vi dico in verità che tutte queste
cose verranno su questa generazione.

<span id="an_23:37">23:37</span> Gerusalemme, Gerusalemme, che uccidi i
profeti e lapidi quelli che ti sono mandati, quante volte ho voluto
raccogliere i tuoi figliuoli, come la gallina raccoglie i suoi pulcini
sotto le ali; e voi non avete voluto!

<span id="an_23:38">23:38</span> Ecco, la vostra casa sta per esservi
lasciata deserta.

<span id="an_23:39">23:39</span> Poiché vi dico che d’ora innanzi non mi
vedrete più, finché diciate: Benedetto colui che viene nel nome del
Signore!

<span id="an_24:1">24:1</span> E come Gesù usciva dal tempio e se
n’andava, i suoi discepoli gli s’accostarono per fargli osservare gli
edifizi del tempio.

<span id="an_24:2">24:2</span> Ma egli rispose loro: Le vedete tutte
queste cose? Io vi dico in verità: Non sarà lasciata qui pietra sopra
pietra che non sia diroccata.

<span id="an_24:3">24:3</span> E stando egli seduto sul monte degli
Ulivi, i discepoli gli s’accostarono in disparte, dicendo: Dicci: Quando
avverranno queste cose, e quale sarà il segno della tua venuta e della
fine dell’età presente?

<span id="an_24:4">24:4</span> E Gesù, rispondendo, disse loro: Guardate
che nessuno vi seduca.

<span id="an_24:5">24:5</span> Poiché molti verranno sotto il mio nome,
dicendo: Io sono il Cristo, e ne sedurranno molti.

<span id="an_24:6">24:6</span> Or voi udirete parlar di guerre e di
rumori di guerre; guardate di non turbarvi, perché bisogna che questo
avvenga, ma non sarà ancora la fine.

<span id="an_24:7">24:7</span> Poiché si leverà nazione contro nazione e
regno contro regno; ci saranno carestie e terremoti in vari luoghi;

<span id="an_24:8">24:8</span> ma tutto questo non sarà che principio di
dolori.

<span id="an_24:9">24:9</span> Allora vi getteranno in tribolazione e
v’uccideranno, e sarete odiati da tutte le genti a cagion del mio nome.

<span id="an_24:10">24:10</span> E allora molti si scandalizzeranno, e
si tradiranno e si odieranno a vicenda.

<span id="an_24:11">24:11</span> E molti falsi profeti sorgeranno e
sedurranno molti.

<span id="an_24:12">24:12</span> E perché l’iniquità sarà moltiplicata,
la carità dei più si raffredderà.

<span id="an_24:13">24:13</span> Ma chi avrà perseverato sino alla fine
sarà salvato.

<span id="an_24:14">24:14</span> E questo evangelo del Regno sarà
predicato per tutto il mondo, onde ne sia resa testimonianza a tutte le
genti; e allora verrà la fine.

<span id="an_24:15">24:15</span> Quando dunque avrete veduta
l’abominazione della desolazione, della quale ha parlato il profeta
Daniele, posta in luogo santo (chi legge pongavi mente),

<span id="an_24:16">24:16</span> allora quelli che saranno nella Giudea,
fuggano ai monti;

<span id="an_24:17">24:17</span> chi sarà sulla terrazza non scenda per
toglier quello che è in casa sua;

<span id="an_24:18">24:18</span> e chi sarà nel campo non torni indietro
a prender la sua veste.

<span id="an_24:19">24:19</span> Or guai alle donne che saranno incinte,
ed a quelle che allatteranno in que’ giorni!

<span id="an_24:20">24:20</span> E pregate che la vostra fuga non
avvenga d’inverno né di sabato;

<span id="an_24:21">24:21</span> perché allora vi sarà una grande
afflizione; tale, che non v’è stata l’uguale dal principio del mondo
fino ad ora, né mai più vi sarà.

<span id="an_24:22">24:22</span> E se quei giorni non fossero stati
abbreviati, nessuno scamperebbe; ma, a cagion degli eletti, que’ giorni
saranno abbreviati.

<span id="an_24:23">24:23</span> Allora, se alcuno vi dice: "Il Cristo
eccolo qui, eccolo là", non lo credete;

<span id="an_24:24">24:24</span> perché sorgeranno falsi cristi e falsi
profeti, e faranno gran segni e prodigi da sedurre, se fosse possibile,
anche gli eletti.

<span id="an_24:25">24:25</span> Ecco, ve l’ho predetto. Se dunque vi
dicono: Eccolo, è nel deserto, non v’andate;

<span id="an_24:26">24:26</span> eccolo, è nelle stanze interne, non lo
credete;

<span id="an_24:27">24:27</span> perché, come il lampo esce da levante e
si vede fino a ponente, così sarà la venuta del Figliuol dell’uomo.

<span id="an_24:28">24:28</span> Dovunque sarà il carname, quivi si
raduneranno le aquile.

<span id="an_24:29">24:29</span> Or subito dopo l’afflizione di que’
giorni, il sole si oscurerà, e la luna non darà il suo splendore, e le
stelle cadranno dal cielo, e le potenze de’ cieli saranno scrollate.

<span id="an_24:30">24:30</span> E allora apparirà nel cielo il segno
del Figliuol dell’uomo; ed allora tutte le tribù della terra faranno
cordoglio, e vedranno il Figliuol dell’uomo venir sulle nuvole del cielo
con gran potenza e gloria.

<span id="an_24:31">24:31</span> E manderà i suoi angeli con gran suono
di tromba a radunare i suoi eletti dai quattro venti, dall’un capo
all’altro de’ cieli.

<span id="an_24:32">24:32</span> Or imparate dal fico questa
similitudine: Quando già i suoi rami si fanno teneri e metton le foglie,
voi sapete che l’estate è vicina.

<span id="an_24:33">24:33</span> Così anche voi, quando vedrete tutte
queste cose, sappiate che egli è vicino, proprio alle porte.

<span id="an_24:34">24:34</span> Io vi dico in verità che questa
generazione non passerà prima che tutte queste cose siano avvenute.

<span id="an_24:35">24:35</span> Il cielo e la terra passeranno, ma le
mie parole non passeranno.

<span id="an_24:36">24:36</span> Ma quant’è a quel giorno ed a quell’ora
nessuno li sa, neppure gli angeli dei cieli, neppure il Figliuolo, ma il
Padre solo.

<span id="an_24:37">24:37</span> E come fu ai giorni di Noè, così sarà
alla venuta del Figliuol dell’uomo.

<span id="an_24:38">24:38</span> Infatti, come ne’ giorni innanzi al
diluvio si mangiava e si beveva, si prendea moglie e s’andava a marito,
sino al giorno che Noè entrò nell’arca,

<span id="an_24:39">24:39</span> e di nulla si avvide la gente, finché
venne il diluvio che portò via tutti quanti, così avverrà alla venuta
del Figliuol dell’uomo.

<span id="an_24:40">24:40</span> Allora due saranno nel campo; l’uno
sarà preso e l’altro lasciato;

<span id="an_24:41">24:41</span> due donne macineranno al mulino: l’una
sarà presa e l’altra lasciata.

<span id="an_24:42">24:42</span> Vegliate, dunque, perché non sapete in
qual giorno il vostro Signore sia per venire.

<span id="an_24:43">24:43</span> Ma sappiate questo, che se il padron di
casa sapesse a qual vigilia il ladro deve venire, veglierebbe e non
lascerebbe forzar la sua casa.

<span id="an_24:44">24:44</span> Perciò, anche voi siate pronti; perché,
nell’ora che non pensate, il Figliuol dell’uomo verrà.

<span id="an_24:45">24:45</span> Qual è mai il servitore fedele e
prudente che il padrone abbia costituito sui domestici per dar loro il
vitto a suo tempo?

<span id="an_24:46">24:46</span> Beato quel servitore che il padrone,
arrivando, troverà così occupato!

<span id="an_24:47">24:47</span> Io vi dico in verità che lo costituirà
su tutti i suoi beni.

<span id="an_24:48">24:48</span> Ma, s’egli è un malvagio servitore che
dica in cuor suo: Il mio padrone tarda a venire;

<span id="an_24:49">24:49</span> e comincia a battere i suoi conservi, e
a mangiare e bere con gli ubriaconi,

<span id="an_24:50">24:50</span> il padrone di quel servitore verrà nel
giorno che non se l’aspetta, e nell’ora che non sa;

<span id="an_24:51">24:51</span> e lo farà lacerare a colpi di flagello,
e gli assegnerà la sorte degl’ipocriti. Ivi sarà il pianto e lo stridor
de’ denti.

<span id="an_25:1">25:1</span> Allora il regno de’ cieli sarà simile a
dieci vergini le quali, prese le loro lampade, uscirono a incontrar lo
sposo.

<span id="an_25:2">25:2</span> Or cinque d’esse erano stolte e cinque
avvedute;

<span id="an_25:3">25:3</span> le stolte, nel prendere le loro lampade,
non avean preso seco dell’olio;

<span id="an_25:4">25:4</span> mentre le avvedute, insieme con le loro
lampade, avean preso dell’olio ne’ vasi.

<span id="an_25:5">25:5</span> Or tardando lo sposo, tutte divennero
sonnacchiose e si addormentarono.

<span id="an_25:6">25:6</span> E sulla mezzanotte si levò un grido: Ecco
lo sposo, uscitegli incontro!

<span id="an_25:7">25:7</span> Allora tutte quelle vergini si destarono
e acconciaron le loro lampade.

<span id="an_25:8">25:8</span> E le stolte dissero alle avvedute: Dateci
del vostro olio, perché le nostre lampade si spengono.

<span id="an_25:9">25:9</span> Ma le avvedute risposero: No, che talora
non basti per noi e per voi; andate piuttosto da’ venditori e
compratevene!

<span id="an_25:10">25:10</span> Ma, mentre quelle andavano a comprarne,
arrivò lo sposo; e quelle che eran pronte, entraron con lui nella sala
delle nozze, e l’uscio fu chiuso.

<span id="an_25:11">25:11</span> All’ultimo vennero anche le altre
vergini, dicendo: Signore, Signore, aprici!

<span id="an_25:12">25:12</span> Ma egli, rispondendo, disse: Io vi dico
in verità: Non vi conosco.

<span id="an_25:13">25:13</span> Vegliate dunque, perché non sapete né
il giorno né l’ora.

<span id="an_25:14">25:14</span> Poiché avverrà come di un uomo il
quale, partendo per un viaggio, chiamò i suoi servitori e affidò loro i
suoi beni;

<span id="an_25:15">25:15</span> e all’uno diede cinque talenti, a un
altro due, e a un altro uno; a ciascuno secondo la sua capacità; e
partì.

<span id="an_25:16">25:16</span> Subito, colui che avea ricevuto i
cinque talenti andò a farli fruttare, e ne guadagnò altri cinque.

<span id="an_25:17">25:17</span> Parimente, quello de’ due ne guadagnò
altri due.

<span id="an_25:18">25:18</span> Ma colui che ne avea ricevuto uno, andò
e, fatta una buca in terra, vi nascose il danaro del suo padrone.

<span id="an_25:19">25:19</span> Or dopo molto tempo, ecco il padrone di
que’ servitori a fare i conti con loro.

<span id="an_25:20">25:20</span> E colui che avea ricevuto i cinque
talenti, venne e presentò altri cinque talenti, dicendo: Signore, tu
m’affidasti cinque talenti; ecco, ne ho guadagnati altri cinque.

<span id="an_25:21">25:21</span> E il suo padrone gli disse: Va bene,
buono e fedel servitore; sei stato fedele in poca cosa, ti costituirò
sopra molte cose; entra nella gioia del tuo Signore.

<span id="an_25:22">25:22</span> Poi, presentatosi anche quello de’ due
talenti, disse: Signore, tu m’affidasti due talenti; ecco, ne ho
guadagnati altri due.

<span id="an_25:23">25:23</span> Il suo padrone gli disse: Va bene,
buono e fedel servitore; sei stato fedele in poca cosa, ti costituirò
sopra molte cose; entra nella gioia del tuo Signore.

<span id="an_25:24">25:24</span> Poi, accostatosi anche quello che avea
ricevuto un talento solo, disse: Signore, io sapevo che tu sei uomo
duro, che mieti dove non hai seminato, e raccogli dove non hai sparso;

<span id="an_25:25">25:25</span> ebbi paura, e andai a nascondere il tuo
talento sotterra; eccoti il tuo.

<span id="an_25:26">25:26</span> E il suo padrone, rispondendo, gli
disse: Servo malvagio ed infingardo, tu sapevi ch’io mieto dove non ho
seminato e raccolgo dove non ho sparso;

<span id="an_25:27">25:27</span> dovevi dunque portare il mio danaro dai
banchieri; e al mio ritorno, avrei ritirato il mio con interesse.

<span id="an_25:28">25:28</span> Toglietegli dunque il talento, e datelo
a colui che ha i dieci talenti.

<span id="an_25:29">25:29</span> Poiché a chiunque ha sarà dato, ed egli
sovrabbonderà; ma a chi non ha sarà tolto anche quello che ha.

<span id="an_25:30">25:30</span> E quel servitore disutile, gettatelo
nelle tenebre di fuori. Ivi sarà il pianto e lo stridor dei denti.

<span id="an_25:31">25:31</span> Or quando il Figliuol dell’uomo sarà
venuto nella sua gloria, avendo seco tutti gli angeli, allora sederà sul
trono della sua gloria.

<span id="an_25:32">25:32</span> E tutte le genti saranno radunate
dinanzi a lui; ed egli separerà gli uni dagli altri, come il pastore
separa le pecore dai capri;

<span id="an_25:33">25:33</span> e metterà le pecore alla sua destra e i
capri alla sinistra.

<span id="an_25:34">25:34</span> Allora il Re dirà a quelli della sua
destra: Venite, voi, i benedetti del Padre mio; eredate il regno che v’è
stato preparato sin dalla fondazione del mondo.

<span id="an_25:35">25:35</span> Perché ebbi fame, e mi deste da
mangiare; ebbi sete, e mi deste da bere; fui forestiere, e
m’accoglieste;

<span id="an_25:36">25:36</span> fui ignudo, e mi rivestiste; fui
infermo, e mi visitaste; fui in prigione, e veniste a trovarmi.

<span id="an_25:37">25:37</span> Allora i giusti gli risponderanno:
Signore, quando mai t’abbiam veduto aver fame e t’abbiam dato da
mangiare? o aver sete e t’abbiam dato da bere?

<span id="an_25:38">25:38</span> Quando mai t’abbiam veduto forestiere e
t’abbiamo accolto? o ignudo e t’abbiam rivestito?

<span id="an_25:39">25:39</span> Quando mai t’abbiam veduto infermo o in
prigione e siam venuti a trovarti?

<span id="an_25:40">25:40</span> E il Re, rispondendo, dirà loro: In
verità vi dico che in quanto l’avete fatto ad uno di questi miei minimi
fratelli, l’avete fatto a me.

<span id="an_25:41">25:41</span> Allora dirà anche a coloro della
sinistra: Andate via da me, maledetti, nel fuoco eterno, preparato pel
diavolo e per i suoi angeli!

<span id="an_25:42">25:42</span> Perché ebbi fame e non mi deste da
mangiare; ebbi sete e non mi deste da bere;

<span id="an_25:43">25:43</span> fui forestiere e non m’accoglieste;
ignudo, e non mi rivestiste; infermo ed in prigione, e non mi visitaste.

<span id="an_25:44">25:44</span> Allora anche questi gli risponderanno,
dicendo: Signore, quando t’abbiam veduto aver fame, o sete, o esser
forestiero, o ignudo, o infermo, o in prigione, e non t’abbiamo
assistito?

<span id="an_25:45">25:45</span> Allora risponderà loro, dicendo: In
verità vi dico che in quanto non l’avete fatto ad uno di questi minimi,
non l’avete fatto neppure a me.

<span id="an_25:46">25:46</span> E questi se ne andranno a punizione
eterna; ma i giusti a vita eterna.

<span id="an_26:1">26:1</span> Ed avvenne che quando Gesù ebbe finiti
tutti questi ragionamenti, disse ai suoi discepoli:

<span id="an_26:2">26:2</span> Voi sapete che fra due giorni è la
Pasqua, e il Figliuol dell’uomo sarà consegnato per esser crocifisso.

<span id="an_26:3">26:3</span> Allora i capi sacerdoti e gli anziani del
popolo si raunarono nella corte del sommo sacerdote detto Caiàfa,

<span id="an_26:4">26:4</span> e deliberarono nel loro consiglio di
pigliar Gesù con inganno e di farlo morire.

<span id="an_26:5">26:5</span> Ma dicevano: Non durante la festa, perché
non accada tumulto nel popolo.

<span id="an_26:6">26:6</span> Or essendo Gesù in Betania, in casa di
Simone il lebbroso,

<span id="an_26:7">26:7</span> venne a lui una donna che aveva un
alabastro d’olio odorifero di gran prezzo, e lo versò sul capo di lui
che stava a tavola.

<span id="an_26:8">26:8</span> Veduto ciò, i discepoli furono indignati
e dissero: A che questa perdita?

<span id="an_26:9">26:9</span> Poiché quest’olio si sarebbe potuto
vender caro, e il denaro darlo ai poveri.

<span id="an_26:10">26:10</span> Ma Gesù, accortosene, disse loro:
Perché date noia a questa donna? Ella ha fatto un’azione buona verso di
me.

<span id="an_26:11">26:11</span> Perché i poveri li avete sempre con
voi; ma me non mi avete sempre.

<span id="an_26:12">26:12</span> Poiché costei, versando quest’olio sul
mio corpo, l’ha fatto in vista della mia sepoltura.

<span id="an_26:13">26:13</span> In verità vi dico che per tutto il
mondo, dovunque sarà predicato questo evangelo, anche quello che costei
ha fatto, sarà raccontato in memoria di lei.

<span id="an_26:14">26:14</span> Allora uno dei dodici, detto Giuda
Iscariot, andò dai capi sacerdoti e disse loro:

<span id="an_26:15">26:15</span> Che mi volete dare, e io ve lo
consegnerò? Ed essi gli contarono trenta sicli d’argento.

<span id="an_26:16">26:16</span> E da quell’ora cercava il momento
opportuno di tradirlo.

<span id="an_26:17">26:17</span> Or il primo giorno degli azzimi, i
discepoli s’accostarono a Gesù e gli dissero: Dove vuoi che ti
prepariamo da mangiar la pasqua?

<span id="an_26:18">26:18</span> Ed egli disse: Andate in città dal
tale, e ditegli: Il Maestro dice: il mio tempo è vicino; farò la pasqua
da te, co’ miei discepoli.

<span id="an_26:19">26:19</span> E i discepoli fecero come Gesù avea
loro ordinato, e prepararono la pasqua.

<span id="an_26:20">26:20</span> E quando fu sera, si mise a tavola co’
dodici discepoli.

<span id="an_26:21">26:21</span> E mentre mangiavano, disse: In verità
io vi dico: Uno di voi mi tradirà.

<span id="an_26:22">26:22</span> Ed essi, grandemente attristati,
cominciarono a dirgli ad uno ad uno: Sono io quello, Signore?

<span id="an_26:23">26:23</span> Ma egli, rispondendo, disse: Colui che
ha messo con me la mano nel piatto, quello mi tradirà.

<span id="an_26:24">26:24</span> Certo, il Figliuol dell’uomo se ne va,
come è scritto di lui, ma guai a quell’uomo per cui il Figliuol
dell’uomo è tradito! Meglio sarebbe per cotest’uomo, se non fosse mai
nato.

<span id="an_26:25">26:25</span> E Giuda, che lo tradiva, prese a dire:
Sono io quello, Maestro? E Gesù a lui: L’hai detto.

<span id="an_26:26">26:26</span> Or mentre mangiavano, Gesù prese del
pane; e fatta la benedizione, lo ruppe, e dandolo a’ suoi discepoli,
disse: Prendete, mangiate, questo è il mio corpo.

<span id="an_26:27">26:27</span> Poi, preso un calice e rese grazie, lo
diede loro, dicendo:

<span id="an_26:28">26:28</span> Bevetene tutti, perché questo è il mio
sangue, il sangue del patto, il quale è sparso per molti per la
remissione dei peccati.

<span id="an_26:29">26:29</span> Io vi dico che d’ora in poi non berrò
più di questo frutto della vigna, fino al giorno che lo berrò nuovo con
voi nel regno del Padre mio.

<span id="an_26:30">26:30</span> E dopo ch’ebbero cantato l’inno,
uscirono per andare al monte degli Ulivi.

<span id="an_26:31">26:31</span> Allora Gesù disse loro: Questa notte
voi tutti avrete in me un’occasion di caduta; perché è scritto: Io
percoterò il pastore, e le pecore della greggia saranno disperse.

<span id="an_26:32">26:32</span> Ma dopo che sarò risuscitato, vi
precederò in Galilea.

<span id="an_26:33">26:33</span> Ma Pietro, rispondendo, gli disse:
Quand’anche tu fossi per tutti un’occasion di caduta, non lo sarai mai
per me.

<span id="an_26:34">26:34</span> Gesù gli disse: In verità ti dico che
questa stessa notte, prima che il gallo canti, tu mi rinnegherai tre
volte.

<span id="an_26:35">26:35</span> E Pietro a lui: Quand’anche mi
convenisse morir teco, non però ti rinnegherò. E lo stesso dissero pure
tutti i discepoli.

<span id="an_26:36">26:36</span> Allora Gesù venne con loro in un podere
detto Getsemani, e disse ai discepoli: Sedete qui finché io sia andato
là ed abbia orato.

<span id="an_26:37">26:37</span> E presi seco Pietro e i due figliuoli
di Zebedeo, cominciò ad esser contristato ed angosciato.

<span id="an_26:38">26:38</span> Allora disse loro: L’anima mia è
oppressa da tristezza mortale; rimanete qui e vegliate meco.

<span id="an_26:39">26:39</span> E andato un poco innanzi, si gettò con
la faccia a terra, pregando, e dicendo: Padre mio, se è possibile, passi
oltre da me questo calice! Ma pure, non come voglio io, ma come tu vuoi.

<span id="an_26:40">26:40</span> Poi venne a’ discepoli, e li trovò che
dormivano, e disse a Pietro: Così, non siete stati capaci di vegliar
meco un’ora sola?

<span id="an_26:41">26:41</span> Vegliate ed orate, affinché non cadiate
in tentazione; ben è lo spirito pronto, ma la carne è debole.

<span id="an_26:42">26:42</span> Di nuovo, per la seconda volta, andò e
pregò, dicendo: Padre mio, se non è possibile che questo calice passi
oltre da me, senza ch’io lo beva, sia fatta la tua volontà.

<span id="an_26:43">26:43</span> E tornato, li trovò che dormivano
perché gli occhi loro erano aggravati.

<span id="an_26:44">26:44</span> E lasciatili, andò di nuovo e pregò per
la terza volta, ripetendo le medesime parole.

<span id="an_26:45">26:45</span> Poi venne ai discepoli e disse loro:
Dormite pure oramai, e riposatevi! Ecco, l’ora e giunta, e il Figliuol
dell’uomo è dato nelle mani dei peccatori.

<span id="an_26:46">26:46</span> Levatevi, andiamo; ecco, colui che mi
tradisce è vicino.

<span id="an_26:47">26:47</span> E mentre parlava ancora, ecco arrivar
Giuda, uno dei dodici, e con lui una gran turba con spade e bastoni, da
parte de’ capi sacerdoti e degli anziani del popolo.

<span id="an_26:48">26:48</span> Or colui che lo tradiva, avea dato loro
un segnale, dicendo: Quello che bacerò, è lui; pigliatelo.

<span id="an_26:49">26:49</span> E in quell’istante, accostatosi a Gesù,
gli disse: Ti saluto, Maestro! e gli dette un lungo bacio.

<span id="an_26:50">26:50</span> Ma Gesù gli disse: Amico, a far che sei
tu qui? Allora, accostatisi, gli misero le mani addosso, e lo presero.

<span id="an_26:51">26:51</span> Ed ecco, un di coloro ch’eran con lui,
stesa la mano alla spada, la sfoderò; e percosso il servitore del sommo
sacerdote, gli spiccò l’orecchio.

<span id="an_26:52">26:52</span> Allora Gesù gli disse: Riponi la tua
spada al suo posto, perché tutti quelli che prendon la spada, periscon
per la spada.

<span id="an_26:53">26:53</span> Credi tu forse ch’io non potrei pregare
il Padre mio che mi manderebbe in quest’istante più di dodici legioni
d’angeli?

<span id="an_26:54">26:54</span> Come dunque si adempirebbero le
Scritture, secondo le quali bisogna che così avvenga?

<span id="an_26:55">26:55</span> In quel punto Gesù disse alle turbe:
Voi siete usciti con spade e bastoni come contro ad un ladrone, per
pigliarmi. Ogni giorno sedevo nel tempio ad insegnare, e voi non m’avete
preso;

<span id="an_26:56">26:56</span> ma tutto questo è avvenuto affinché si
adempissero le scritture de’ profeti. Allora tutti i discepoli,
lasciatolo, se ne fuggirono.

<span id="an_26:57">26:57</span> Or quelli che aveano preso Gesù, lo
menarono a Caiàfa, sommo sacerdote, presso il quale erano raunati gli
scribi e gli anziani.

<span id="an_26:58">26:58</span> E Pietro lo seguiva da lontano, finché
giunsero alla corte del sommo sacerdote; ed entrato dentro, si pose a
sedere con le guardie, per veder la fine.

<span id="an_26:59">26:59</span> Or i capi sacerdoti e tutto il Sinedrio
cercavano qualche falsa testimonianza contro a Gesù per farlo morire;

<span id="an_26:60">26:60</span> e non ne trovavano alcuna, benché si
fossero fatti avanti molti falsi testimoni.

<span id="an_26:61">26:61</span> Finalmente, se ne fecero avanti due che
dissero: Costui ha detto: Io posso disfare il tempio di Dio e
riedificarlo in tre giorni.

<span id="an_26:62">26:62</span> E il sommo sacerdote, levatosi in
piedi, gli disse: Non rispondi tu nulla? Che testimoniano costoro contro
a te? Ma Gesù taceva.

<span id="an_26:63">26:63</span> E il sommo sacerdote gli disse: Ti
scongiuro per l’Iddio vivente a dirci se tu se’ il Cristo, il Figliuol
di Dio.

<span id="an_26:64">26:64</span> Gesù gli rispose: Tu l’hai detto; anzi
vi dico che da ora innanzi vedrete il Figliuol dell’uomo sedere alla
destra della Potenza, e venire su le nuvole del cielo.

<span id="an_26:65">26:65</span> Allora il sommo sacerdote si stracciò
le vesti, dicendo: Egli ha bestemmiato: che bisogno abbiamo più di
testimoni? Ecco, ora avete udita la sua bestemmia;

<span id="an_26:66">26:66</span> che ve ne pare? Ed essi, rispondendo,
dissero: E’ reo di morte.

<span id="an_26:67">26:67</span> Allora gli sputarono in viso e gli
diedero de’ pugni; e altri lo schiaffeggiarono,

<span id="an_26:68">26:68</span> dicendo: O Cristo profeta, indovinaci:
chi t’ha percosso?

<span id="an_26:69">26:69</span> Pietro, intanto, stava seduto fuori
nella corte; e una serva gli si accostò, dicendo: Anche tu eri con Gesù
il Galileo.

<span id="an_26:70">26:70</span> Ma egli lo negò davanti a tutti,
dicendo: Non so quel che tu dica.

<span id="an_26:71">26:71</span> E come fu uscito fuori nell’antiporto,
un’altra lo vide e disse a coloro ch’eran quivi: Anche costui era con
Gesù Nazareno.

<span id="an_26:72">26:72</span> Ed egli daccapo lo negò giurando: Non
conosco quell’uomo.

<span id="an_26:73">26:73</span> Di li a poco, gli astanti, accostatisi,
dissero a Pietro: Per certo tu pure sei di quelli, perché anche la tua
parlata ti dà a conoscere.

<span id="an_26:74">26:74</span> Allora egli cominciò ad imprecare ed a
giurare: Non conosco quell’uomo! E in quell’istante il gallo cantò.

<span id="an_26:75">26:75</span> E Pietro si ricordò della parola di
Gesù che gli avea detto: Prima che il gallo canti, tu mi rinnegherai tre
volte. E uscito fuori, pianse amaramente.

<span id="an_27:1">27:1</span> Poi, venuta la mattina, tutti i capi
sacerdoti e gli anziani del popolo tennero consiglio contro a Gesù per
farlo morire.

<span id="an_27:2">27:2</span> E legatolo, lo menarono via e lo
consegnarono a Pilato, il governatore.

<span id="an_27:3">27:3</span> Allora Giuda, che l’avea tradito, vedendo
che Gesù era stato condannato, si pentì, e riportò i trenta sicli
d’argento ai capi sacerdoti ed agli anziani,

<span id="an_27:4">27:4</span> dicendo: Ho peccato, tradendo il sangue
innocente. Ma essi dissero: Che c’importa?

<span id="an_27:5">27:5</span> Pensaci tu. Ed egli, lanciati i sicli nel
tempio, s’allontanò e andò ad impiccarsi.

<span id="an_27:6">27:6</span> Ma i capi sacerdoti, presi quei sicli,
dissero: Non è lecito metterli nel tesoro delle offerte, perché son
prezzo di sangue.

<span id="an_27:7">27:7</span> E tenuto consiglio, comprarono con quel
danaro il campo del vasaio da servir di sepoltura ai forestieri.

<span id="an_27:8">27:8</span> Perciò quel campo, fino al dì d’oggi, è
stato chiamato: Campo di sangue.

<span id="an_27:9">27:9</span> Allora s’adempì quel che fu detto dal
profeta Geremia: E presero i trenta sicli d’argento, prezzo di colui
ch’era stato messo a prezzo, messo a prezzo dai figliuoli d’Israele;

<span id="an_27:10">27:10</span> e li dettero per il campo del vasaio,
come me l’avea ordinato il Signore.

<span id="an_27:11">27:11</span> Or Gesù comparve davanti al
governatore; e il governatore lo interrogò, dicendo: Sei tu il re de’
Giudei? E Gesù gli disse: Sì, lo sono.

<span id="an_27:12">27:12</span> E accusato da’ capi sacerdoti e dagli
anziani, non rispose nulla.

<span id="an_27:13">27:13</span> Allora Pilato gli disse: Non odi tu
quante cose testimoniano contro di te?

<span id="an_27:14">27:14</span> Ma egli non gli rispose neppure una
parola: talché il governatore se ne maravigliava grandemente.

<span id="an_27:15">27:15</span> Or ogni festa di Pasqua il governatore
soleva liberare alla folla un carcerato, qualunque ella volesse.

<span id="an_27:16">27:16</span> Avevano allora un carcerato famigerato
di nome Barabba.

<span id="an_27:17">27:17</span> Essendo dunque radunati, Pilato domandò
loro: Chi volete che vi liberi, Barabba, o Gesù detto Cristo?

<span id="an_27:18">27:18</span> Poiché egli sapeva che glielo aveano
consegnato per invidia.

<span id="an_27:19">27:19</span> Or mentre egli sedeva in tribunale, la
moglie gli mandò a dire: Non aver nulla a che fare con quel giusto,
perché oggi ho sofferto molto in sogno a cagion di lui.

<span id="an_27:20">27:20</span> Ma i capi sacerdoti e gli anziani
persuasero le turbe a chieder Barabba e far perire Gesù.

<span id="an_27:21">27:21</span> E il governatore prese a dir loro: Qual
de’ due volete che vi liberi? E quelli dissero: Barabba.

<span id="an_27:22">27:22</span> E Pilato a loro: Che farò dunque di
Gesù detto Cristo? Tutti risposero: Sia crocifisso.

<span id="an_27:23">27:23</span> Ma pure, riprese egli, che male ha
fatto? Ma quelli viepiù gridavano: Sia crocifisso!

<span id="an_27:24">27:24</span> E Pilato, vedendo che non riusciva a
nulla, ma che si sollevava un tumulto, prese dell’acqua e si lavò le
mani in presenza della moltitudine, dicendo: Io sono innocente del
sangue di questo giusto; pensateci voi.

<span id="an_27:25">27:25</span> E tutto il popolo, rispondendo, disse:
Il suo sangue sia sopra noi e sopra i nostri figliuoli.

<span id="an_27:26">27:26</span> Allora egli liberò loro Barabba; e dopo
aver fatto flagellare Gesù, lo consegnò perché fosse crocifisso.

<span id="an_27:27">27:27</span> Allora i soldati del governatore,
tratto Gesù nel pretorio, radunarono attorno a lui tutta la coorte.

<span id="an_27:28">27:28</span> E spogliatolo, gli misero addosso un
manto scarlatto;

<span id="an_27:29">27:29</span> e intrecciata una corona di spine,
gliela misero sul capo, e una canna nella man destra; e inginocchiatisi
dinanzi a lui, lo beffavano, dicendo: Salve, re de’ Giudei!

<span id="an_27:30">27:30</span> E sputatogli addosso, presero la canna,
e gli percotevano il capo.

<span id="an_27:31">27:31</span> E dopo averlo schernito, lo spogliarono
del manto, e lo rivestirono delle sue vesti; poi lo menaron via per
crocifiggerlo.

<span id="an_27:32">27:32</span> Or nell’uscire trovarono un Cireneo
chiamato Simone, e lo costrinsero a portar la croce di Gesù.

<span id="an_27:33">27:33</span> E venuti ad un luogo detto Golgota, che
vuol dire: Luogo del teschio, gli dettero a bere del vino mescolato con
fiele;

<span id="an_27:34">27:34</span> ma Gesù, assaggiatolo, non volle berne.

<span id="an_27:35">27:35</span> Poi, dopo averlo crocifisso, spartirono
i suoi vestimenti, tirando a sorte;

<span id="an_27:36">27:36</span> e postisi a sedere, gli facevan quivi
la guardia.

<span id="an_27:37">27:37</span> E al disopra del capo gli posero
scritto il motivo della condanna: QUESTO E’ GESU’, IL RE DE’ GIUDEI.

<span id="an_27:38">27:38</span> Allora furon con lui crocifissi due
ladroni, uno a destra e l’altro a sinistra.

<span id="an_27:39">27:39</span> E coloro che passavano di lì, lo
ingiuriavano, scotendo il capo e dicendo:

<span id="an_27:40">27:40</span> Tu che disfai il tempio e in tre giorni
lo riedifichi, salva te stesso, se tu sei Figliuol di Dio, e scendi giù
di croce!

<span id="an_27:41">27:41</span> Similmente, i capi sacerdoti con gli
scribi e gli anziani, beffandosi, dicevano:

<span id="an_27:42">27:42</span> Ha salvato altri e non può salvar se
stesso! Da che è il re d’Israele, scenda ora giù di croce, e noi
crederemo in lui.

<span id="an_27:43">27:43</span> S’è confidato in Dio; lo liberi ora,
s’Ei lo gradisce, poiché ha detto: Son Figliuol di Dio.

<span id="an_27:44">27:44</span> E nello stesso modo lo vituperavano
anche i ladroni crocifissi con lui.

<span id="an_27:45">27:45</span> Or dall’ora sesta si fecero tenebre per
tutto il paese, fino all’ora nona.

<span id="an_27:46">27:46</span> E verso l’ora nona Gesù gridò con gran
voce: Elì, Elì, lamà sabactanì? cioè: Dio mio, Dio mio, perché mi hai
abbandonato?

<span id="an_27:47">27:47</span> Ma alcuni degli astanti, udito ciò,
dicevano: Costui chiama Elia.

<span id="an_27:48">27:48</span> E subito un di loro corse a prendere
una spugna; e inzuppatala d’aceto e postala in cima ad una canna, gli
die’ da bere.

<span id="an_27:49">27:49</span> Ma gli altri dicevano: Lascia, vediamo
se Elia viene a salvarlo.

<span id="an_27:50">27:50</span> E Gesù, avendo di nuovo gridato con
gran voce, rendé lo spirito.

<span id="an_27:51">27:51</span> Ed ecco, la cortina del tempio si
squarciò in due, da cima a fondo, e la terra tremò, e le rocce si
schiantarono,

<span id="an_27:52">27:52</span> e le tombe s’aprirono, e molti corpi
de’ santi che dormivano, risuscitarono;

<span id="an_27:53">27:53</span> ed usciti dai sepolcri dopo la
risurrezione di lui, entrarono nella santa città, ed apparvero a molti.

<span id="an_27:54">27:54</span> E il centurione e quelli che con lui
facean la guardia a Gesù, visto il terremoto e le cose avvenute,
temettero grandemente, dicendo: Veramente, costui era Figliuol di Dio.

<span id="an_27:55">27:55</span> Ora quivi erano molte donne che
guardavano da lontano, le quali avean seguitato Gesù dalla Galilea per
assisterlo;

<span id="an_27:56">27:56</span> tra le quali erano Maria Maddalena, e
Maria madre di Giacomo e di Jose, e la madre de’ figliuoli di Zebedeo.

<span id="an_27:57">27:57</span> Poi, fattosi sera, venne un uomo ricco
di Arimatea, chiamato Giuseppe, il quale era divenuto anche egli
discepolo di Gesù.

<span id="an_27:58">27:58</span> Questi, presentatosi a Pilato, chiese
il corpo di Gesù. Allora Pilato comandò che il corpo gli fosse
rilasciato.

<span id="an_27:59">27:59</span> E Giuseppe, preso il corpo, lo involse
in un panno lino netto,

<span id="an_27:60">27:60</span> e lo pose nella propria tomba nuova,
che aveva fatta scavare nella roccia, e dopo aver rotolata una gran
pietra contro l’apertura del sepolcro, se ne andò.

<span id="an_27:61">27:61</span> Or Maria Maddalena e l’altra Maria eran
quivi, sedute dirimpetto al sepolcro.

<span id="an_27:62">27:62</span> E l’indomani, che era il giorno
successivo alla Preparazione, i capi sacerdoti ed i Farisei si
radunarono presso Pilato, dicendo:

<span id="an_27:63">27:63</span> Signore, ci siamo ricordati che quel
seduttore, mentre viveva ancora, disse: Dopo tre giorni, risusciterò.

<span id="an_27:64">27:64</span> Ordina dunque che il sepolcro sia
sicuramente custodito fino al terzo giorno; che talora i suoi discepoli
non vengano a rubarlo e dicano al popolo: E’ risuscitato dai morti; così
l’ultimo inganno sarebbe peggiore del primo.

<span id="an_27:65">27:65</span> Pilato disse loro: Avete una guardia:
andate, assicuratevi come credete.

<span id="an_27:66">27:66</span> Ed essi andarono ad assicurare il
sepolcro, sigillando la pietra, e mettendovi la guardia.

<span id="an_28:1">28:1</span> Or nella notte del sabato, quando già
albeggiava, il primo giorno della settimana, Maria Maddalena e l’altra
Maria vennero a visitare il sepolcro.

<span id="an_28:2">28:2</span> Ed ecco si fece un gran terremoto; perché
un angelo del Signore, sceso dal cielo, si accostò, rotolò la pietra, e
vi sedette sopra.

<span id="an_28:3">28:3</span> Il suo aspetto era come di folgore; e la
sua veste, bianca come neve.

<span id="an_28:4">28:4</span> E per lo spavento che n’ebbero, le
guardie tremarono e rimasero come morte.

<span id="an_28:5">28:5</span> Ma l’angelo prese a dire alle donne: Voi,
non temete; perché io so che cercate Gesù, che è stato crocifisso.

<span id="an_28:6">28:6</span> Egli non è qui, poiché è risuscitato come
avea detto; venite a vedere il luogo dove giaceva.

<span id="an_28:7">28:7</span> E andate presto a dire a’ suoi discepoli:
Egli è risuscitato da’ morti, ed ecco, vi precede in Galilea; quivi lo
vedrete. Ecco, ve l’ho detto.

<span id="an_28:8">28:8</span> E quelle, andatesene prestamente dal
sepolcro con spavento ed allegrezza grande, corsero ad annunziar la cosa
a’ suoi discepoli.

<span id="an_28:9">28:9</span> Quand’ecco Gesù si fece loro incontro,
dicendo: Vi saluto! Ed esse, accostatesi, gli strinsero i piedi e
l’adorarono.

<span id="an_28:10">28:10</span> Allora Gesù disse loro: Non temete;
andate ad annunziare a’ miei fratelli che vadano in Galilea; là mi
vedranno.

<span id="an_28:11">28:11</span> Or mentre quelle andavano, ecco alcuni
della guardia vennero in città, e riferirono ai capi sacerdoti tutte le
cose ch’erano avvenute.

<span id="an_28:12">28:12</span> Ed essi, radunatisi con gli anziani, e
tenuto consiglio, dettero una forte somma di danaro a’ soldati, dicendo:

<span id="an_28:13">28:13</span> Dite così: I suoi discepoli vennero di
notte e lo rubarono mentre dormivamo.

<span id="an_28:14">28:14</span> E se mai questo viene alle orecchie del
governatore, noi lo persuaderemo e vi metteremo fuor di pena.

<span id="an_28:15">28:15</span> Ed essi, preso il danaro, fecero
secondo le istruzioni ricevute; e quel dire è stato divulgato fra i
Giudei, fino al dì d’oggi.

<span id="an_28:16">28:16</span> Quanto agli undici discepoli, essi
andarono in Galilea sul monte che Gesù avea loro designato.

<span id="an_28:17">28:17</span> E vedutolo, l’adorarono; alcuni però
dubitarono.

<span id="an_28:18">28:18</span> E Gesù, accostatosi, parlò loro,
dicendo: Ogni potestà m’è stata data in cielo e sulla terra.

<span id="an_28:19">28:19</span> Andate dunque, ammaestrate tutti i
popoli, battezzandoli nel nome del Padre e del Figliuolo e dello Spirito
Santo,

<span id="an_28:20">28:20</span> insegnando loro d’osservar tutte quante
le cose che v’ho comandate. Ed ecco, io sono con voi tutti i giorni,
sino alla fine dell’età presente.

------------------------------------------------------------------------

[Next: Mark](mar)
