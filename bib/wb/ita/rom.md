[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](act)  [Next](co1) 

------------------------------------------------------------------------

### Italian Bible: Romans

<span id="an_1:1">1:1</span> Paolo, servo di Cristo Gesù, chiamato ad
essere apostolo, appartato per l’Evangelo di Dio,

<span id="an_1:2">1:2</span> ch’Egli avea già promesso per mezzo de’
suoi profeti nelle sante Scritture

<span id="an_1:3">1:3</span> e che concerne il suo Figliuolo,

<span id="an_1:4">1:4</span> nato dal seme di Davide secondo la carne,
dichiarato Figliuolo di Dio con potenza secondo lo spirito di santità
mediante la sua risurrezione dai morti; cioè Gesù Cristo nostro Signore,

<span id="an_1:5">1:5</span> per mezzo del quale noi abbiam ricevuto
grazia e apostolato per trarre all’ubbidienza della fede tutti i
Gentili, per amore del suo nome

<span id="an_1:6">1:6</span> fra i quali Gentili siete voi pure,
chiamati da Gesù Cristo

<span id="an_1:7">1:7</span> a quanti sono in Roma, amati da Dio,
chiamati ad esser santi, grazia a voi e pace da Dio nostro Padre e dal
Signore Gesù Cristo.

<span id="an_1:8">1:8</span> Prima di tutto io rendo grazie all’Iddio
mio per mezzo di Gesù Cristo per tutti voi perché la vostra fede è
pubblicata per tutto il mondo.

<span id="an_1:9">1:9</span> Poiché Iddio, al quale servo nello spirito
mio annunziando l’Evangelo del suo Figliuolo, mi è testimone ch’io non
resto dal far menzione di voi in tutte le mie preghiere,

<span id="an_1:10">1:10</span> chiedendo che in qualche modo mi sia
porta finalmente, per la volontà di Dio, l’occasione propizia di venire
a voi.

<span id="an_1:11">1:11</span> Poiché desidero vivamente di vedervi per
comunicarvi qualche dono spirituale affinché siate fortificati;

<span id="an_1:12">1:12</span> o meglio, perché quando sarò tra voi ci
confortiamo a vicenda mediante la fede che abbiamo in comune, voi ed io.

<span id="an_1:13">1:13</span> Or, fratelli, non voglio che ignoriate
che molte volte mi sono proposto di recarmi da voi (ma finora ne sono
stato impedito) per avere qualche frutto anche fra voi come fra il resto
dei Gentili.

<span id="an_1:14">1:14</span> Io son debitore tanto ai Greci quanto ai
Barbari, tanto ai savi quanto agli ignoranti;

<span id="an_1:15">1:15</span> ond’è che, per quanto sta in me, io son
pronto ad annunziar l’Evangelo anche a voi che siete in Roma.

<span id="an_1:16">1:16</span> Poiché io non mi vergogno dell’Evangelo;
perché esso è potenza di Dio per la salvezza d’ogni credente; del Giudeo
prima e poi del Greco;

<span id="an_1:17">1:17</span> poiché in esso la giustizia di Dio è
rivelata da fede a fede, secondo che è scritto: Ma il giusto vivrà per
fede.

<span id="an_1:18">1:18</span> Poiché l’ira di Dio si rivela dal cielo
contro ogni empietà ed ingiustizia degli uomini che soffocano la verità
con l’ingiustizia;

<span id="an_1:19">1:19</span> infatti quel che si può conoscer di Dio è
manifesto in loro, avendolo Iddio loro manifestato;

<span id="an_1:20">1:20</span> poiché le perfezioni invisibili di lui,
la sua eterna potenza e divinità, si vedon chiaramente sin dalla
creazione del mondo, essendo intese per mezzo delle opere sue;

<span id="an_1:21">1:21</span> ond’è che essi sono inescusabili, perché,
pur avendo conosciuto Iddio, non l’hanno glorificato come Dio, né
l’hanno ringraziato; ma si son dati a vani ragionamenti, e l’insensato
loro cuore s’è ottenebrato.

<span id="an_1:22">1:22</span> Dicendosi savi, son divenuti stolti,

<span id="an_1:23">1:23</span> e hanno mutato la gloria
dell’incorruttibile Iddio in immagini simili a quelle dell’uomo
corruttibile, e d’uccelli e di quadrupedi e di rettili.

<span id="an_1:24">1:24</span> Per questo, Iddio li ha abbandonati,
nelle concupiscenze de’ loro cuori, alla impurità, perché vituperassero
fra loro i loro corpi;

<span id="an_1:25">1:25</span> essi, che hanno mutato la verità di Dio
in menzogna, e hanno adorato e servito la creatura invece del Creatore,
che è benedetto in eterno. Amen.

<span id="an_1:26">1:26</span> Perciò Iddio li ha abbandonati a passioni
infami: poiché le loro femmine hanno mutato l’uso naturale in quello che
è contro natura,

<span id="an_1:27">1:27</span> e similmente anche i maschi, lasciando
l’uso naturale della donna, si sono infiammati nella loro libidine gli
uni per gli altri, commettendo uomini con uomini cose turpi, e ricevendo
in loro stessi la condegna mercede del proprio traviamento.

<span id="an_1:28">1:28</span> E siccome non si sono curati di ritenere
la conoscenza di Dio, Iddio li ha abbandonati ad una mente reproba,
perché facessero le cose che sono sconvenienti,

<span id="an_1:29">1:29</span> essendo essi ricolmi d’ogni ingiustizia,
malvagità, cupidigia, malizia; pieni d’invidia, d’omicidio, di contesa,
di frode, di malignità;

<span id="an_1:30">1:30</span> delatori, maldicenti, abominevoli a Dio,
insolenti, superbi, vanagloriosi, inventori di mali, disubbidienti ai
genitori,

<span id="an_1:31">1:31</span> insensati, senza fede nei patti, senza
affezione naturale, spietati;

<span id="an_1:32">1:32</span> i quali, pur conoscendo che secondo il
giudizio di Dio quelli che fanno codeste cose son degni di morte, non
soltanto le fanno, ma anche approvano chi le commette.

<span id="an_2:1">2:1</span> Perciò, o uomo, chiunque tu sii che
giudichi, sei inescusabile; poiché nel giudicare gli altri, tu condanni
te stesso; poiché tu che giudichi, fai le medesime cose.

<span id="an_2:2">2:2</span> Or noi sappiamo che il giudizio di Dio su
quelli che fanno tali cose è conforme a verità.

<span id="an_2:3">2:3</span> E pensi tu, o uomo che giudichi quelli che
fanno tali cose e le fai tu stesso, di scampare al giudizio di Dio?

<span id="an_2:4">2:4</span> Ovvero sprezzi tu le ricchezze della sua
benignità, della sua pazienza e della sua longanimità, non riconoscendo
che la benignità di Dio ti trae a ravvedimento?

<span id="an_2:5">2:5</span> Tu invece, seguendo la tua durezza e il tuo
cuore impenitente, t’accumuli un tesoro d’ira, per il giorno dell’ira e
della rivelazione del giusto giudizio di Dio,

<span id="an_2:6">2:6</span> il quale renderà a ciascuno secondo le sue
opere:

<span id="an_2:7">2:7</span> vita eterna a quelli che con la
perseveranza nel bene oprare cercano gloria e onore e immortalità;

<span id="an_2:8">2:8</span> ma a quelli che son contenziosi e non
ubbidiscono alla verità ma ubbidiscono alla ingiustizia, ira e
indignazione.

<span id="an_2:9">2:9</span> Tribolazione e angoscia sopra ogni anima
d’uomo che fa il male; del Giudeo prima, e poi del Greco;

<span id="an_2:10">2:10</span> ma gloria e onore e pace a chiunque opera
bene; al Giudeo prima e poi al Greco;

<span id="an_2:11">2:11</span> poiché dinanzi a Dio non c’è riguardo a
persone.

<span id="an_2:12">2:12</span> Infatti, tutti coloro che hanno peccato
senza legge, periranno pure senza legge; e tutti coloro che hanno
peccato avendo legge, saranno giudicati con quella legge;

<span id="an_2:13">2:13</span> poiché non quelli che ascoltano la legge
son giusti dinanzi a Dio, ma quelli che l’osservano saranno
giustificati.

<span id="an_2:14">2:14</span> Infatti, quando i Gentili che non hanno
legge, adempiono per natura le cose della legge, essi, che non hanno
legge, son legge a se stessi;

<span id="an_2:15">2:15</span> essi mostrano che quel che la legge
comanda è scritto nei loro cuori per la testimonianza che rende loro la
coscienza, e perché i loro pensieri si accusano od anche si scusano a
vicenda.

<span id="an_2:16">2:16</span> Tutto ciò si vedrà nel giorno in cui Dio
giudicherà i segreti degli uomini per mezzo di Gesù Cristo, secondo il
mio Evangelo.

<span id="an_2:17">2:17</span> Or se tu ti chiami Giudeo, e ti riposi
sulla legge, e ti glorii in Dio,

<span id="an_2:18">2:18</span> e conosci la sua volontà, e discerni la
differenza delle cose essendo ammaestrato dalla legge,

<span id="an_2:19">2:19</span> e ti persuadi d’esser guida de’ ciechi,
luce di quelli che sono nelle tenebre,

<span id="an_2:20">2:20</span> educatore degli scempi, maestro dei
fanciulli, perché hai nella legge la formula della conoscenza e della
verità,

<span id="an_2:21">2:21</span> come mai, dunque, tu che insegni agli
altri non insegni a te stesso? Tu che predichi che non si deve rubare,
rubi?

<span id="an_2:22">2:22</span> Tu che dici che non si deve commettere
adulterio, commetti adulterio? Tu che hai in abominio gl’idoli,
saccheggi i templi?

<span id="an_2:23">2:23</span> Tu che meni vanto della legge, disonori
Dio trasgredendo la legge?

<span id="an_2:24">2:24</span> Poiché, siccome è scritto, il nome di
Dio, per cagion vostra, è bestemmiato fra i Gentili.

<span id="an_2:25">2:25</span> Infatti ben giova la circoncisione se tu
osservi la legge; ma se tu sei trasgressore della legge, la tua
circoncisione diventa incirconcisione.

<span id="an_2:26">2:26</span> E se l’incirconciso osserva i precetti
della legge, la sua incirconcisione non sarà essa reputata
circoncisione?

<span id="an_2:27">2:27</span> E così colui che è per natura
incirconciso, se adempie la legge, giudicherà te, che con la lettera e
la circoncisione sei un trasgressore della legge.

<span id="an_2:28">2:28</span> Poiché Giudeo non è colui che è tale
all’esterno; né è circoncisione quella che è esterna, nella carne;

<span id="an_2:29">2:29</span> ma Giudeo è colui che lo è interiormente;
e la circoncisione è quella del cuore, in ispirito, non in lettera; d’un
tal Giudeo la lode procede non dagli uomini, ma da Dio.

<span id="an_3:1">3:1</span> Qual è dunque il vantaggio del Giudeo? O
qual è la utilità della circoncisione?

<span id="an_3:2">3:2</span> Grande per ogni maniera; prima di tutto,
perché a loro furono affidati gli oracoli di Dio.

<span id="an_3:3">3:3</span> Poiché che vuol dire se alcuni sono stati
increduli? Annullerà la loro incredulità la fedeltà di Dio?

<span id="an_3:4">3:4</span> Così non sia; anzi, sia Dio riconosciuto
verace, ma ogni uomo bugiardo, siccome è scritto: Affinché tu sia
riconosciuto giusto nelle tue parole, e resti vincitore quando sei
giudicato.

<span id="an_3:5">3:5</span> Ma se la nostra ingiustizia fa risaltare la
giustizia di Dio, che diremo noi? Iddio è egli ingiusto quando dà corso
alla sua ira? (Io parlo umanamente).

<span id="an_3:6">3:6</span> Così non sia; perché, altrimenti, come
giudicherà egli il mondo?

<span id="an_3:7">3:7</span> Ma se per la mia menzogna la verità di Dio
è abbondata a sua gloria, perché son io ancora giudicato come peccatore?

<span id="an_3:8">3:8</span> E perché (secondo la calunnia che ci è
lanciata e la massima che taluni ci attribuiscono), perché non "facciamo
il male affinché ne venga il bene?" La condanna di quei tali è giusta.

<span id="an_3:9">3:9</span> Che dunque? Abbiam noi qualche superiorità?
Affatto; perché abbiamo dianzi provato che tutti, Giudei e Greci, sono
sotto il peccato,

<span id="an_3:10">3:10</span> siccome è scritto: Non v’è alcun giusto,
neppur uno.

<span id="an_3:11">3:11</span> Non v’è alcuno che abbia intendimento,
non v’è alcuno che ricerchi Dio.

<span id="an_3:12">3:12</span> Tutti si sono sviati, tutti quanti son
divenuti inutili. Non v’è alcuno che pratichi la bontà, no, neppur uno.

<span id="an_3:13">3:13</span> La loro gola è un sepolcro aperto; con le
loro lingue hanno usato frode; v’è un veleno di aspidi sotto le loro
labbra.

<span id="an_3:14">3:14</span> La loro bocca è piena di maledizione e
d’amarezza.

<span id="an_3:15">3:15</span> I loro piedi son veloci a spargere il
sangue.

<span id="an_3:16">3:16</span> Sulle lor vie è rovina e calamità,

<span id="an_3:17">3:17</span> e non hanno conosciuto la via della pace.

<span id="an_3:18">3:18</span> Non c’è timor di Dio dinanzi agli occhi
loro.

<span id="an_3:19">3:19</span> Or noi sappiamo che tutto quel che la
legge dice, lo dice a quelli che son sotto la legge, affinché ogni bocca
sia turata, e tutto il mondo sia sottoposto al giudizio di Dio;

<span id="an_3:20">3:20</span> poiché per le opere della legge nessuno
sarà giustificato al suo cospetto; giacché mediante la legge è data la
conoscenza del peccato.

<span id="an_3:21">3:21</span> Ora, però, indipendentemente dalla legge,
è stata manifestata una giustizia di Dio, attestata dalla legge e dai
profeti:

<span id="an_3:22">3:22</span> vale a dire la giustizia di Dio mediante
la fede in Gesù Cristo, per tutti i credenti; poiché non v’è
distinzione;

<span id="an_3:23">3:23</span> difatti, tutti hanno peccato e son privi
della gloria di Dio,

<span id="an_3:24">3:24</span> e son giustificati gratuitamente per la
sua grazia, mediante la redenzione che è in Cristo Gesù,

<span id="an_3:25">3:25</span> il quale Iddio ha prestabilito come
propiziazione mediante la fede nel sangue d’esso, per dimostrare la sua
giustizia, avendo Egli usato tolleranza verso i peccati commessi in
passato, al tempo della sua divina pazienza;

<span id="an_3:26">3:26</span> per dimostrare, dico, la sua giustizia
nel tempo presente; ond’Egli sia giusto e giustificante colui che ha
fede in Gesù.

<span id="an_3:27">3:27</span> Dov’è dunque il vanto? Esso è escluso.
Per quale legge? Delle opere? No, ma per la legge della fede;

<span id="an_3:28">3:28</span> poiché noi riteniamo che l’uomo è
giustificato mediante la fede, senza le opere della legge.

<span id="an_3:29">3:29</span> Iddio è Egli forse soltanto l’Iddio de’
Giudei? Non è Egli anche l’Iddio de’ Gentili? Certo lo è anche de’
Gentili,

<span id="an_3:30">3:30</span> poiché v’è un Dio solo, il quale
giustificherà il circonciso per fede, e l’incirconciso parimente
mediante la fede.

<span id="an_3:31">3:31</span> Annulliamo noi dunque la legge mediante
la fede? Così non sia; anzi, stabiliamo la legge.

<span id="an_4:1">4:1</span> Che diremo dunque che l’antenato nostro
Abramo abbia ottenuto secondo la carne?

<span id="an_4:2">4:2</span> Poiché se Abramo è stato giustificato per
le opere, egli avrebbe di che gloriarsi; ma dinanzi a Dio egli non ha di
che gloriarsi; infatti, che dice la Scrittura?

<span id="an_4:3">4:3</span> Or Abramo credette a Dio, e ciò gli fu
messo in conto di giustizia.

<span id="an_4:4">4:4</span> Or a chi opera, la mercede non è messa in
conto di grazia, ma di debito;

<span id="an_4:5">4:5</span> mentre a chi non opera ma crede in colui
che giustifica l’empio, la sua fede gli è messa in conto di giustizia.

<span id="an_4:6">4:6</span> Così pure Davide proclama la beatitudine
dell’uomo al quale Iddio imputa la giustizia senz’opere, dicendo:

<span id="an_4:7">4:7</span> Beati quelli le cui iniquità son perdonate,
e i cui peccati sono coperti.

<span id="an_4:8">4:8</span> Beato l’uomo al quale il Signore non imputa
il peccato.

<span id="an_4:9">4:9</span> Questa beatitudine è ella soltanto per i
circoncisi o anche per gli incirconcisi? Poiché noi diciamo che la fede
fu ad Abramo messa in conto di giustizia.

<span id="an_4:10">4:10</span> In che modo dunque gli fu messa in conto?
Quand’era circonciso, o quand’era incirconciso? Non quand’era
circonciso, ma quand’era incirconciso;

<span id="an_4:11">4:11</span> poi ricevette il segno della
circoncisione, qual suggello della giustizia ottenuta per la fede che
avea quand’era incirconciso, affinché fosse il padre di tutti quelli che
credono essendo incirconcisi, onde anche a loro sia messa in conto la
giustizia;

<span id="an_4:12">4:12</span> e il padre dei circoncisi, di quelli,
cioè, che non solo sono circoncisi, ma seguono anche le orme della fede
del nostro padre Abramo quand’era ancora incirconciso.

<span id="an_4:13">4:13</span> Poiché la promessa d’esser erede del
mondo non fu fatta ad Abramo o alla sua progenie in base alla legge, ma
in base alla giustizia che vien dalla fede.

<span id="an_4:14">4:14</span> Perché, se quelli che son della legge
sono eredi, la fede è resa vana, e la promessa è annullata;

<span id="an_4:15">4:15</span> poiché la legge genera ira; ma dove non
c’è legge, non c’è neppur trasgressione.

<span id="an_4:16">4:16</span> Perciò l’eredità è per fede, affinché sia
per grazia; onde la promessa sia sicura per tutta la progenie; non
soltanto per quella che è sotto la legge, ma anche per quella che ha la
fede d’Abramo, il quale è padre di noi tutti

<span id="an_4:17">4:17</span> (secondo che è scritto: Io ti ho
costituito padre di molte nazioni) dinanzi al Dio a cui egli credette,
il quale fa rivivere i morti, e chiama le cose che non sono, come se
fossero.

<span id="an_4:18">4:18</span> Egli, sperando contro speranza, credette,
per diventar padre di molte nazioni, secondo quel che gli era stato
detto: Così sarà la tua progenie.

<span id="an_4:19">4:19</span> E senza venir meno nella fede, egli vide
bensì che il suo corpo era svigorito (avea quasi cent’anni), e che Sara
non era più in grado d’esser madre;

<span id="an_4:20">4:20</span> ma, dinanzi alla promessa di Dio, non
vacillò per incredulità, ma fu fortificato per la sua fede dando gloria
a Dio

<span id="an_4:21">4:21</span> ed essendo pienamente convinto che ciò
che avea promesso, Egli era anche potente da effettuarlo.

<span id="an_4:22">4:22</span> Ond’è che ciò gli fu messo in conto di
giustizia.

<span id="an_4:23">4:23</span> Or non per lui soltanto sta scritto che
questo gli fu messo in conto di giustizia,

<span id="an_4:24">4:24</span> ma anche per noi ai quali sarà così messo
in conto; per noi che crediamo in Colui che ha risuscitato dai morti
Gesù, nostro Signore,

<span id="an_4:25">4:25</span> il quale è stato dato a cagione delle
nostre offese, ed è risuscitato a cagione della nostra giustificazione.

<span id="an_5:1">5:1</span> Giustificati dunque per fede, abbiam pace
con Dio per mezzo di Gesù Cristo, nostro Signore,

<span id="an_5:2">5:2</span> mediante il quale abbiamo anche avuto, per
la fede, l’accesso a questa grazia nella quale stiamo saldi; e ci
gloriamo nella speranza della gloria di Dio;

<span id="an_5:3">5:3</span> e non soltanto questo, ma ci gloriamo anche
nelle afflizioni, sapendo che l’afflizione produce pazienza, la pazienza
esperienza,

<span id="an_5:4">5:4</span> e la esperienza speranza.

<span id="an_5:5">5:5</span> Or la speranza non rende confusi, perché
l’amor di Dio è stato sparso nei nostri cuori per lo Spirito Santo che
ci è stato dato.

<span id="an_5:6">5:6</span> Perché, mentre eravamo ancora senza forza,
Cristo, a suo tempo, è morto per gli empi.

<span id="an_5:7">5:7</span> Poiché a mala pena uno muore per un giusto;
ma forse per un uomo dabbene qualcuno ardirebbe morire;

<span id="an_5:8">5:8</span> ma Iddio mostra la grandezza del proprio
amore per noi, in quanto che, mentre eravamo ancora peccatori, Cristo è
morto per noi.

<span id="an_5:9">5:9</span> Tanto più dunque, essendo ora giustificati
per il suo sangue, sarem per mezzo di lui salvati dall’ira.

<span id="an_5:10">5:10</span> Perché, se mentre eravamo nemici siamo
stati riconciliati con Dio mediante la morte del suo Figliuolo, tanto
più ora, essendo riconciliati, saremo salvati mediante la sua vita.

<span id="an_5:11">5:11</span> E non soltanto questo, ma anche ci
gloriamo in Dio per mezzo del nostro Signor Gesù Cristo, per il quale
abbiamo ora ottenuto la riconciliazione.

<span id="an_5:12">5:12</span> Perciò, siccome per mezzo d’un sol uomo
il peccato è entrato nel mondo, e per mezzo del peccato v’è entrata la
morte, e in questo modo la morte è passata su tutti gli uomini, perché
tutti hanno peccato…

<span id="an_5:13">5:13</span> Poiché, fino alla legge, il peccato era
nel mondo; ma il peccato non è imputato quando non v’è legge.

<span id="an_5:14">5:14</span> Eppure, la morte regnò, da Adamo fino a
Mosè, anche su quelli che non avean peccato con una trasgressione simile
a quella d’Adamo, il quale è il tipo di colui che dovea venire.

<span id="an_5:15">5:15</span> Però, la grazia non è come il fallo.
Perché, se per il fallo di quell’uno i molti sono morti, molto più la
grazia di Dio e il dono fattoci dalla grazia dell’unico uomo Gesù
Cristo, hanno abbondato verso i molti.

<span id="an_5:16">5:16</span> E riguardo al dono non avviene quel che è
avvenuto nel caso dell’uno che ha peccato; poiché il giudizio da un
unico fallo ha fatto capo alla condanna; mentre la grazia, da molti
falli, ha fatto capo alla giustificazione.

<span id="an_5:17">5:17</span> Perché, se per il fallo di quell’uno la
morte ha regnato mediante quell’uno, tanto più quelli che ricevono
l’abbondanza della grazia e del dono della giustizia, regneranno nella
vita per mezzo di quell’uno che è Gesù Cristo.

<span id="an_5:18">5:18</span> Come dunque con un sol fallo la condanna
si è estesa a tutti gli uomini, così, con un solo atto di giustizia la
giustificazione che dà vita s’è estesa a tutti gli uomini.

<span id="an_5:19">5:19</span> Poiché, siccome per la disubbidienza di
un solo uomo i molti sono stati costituiti peccatori, così anche per
l’ubbidienza d’un solo, i molti saran costituiti giusti.

<span id="an_5:20">5:20</span> Or la legge è intervenuta affinché il
fallo abbondasse; ma dove il peccato è abbondato, la grazia è
sovrabbondata,

<span id="an_5:21">5:21</span> affinché, come il peccato regnò nella
morte, così anche la grazia regni, mediante la giustizia, a vita eterna,
per mezzo di Gesù Cristo, nostro Signore.

<span id="an_6:1">6:1</span> Che direm dunque? Rimarremo noi nel peccato
onde la grazia abbondi?

<span id="an_6:2">6:2</span> Così non sia. Noi che siam morti al
peccato, come vivremmo ancora in esso?

<span id="an_6:3">6:3</span> O ignorate voi che quanti siamo stati
battezzati in Cristo Gesù, siamo stati battezzati nella sua morte?

<span id="an_6:4">6:4</span> Noi siam dunque stati con lui seppelliti
mediante il battesimo nella sua morte, affinché, come Cristo è
risuscitato dai morti mediante la gloria del Padre, così anche noi
camminassimo in novità di vita.

<span id="an_6:5">6:5</span> Perché, se siamo divenuti una stessa cosa
con lui per una morte somigliante alla sua, lo saremo anche per una
risurrezione simile alla sua, sapendo questo:

<span id="an_6:6">6:6</span> che il nostro vecchio uomo è stato
crocifisso con lui, affinché il corpo del peccato fosse annullato, onde
noi non serviamo più al peccato;

<span id="an_6:7">6:7</span> poiché colui che è morto, è affrancato dal
peccato.

<span id="an_6:8">6:8</span> Ora, se siamo morti con Cristo, noi
crediamo che altresì vivremo con lui,

<span id="an_6:9">6:9</span> sapendo che Cristo, essendo risuscitato dai
morti, non muore più; la morte non lo signoreggia più.

<span id="an_6:10">6:10</span> Poiché il suo morire fu un morire al
peccato, una volta per sempre; ma il suo vivere è un vivere a Dio.

<span id="an_6:11">6:11</span> Così anche voi fate conto d’esser morti
al peccato, ma viventi a Dio, in Cristo Gesù.

<span id="an_6:12">6:12</span> Non regni dunque il peccato nel vostro
corpo mortale per ubbidirgli nelle sue concupiscenze;

<span id="an_6:13">6:13</span> e non prestate le vostre membra come
strumenti d’iniquità al peccato; ma presentate voi stessi a Dio come di
morti fatti viventi, e le vostre membra come strumenti di giustizia a
Dio;

<span id="an_6:14">6:14</span> perché il peccato non vi signoreggerà,
poiché non siete sotto la legge, ma sotto la grazia.

<span id="an_6:15">6:15</span> Che dunque? Peccheremo noi perché non
siamo sotto la legge ma sotto la grazia? Così non sia.

<span id="an_6:16">6:16</span> Non sapete voi che se vi date a uno come
servi per ubbidirgli, siete servi di colui a cui ubbidite: o del peccato
che mena alla morte o dell’ubbidienza che mena alla giustizia?

<span id="an_6:17">6:17</span> Ma sia ringraziato Iddio che eravate
bensì servi del peccato, ma avete di cuore ubbidito a quel tenore
d’insegnamento che v’è stato trasmesso;

<span id="an_6:18">6:18</span> ed essendo stati affrancati dal peccato,
siete divenuti servi della giustizia.

<span id="an_6:19">6:19</span> Io parlo alla maniera degli uomini, per
la debolezza della vostra carne; poiché, come già prestaste le vostre
membra a servizio della impurità e della iniquità per commettere
l’iniquità, così prestate ora le vostre membra a servizio della
giustizia per la vostra santificazione.

<span id="an_6:20">6:20</span> Poiché, quando eravate servi del peccato,
eravate liberi riguardo alla giustizia.

<span id="an_6:21">6:21</span> Qual frutto dunque avevate allora delle
cose delle quali oggi vi vergognate? poiché la fine loro è la morte.

<span id="an_6:22">6:22</span> Ma ora, essendo stati affrancati dal
peccato e fatti servi a Dio, voi avete per frutto la vostra
santificazione, e per fine la vita eterna:

<span id="an_6:23">6:23</span> poiché il salario del peccato è la morte;
ma il dono di Dio è la vita eterna in Cristo Gesù, nostro Signore.

<span id="an_7:1">7:1</span> O ignorate voi, fratelli (poiché io parlo a
persone che hanno conoscenza della legge), che la legge signoreggia
l’uomo per tutto il tempo ch’egli vive?

<span id="an_7:2">7:2</span> Infatti la donna maritata è per la legge
legata al marito mentre egli vive; ma se il marito muore, ella è sciolta
dalla legge che la lega al marito.

<span id="an_7:3">7:3</span> Ond’è che se mentre vive il marito ella
passa ad un altro uomo, sarà chiamata adultera; ma se il marito muore,
ella è libera di fronte a quella legge; in guisa che non è adultera se
divien moglie d’un altro uomo.

<span id="an_7:4">7:4</span> Così, fratelli miei, anche voi siete
divenuti morti alla legge mediante il corpo di Cristo, per appartenere
ad un altro, cioè a colui che è risuscitato dai morti, e questo affinché
portiamo del frutto a Dio.

<span id="an_7:5">7:5</span> Poiché, mentre eravamo nella carne, le
passioni peccaminose, destate dalla legge, agivano nelle nostre membra
per portar del frutto per la morte;

<span id="an_7:6">7:6</span> ma ora siamo stati sciolti dai legami della
legge, essendo morti a quella che ci teneva soggetti, talché serviamo in
novità di spirito, e non in vecchiezza di lettera.

<span id="an_7:7">7:7</span> Che diremo dunque? La legge è essa peccato?
Così non sia; anzi io non avrei conosciuto il peccato, se non per mezzo
della legge; poiché io non avrei conosciuto la concupiscenza, se la
legge non avesse detto: Non concupire.

<span id="an_7:8">7:8</span> Ma il peccato, còlta l’occasione, per mezzo
del comandamento, produsse in me ogni concupiscenza; perché senza la
legge il peccato è morto.

<span id="an_7:9">7:9</span> E ci fu un tempo, nel quale, senza legge,
vivevo; ma, venuto il comandamento, il peccato prese vita, e io morii;

<span id="an_7:10">7:10</span> e il comandamento ch’era inteso a darmi
vita, risultò che mi dava morte.

<span id="an_7:11">7:11</span> Perché il peccato, còlta l’occasione, per
mezzo del comandamento, mi trasse in inganno; e, per mezzo d’esso,
m’uccise.

<span id="an_7:12">7:12</span> Talché la legge è santa, e il
comandamento è santo e giusto e buono.

<span id="an_7:13">7:13</span> Ciò che è buono diventò dunque morte per
me? Così non sia; ma è il peccato che m’è divenuto morte, onde si
palesasse come peccato, cagionandomi la morte mediante ciò che è buono;
affinché, per mezzo del comandamento, il peccato diventasse estremamente
peccante.

<span id="an_7:14">7:14</span> Noi sappiamo infatti che la legge è
spirituale; ma io son carnale, venduto schiavo al peccato.

<span id="an_7:15">7:15</span> Perché io non approvo quello che faccio;
poiché non faccio quel che voglio, ma faccio quello che odio.

<span id="an_7:16">7:16</span> Ora, se faccio quello che non voglio, io
ammetto che la legge è buona;

<span id="an_7:17">7:17</span> e allora non son più io che lo faccio, ma
è il peccato che abita in me.

<span id="an_7:18">7:18</span> Difatti, io so che in me, vale a dire
nella mia carne, non abita alcun bene; poiché ben trovasi in me il
volere, ma il modo di compiere il bene, no.

<span id="an_7:19">7:19</span> Perché il bene che voglio, non lo fo; ma
il male che non voglio, quello fo.

<span id="an_7:20">7:20</span> Ora, se ciò che non voglio è quello che
fo, non son più io che lo compio, ma è il peccato che abita in me.

<span id="an_7:21">7:21</span> Io mi trovo dunque sotto questa legge:
che volendo io fare il bene, il male si trova in me.

<span id="an_7:22">7:22</span> Poiché io mi diletto nella legge di Dio,
secondo l’uomo interno;

<span id="an_7:23">7:23</span> ma veggo un’altra legge nelle mie membra,
che combatte contro la legge della mia mente, e mi rende prigione della
legge del peccato che è nelle mie membra.

<span id="an_7:24">7:24</span> Misero me uomo! chi mi trarrà da questo
corpo di morte?

<span id="an_7:25">7:25</span> Grazie siano rese a Dio per mezzo di Gesù
Cristo, nostro Signore. Così dunque, io stesso con la mente servo alla
legge di Dio, ma con la carne alla legge del peccato.

<span id="an_8:1">8:1</span> Non v’è dunque ora alcuna condanna per
quelli che sono in Cristo Gesù;

<span id="an_8:2">8:2</span> perché la legge dello Spirito della vita in
Cristo Gesù mi ha affrancato dalla legge del peccato e della morte.

<span id="an_8:3">8:3</span> Poiché quel che era impossibile alla legge,
perché la carne la rendeva debole, Iddio l’ha fatto; mandando il suo
proprio Figliuolo in carne simile a carne di peccato e a motivo del
peccato, ha condannato il peccato nella carne,

<span id="an_8:4">8:4</span> affinché il comandamento della legge fosse
adempiuto in noi, che camminiamo non secondo la carne, ma secondo lo
spirito.

<span id="an_8:5">8:5</span> Poiché quelli che son secondo la carne,
hanno l’animo alle cose della carne; ma quelli che son secondo lo
spirito, hanno l’animo alle cose dello spirito.

<span id="an_8:6">8:6</span> Perché ciò a cui la carne ha l’animo è
morte, ma ciò a cui lo spirito ha l’animo, è vita e pace;

<span id="an_8:7">8:7</span> poiché ciò a cui la carne ha l’animo è
inimicizia contro Dio, perché non è sottomesso alla legge di Dio, e
neppure può esserlo;

<span id="an_8:8">8:8</span> e quelli che sono nella carne, non possono
piacere a Dio.

<span id="an_8:9">8:9</span> Or voi non siete nella carne ma nello
spirito, se pur lo Spirito di Dio abita in voi; ma se uno non ha lo
Spirito di Cristo, egli non è di lui.

<span id="an_8:10">8:10</span> E se Cristo è in voi, ben è il corpo
morto a cagione del peccato; ma lo spirito è vita a cagion della
giustizia.

<span id="an_8:11">8:11</span> E se lo Spirito di colui che ha
risuscitato Gesù dai morti abita in voi, Colui che ha risuscitato Cristo
Gesù dai morti vivificherà anche i vostri corpi mortali per mezzo del
suo Spirito che abita in voi.

<span id="an_8:12">8:12</span> Così dunque, fratelli, noi siam debitori
non alla carne per viver secondo la carne;

<span id="an_8:13">8:13</span> perché se vivete secondo la carne, voi
morrete; ma se mediante lo Spirito mortificate gli atti del corpo, voi
vivrete;

<span id="an_8:14">8:14</span> poiché tutti quelli che son condotti
dallo Spirito di Dio, son figliuoli di Dio.

<span id="an_8:15">8:15</span> Poiché voi non avete ricevuto lo spirito
di servitù per ricader nella paura; ma avete ricevuto lo spirito
d’adozione, per il quale gridiamo: Abba! Padre!

<span id="an_8:16">8:16</span> Lo Spirito stesso attesta insieme col
nostro spirito, che siamo figliuoli di Dio;

<span id="an_8:17">8:17</span> e se siamo figliuoli, siamo anche eredi;
eredi di Dio e coeredi di Cristo, se pur soffriamo con lui, affinché
siamo anche glorificati con lui.

<span id="an_8:18">8:18</span> Perché io stimo che le sofferenze del
tempo presente non siano punto da paragonare con la gloria che ha da
essere manifestata a nostro riguardo.

<span id="an_8:19">8:19</span> Poiché la creazione con brama intensa
aspetta la manifestazione dei figliuoli di Dio;

<span id="an_8:20">8:20</span> perché la creazione è stata sottoposta
alla vanità, non di sua propria volontà, ma a cagion di colui che ve
l’ha sottoposta,

<span id="an_8:21">8:21</span> non senza speranza però che la creazione
stessa sarà anch’ella liberata dalla servitù della corruzione, per
entrare nella libertà della gloria dei figliuoli di Dio.

<span id="an_8:22">8:22</span> Poiché sappiamo che fino ad ora tutta la
creazione geme insieme ed è in travaglio;

<span id="an_8:23">8:23</span> non solo essa, ma anche noi, che abbiamo
le primizie dello Spirito, anche noi stessi gemiamo in noi medesimi,
aspettando l’adozione, la redenzione del nostro corpo.

<span id="an_8:24">8:24</span> Poiché noi siamo stati salvati in
isperanza. Or la speranza di quel che si vede, non è speranza; difatti,
quello che uno vede, perché lo spererebbe egli ancora?

<span id="an_8:25">8:25</span> Ma se speriamo quel che non vediamo, noi
l’aspettiamo con pazienza.

<span id="an_8:26">8:26</span> Parimente ancora, lo Spirito sovviene
alla nostra debolezza; perché noi non sappiamo pregare come si conviene;
ma lo Spirito intercede egli stesso per noi con sospiri ineffabili;

<span id="an_8:27">8:27</span> e Colui che investiga i cuori conosce
qual sia il sentimento dello Spirito, perché esso intercede per i santi
secondo Iddio.

<span id="an_8:28">8:28</span> Or noi sappiamo che tutte le cose
cooperano al bene di quelli che amano Dio, i quali son chiamati secondo
il suo proponimento.

<span id="an_8:29">8:29</span> Perché quelli che Egli ha preconosciuti,
li ha pure predestinati ad esser conformi all’immagine del suo
Figliuolo, ond’egli sia il primogenito fra molti fratelli;

<span id="an_8:30">8:30</span> e quelli che ha predestinati, li ha pure
chiamati; e quelli che ha chiamati, li ha pure giustificati; e quelli
che ha giustificati, li ha pure glorificati.

<span id="an_8:31">8:31</span> Che diremo dunque a queste cose? Se Dio è
per noi, chi sarà contro di noi?

<span id="an_8:32">8:32</span> Colui che non ha risparmiato il suo
proprio Figliuolo, ma l’ha dato per tutti noi, come non ci donerà egli
anche tutte le cose con lui?

<span id="an_8:33">8:33</span> Chi accuserà gli eletti di Dio? Iddio è
quel che li giustifica.

<span id="an_8:34">8:34</span> Chi sarà quel che li condanni? Cristo
Gesù è quel che è morto; e, più che questo, è risuscitato; ed è alla
destra di Dio; ed anche intercede per noi.

<span id="an_8:35">8:35</span> Chi ci separerà dall’amore di Cristo?
Sarà forse la tribolazione, o la distretta, o la persecuzione, o la
fame, o la nudità, o il pericolo, o la spada?

<span id="an_8:36">8:36</span> Come è scritto: Per amor di te noi siamo
tutto il giorno messi a morte; siamo stati considerati come pecore da
macello.

<span id="an_8:37">8:37</span> Anzi, in tutte queste cose, noi siam più
che vincitori, in virtù di colui che ci ha amati.

<span id="an_8:38">8:38</span> Poiché io son persuaso che né morte, né
vita, né angeli, né principati, né cose presenti, né cose future,

<span id="an_8:39">8:39</span> né potestà, né altezza, né profondità, né
alcun’altra creatura potranno separarci dall’amore di Dio, che è in
Cristo Gesù, nostro Signore.

<span id="an_9:1">9:1</span> Io dico la verità in Cristo, non mento, la
mia coscienza me lo attesta per lo Spirito Santo:

<span id="an_9:2">9:2</span> io ho una grande tristezza e un continuo
dolore nel cuore mio;

<span id="an_9:3">9:3</span> perché vorrei essere io stesso anatema,
separato da Cristo, per amor dei miei fratelli, miei parenti secondo la
carne,

<span id="an_9:4">9:4</span> che sono Israeliti, ai quali appartengono
l’adozione e la gloria e i patti e la legislazione e il culto e le
promesse;

<span id="an_9:5">9:5</span> dei quali sono i padri, e dai quali è
venuto, secondo la carne, il Cristo, che è sopra tutte le cose Dio
benedetto in eterno. Amen.

<span id="an_9:6">9:6</span> Però non è che la parola di Dio sia caduta
a terra; perché non tutti i discendenti da Israele sono Israele;

<span id="an_9:7">9:7</span> né per il fatto che son progenie d’Abramo,
son tutti figliuoli d’Abramo; anzi: In Isacco ti sarà nominata una
progenie.

<span id="an_9:8">9:8</span> Cioè, non i figliuoli della carne sono
figliuoli di Dio: ma i figliuoli della promessa son considerati come
progenie.

<span id="an_9:9">9:9</span> Poiché questa è una parola di promessa: In
questa stagione io verrò, e Sara avrà un figliuolo.

<span id="an_9:10">9:10</span> Non solo; ma anche a Rebecca avvenne la
medesima cosa quand’ebbe concepito da uno stesso uomo, vale a dire
Isacco nostro padre, due gemelli;

<span id="an_9:11">9:11</span> poiché, prima che fossero nati e che
avessero fatto alcun che di bene o di male, affinché rimanesse fermo il
proponimento dell’elezione di Dio, che dipende non dalle opere ma dalla
volontà di colui che chiama,

<span id="an_9:12">9:12</span> le fu detto: Il maggiore servirà al
minore;

<span id="an_9:13">9:13</span> secondo che è scritto: Ho amato Giacobbe,
ma ho odiato Esaù.

<span id="an_9:14">9:14</span> Che diremo dunque? V’è forse ingiustizia
in Dio? Così non sia.

<span id="an_9:15">9:15</span> Poiché Egli dice a Mosè: Io avrò mercé di
chi avrò mercé, e avrò compassione di chi avrò compassione.

<span id="an_9:16">9:16</span> Non dipende dunque né da chi vuole né da
chi corre, ma da Dio che fa misericordia.

<span id="an_9:17">9:17</span> Poiché la Scrittura dice a Faraone:
Appunto per questo io t’ho suscitato: per mostrare in te la mia potenza,
e perché il mio nome sia pubblicato per tutta la terra.

<span id="an_9:18">9:18</span> Così dunque Egli fa misericordia a chi
vuole, e indura chi vuole.

<span id="an_9:19">9:19</span> Tu allora mi dirai: Perché si lagna Egli
ancora? Poiché chi può resistere alla sua volontà?

<span id="an_9:20">9:20</span> Piuttosto, o uomo, chi sei tu che
replichi a Dio? La cosa formata dirà essa a colui che la formò: Perché
mi facesti così?

<span id="an_9:21">9:21</span> Il vasaio non ha egli potestà
sull’argilla, da trarre dalla stessa massa un vaso per uso nobile, e un
altro per uso ignobile?

<span id="an_9:22">9:22</span> E che v’è mai da replicare se Dio,
volendo mostrare la sua ira e far conoscere la sua potenza, ha
sopportato con molta longanimità de’ vasi d’ira preparati per la
perdizione,

<span id="an_9:23">9:23</span> e se, per far conoscere le ricchezze
della sua gloria verso de’ vasi di misericordia che avea già innanzi
preparati per la gloria,

<span id="an_9:24">9:24</span> li ha anche chiamati (parlo di noi) non
soltanto di fra i Giudei ma anche di fra i Gentili?

<span id="an_9:25">9:25</span> Così Egli dice anche in Osea: Io chiamerò
mio popolo quello che non era mio popolo, e "amata" quella che non era
amata;

<span id="an_9:26">9:26</span> e avverrà che nel luogo ov’era loro stato
detto: "Voi non siete mio popolo", quivi saran chiamati figliuoli
dell’Iddio vivente.

<span id="an_9:27">9:27</span> E Isaia esclama riguardo a Israele:
Quand’anche il numero dei figliuoli d’Israele fosse come la rena del
mare, il rimanente solo sarà salvato;

<span id="an_9:28">9:28</span> perché il Signore eseguirà la sua parola
sulla terra, in modo definitivo e reciso.

<span id="an_9:29">9:29</span> E come Isaia avea già detto prima: Se il
Signor degli eserciti non ci avesse lasciato un seme, saremmo divenuti
come Sodoma e saremmo stati simili a Gomorra.

<span id="an_9:30">9:30</span> Che diremo dunque? Diremo che i Gentili,
i quali non cercavano la giustizia, hanno conseguito la giustizia, ma la
giustizia che vien dalla fede;

<span id="an_9:31">9:31</span> mentre Israele, che cercava la legge
della giustizia, non ha conseguito la legge della giustizia.

<span id="an_9:32">9:32</span> Perché? Perché l’ha cercata non per fede,
ma per opere. Essi hanno urtato nella pietra d’intoppo,

<span id="an_9:33">9:33</span> siccome è scritto: Ecco, io pongo in Sion
una pietra d’intoppo e una roccia d’inciampo; ma chi crede in lui non
sarà svergognato.

<span id="an_10:1">10:1</span> Fratelli, il desiderio del mio cuore e la
mia preghiera a Dio per loro è che siano salvati.

<span id="an_10:2">10:2</span> Poiché io rendo loro testimonianza che
hanno zelo per le cose di Dio, ma zelo senza conoscenza.

<span id="an_10:3">10:3</span> Perché, ignorando la giustizia di Dio, e
cercando di stabilir la loro propria, non si sono sottoposti alla
giustizia di Dio;

<span id="an_10:4">10:4</span> poiché il termine della legge è Cristo,
per esser giustizia a ognuno che crede.

<span id="an_10:5">10:5</span> Infatti Mosè descrive così la giustizia
che vien dalla legge: L’uomo che farà quelle cose, vivrà per esse.

<span id="an_10:6">10:6</span> Ma la giustizia che vien dalla fede dice
così: Non dire in cuor tuo: Chi salirà in cielo? (questo è un farne
scendere Cristo) né:

<span id="an_10:7">10:7</span> Chi scenderà nell’abisso? (questo è un
far risalire Cristo d’infra i morti).

<span id="an_10:8">10:8</span> Ma che dice ella? La parola è presso di
te, nella tua bocca e nel tuo cuore; questa è la parola della fede che
noi predichiamo;

<span id="an_10:9">10:9</span> perché, se con la bocca avrai confessato
Gesù come Signore, e avrai creduto col cuore che Dio l’ha risuscitato
dai morti, sarai salvato;

<span id="an_10:10">10:10</span> infatti col cuore si crede per ottener
la giustizia e con la bocca si fa confessione per esser salvati.

<span id="an_10:11">10:11</span> Difatti la Scrittura dice: Chiunque
crede in lui, non sarà svergognato.

<span id="an_10:12">10:12</span> Poiché non v’è distinzione fra Giudeo e
Greco; perché lo stesso Signore è Signore di tutti, ricco verso tutti
quelli che lo invocano;

<span id="an_10:13">10:13</span> poiché chiunque avrà invocato il nome
del Signore, sarà salvato.

<span id="an_10:14">10:14</span> Come dunque invocheranno colui nel
quale non hanno creduto? E come crederanno in colui del quale non hanno
udito parlare? E come udiranno, se non v’è chi predichi?

<span id="an_10:15">10:15</span> E come predicheranno se non son
mandati? Siccome è scritto: Quanto son belli i piedi di quelli che
annunziano buone novelle!

<span id="an_10:16">10:16</span> Ma tutti non hanno ubbidito alla Buona
Novella; perché Isaia dice: Signore, chi ha creduto alla nostra
predicazione?

<span id="an_10:17">10:17</span> Così la fede vien dall’udire e l’udire
si ha per mezzo della parola di Cristo.

<span id="an_10:18">10:18</span> Ma io dico: Non hanno essi udito? Anzi,
la loro voce è andata per tutta la terra, e le loro parole fino agli
estremi confini del mondo.

<span id="an_10:19">10:19</span> Ma io dico: Israele non ha egli
compreso? Mosè pel primo dice: Io vi moverò a gelosia di una nazione che
non è nazione; contro una nazione senza intelletto provocherò il vostro
sdegno.

<span id="an_10:20">10:20</span> E Isaia si fa ardito e dice: Sono stato
trovato da quelli che non mi cercavano; sono stato chiaramente
conosciuto da quelli che non chiedevan di me.

<span id="an_10:21">10:21</span> Ma riguardo a Israele dice: Tutto il
giorno ho teso le mani verso un popolo disubbidiente e contradicente.

<span id="an_11:1">11:1</span> Io dico dunque: Iddio ha egli reietto il
suo popolo? Così non sia; perché anch’io sono Israelita, della progenie
d’Abramo, della tribù di Beniamino.

<span id="an_11:2">11:2</span> Iddio non ha reietto il suo popolo, che
ha preconosciuto. Non sapete voi quel che la Scrittura dice, nella
storia d’Elia? Com’egli ricorre a Dio contro Israele, dicendo:

<span id="an_11:3">11:3</span> Signore, hanno ucciso i tuoi profeti,
hanno demoliti i tuoi altari, e io son rimasto solo, e cercano la mia
vita?

<span id="an_11:4">11:4</span> Ma che gli rispose la voce divina? Mi son
riserbato settemila uomini, che non han piegato il ginocchio davanti a
Baal.

<span id="an_11:5">11:5</span> E così anche nel tempo presente, v’è un
residuo secondo l’elezione della grazia.

<span id="an_11:6">11:6</span> Ma se è per grazia, non è più per opere;
altrimenti, grazia non è più grazia.

<span id="an_11:7">11:7</span> Che dunque? Quel che Israele cerca, non
l’ha ottenuto; mentre il residuo eletto l’ha ottenuto;

<span id="an_11:8">11:8</span> e gli altri sono stati indurati, secondo
che è scritto: Iddio ha dato loro uno spirito di stordimento, degli
occhi per non vedere e degli orecchi per non udire, fino a questo
giorno.

<span id="an_11:9">11:9</span> E Davide dice: La loro mensa sia per loro
un laccio, una rete, un inciampo, e una retribuzione.

<span id="an_11:10">11:10</span> Siano gli occhi loro oscurati in guisa
che non veggano, e piega loro del continuo la schiena.

<span id="an_11:11">11:11</span> Io dico dunque: Hanno essi così
inciampato da cadere? Così non sia; ma per la loro caduta la salvezza è
giunta ai Gentili per provocar loro a gelosia.

<span id="an_11:12">11:12</span> Or se la loro caduta è la ricchezza del
mondo e la loro diminuzione la ricchezza de’ Gentili, quanto più lo sarà
la loro pienezza!

<span id="an_11:13">11:13</span> Ma io parlo a voi, o Gentili. In quanto
io sono apostolo dei Gentili, glorifico il mio ministerio,

<span id="an_11:14">11:14</span> per veder di provocare a gelosia quelli
del mio sangue, e di salvarne alcuni.

<span id="an_11:15">11:15</span> Poiché, se la loro reiezione è la
riconciliazione del mondo, che sarà la loro riammissione, se non una
vita d’infra i morti?

<span id="an_11:16">11:16</span> E se la primizia è santa, anche la
massa è santa; e se la radice è santa, anche i rami son santi.

<span id="an_11:17">11:17</span> E se pure alcuni de’ rami sono stati
troncati, e tu, che sei olivastro, sei stato innestato in luogo loro e
sei divenuto partecipe della radice e della grassezza dell’ulivo,

<span id="an_11:18">11:18</span> non t’insuperbire contro ai rami; ma,
se t’insuperbisci, sappi che non sei tu che porti la radice, ma la
radice che porta te.

<span id="an_11:19">11:19</span> Allora tu dirai: Sono stati troncati
dei rami perché io fossi innestato.

<span id="an_11:20">11:20</span> Bene: sono stati troncati per la loro
incredulità, e tu sussisti per la fede; non t’insuperbire, ma temi.

<span id="an_11:21">11:21</span> Perché se Dio non ha risparmiato i rami
naturali, non risparmierà neppur te.

<span id="an_11:22">11:22</span> Vedi dunque la benignità e la severità
di Dio; la severità verso quelli che son caduti; ma verso te la
benignità di Dio, se pur tu perseveri nella sua benignità; altrimenti,
anche tu sarai reciso.

<span id="an_11:23">11:23</span> Ed anche quelli, se non perseverano
nella loro incredulità, saranno innestati; perché Dio è potente da
innestarli di nuovo.

<span id="an_11:24">11:24</span> Poiché se tu sei stato tagliato
dall’ulivo per sua natura selvatico, e sei stato contro natura innestato
nell’ulivo domestico, quanto più essi, che son dei rami naturali,
saranno innestati nel lor proprio ulivo?

<span id="an_11:25">11:25</span> Perché, fratelli, non voglio che
ignoriate questo mistero, affinché non siate presuntuosi; che cioè, un
induramento parziale s’è prodotto in Israele, finché sia entrata la
pienezza dei Gentili;

<span id="an_11:26">11:26</span> e così tutto Israele sarà salvato,
secondo che è scritto: Il liberatore verrà da Sion;

<span id="an_11:27">11:27</span> Egli allontanerà da Giacobbe l’empietà;
e questo sarà il mio patto con loro, quand’io torrò via i loro peccati.

<span id="an_11:28">11:28</span> Per quanto concerne l’Evangelo, essi
sono nemici per via di voi; ma per quanto concerne l’elezione, sono
amati per via dei loro padri;

<span id="an_11:29">11:29</span> perché i doni e la vocazione di Dio
sono senza pentimento.

<span id="an_11:30">11:30</span> Poiché, siccome voi siete stati in
passato disubbidienti a Dio ma ora avete ottenuto misericordia per la
loro disubbidienza,

<span id="an_11:31">11:31</span> così anch’essi sono stati ora
disubbidienti, onde, per la misericordia a voi usata, ottengano essi
pure misericordia.

<span id="an_11:32">11:32</span> Poiché Dio ha rinchiuso tutti nella
disubbidienza per far misericordia a tutti.

<span id="an_11:33">11:33</span> O profondità della ricchezza e della
sapienza e della conoscenza di Dio! Quanto inscrutabili sono i suoi
giudizi, e incomprensibili le sue vie!

<span id="an_11:34">11:34</span> Poiché: Chi ha conosciuto il pensiero
del Signore? O chi è stato il suo consigliere?

<span id="an_11:35">11:35</span> O chi gli ha dato per primo, e gli sarà
contraccambiato?

<span id="an_11:36">11:36</span> Poiché da lui, per mezzo di lui e per
lui son tutte le cose. A lui sia la gloria in eterno. Amen.

<span id="an_12:1">12:1</span> Io vi esorto dunque, fratelli, per le
compassioni di Dio, a presentare i vostri corpi in sacrificio vivente,
santo, accettevole a Dio; il che è il vostro culto spirituale.

<span id="an_12:2">12:2</span> E non vi conformate a questo secolo, ma
siate trasformati mediante il rinnovamento della vostra mente, affinché
conosciate per esperienza qual sia la volontà di Dio, la buona,
accettevole e perfetta volontà.

<span id="an_12:3">12:3</span> Per la grazia che m’è stata data, io dico
quindi a ciascuno fra voi che non abbia di sé un concetto più alto di
quel che deve avere, ma abbia di sé un concetto sobrio, secondo al
misura della fede che Dio ha assegnata a ciascuno.

<span id="an_12:4">12:4</span> Poiché, siccome in un solo corpo abbiamo
molte membra e tutte le membra non hanno un medesimo ufficio,

<span id="an_12:5">12:5</span> così noi, che siamo molti, siamo un solo
corpo in Cristo, e, individualmente, siamo membra l’uno dell’altro.

<span id="an_12:6">12:6</span> E siccome abbiamo dei doni differenti
secondo la grazia che ci è stata data, se abbiamo dono di profezia,
profetizziamo secondo la proporzione della nostra fede;

<span id="an_12:7">12:7</span> se di ministerio, attendiamo al
ministerio; se d’insegnamento, all’insegnare;

<span id="an_12:8">12:8</span> se di esortazione, all’esortare; chi dà,
dia con semplicità; chi presiede, lo faccia con diligenza; chi fa opere
pietose, le faccia con allegrezza.

<span id="an_12:9">12:9</span> L’amore sia senza ipocrisia. Aborrite il
male, e attenetevi fermamente al bene.

<span id="an_12:10">12:10</span> Quanto all’amor fraterno, siate pieni
d’affezione gli uni per gli altri; quanto all’onore, prevenitevi gli uni
gli altri;

<span id="an_12:11">12:11</span> quanto allo zelo, non siate pigri;
siate ferventi nello spirito, servite il Signore;

<span id="an_12:12">12:12</span> siate allegri nella speranza, pazienti
nell’afflizione, perseveranti nella preghiera;

<span id="an_12:13">12:13</span> provvedete alle necessità dei santi,
esercitate con premura l’ospitalità.

<span id="an_12:14">12:14</span> Benedite quelli che vi perseguitano;
benedite e non maledite.

<span id="an_12:15">12:15</span> Rallegratevi con quelli che sono
allegri; piangete con quelli che piangono.

<span id="an_12:16">12:16</span> Abbiate fra voi un medesimo sentimento;
non abbiate l’animo alle cose alte, ma lasciatevi attirare dalle umili.
Non vi stimate savi da voi stessi.

<span id="an_12:17">12:17</span> Non rendete ad alcuno male per male.
Applicatevi alle cose che sono oneste, nel cospetto di tutti gli uomini.

<span id="an_12:18">12:18</span> Se è possibile, per quanto dipende da
voi, vivete in pace con tutti gli uomini.

<span id="an_12:19">12:19</span> Non fate le vostre vendette, cari miei,
ma cedete il posto all’ira di Dio; poiché sta scritto: A me la vendetta;
io darò la retribuzione, dice il Signore.

<span id="an_12:20">12:20</span> Anzi, se il tuo nemico ha fame, dagli
da mangiare; se ha sete, dagli da bere; poiché, facendo così, tu
raunerai dei carboni accesi sul suo capo.

<span id="an_12:21">12:21</span> Non esser vinto dal male, ma vinci il
male col bene.

<span id="an_13:1">13:1</span> Ogni persona sia sottoposta alle autorità
superiori; perché non v’è autorità se non da Dio; e le autorità che
esistono, sono ordinate da Dio:

<span id="an_13:2">13:2</span> talché chi resiste all’autorità, si
oppone all’ordine di Dio; e quelli che vi si oppongono, si attireranno
addosso una pena;

<span id="an_13:3">13:3</span> poiché i magistrati non son di spavento
alle opere buone, ma alle cattive. Vuoi tu non aver paura dell’autorità?
Fa’ quel ch’è bene, e avrai lode da essa;

<span id="an_13:4">13:4</span> perché il magistrato è un ministro di Dio
per il tuo bene; ma se fai quel ch’è male, temi, perché egli non porta
la spada invano; poich’egli è un ministro di Dio, per infliggere una
giusta punizione contro colui che fa il male.

<span id="an_13:5">13:5</span> Perciò è necessario star soggetti non
soltanto a motivo della punizione, ma anche a motivo della coscienza.

<span id="an_13:6">13:6</span> Poiché è anche per questa ragione che voi
pagate i tributi; perché si tratta di ministri di Dio, i quali attendono
del continuo a questo ufficio.

<span id="an_13:7">13:7</span> Rendete a tutti quel che dovete loro: il
tributo a chi dovete il tributo; la gabella a chi la gabella; il timore
a chi il timore; l’onore a chi l’onore.

<span id="an_13:8">13:8</span> Non abbiate altro debito con alcuno se
non d’amarvi gli uni gli altri; perché chi ama il prossimo ha adempiuto
la legge.

<span id="an_13:9">13:9</span> Infatti il non commettere adulterio, non
uccidere, non rubare, non concupire e qualsiasi altro comandamento si
riassumono in questa parola: Ama il prossimo tuo come te stesso.

<span id="an_13:10">13:10</span> L’amore non fa male alcuno al prossimo;
l’amore, quindi, è l’adempimento della legge.

<span id="an_13:11">13:11</span> E questo tanto più dovete fare,
conoscendo il tempo nel quale siamo; poiché è ora ormai che vi svegliate
dal sonno; perché la salvezza ci è adesso più vicina di quando credemmo.

<span id="an_13:12">13:12</span> La notte è avanzata, il giorno è
vicino; gettiam dunque via le opere delle tenebre, e indossiamo le armi
della luce.

<span id="an_13:13">13:13</span> Camminiamo onestamente, come di giorno;
non in gozzoviglie ed ebbrezze; non in lussuria e lascivie; non in
contese ed invidie;

<span id="an_13:14">13:14</span> ma rivestitevi del Signor Gesù Cristo,
e non abbiate cura della carne per soddisfarne le concupiscenze.

<span id="an_14:1">14:1</span> Quanto a colui che è debole nella fede,
accoglietelo, ma non per discutere opinioni.

<span id="an_14:2">14:2</span> L’uno crede di poter mangiare di tutto,
mentre l’altro, che è debole, mangia legumi.

<span id="an_14:3">14:3</span> Colui che mangia di tutto, non sprezzi
colui che non mangia di tutto; e colui che non mangia di tutto, non
giudichi colui che mangia di tutto: perché Dio l’ha accolto.

<span id="an_14:4">14:4</span> Chi sei tu che giudichi il domestico
altrui? Se sta in piedi o se cade è cosa che riguarda il suo padrone; ma
egli sarà tenuto in piè, perché il Signore è potente da farlo stare in
piè.

<span id="an_14:5">14:5</span> L’uno stima un giorno più d’un altro;
l’altro stima tutti i giorni uguali; sia ciascuno pienamente convinto
nella propria mente.

<span id="an_14:6">14:6</span> Chi ha riguardo al giorno, lo fa per il
Signore; e chi mangia di tutto, lo fa per il Signore, perché rende
grazie a Dio; e chi non mangia di tutto fa così per il Signore, e rende
grazie a Dio.

<span id="an_14:7">14:7</span> Poiché nessuno di noi vive per se stesso,
e nessuno muore per se stesso;

<span id="an_14:8">14:8</span> perché, se viviamo, viviamo per il
Signore; e se moriamo, moriamo per il Signore; sia dunque che viviamo o
che moriamo, noi siamo del Signore.

<span id="an_14:9">14:9</span> Poiché a questo fine Cristo è morto ed è
tornato in vita: per essere il Signore e de’ morti e de’ viventi.

<span id="an_14:10">14:10</span> Ma tu, perché giudichi il tuo fratello?
E anche tu, perché disprezzi il tuo fratello? Poiché tutti compariremo
davanti al tribunale di Dio;

<span id="an_14:11">14:11</span> infatti sta scritto: Com’io vivo, dice
il Signore, ogni ginocchio si piegherà davanti a me, ed ogni lingua darà
gloria a Dio.

<span id="an_14:12">14:12</span> Così dunque ciascun di noi renderà
conto di se stesso a Dio.

<span id="an_14:13">14:13</span> Non ci giudichiamo dunque più gli uni
gli altri, ma giudicate piuttosto che non dovete porre pietra d’inciampo
sulla via del fratello, né essergli occasione di caduta.

<span id="an_14:14">14:14</span> Io so e son persuaso nel Signor Gesù
che nessuna cosa è impura in se stessa; però se uno stima che una cosa è
impura, per lui è impura.

<span id="an_14:15">14:15</span> Ora, se a motivo di un cibo il tuo
fratello è contristato, tu non procedi più secondo carità. Non perdere,
col tuo cibo, colui per il quale Cristo è morto!

<span id="an_14:16">14:16</span> Il privilegio che avete, non sia dunque
oggetto di biasimo;

<span id="an_14:17">14:17</span> perché il regno di Dio non consiste in
vivanda né in bevanda, ma è giustizia, pace ed allegrezza nello Spirito
Santo.

<span id="an_14:18">14:18</span> Poiché chi serve in questo a Cristo, è
gradito a Dio e approvato dagli uomini.

<span id="an_14:19">14:19</span> Cerchiamo dunque le cose che
contribuiscono alla pace e alla mutua edificazione.

<span id="an_14:20">14:20</span> Non disfare, per un cibo, l’opera di
Dio. Certo, tutte le cose son pure ma è male quand’uno mangia dando
intoppo.

<span id="an_14:21">14:21</span> E’ bene non mangiar carne, né bever
vino, né far cosa alcuna che possa esser d’intoppo al fratello.

<span id="an_14:22">14:22</span> Tu, la convinzione che hai, serbala per
te stesso dinanzi a Dio. Beato colui che non condanna se stesso in
quello che approva.

<span id="an_14:23">14:23</span> Ma colui che sta in dubbio, se mangia è
condannato, perché non mangia con convinzione; e tutto quello che non
vien da convinzione è peccato.

<span id="an_15:1">15:1</span> Or noi che siam forti, dobbiam sopportare
le debolezze de’ deboli e non compiacere a noi stessi.

<span id="an_15:2">15:2</span> Ciascuno di noi compiaccia al prossimo
nel bene, a scopo di edificazione.

<span id="an_15:3">15:3</span> Poiché anche Cristo non compiacque a se
stesso; ma com’è scritto: Gli oltraggi di quelli che ti oltraggiano son
caduti sopra di me.

<span id="an_15:4">15:4</span> Perché tutto quello che fu scritto per
l’addietro, fu scritto per nostro ammaestramento, affinché mediante la
pazienza e mediante la consolazione delle Scritture noi riteniamo la
speranza.

<span id="an_15:5">15:5</span> Or l’Iddio della pazienza e della
consolazione vi dia d’aver fra voi un medesimo sentimento secondo Cristo
Gesù,

<span id="an_15:6">15:6</span> affinché d’un solo animo e d’una stessa
bocca glorifichiate Iddio, il Padre del nostro Signor Gesù Cristo.

<span id="an_15:7">15:7</span> Perciò accoglietevi gli uni gli altri,
siccome anche Cristo ha accolto noi per la gloria di Dio;

<span id="an_15:8">15:8</span> poiché io dico che Cristo è stato fatto
ministro de’ circoncisi, a dimostrazione della veracità di Dio, per
confermare le promesse fatte ai padri;

<span id="an_15:9">15:9</span> mentre i Gentili hanno da glorificare
Iddio per la sua misericordia, secondo che è scritto: Per questo ti
celebrerò fra i Gentili e salmeggerò al tuo nome.

<span id="an_15:10">15:10</span> Ed è detto ancora: Rallegratevi, o
Gentili, col suo popolo.

<span id="an_15:11">15:11</span> E altrove: Gentili, lodate tutti il
Signore, e tutti i popoli lo celebrino.

<span id="an_15:12">15:12</span> E di nuovo Isaia dice: Vi sarà la
radice di Iesse, e Colui che sorgerà a governare i Gentili; in lui
spereranno i Gentili.

<span id="an_15:13">15:13</span> Or l’Iddio della speranza vi riempia
d’ogni allegrezza e d’ogni pace nel vostro credere, onde abbondiate
nella speranza, mediante la potenza dello Spirito Santo.

<span id="an_15:14">15:14</span> Ora, fratelli miei, sono io pure
persuaso, a riguardo vostro, che anche voi siete ripieni di bontà,
ricolmi d’ogni conoscenza, capaci anche d’ammonirvi a vicenda.

<span id="an_15:15">15:15</span> Ma vi ho scritto alquanto arditamente,
come per ricordarvi quel che già sapete, a motivo della grazia che mi è
stata fatta da Dio,

<span id="an_15:16">15:16</span> d’esser ministro di Cristo Gesù per i
Gentili, esercitando il sacro servigio del Vangelo di Dio, affinché
l’offerta de’ Gentili sia accettevole, essendo santificata dallo Spirito
Santo.

<span id="an_15:17">15:17</span> Io ho dunque di che gloriarmi in Cristo
Gesù, per quel che concerne le cose di Dio;

<span id="an_15:18">15:18</span> perché io non ardirei dir cosa che
Cristo non abbia operata per mio mezzo, in vista dell’ubbidienza de’
Gentili, in parola e in opera,

<span id="an_15:19">15:19</span> con potenza di segni e di miracoli, con
potenza dello Spirito Santo. Così, da Gerusalemme e dai luoghi intorno
fino all’Illiria, ho predicato dovunque l’Evangelo di Cristo,

<span id="an_15:20">15:20</span> avendo l’ambizione di predicare
l’Evangelo là dove Cristo non fosse già stato nominato, per non
edificare sul fondamento altrui;

<span id="an_15:21">15:21</span> come è scritto: Coloro ai quali nulla
era stato annunziato di lui, lo vedranno; e coloro che non ne avevano
udito parlare, intenderanno.

<span id="an_15:22">15:22</span> Per questa ragione appunto sono stato
le tante volte impedito di venire a voi;

<span id="an_15:23">15:23</span> ma ora, non avendo più campo da
lavorare in queste contrade, e avendo già da molti anni gran desiderio
di recarmi da voi,

<span id="an_15:24">15:24</span> quando andrò in Ispagna, spero,
passando, di vedervi e d’esser da voi aiutato nel mio viaggio a quella
volta, dopo che mi sarò in parte saziato di voi.

<span id="an_15:25">15:25</span> Ma per ora vado a Gerusalemme a
portarvi una sovvenzione per i santi;

<span id="an_15:26">15:26</span> perché la Macedonia e l’Acaia si son
compiaciute di raccogliere una contribuzione a pro dei poveri fra i
santi che sono in Gerusalemme.

<span id="an_15:27">15:27</span> Si sono compiaciute, dico; ed è anche
un debito ch’esse hanno verso di loro; perché se i Gentili sono stati
fatti partecipi dei loro beni spirituali, sono anche in obbligo di
sovvenir loro con i beni materiali.

<span id="an_15:28">15:28</span> Quando dunque avrò compiuto questo
servizio e consegnato questo frutto, andrò in Ispagna passando da voi;

<span id="an_15:29">15:29</span> e so che, recandomi da voi, verrò con
la pienezza delle benedizioni di Cristo.

<span id="an_15:30">15:30</span> Ora, fratelli, io v’esorto per il
Signor nostro Gesù Cristo e per la carità dello Spirito, a combatter
meco nelle vostre preghiere a Dio per me,

<span id="an_15:31">15:31</span> affinché io sia liberato dai
disubbidienti di Giudea, e la sovvenzione che porto a Gerusalemme sia
accettevole ai santi,

<span id="an_15:32">15:32</span> in modo che, se piace a Dio, io possa
recarmi da voi con allegrezza e possa con voi ricrearmi.

<span id="an_15:33">15:33</span> Or l’Iddio della pace sia con tutti
voi. Amen.

<span id="an_16:1">16:1</span> Vi raccomando Febe, nostra sorella, che è
diaconessa della chiesa di Cencrea,

<span id="an_16:2">16:2</span> perché la riceviate nel Signore, in modo
degno dei santi, e le prestiate assistenza, in qualunque cosa ella possa
aver bisogno di voi; poiché ella pure ha prestato assistenza a molti e
anche a me stesso.

<span id="an_16:3">16:3</span> Salutate Prisca ed Aquila, miei compagni
d’opera in Cristo Gesù,

<span id="an_16:4">16:4</span> i quali per la vita mia hanno esposto il
loro proprio collo; ai quali non io solo ma anche tutte le chiese dei
Gentili rendono grazie.

<span id="an_16:5">16:5</span> Salutate anche la chiesa che è in casa
loro. Salutate il mio caro Epeneto, che è la primizia dell’Asia per
Cristo.

<span id="an_16:6">16:6</span> Salutate Maria, che si è molto affaticata
per voi.

<span id="an_16:7">16:7</span> Salutate Andronico e Giunio, miei parenti
e compagni di prigione, i quali sono segnalati fra gli apostoli, e anche
sono stati in Cristo prima di me.

<span id="an_16:8">16:8</span> Salutate Ampliato, il mio diletto nel
Signore.

<span id="an_16:9">16:9</span> Salutate Urbano, nostro compagno d’opera
in Cristo, e il mio caro Stachi.

<span id="an_16:10">16:10</span> Salutate Apelle, che ha fatto le sue
prove in Cristo. Salutate que’ di casa di Aristobulo.

<span id="an_16:11">16:11</span> Salutate Erodione, mio parente.
Salutate que’ di casa di Narcisso che sono nel Signore.

<span id="an_16:12">16:12</span> Salutate Trifena e Trifosa, che si
affaticano nel Signore. Salutate la cara Perside che si è molto
affaticata nel Signore.

<span id="an_16:13">16:13</span> Salutate Rufo, l’eletto nel Signore, e
sua madre, che è pur mia.

<span id="an_16:14">16:14</span> Salutate Asincrito, Flegonte, Erme,
Patroba, Erma, e i fratelli che son con loro.

<span id="an_16:15">16:15</span> Salutate Filologo e Giulia, Nereo e sua
sorella, e Olimpia, e tutti i santi che son con loro.

<span id="an_16:16">16:16</span> Salutatevi gli uni gli altri con un
santo bacio. Tutte le chiese di Cristo vi salutano.

<span id="an_16:17">16:17</span> Or io v’esorto, fratelli, tenete
d’occhio quelli che fomentano le dissensioni e gli scandali contro
l’insegnamento che avete ricevuto, e ritiratevi da loro.

<span id="an_16:18">16:18</span> Poiché quei tali non servono al nostro
Signor Gesù Cristo, ma al proprio ventre; e con dolce e lusinghiero
parlare seducono il cuore de’ semplici.

<span id="an_16:19">16:19</span> Quanto a voi, la vostra ubbidienza è
giunta a conoscenza di tutti. Io dunque mi rallegro per voi, ma desidero
che siate savi nel bene e semplici per quel che concerne il male.

<span id="an_16:20">16:20</span> E l’Iddio della pace triterà tosto
Satana sotto ai vostri piedi. La grazia del Signor nostro Gesù Cristo
sia con voi.

<span id="an_16:21">16:21</span> Timoteo, mio compagno d’opera, vi
saluta, e vi salutano pure Lucio, Giasone e Sosipatro, miei parenti.

<span id="an_16:22">16:22</span> Io, Terzio, che ho scritto l’epistola,
vi saluto nel Signore.

<span id="an_16:23">16:23</span> Gaio, che ospita me e tutta la chiesa,
vi saluta. Erasto, il tesoriere della città, e il fratello Quarto vi
salutano.

<span id="an_16:24">16:24</span> La grazia del nostro Signor Gesù Cristo
sia con tutti voi. Amen.

<span id="an_16:25">16:25</span> Or a Colui che vi può fortificare
secondo il mio Evangelo e la predicazione di Gesù Cristo, conformemente
alla rivelazione del mistero che fu tenuto occulto fin dai tempi più
remoti

<span id="an_16:26">16:26</span> ma è ora manifestato, e, mediante le
Scritture profetiche, secondo l’ordine dell’eterno Iddio, è fatto
conoscere a tutte le nazioni per addurle all’ubbidienza della fede,

<span id="an_16:27">16:27</span> a Dio solo savio, per mezzo di Gesù
Cristo, sia la gloria nei secoli dei secoli. Amen.

------------------------------------------------------------------------

[Next: 1 Corinthians](co1)
