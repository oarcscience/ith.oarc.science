[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](heb)  [Next](pe1.md) 

------------------------------------------------------------------------

### Italian Bible: James

<span id="an_1:1">1:1</span> Giacomo, servitore di Dio e del Signor Gesù
Cristo, alle dodici tribù che sono nella dispersione, salute.

<span id="an_1:2">1:2</span> Fratelli miei, considerate come argomento
di completa allegrezza le prove svariate in cui venite a trovarvi,

<span id="an_1:3">1:3</span> sapendo che la prova della vostra fede
produce costanza.

<span id="an_1:4">1:4</span> E la costanza compia appieno l’opera sua in
voi, onde siate perfetti e completi, di nulla mancanti.

<span id="an_1:5">1:5</span> Che se alcuno di voi manca di sapienza, la
chiegga a Dio che dona a tutti liberalmente senza rinfacciare, e gli
sarà donata.

<span id="an_1:6">1:6</span> Ma chiegga con fede, senza star punto in
dubbio; perché chi dubita è simile a un’onda di mare, agitata dal vento
e spinta qua e là.

<span id="an_1:7">1:7</span> Non pensi già quel tale di ricever nulla
dal Signore,

<span id="an_1:8">1:8</span> essendo uomo d’animo doppio, instabile in
tutte le sue vie.

<span id="an_1:9">1:9</span> Or il fratello d’umil condizione si glori
della sua elevazione;

<span id="an_1:10">1:10</span> e il ricco, della sua umiliazione, perché
passerà come fior d’erba.

<span id="an_1:11">1:11</span> Il sole si leva col suo calore ardente e
fa seccare l’erba, e il fiore d’essa cade, e la bellezza della sua
apparenza perisce; così anche il ricco appassirà nelle sue imprese.

<span id="an_1:12">1:12</span> Beato l’uomo che sostiene la prova;
perché, essendosi reso approvato, riceverà la corona della vita, che il
Signore ha promessa a quelli che l’amano.

<span id="an_1:13">1:13</span> Nessuno, quand’è tentato, dica: Io son
tentato da Dio; perché Dio non può esser tentato dal male, né Egli
stesso tenta alcuno;

<span id="an_1:14">1:14</span> ma ognuno è tentato dalla propria
concupiscenza che lo attrae e lo adesca.

<span id="an_1:15">1:15</span> Poi la concupiscenza avendo concepito
partorisce il peccato; e il peccato, quand’è compiuto, produce la morte.

<span id="an_1:16">1:16</span> Non errate, fratelli miei diletti;

<span id="an_1:17">1:17</span> ogni donazione buona e ogni dono perfetto
vengono dall’alto, discendendo dal Padre degli astri luminosi presso il
quale non c’è variazione né ombra prodotta da rivolgimento.

<span id="an_1:18">1:18</span> Egli ci ha di sua volontà generati
mediante la parola di verità, affinché siamo in certo modo le primizie
delle sue creature.

<span id="an_1:19">1:19</span> Questo lo sapete, fratelli miei diletti;
ma sia ogni uomo pronto ad ascoltare, tardo al parlare, lento all’ira;

<span id="an_1:20">1:20</span> perché l’ira dell’uomo non mette in opra
la giustizia di Dio.

<span id="an_1:21">1:21</span> Perciò, deposta ogni lordura e resto di
malizia, ricevete con mansuetudine la Parola che è stata piantata in
voi, e che può salvare le anime vostre.

<span id="an_1:22">1:22</span> Ma siate facitori della Parola e non
soltanto uditori, illudendo voi stessi.

<span id="an_1:23">1:23</span> Perché, se uno è uditore della Parola e
non facitore, è simile a un uomo che mira la sua natural faccia in uno
specchio;

<span id="an_1:24">1:24</span> e quando s’è mirato se ne va, e subito
dimentica qual era.

<span id="an_1:25">1:25</span> Ma chi riguarda bene addentro nella legge
perfetta, che è la legge della libertà, e persevera, questi, non essendo
un uditore dimentichevole ma facitore dell’opera, sarà beato nel suo
operare.

<span id="an_1:26">1:26</span> Se uno pensa d’esser religioso, e non
tiene a freno la sua lingua ma seduce il cuor suo, la religione di quel
tale è vana.

<span id="an_1:27">1:27</span> La religione pura e immacolata dinanzi a
Dio e Padre è questa: visitar gli orfani e le vedove nelle loro
afflizioni, e conservarsi puri dal mondo.

<span id="an_2:1">2:1</span> Fratelli miei, la vostra fede nel nostro
Signor Gesù Cristo, il Signor della gloria, sia scevra da riguardi
personali.

<span id="an_2:2">2:2</span> Perché, se nella vostra raunanza entra un
uomo con l’anello d’oro, vestito splendidamente, e v’entra pure un
povero vestito malamente,

<span id="an_2:3">2:3</span> e voi avete riguardo a quello che veste
splendidamente e gli dite: Tu, siedi qui in un posto onorevole; e al
povero dite: Tu, stattene là in piè, o siedi appiè del mio sgabello,

<span id="an_2:4">2:4</span> non fate voi una differenza nella vostra
mente, e non diventate giudici dai pensieri malvagi?

<span id="an_2:5">2:5</span> Ascoltate, fratelli miei diletti: Iddio non
ha egli scelto quei che sono poveri secondo il mondo perché siano ricchi
in fede ed eredi del Regno che ha promesso a coloro che l’amano?

<span id="an_2:6">2:6</span> Ma voi avete disprezzato il povero! Non son
forse i ricchi quelli che vi opprimono e che vi traggono ai tribunali?

<span id="an_2:7">2:7</span> Non sono essi quelli che bestemmiano il
buon nome che è stato invocato su di voi?

<span id="an_2:8">2:8</span> Certo, se adempite la legge reale, secondo
che dice la Scrittura: Ama il tuo prossimo come te stesso, fate bene;

<span id="an_2:9">2:9</span> ma se avete dei riguardi personali, voi
commettete un peccato essendo dalla legge convinti quali trasgressori.

<span id="an_2:10">2:10</span> Poiché chiunque avrà osservato tutta la
legge, e avrà fallito in un sol punto, si rende colpevole su tutti i
punti.

<span id="an_2:11">2:11</span> Poiché Colui che ha detto: Non commettere
adulterio, ha detto anche: Non uccidere. Ora, se tu non commetti
adulterio ma uccidi, sei diventato trasgressore della legge.

<span id="an_2:12">2:12</span> Parlate e operate come dovendo esser
giudicati da una legge di libertà.

<span id="an_2:13">2:13</span> Perché il giudicio è senza misericordia
per colui che non ha usato misericordia: la misericordia trionfa del
giudicio.

<span id="an_2:14">2:14</span> Che giova, fratelli miei, se uno dice
d’aver fede ma non ha opere? Può la fede salvarlo?

<span id="an_2:15">2:15</span> Se un fratello o una sorella son nudi e
mancanti del cibo quotidiano,

<span id="an_2:16">2:16</span> e un di voi dice loro: Andatevene in
pace, scaldatevi e satollatevi; ma non date loro le cose necessarie al
corpo, che giova?

<span id="an_2:17">2:17</span> Così è della fede; se non ha opere, è per
se stessa morta.

<span id="an_2:18">2:18</span> Anzi uno piuttosto dirà: Tu hai la fede,
ed io ho le opere; mostrami la tua fede senza le tue opere, e io con le
mie opere ti mostrerò la mia fede.

<span id="an_2:19">2:19</span> Tu credi che v’è un sol Dio, e fai bene;
anche i demoni lo credono e tremano.

<span id="an_2:20">2:20</span> Ma vuoi tu, o uomo vano, conoscere che la
fede senza le opere non ha valore?

<span id="an_2:21">2:21</span> Abramo, nostro padre, non fu egli
giustificato per le opere quando offrì il suo figliuolo Isacco
sull’altare?

<span id="an_2:22">2:22</span> Tu vedi che la fede operava insieme con
le opere di lui, e che per le opere la sua fede fu resa compiuta;

<span id="an_2:23">2:23</span> e così fu adempiuta la Scrittura che
dice: E Abramo credette a Dio, e ciò gli fu messo in conto di giustizia;
e fu chiamato amico di Dio.

<span id="an_2:24">2:24</span> Voi vedete che l’uomo è giustificato per
opere, e non per fede soltanto.

<span id="an_2:25">2:25</span> Parimente, Raab, la meretrice, non fu
anch’ella giustificata per le opere quando accolse i messi e li mandò
via per un altro cammino?

<span id="an_2:26">2:26</span> Infatti, come il corpo senza lo spirito è
morto, così anche la fede senza le opere è morta.

<span id="an_3:1">3:1</span> Fratelli miei, non siate molti a far da
maestri, sapendo che ne riceveremo un più severo giudicio.

<span id="an_3:2">3:2</span> Poiché tutti falliamo in molte cose. Se uno
non falla nel parlare, esso è un uomo perfetto, capace di tenere a freno
anche tutto il corpo.

<span id="an_3:3">3:3</span> Se mettiamo il freno in bocca ai cavalli
perché ci ubbidiscano, noi guidiamo anche tutto quanto il loro corpo.

<span id="an_3:4">3:4</span> Ecco, anche le navi, benché siano così
grandi e sian sospinte da fieri venti, son dirette da un piccolissimo
timone, dovunque vuole l’impulso di chi le governa.

<span id="an_3:5">3:5</span> Così anche la lingua è un piccol membro, e
si vanta di gran cose. Vedete un piccol fuoco, che gran foresta
incendia!

<span id="an_3:6">3:6</span> Anche la lingua è un fuoco, è il mondo
dell’iniquità. Posta com’è fra le nostre membra, contamina tutto il
corpo e infiamma la ruota della vita, ed è infiammata dalla geenna.

<span id="an_3:7">3:7</span> Ogni sorta di fiere e d’uccelli, di rettili
e di animali marini si doma, ed è stata domata dalla razza umana;

<span id="an_3:8">3:8</span> ma la lingua, nessun uomo la può domare; è
un male senza posa, è piena di mortifero veleno.

<span id="an_3:9">3:9</span> Con essa benediciamo il Signore e Padre; e
con essa malediciamo gli uomini che son fatti a somiglianza di Dio.

<span id="an_3:10">3:10</span> Dalla medesima bocca procede benedizione
e maledizione.

<span id="an_3:11">3:11</span> Fratelli miei, non dev’essere così. La
fonte getta essa dalla medesima apertura il dolce e l’amaro?

<span id="an_3:12">3:12</span> Può, fratelli miei, un fico fare ulive, o
una vite fichi? Neppure può una fonte salata dare acqua dolce.

<span id="an_3:13">3:13</span> Chi è savio e intelligente fra voi?
Mostri con la buona condotta le sue opere in mansuetudine di sapienza.

<span id="an_3:14">3:14</span> Ma se avete nel cuor vostro dell’invidia
amara e uno spirito di contenzione, non vi gloriate e non mentite contro
la verità.

<span id="an_3:15">3:15</span> Questa non è la sapienza che scende
dall’alto, anzi ella è terrena, carnale, diabolica.

<span id="an_3:16">3:16</span> Poiché dove sono invidia e contenzione,
quivi è disordine ed ogni mala azione.

<span id="an_3:17">3:17</span> Ma la sapienza che è da alto, prima è
pura; poi pacifica, mite, arrendevole, piena di misericordia e di buoni
frutti, senza parzialità senza ipocrisia.

<span id="an_3:18">3:18</span> Or il frutto della giustizia si semina
nella pace per quelli che s’adoprano alla pace.

<span id="an_4:1">4:1</span> Donde vengono le guerre e le contese fra
voi? Non è egli da questo: cioè dalle vostre voluttà che guerreggiano
nelle vostre membra?

<span id="an_4:2">4:2</span> Voi bramate e non avete; voi uccidete ed
invidiate e non potete ottenere; voi contendete e guerreggiate; non
avete, perché non domandate;

<span id="an_4:3">4:3</span> domandate e non ricevete, perché domandate
male per spendere nei vostri piaceri.

<span id="an_4:4">4:4</span> O gente adultera, non sapete voi che
l’amicizia del mondo è inimicizia contro Dio? Chi dunque vuol essere
amico del mondo si rende nemico di Dio.

<span id="an_4:5">4:5</span> Ovvero pensate voi che la Scrittura
dichiari invano che lo Spirito ch’Egli ha fatto abitare in noi ci brama
fino alla gelosia?

<span id="an_4:6">4:6</span> Ma Egli dà maggior grazia; perciò la
Scrittura dice:

<span id="an_4:7">4:7</span> Iddio resiste ai superbi e dà grazia agli
umili. Sottomettetevi dunque a Dio; ma resistete al diavolo, ed egli
fuggirà da voi.

<span id="an_4:8">4:8</span> Appressatevi a Dio, ed Egli si appresserà a
voi. Nettate le vostre mani, o peccatori, e purificate i vostri cuori, o
doppi d’animo!

<span id="an_4:9">4:9</span> Siate afflitti e fate cordoglio e piangete!
Sia il vostro riso convertito in lutto, e la vostra allegrezza in
mestizia!

<span id="an_4:10">4:10</span> Umiliatevi nel cospetto del Signore, ed
Egli vi innalzerà.

<span id="an_4:11">4:11</span> Non parlate gli uni contro gli altri,
fratelli. Chi parla contro un fratello, o giudica il suo fratello, parla
contro la legge e giudica la legge. Ora, se tu giudichi la legge, non
sei un osservatore della legge, ma un giudice.

<span id="an_4:12">4:12</span> Uno soltanto è il legislatore e il
giudice, Colui che può salvare e perdere; ma tu chi sei, che giudichi il
tuo prossimo?

<span id="an_4:13">4:13</span> Ed ora a voi che dite: oggi o domani
andremo nella tal città e vi staremo un anno, e trafficheremo, e
guadagneremo;

<span id="an_4:14">4:14</span> mentre non sapete quel che avverrà
domani! Che cos’è la vita vostra? Poiché siete un vapore che appare per
un po’ di tempo e poi svanisce.

<span id="an_4:15">4:15</span> Invece di dire: se piace al Signore,
saremo in vita e faremo questo o quest’altro.

<span id="an_4:16">4:16</span> Ma ora vi vantate con le vostre
millanterie. Ogni cotal vanto è cattivo.

<span id="an_4:17">4:17</span> Colui dunque che sa fare il bene, e non
lo fa, commette peccato.

<span id="an_5:1">5:1</span> A voi ora, o ricchi; piangete e urlate per
le calamità che stanno per venirvi addosso!

<span id="an_5:2">5:2</span> Le vostre ricchezze sono marcite, e le
vostre vesti son rose dalle tignuole.

<span id="an_5:3">5:3</span> Il vostro oro e il vostro argento sono
arrugginiti, e la loro ruggine sarà una testimonianza contro a voi, e
divorerà le vostre carni a guisa di fuoco. Avete accumulato tesori negli
ultimi giorni.

<span id="an_5:4">5:4</span> Ecco, il salario dei lavoratori che han
mietuto i vostri campi, e del quale li avete frodati, grida; e le grida
di quelli che han mietuto sono giunte alle orecchie del Signor degli
eserciti.

<span id="an_5:5">5:5</span> Voi siete vissuti sulla terra nelle delizie
e vi siete dati ai piaceri; avete pasciuto i vostri cuori in giorno di
strage.

<span id="an_5:6">5:6</span> Avete condannato, avete ucciso il giusto;
egli non vi resiste.

<span id="an_5:7">5:7</span> Siate dunque pazienti, fratelli, fino alla
venuta del Signore. Ecco, l’agricoltore aspetta il prezioso frutto della
terra pazientando, finché esso abbia ricevuto la pioggia della prima e
dell’ultima stagione.

<span id="an_5:8">5:8</span> Siate anche voi pazienti; rinfrancate i
vostri cuori, perché la venuta del Signore è vicina.

<span id="an_5:9">5:9</span> Fratelli, non mormorate gli uni contro gli
altri, onde non siate giudicati; ecco il Giudice è alla porta.

<span id="an_5:10">5:10</span> Prendete, fratelli, per esempio di
sofferenza e di pazienza i profeti che han parlato nel nome del Signore.

<span id="an_5:11">5:11</span> Ecco, noi chiamiamo beati quelli che
hanno sofferto con costanza. Avete udito parlare della costanza di
Giobbe, e avete veduto la fine riserbatagli dal Signore, perché il
Signore è pieno di compassione e misericordioso.

<span id="an_5:12">5:12</span> Ma, innanzi tutto, fratelli miei, non
giurate né per il cielo, né per la terra, né con altro giuramento; ma
sia il vostro sì, sì, e il vostro no, no, affinché non cadiate sotto
giudicio.

<span id="an_5:13">5:13</span> C’è fra voi qualcuno che soffre? Preghi.
C’è qualcuno d’animo lieto? Salmeggi.

<span id="an_5:14">5:14</span> C’è qualcuno fra voi infermo? Chiami gli
anziani della chiesa, e preghino essi su lui, ungendolo d’olio nel nome
del Signore;

<span id="an_5:15">5:15</span> e la preghiera della fede salverà il
malato, e il Signore lo ristabilirà; e s’egli ha commesso dei peccati,
gli saranno rimessi.

<span id="an_5:16">5:16</span> Confessate dunque i falli gli uni agli
altri, e pregate gli uni per gli altri onde siate guariti; molto può la
supplicazione del giusto, fatta con efficacia.

<span id="an_5:17">5:17</span> Elia era un uomo sottoposto alle stesse
passioni che noi, e pregò ardentemente che non piovesse, e non piovve
sulla terra per tre anni e sei mesi.

<span id="an_5:18">5:18</span> Pregò di nuovo, e il cielo diede la
pioggia, e la terra produsse il suo frutto.

<span id="an_5:19">5:19</span> Fratelli miei, se qualcuno fra voi si
svia dalla verità e uno lo converte,

<span id="an_5:20">5:20</span> sappia colui che chi converte un
peccatore dall’error della sua via salverà l’anima di lui dalla morte e
coprirà moltitudine di peccati.

------------------------------------------------------------------------

[Next: 1 Peter](pe1.md)
