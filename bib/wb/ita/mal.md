[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zac)  [Next](mat) 

------------------------------------------------------------------------

### Italian Bible: Malachi

<span id="an_1:1">1:1</span> Oracolo, parola dell’Eterno, rivolta a
Israele per mezzo di Malachia.

<span id="an_1:2">1:2</span> Io v’ho amati, dice l’Eterno; e voi dite:
"In che ci hai tu amati?" Esaù non era egli fratello di Giacobbe? Dice
l’Eterno; e nondimeno io ho amato Giacobbe,

<span id="an_1:3">1:3</span> e ho odiato Esaù, ho fatto de’ suoi monti
una desolazione, ho dato la sua eredità agli sciacalli del deserto.

<span id="an_1:4">1:4</span> Se Edom dice: "Noi siamo stati atterrati,
ma torneremo e riedificheremo i luoghi ridotti in ruina", così parla
l’Eterno degli eserciti: Essi edificheranno, ma io distruggerò; e saran
chiamati Territorio della nequizia, e "Popolo contro il quale l’Eterno è
indignato per sempre".

<span id="an_1:5">1:5</span> E i vostri occhi lo vedranno, e voi direte:
L’Eterno è magnificato oltre i confini di Israele.

<span id="an_1:6">1:6</span> Un figlio onora suo padre, e un servo il
suo Signore; se dunque io son padre, dov’è l’onore che m’è dovuto? E se
son Signore, dov’è il timore che m’appartiene? Dice l’Eterno degli
eserciti a voi, o sacerdoti, che sprezzate il mio nome, e che pur dite:
"In che abbiamo sprezzato il tuo nome?"

<span id="an_1:7">1:7</span> Voi offrite sul mio altare cibi
contaminati, e dite: "In che t’abbiam contaminato?" L’avete fatto col
dire: "La mensa dell’Eterno è spregevole".

<span id="an_1:8">1:8</span> Quand’offrite una bestia cieca per
immolarla non è male? quando ne offrite una zoppa o malata, non è male?
Presentala dunque al tuo governatore! Te ne sarà egli grato? Avrà egli
de’ riguardi per la tua persona? dice l’Eterno degli eserciti.

<span id="an_1:9">1:9</span> Ora dunque, implorate pure il favore di
Dio, perch’egli abbia pietà di noi! Sono le vostre mani quelle che han
fatto ciò; e avrebbe egli, riguardo alla persona di alcuno di voi? dice
l’Eterno degli eserciti.

<span id="an_1:10">1:10</span> Oh ci fosse pur qualcuno di voi che
chiudesse le porte! Voi non accendereste invano il fuoco sul mio altare!
Io non prendo alcun piacere in voi, dice l’Eterno degli eserciti, e le
offerte delle vostre mani io non le gradisco.

<span id="an_1:11">1:11</span> Poiché dal sol levante fino al ponente
grande è il mio nome fra le nazioni, e in ogni luogo s’offrono al mio
nome profumo e oblazioni pure; poiché grande è il mio nome fra le
nazioni, dice l’Eterno degli eserciti.

<span id="an_1:12">1:12</span> Ma voi lo profanate, col dire: "La mensa
dell’Eterno è contaminata, e ciò che rende, come alimento, è cosa di
nessun conto".

<span id="an_1:13">1:13</span> Voi dite pure: "Ah, che fatica!" e la
trattate con disprezzo, dice l’Eterno degli eserciti. E menate vittime
rubate, zoppe o malate, e queste sono le offerte che fate! Potrei io
gradirle dalle vostre mani? dice l’Eterno.

<span id="an_1:14">1:14</span> Maledetto il fraudolento che ha nel suo
gregge un maschio, e vota e offre in sacrifizio all’Eterno una bestia
difettosa! Poiché io sono un re grande, dice l’Eterno degli eserciti, e
il mio nome è tremendo fra le nazioni.

<span id="an_2:1">2:1</span> E ora, questo comandamento è per voi, o
sacerdoti!

<span id="an_2:2">2:2</span> Se non date ascolto, se non prendete a
cuore di dar gloria al mio nome, dice l’Eterno degli eserciti, io
manderò su voi la maledizione, e maledirò le vostre benedizioni; sì, già
le ho maledette perché non prendete la cosa a cuore.

<span id="an_2:3">2:3</span> Ecco, io sgriderò le vostre semente perché
non producano, vi getterò degli escrementi in faccia, gli escrementi
delle vittime offerte nelle vostre feste, e voi sarete portati fuori con
essi.

<span id="an_2:4">2:4</span> Allora saprete ch’io v’ho mandato questo
comandamento affinché il mio patto con Levi sussista, dice l’Eterno
degli eserciti.

<span id="an_2:5">2:5</span> Il mio patto con lui era un patto di vita e
di pace, cose ch’io gli detti, perché mi temesse; ed ei mi temette, e
tremò dinanzi al mio nome.

<span id="an_2:6">2:6</span> La legge di verità era nella sua bocca, e
non si trovava perversità sulle sue labbra; camminava con me nella pace
e nella rettitudine, e molti ne ritrasse dall’iniquità.

<span id="an_2:7">2:7</span> Poiché le labbra del sacerdote son le
guardiane della scienza, e dalla sua bocca uno cerca la legge,
perch’egli è il messaggero dell’Eterno degli eserciti.

<span id="an_2:8">2:8</span> Ma voi vi siete sviati, avete fatto
intoppar molti nella legge, avete violato il patto di Levi, dice
l’Eterno degli eserciti.

<span id="an_2:9">2:9</span> E io pure vi rendo spregevoli e abietti
agli occhi di tutto il popolo, perché non osservate le mie vie, e avete
de’ riguardi personali quando applicate la legge.

<span id="an_2:10">2:10</span> Non abbiam noi tutti uno stesso padre?
Non ci ha creati uno stesso Dio? Perché dunque siamo perfidi l’uno verso
l’altro profanando il patto dei nostri padri?

<span id="an_2:11">2:11</span> Giuda agisce perfidamente, e
l’abominazione si commette in Israele e in Gerusalemme; perché Giuda
profana ciò ch’è santo all’Eterno, ciò ch’Egli ama, e sposa figliuole di
dèi stranieri.

<span id="an_2:12">2:12</span> A colui che fa questo l’Eterno sterminerà
dalle tende di Giacobbe chi veglia e chi risponde, e chi offre
l’oblazione all’Eterno degli eserciti!

<span id="an_2:13">2:13</span> Ed ecco un’altra cosa che voi fate:
coprite l’altare dell’Eterno di lacrime, di pianto e di gemiti, in guisa
ch’egli non bada più alle offerte e non le accetta con gradimento dalle
vostre mani.

<span id="an_2:14">2:14</span> Eppure dite: "Perché?" Perché l’Eterno è
testimonio fra te e la moglie della tue giovinezza, verso la quali ti
conduci perfidamente, bench’ella sia la tua compagna, la moglie alla
quale sei legato da un patto.

<span id="an_2:15">2:15</span> Ma, direte voi, non ve n’è uno che fece
così? E nondimeno, lo spirito rimase in lui. Ma perché quell’uno lo
fece? Perché cercava la progenie promessagli da Dio. Badate dunque allo
spirito vostro, e niuno agisca perfidamente verso la moglie della sua
giovinezza.

<span id="an_2:16">2:16</span> Poiché io odio il ripudio, dice l’Eterno,
l’Iddio d’Israele; e chi ripudia copre di violenza la sua veste, dice
l’Eterno degli eserciti. Badate dunque allo spirito vostro, e non agite
perfidamente.

<span id="an_2:17">2:17</span> Voi stancate l’Eterno con le vostre
parole, eppur dite: "In che lo stanchiamo noi?" In questo, che dite:
"Chiunque fa il male è gradito all’Eterno, il quale prende piacere in
lui!" o quando dite: "Dov’è l’Iddio di giustizia?"

<span id="an_3:1">3:1</span> Ecco, io vi mando il mio messaggero; egli
preparerà la via davanti a me. E subito il Signore, che voi cercate,
l’Angelo del patto, che voi bramate, entrerà nel suo tempio. Ecco ei
viene, dice l’Eterno degli eserciti;

<span id="an_3:2">3:2</span> e chi potrà sostenere il giorno della sua
venuta? Chi potrà rimanere in piè quand’egli apparirà? Poich’egli è come
un fuoco d’affinatore, come la potassa dei lavatori di panni.

<span id="an_3:3">3:3</span> Egli si sederà, affinando e purificando
l’argento; e purificherà i figliuoli di Levi, e li depurerà come si fa
dell’oro e dell’argento, ed essi offriranno all’Eterno offerte con
giustizia.

<span id="an_3:4">3:4</span> Allora l’offerta di Giuda e di Gerusalemme
sarà gradevole all’Eterno, come ne’ giorni antichi, come negli anni di
prima.

<span id="an_3:5">3:5</span> E io m’accosterò a voi per il giudizio, e,
senza indugio, io sarò testimonio contro gl’incantatori, contro gli
adulteri, contro quelli che giurano il falso, contro quelli che frodano
l’operaio del suo salario, che opprimono la vedova e l’orfano, che fanno
torto allo straniero, e non temono me, dice l’Eterno degli eserciti.

<span id="an_3:6">3:6</span> Poiché io, l’Eterno, non muto; e perciò
voi, o figliuoli di Giacobbe, non siete consumati.

<span id="an_3:7">3:7</span> Fin dai giorni de’ vostri padri voi vi
siete scostati dalle mie prescrizioni, e non le avete osservate. Tornate
a me, ed io tornerò a voi, dice l’Eterno degli eserciti. Ma voi dite:
"In che dobbiam tornare?"

<span id="an_3:8">3:8</span> L’uomo dev’egli derubare Iddio? Eppure voi
mi derubate. Ma voi dite: "In che t’abbiam noi derubato?" Nelle decime e
nelle offerte.

<span id="an_3:9">3:9</span> Voi siete colpiti di maledizione, perché mi
derubate, voi, tutta quanta la nazione!

<span id="an_3:10">3:10</span> Portate tutte le decime alla casa del
tesoro, perché vi sia del cibo nella mia casa, e mettetemi alla prova in
questo, dice l’Eterno degli eserciti; e vedrete s’io non v’apro le
cateratte del cielo e non riverso su voi tanta benedizione che non vi
sia più dove riporla.

<span id="an_3:11">3:11</span> E, per amor vostro, io minaccerò
l’insetto divoratore; ed egli non distruggerà più i frutti del vostro
suolo, e la vostra vigna non abortirà più nella campagna, dice l’Eterno
degli eserciti.

<span id="an_3:12">3:12</span> E tutte le nazioni vi diranno beati,
perché sarete un paese di delizie, dice l’Eterno degli eserciti.

<span id="an_3:13">3:13</span> Voi usate parole dure contro di me, dice
l’Eterno. Eppure voi dite: "Che abbiam detto contro di te?"

<span id="an_3:14">3:14</span> Voi avete detto: "E’ vano servire Iddio;
e che abbiam guadagnato a osservare le sue prescrizioni, e ad andare
vestiti a lutto a motivo dell’Eterno degli eserciti?

<span id="an_3:15">3:15</span> Ora dunque noi proclamiam beati i
superbi; sì, quelli che operano malvagiamente prosperano; sì, tentano
Dio, e scampano!"

<span id="an_3:16">3:16</span> Allora quelli che temono l’Eterno si son
parlati l’un all’altro e l’Eterno è stato attento ed ha ascoltato; e un
libro è stato scritto davanti a lui, per conservare il ricordo di quelli
che temono l’Eterno e rispettano il suo nome.

<span id="an_3:17">3:17</span> Essi saranno, nel giorno ch’io preparo,
saranno la mia proprietà particolare, dice l’Eterno degli eserciti; e io
li risparmierò, come uno risparmia il figlio che lo serve.

<span id="an_3:18">3:18</span> E voi vedrete di nuovo la differenza che
v’è fra il giusto e l’empio, fra colui che serve Dio e colui che non lo
serve.

<span id="an_4:1">4:1</span> Poiché, ecco, il giorno viene, ardente come
una fornace; e tutti i superbi e chiunque opera empiamente saranno come
stoppia; e il giorno che viene li divamperà, dice l’Eterno degli
eserciti, e non lascerà loro né radice né ramo.

<span id="an_4:2">4:2</span> Ma per voi che temete il mio nome si leverà
il sole della giustizia, e la guarigione sarà nelle sue ali; e voi
uscirete e salterete, come vitelli di stalla.

<span id="an_4:3">4:3</span> E calpesterete gli empi, perché saran come
cenere sotto la pianta de’ vostri piedi, nel giorno ch’io preparo, dice
l’Eterno degli eserciti.

<span id="an_4:4">4:4</span> Ricordatevi della legge di Mosè, mio servo,
al quale io diedi in Horeb, per tutto Israele, leggi e prescrizioni.

<span id="an_4:5">4:5</span> Ecco, io vi mando Elia, il profeta, prima
che venga il giorno dell’Eterno, giorno grande e spaventevole.

<span id="an_4:6">4:6</span> Egli ricondurrà il cuore dei padri verso i
figliuoli, e il cuore dei figliuoli verso i padri, ond’io, venendo, non
abbia a colpire il paese di sterminio.

------------------------------------------------------------------------

[Next: Matthew](mat)
