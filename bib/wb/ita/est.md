[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](neh)  [Next](job.md) 

------------------------------------------------------------------------

### Italian Bible: Esther

<span id="an_1:1">1:1</span> Al tempo d’Assuero, di quell’Assuero che
regnava dall’India sino all’Etiopia sopra centoventisette province,

<span id="an_1:2">1:2</span> in quel tempo, dico, il re Assuero, che
sedeva sul trono del suo regno a Susa, la residenza reale,

<span id="an_1:3">1:3</span> l’anno terzo del suo regno, fece un convito
a tutti i suoi principi e ai suoi servi; l’esercito di Persia e di
Media, i nobili e i governatori delle province furono riuniti in sua
presenza,

<span id="an_1:4">1:4</span> ed egli mostrò le ricchezze e la gloria del
suo regno e il fasto magnifico della sua grandezza per molti giorni, per
centottanta giorni.

<span id="an_1:5">1:5</span> Scorsi che furon questi giorni, il re fece
un altro convito di sette giorni, nel cortile del giardino del palazzo
reale, per tutto il popolo che si trovava a Susa, la residenza reale dal
più grande al più piccolo.

<span id="an_1:6">1:6</span> Arazzi di cotone finissimo, bianchi e
violacei, stavan sospesi con cordoni di bisso e di scarlatto degli
anelli d’argento e a delle colonne di marmo. V’eran dei divani d’oro e
d’argento sopra un pavimento di porfido, di marmo bianco, di madreperla
e di pietre nere.

<span id="an_1:7">1:7</span> Si porgeva da bere in vasi d’oro di forme
svariate, e il vino reale era abbondante, grazie alla liberalità del re.

<span id="an_1:8">1:8</span> E l’ordine era dato di non forzare alcuno a
bere, poiché il re avea prescritto a tutti i grandi della sua casa che
lasciassero fare a ciascuno secondo la propria volontà.

<span id="an_1:9">1:9</span> La regina Vashti fece anch’ella un convito
alle donne nella casa reale del re Assuero.

<span id="an_1:10">1:10</span> Il settimo giorno, il re, che aveva il
cuore reso allegro dal vino, ordinò a Mehuman, a Biztha, a Harbona, a
Bigtha, ad Abagtha, a Zethar ed a Carcas, i sette eunuchi che servivano
in presenza del re Assuero,

<span id="an_1:11">1:11</span> che conducessero davanti a lui la regina
Vashti con la corona reale, per far vedere ai popoli ed ai grandi la sua
bellezza; poich’essa era bella d’aspetto.

<span id="an_1:12">1:12</span> Ma la regina Vashti rifiutò di venire
secondo l’ordine che il re le avea dato per mezzo degli eunuchi; e il re
ne fu irritatissimo, e l’ira divampò dentro di lui.

<span id="an_1:13">1:13</span> Allora il re interrogò i savi che aveano
la conoscenza de’ tempi. Poiché gli affari del re si trattavano così in
presenza di tutti quelli che conoscevano la legge e il diritto;

<span id="an_1:14">1:14</span> e i più vicini a lui erano Carscena,
Scethar, Admatha, Tarscish, Meres, Marsena e Memucan, sette principi di
Persia e di Media che vedevano la faccia del re e occupavano i primi
posti nel regno.

<span id="an_1:15">1:15</span> "Secondo la legge", disse, "che si
dev’egli fare alla regina Vashti per non aver ella eseguito l’ordine
datole dal re Assuero per mezzo degli eunuchi?"

<span id="an_1:16">1:16</span> Memucan rispose in presenza del re e dei
principi: "La regina Vashti ha mancato non solo verso il re, ma anche
verso tutti i principi e tutti i popoli che sono in tutte le province
del re Assuero.

<span id="an_1:17">1:17</span> Poiché quello che la regina ha fatto si
saprà da tutte le donne, e le indurrà disprezzare i loro propri mariti;
giacché esse diranno: Il re Assuero aveva ordinato che si conducesse in
sua presenza la regina Vashti, ed ella non v’è andata.

<span id="an_1:18">1:18</span> Da ora innanzi le principesse di Persia e
di Media che avranno udito il fatto della regina ne parleranno a tutti i
principi del re, e ne nascerà un gran disprezzo e molto sdegno.

<span id="an_1:19">1:19</span> Se così piaccia al re, venga da lui
emanato un editto reale, e sia iscritto fra le leggi di Persia e di
Media talché sia irrevocabile, per il quale Vashti non possa più
comparire in presenza del re Assuero, e il re conferisca la dignità
reale ad una sua compagna migliore di lei.

<span id="an_1:20">1:20</span> E quando l’editto che il re avrà emanato
sarà conosciuto nell’intero suo regno ch’è vasto, tutte le donne
renderanno onore ai loro mariti, dal più grande al più piccolo".

<span id="an_1:21">1:21</span> La cosa piacque al re ed ai principi, e
il re fece come avea detto Memucan;

<span id="an_1:22">1:22</span> e mandò lettere a tutte le province del
regno, a ogni provincia secondo il suo modo di scrivere e ad ogni popolo
secondo la sua lingua; per esse lettere ogni uomo doveva esser padrone
in casa propria e parlare la lingua del suo popolo.

<span id="an_2:1">2:1</span> Dopo queste cose, quando l’ira del re fu
calmata, egli si ricordò di Vashti, di ciò ch’ella avea fatto, e di
quanto era stato deciso a suo riguardo.

<span id="an_2:2">2:2</span> E quelli che stavano al servizio del re
dissero: "Si cerchino per il re delle fanciulle vergini e belle
d’aspetto;

<span id="an_2:3">2:3</span> stabilisca il re in tutte le province del
regno de’ commissari, i quali radunino tutte le fanciulle vergini e
belle alla residenza reale di Susa, nella casa delle donne, sotto la
sorveglianza di Hegai, eunuco del re, guardiano delle donne, che darà
loro i cosmetici di cui abbisognano;

<span id="an_2:4">2:4</span> e la fanciulla che piacerà al re diventi
regina invece di Vashti". La cosa piacque al re, e così si fece.

<span id="an_2:5">2:5</span> Or nella residenza reale di Susa v’era un
giudeo per nome Mardocheo, figliuolo di Jair, figliuolo di Scimei,
figliuolo di Kis, un Beniaminita,

<span id="an_2:6">2:6</span> ch’era stato menato via da Gerusalemme fra
gli schiavi trasportati in cattività con Jeconia, re di Giuda, da
Nebucadnetsar, re di Babilonia.

<span id="an_2:7">2:7</span> Egli aveva allevata la figliuola di suo
zio, Hadassa, che è Ester, perch’essa non avea né padre né madre; e la
fanciulla era formosa e di bell’aspetto; e alla morte del padre e della
madre, Mardocheo l’aveva adottata per figliuola.

<span id="an_2:8">2:8</span> E come l’ordine del re e il suo editto
furon divulgati, e un gran numero di fanciulle furon radunate nella
residenza reale di Susa sotto la sorveglianza di Hegai, Ester fu menata
anch’essa nella casa del re, sotto la sorveglianza di Hegai, guardiano
delle donne.

<span id="an_2:9">2:9</span> La fanciulla piacque a Hegai, ed entrò
nelle buone grazie di lui; ei s’affrettò a fornirle i cosmetici di cui
ell’avea bisogno e i suoi alimenti, le diede sette donzelle scelte nella
casa del re, e assegnò a lei e alle sue donzelle l’appartamento migliore
della casa delle donne.

<span id="an_2:10">2:10</span> Ester non avea detto nulla né del suo
popolo né del suo parentado, perché Mardocheo le avea proibito di
parlarne.

<span id="an_2:11">2:11</span> E Mardocheo tutti i giorni passeggiava
davanti al cortile della casa delle donne per sapere se Ester stava bene
e che cosa si farebbe di lei.

<span id="an_2:12">2:12</span> Or quando veniva la volta per una
fanciulla d’andare dal re Assuero alla fine dei dodici mesi prescritti
alle donne per i loro preparativi perché tanto durava il tempo dei loro
preparativi: sei mesi per profumarsi con olio di mirra e sei mesi con
aromi e altri cosmetici usati dalle donne, la fanciulla andava dal re,

<span id="an_2:13">2:13</span> e le si permetteva di portar seco, dalla
casa delle donne alla casa del re, tutto quello che chiedeva.

<span id="an_2:14">2:14</span> V’andava la sera, e la mattina dipoi
passava nella seconda casa delle donne, sotto la sorveglianza di
Shaashgaz, eunuco del re, guardiano delle concubine. Ella non tornava
più dal re, a meno che il re la desiderasse ed ella fosse chiamata
nominatamente.

<span id="an_2:15">2:15</span> Quando venne la volta per Ester la
figliuola d’Abihail, zio di Mardocheo che l’aveva adottata per figliuola
d’andare dal re, ella non domandò altro fuori di quello che le fu
indicato da Hegai, eunuco del re, guardiano delle donne. Ed Ester si
guadagnava il favore di tutti quelli che la vedevano.

<span id="an_2:16">2:16</span> Ester fu dunque condotta dal re Assuero,
nella casa reale, il decimo mese, ch’è il mese di Tebeth, il settimo
anno del regno di lui.

<span id="an_2:17">2:17</span> E il re amò Ester più di tutte le altre
donne, ed ella trovò grazia e favore agli occhi di lui più di tutte le
altre fanciulle. Ei le pose in testa la corona reale e la fece regina in
luogo di Vashti.

<span id="an_2:18">2:18</span> E il re fece un gran convito a tutti i
suoi principi ed ai suoi servi, che fu il convito d’Ester; concedette
sgravi alle province, e fece doni con munificenza di re.

<span id="an_2:19">2:19</span> Or la seconda volta che si radunavano
delle fanciulle, Mardocheo stava seduto alla porta del re.

<span id="an_2:20">2:20</span> Ester, secondo l’ordine che Mardocheo le
avea dato, non avea detto nulla né del suo parentado né del suo popolo;
perché ella faceva quello che Mardocheo le diceva, come quand’era sotto
la tutela di lui.

<span id="an_2:21">2:21</span> In que’ giorni, come Mardocheo stava
seduto alla porta del re, Bightan e Teresh, due eunuchi del re di fra le
guardie della soglia, irritatisi contro il re Assuero, cercarono
d’attentargli alla vita.

<span id="an_2:22">2:22</span> Mardocheo, avuto sentore della cosa, ne
informò la regina Ester ed Ester ne parlò al re in nome di Mardocheo.

<span id="an_2:23">2:23</span> Investigato e verificato il fatto, i due
eunuchi furono appiccati a un legno; e la cosa fu registrata nel libro
delle Cronache, in presenza del re.

<span id="an_3:1">3:1</span> Dopo queste cose, il re Assuero promosse
Haman, figliuolo di Hammedatha, l’Agaghita, alla più alta dignità, e
pose il suo seggio al disopra di quelli di tutti i principi ch’eran con
lui.

<span id="an_3:2">3:2</span> E tutti i servi del re che stavano alla
porta del re s’inchinavano e si prostravano davanti a Haman, perché così
aveva ordinato il re a suo riguardo. Ma Mardocheo non s’inchinava né si
prostrava.

<span id="an_3:3">3:3</span> E i servi del re che stavano alla porta del
re dissero a Mardocheo: "Perché trasgredisci l’ordine del re?"

<span id="an_3:4">3:4</span> Or com’essi glielo ripetevano tutti i
giorni, ed egli non dava loro ascolto, quelli riferirono la cosa a
Haman, per vedere se Mardocheo persisterebbe nel suo dire; perch’egli
avea lor detto ch’era Giudeo.

<span id="an_3:5">3:5</span> Haman vide che Mardocheo non s’inchinava né
si prostrava davanti a lui, e ne fu ripieno d’ira;

<span id="an_3:6">3:6</span> ma sdegnò di metter le mani addosso a
Mardocheo soltanto, giacché gli avean detto a qual popolo Mardocheo
apparteneva; e cercò di distruggere il popolo di Mardocheo, tutti i
Giudei che si trovavano in tutto il regno d’Assuero.

<span id="an_3:7">3:7</span> Il primo mese, ch’è il mese di Nisan, il
dodicesimo anno del re Assuero, si tirò il Pur, vale a dire si tirò a
sorte, in presenza di Haman, un giorno dopo l’altro e un mese dopo
l’altro, finché sortì designato il dodicesimo mese, ch’è il mese di
Adar.

<span id="an_3:8">3:8</span> E Haman disse al re Assuero: "V’è un popolo
appartato e disperso fra i popoli di tutte le province del tuo regno, le
cui leggi sono diverse da quelle d’ogni altro popolo, e che non osserva
le leggi del re; non conviene quindi che il re lo tolleri.

<span id="an_3:9">3:9</span> Se così piace al re, si scriva ch’esso sia
distrutto; e io pagherò diecimila talenti d’argento in mano di quelli
che fanno gli affari del re, perché sian portati nel tesoro reale".

<span id="an_3:10">3:10</span> Allora il re si tolse l’anello di mano, e
lo diede a Haman l’Agaghita figliuolo di Hammedatha, e nemico de’
Giudei.

<span id="an_3:11">3:11</span> E il re disse a Haman: "Il danaro t’è
dato, e il popolo pure; fagli quel che ti pare".

<span id="an_3:12">3:12</span> Il tredicesimo giorno del primo mese
furon chiamati i segretari del re, e fu scritto, seguendo in tutto gli
ordini di Haman, ai satrapi del re, ai governatori d’ogni provincia e ai
capi d’ogni popolo, a ogni provincia secondo il suo modo di scrivere, e
ad ogni popolo nella sua lingua. Lo scritto fu redatto in nome del re
Assuero e sigillato col sigillo reale.

<span id="an_3:13">3:13</span> E furon mandate delle lettere, a mezzo di
corrieri, in tutte le province del re perché si distruggessero, si
uccidessero, si sterminassero tutti i Giudei, giovani e vecchi, bambini
e donne, in un medesimo giorno, il tredici del dodicesimo mese, ch’è il
mese d’Adar, e si abbandonassero al saccheggio i loro beni.

<span id="an_3:14">3:14</span> Queste lettere contenevano una copia
dell’editto che doveva esser pubblicato in ogni provincia, e invitavano
tutti i popoli a tenersi pronti per quel giorno.

<span id="an_3:15">3:15</span> I corrieri partirono in tutta fretta per
ordine del re, e il decreto fu promulgato nella residenza reale di Susa;
e mentre il re e Haman se ne stavano a sedere bevendo, la città di Susa
era costernata.

<span id="an_4:1">4:1</span> Or quando Mardocheo seppe tutto quello
ch’era stato fatto, si stracciò le vesti, si coprì d’un sacco, si
cosparse di cenere, e uscì fuori in mezzo alla città, mandando alte ed
amare grida;

<span id="an_4:2">4:2</span> e venne fin davanti alla porta del re,
poiché a nessuno che fosse coperto di sacco era permesso di passare per
la porta del re.

<span id="an_4:3">4:3</span> In ogni provincia, dovunque giungevano
l’ordine del re e il suo decreto, ci fu gran desolazione fra i Giudei:
digiunavano, piangevano, si lamentavano, e a molti serviron di letto il
sacco e la cenere.

<span id="an_4:4">4:4</span> Le donzelle d’Ester e i suoi eunuchi
vennero a riferirle la cosa; e la regina ne fu fortemente angosciata; e
mandò delle vesti a Mardocheo, perché se le mettesse e si levasse di
dosso il sacco; egli non le accettò.

<span id="an_4:5">4:5</span> Allora Ester chiamò Hathac, uno degli
eunuchi che il re avea messo al servizio di lei, e gli ordinò d’andare
da Mardocheo per domandargli che cosa questo significasse, e perché
agisse così.

<span id="an_4:6">4:6</span> Hathac dunque si recò da Mardocheo sulla
piazza della città, di faccia alla porta del re.

<span id="an_4:7">4:7</span> E Mardocheo gli narrò tutto quello che gli
era avvenuto, e gl’indicò la somma di danaro che Haman avea promesso di
versare al tesoro reale per far distruggere i Giudei;

<span id="an_4:8">4:8</span> e gli diede pure una copia del testo del
decreto ch’era stato promulgato a Susa per il loro sterminio, affinché
lo mostrasse a Ester, la informasse di tutto, e le ordinasse di
presentarsi al re per domandargli grazia e per intercedere a pro del suo
popolo.

<span id="an_4:9">4:9</span> E Hathac tornò da Ester, e le riferì le
parole di Mardocheo.

<span id="an_4:10">4:10</span> Allora Ester ordinò a Hathac d’andare a
dire Mardocheo:

<span id="an_4:11">4:11</span> "Tutti i servi del re e il popolo delle
sue province sanno che se qualcuno, uomo o donna che sia, entra dal re
nel cortile interno, senza essere stato chiamato, per una legge ch’è la
stessa per tutti, ei dev’esser messo a morte, a meno che il re non
stenda verso di lui il suo scettro d’oro; nel qual caso, colui ha salva
la vita. E io son già trenta giorni che non sono stata chiamata per
andare dal re".

<span id="an_4:12">4:12</span> Le parole di Ester furon riferite a
Mardocheo;

<span id="an_4:13">4:13</span> e Mardocheo fece dare questa risposta a
Ester: "Non ti mettere in mente che tu sola scamperai fra tutti i Giudei
perché sei nella casa del re.

<span id="an_4:14">4:14</span> Poiché se oggi tu taci, soccorso e
liberazione sorgeranno per i Giudei da qualche altra parte; ma tu e la
casa di tuo padre perirete; e chi sa se non sei pervenuta ad esser
regina appunto per un tempo come questo?"

<span id="an_4:15">4:15</span> Allora Ester ordinò che si rispondesse a
Mardocheo:

<span id="an_4:16">4:16</span> "Va’, raduna tutti i Giudei che si
trovano a Susa, e digiunate per me; state senza mangiare e senza bere
per tre giorni, notte e giorno. Anch’io con le mie donzelle digiunerò
nello stesso modo; e dopo entrerò dal re, quantunque ciò sia contro la
legge; e, s’io debbo perire, ch’io perisca!"

<span id="an_4:17">4:17</span> Mardocheo se ne andò, e fece tutto quello
che Ester gli aveva ordinato.

<span id="an_5:1">5:1</span> Il terzo giorno, Ester si mise la veste
reale, e si presentò nel cortile interno della casa del re, di faccia
all’appartamento del re. Il re era assiso sul trono reale nella casa
reale, di faccia alla porta della casa.

<span id="an_5:2">5:2</span> E come il re ebbe veduta la regina Ester in
piedi nel cortile, ella si guadagnò la sua grazia; e il re stese verso
Ester lo scettro d’oro che teneva in mano; ed Ester s’appressò, e toccò
la punta dello scettro.

<span id="an_5:3">5:3</span> Allora il re le disse: "Che hai, regina
Ester? che domandi? Quand’anche tu chiedessi la metà del regno, ti sarà
data".

<span id="an_5:4">5:4</span> Ester rispose: "Se così piace al re, venga
oggi il re con Haman al convito che gli ho preparato".

<span id="an_5:5">5:5</span> E il re disse: "Fate venir subito Haman,
per fare ciò che Ester ha detto". Così il re e Haman vennero al convito
che Ester avea preparato.

<span id="an_5:6">5:6</span> E il re disse ad Ester, mentre si beveva il
vino: "Qual è la tua richiesta? Ti sarà concessa. Che desideri? Fosse
anche la metà del regno, l’avrai".

<span id="an_5:7">5:7</span> Ester rispose: "Ecco la mia richiesta, e
quel che desidero:

<span id="an_5:8">5:8</span> se ho trovato grazia agli occhi del re, e
se piace al re di concedermi quello che chiedo e di soddisfare il mio
desiderio, venga il re con Haman al convito ch’io preparerò loro, e
domani farò come il re ha detto".

<span id="an_5:9">5:9</span> E Haman uscì, quel giorno, tutto allegro e
col cuor contento; ma quando vide, alla porta del re, Mardocheo che non
s’alzava né si moveva per lui, fu pieno d’ira contro Mardocheo.

<span id="an_5:10">5:10</span> Nondimeno Haman si contenne, se ne andò a
casa, e mandò a chiamare i suoi amici e Zeresh, sua moglie.

<span id="an_5:11">5:11</span> E Haman parlò loro della magnificenza
delle sue ricchezze, del gran numero de’ suoi figliuoli, di tutto quello
che il re aveva fatto per aggrandirlo, e del come l’aveva innalzato al
disopra dei capi e dei servi del re.

<span id="an_5:12">5:12</span> E aggiunse: "Anche la regina Ester non ha
fatto venire col re altri che me al convito che ha dato; e anche per
domani sono invitato da lei col re.

<span id="an_5:13">5:13</span> Ma tutto questo non mi soddisfa finché
vedrò quel Giudeo di Mardocheo sedere alla porta del re".

<span id="an_5:14">5:14</span> Allora Zeresh sua moglie, e tutti i suoi
amici gli dissero: "Si prepari una forca alta cinquanta cubiti; e
domattina di’ al re che vi s’appicchi Mardocheo; poi vattene allegro al
convito col re". E la cosa piacque a Haman, che fece preparare la forca.

<span id="an_6:1">6:1</span> Quella notte il re, non potendo prender
sonno, ordinò che gli si portasse il libro delle Memorie, le Cronache; e
ne fu fatta la lettura in presenza del re.

<span id="an_6:2">6:2</span> Vi si trovò scritto che Mardocheo avea
denunziato Bigthan e Teresh, i due eunuchi del re di fra i guardiani
della soglia, i quali avean cercato d’attentare alla vita del re
Assuero.

<span id="an_6:3">6:3</span> Allora il re chiese: "Qual onore e qual
distinzione s’è dato a Mardocheo per questo?" Quelli che servivano il re
risposero: "Non s’è fatto nulla per lui".

<span id="an_6:4">6:4</span> E il re disse: "Chi è nel cortile?" Or
Haman era venuto nel cortile esterno della casa del re, per dire al re
di fare appiccare Mardocheo alla forca ch’egli avea preparata per lui.

<span id="an_6:5">6:5</span> I servi del re gli risposero: "Ecco, c’è
Haman nel cortile". E il re: "Fatelo entrare".

<span id="an_6:6">6:6</span> Haman entrò, e il re gli disse: "Che
bisogna fare a un uomo che il re voglia onorare?" Haman disse in cuor
suo: "Chi altri vorrebbe il re onorare, se non me?"

<span id="an_6:7">6:7</span> E Haman rispose al re: "All’uomo che il re
voglia onorare?

<span id="an_6:8">6:8</span> Si prenda la veste reale che il re suol
portare, e il cavallo che il re suol montare, e sulla cui testa è posta
una corona reale;

<span id="an_6:9">6:9</span> si consegni la veste e il cavallo a uno dei
principi più nobili del re; si rivesta di quella veste l’uomo che il re
vuole onorare, lo si faccia percorrere a cavallo le vie della città, e
si gridi davanti a lui: Così si fa all’uomo che il re vuole onorare!"

<span id="an_6:10">6:10</span> Allora il re disse a Haman: "Fa’ presto,
e prendi la veste e il cavallo, come hai detto, e fa’ a quel modo a
Mardocheo, a quel Giudeo che siede alla porta del re; e non tralasciar
nulla di quello che hai detto".

<span id="an_6:11">6:11</span> E Haman prese la veste e il cavallo,
rivestì della veste Mardocheo lo fece percorrere a cavallo le vie della
città e gridava davanti a lui: "Così si fa all’uomo che il re vuole
onorare!".

<span id="an_6:12">6:12</span> Poi Mardocheo tornò alla porta del re, ma
Haman s’affrettò d’andare a casa sua, tutto addolorato, e col capo
coperto.

<span id="an_6:13">6:13</span> E Haman raccontò a Zeresh sua moglie e a
tutti i suoi amici tutto quello che gli era accaduto. E i suoi savi e
Zeresh sua moglie gli dissero: "Se Mardocheo davanti al quale tu hai
cominciato a cadere è della stirpe de’ Giudei, tu non potrai nulla
contro di lui e cadrai completamente davanti ad esso".

<span id="an_6:14">6:14</span> Mentr’essi parlavano ancora con lui,
giunsero gli eunuchi del re, i quali s’affrettarono a condurre Haman al
convito che Ester aveva preparato.

<span id="an_7:1">7:1</span> Il re e Haman andarono dunque al convito
con la regina Ester.

<span id="an_7:2">7:2</span> E il re anche questo secondo giorno disse a
Ester, mentre si beveva il vino: "Qual è la tua richiesta, o regina
Ester? Ti sarà concessa. Che desideri? Fosse anche la metà del regno,
l’avrai".

<span id="an_7:3">7:3</span> Allora la regina Ester rispose dicendo: "Se
ho trovato grazia agli occhi tuoi, o re, e se così piace al re, la mia
richiesta è che mi sia donata la vita; e il mio desiderio, che mi sia
donato il mio popolo.

<span id="an_7:4">7:4</span> Perché io e il mio popolo siamo stati
venduti per esser distrutti, uccisi, sterminati. Ora se fossimo stati
venduti per diventare schiavi e schiave, mi sarei taciuta; ma il nostro
avversario non potrebbe riparare al danno fatto al re con la nostra
morte".

<span id="an_7:5">7:5</span> Il re Assuero prese a dire alla regina
Ester: "Chi è, e dov’è colui che ha tanta presunzione da far questo?"

<span id="an_7:6">7:6</span> Ester rispose: "L’avversario, il nemico, è
quel malvagio di Haman". Allora Haman fu preso da terrore in presenza
del re e della regina.

<span id="an_7:7">7:7</span> E il re tutto adirato si alzò, e dal luogo
del convito andò nel giardino del palazzo; ma Haman rimase per chieder
la grazia della vita alla regina Ester, perché vedeva bene che
nell’animo del re la sua rovina era decisa.

<span id="an_7:8">7:8</span> Poi il re tornò dal giardino del palazzo
nel luogo del convito; intanto Haman s’era gettato sul divano sul quale
si trovava Ester; e il re esclamò: "Vuol egli anche far violenza alla
regina, davanti a me, in casa mia?" Non appena questa parola fu uscita
dalla bocca del re, copersero a Haman la faccia;

<span id="an_7:9">7:9</span> e Harbona, uno degli eunuchi, disse in
presenza del re: "Ecco, è perfino rizzata, in casa d’Haman, la forca
alta cinquanta cubiti che Haman ha fatto preparare per Mardocheo, il
quale avea parlato per il bene del re". E il re disse: "Appiccatevi
lui!"

<span id="an_7:10">7:10</span> Così Haman fu appiccato alla forca
ch’egli avea preparata per Mardocheo. E l’ira del re si calmò.

<span id="an_8:1">8:1</span> In quello stesso giorno il re Assuero donò
alla regina Ester la casa di Haman, il nemico dei Giudei. E Mardocheo si
presentò al re, al quale Ester avea dichiarato la parentela che l’univa
a lui.

<span id="an_8:2">8:2</span> E il re si cavò l’anello che avea fatto
togliere a Haman, e lo diede a Mardocheo. Ed Ester diede a Mardocheo il
governo della casa di Haman.

<span id="an_8:3">8:3</span> Poi Ester parlò di nuovo in presenza del
re, gli si gittò ai piedi, e lo supplicò con le lacrime agli occhi
d’impedire gli effetti della malvagità di Haman l’Agaghita, e delle
trame ch’egli aveva ordite contro i Giudei.

<span id="an_8:4">8:4</span> Allora il re stese lo scettro d’oro verso
Ester; ed Ester s’alzò, rimase in piedi davanti al re,

<span id="an_8:5">8:5</span> e disse: "Se così piace al re, se io ho
trovato grazia agli occhi suoi, se la cosa gli par giusta, e se io gli
sono gradita, si scriva per revocare le lettere scritte da Haman,
figliuolo di Hammedatha, l’Agaghita, col perfido disegno di far perire i
Giudei che sono in tutte le province del re.

<span id="an_8:6">8:6</span> Perché come potrei io reggere a vedere la
calamità che colpirebbe il mio popolo? Come potrei reggere a vedere la
distruzione della mia stirpe?"

<span id="an_8:7">8:7</span> Allora il re Assuero disse alla regina
Ester e a Mardocheo, il Giudeo: "Ecco, io ho dato a Ester la casa di
Haman, e questi e stato appeso alla forca, perché avea voluto metter la
mano addosso ai Giudei.

<span id="an_8:8">8:8</span> Scrivete dunque, a pro de’ Giudei, come vi
parrà meglio, nel nome del re, e suggellate coll’anello reale; perché
ciò ch’è scritto in nome del re e sigillato con l’anello reale, è
irrevocabile?"

<span id="an_8:9">8:9</span> Senza perder tempo, il ventitreesimo giorno
del terzo mese, ch’è il mese di Sivan, furon chiamati i segretari del re
e fu scritto, seguendo in tutto l’ordine di Mardocheo, ai Giudei, ai
satrapi, ai governatori e ai capi delle centoventisette province,
dall’India all’Etiopia, a ogni provincia secondo il suo modo di
scrivere, a ogni popolo nella sua lingua, e ai Giudei secondo il loro
modo di scrivere e nella loro lingua.

<span id="an_8:10">8:10</span> Fu dunque scritto in nome del re Assuero,
si sigillaron le lettere con l’anello reale, e le si mandarono per mezzo
di corrieri che cavalcavano veloci corsieri usati per il servizio del
re, nati da stalloni reali.

<span id="an_8:11">8:11</span> In esse il re permetteva ai Giudei, in
qualunque città si trovassero, di radunarsi e di difendere la loro vita,
di distruggere, uccidere, sterminare, non esclusi i bambini e le donne,
tutta la gente armata, di qualunque popolo e di qualunque provincia si
fosse, che li assalisse, e di abbandonare al saccheggio i suoi beni;

<span id="an_8:12">8:12</span> e ciò, in un medesimo giorno, in tutte le
province del re Assuero: il tredici del dodicesimo mese, ch’è il mese di
Adar.

<span id="an_8:13">8:13</span> Queste lettere contenevano una copia
dell’editto che doveva esser bandito in ogni provincia e pubblicato fra
tutti i popoli, perché i Giudei si tenessero pronti per quel giorno a
vendicarsi dei loro nemici.

<span id="an_8:14">8:14</span> Così i corrieri che montavano veloci
corsieri usati per il servizio del re partirono tosto, in tutta fretta,
per ordine del re; e il decreto fu promulgato nella residenza reale di
Susa.

<span id="an_8:15">8:15</span> Mardocheo uscì dalla presenza del re con
una veste reale di porpora e di lino bianco, con una grande corona
d’oro, e un manto di bisso e di scarlatto; la città di Susa mandava
gridi di gioia, ed era in festa.

<span id="an_8:16">8:16</span> I Giudei poi erano raggianti di gioia,
d’allegrezza, di gloria.

<span id="an_8:17">8:17</span> E in ogni provincia, in ogni città,
dovunque giungevano l’ordine del re e il suo decreto, vi furon, tra i
Giudei gioia, allegrezza, conviti, e giorni lieti. E molti appartenenti
ai popoli del paese si fecero Giudei, perché lo spavento dei Giudei
s’era impossessato di loro.

<span id="an_9:1">9:1</span> Il dodicesimo mese, ch’è il mese d’Adar, il
tredicesimo giorno del mese, quando l’ordine del re e il suo decreto
doveano esser mandati ad effetto, il giorno che i nemici de’ Giudei
speravano d’averli in loro potere, avvenne invece tutto il contrario;
poiché furono i Giudei ch’ebbero in loro potere i loro nemici.

<span id="an_9:2">9:2</span> I Giudei si radunarono nelle loro città, in
tutte le province del re Assuero, per metter la mano su quelli che
cercavano far ad essi del male; e nessuno poté resister loro, perché lo
spavento de’ Giudei s’era impossessato di tutti i popoli.

<span id="an_9:3">9:3</span> E tutti i capi delle province, i satrapi, i
governatori e quelli che facevano gli affari del re dettero man forte a
i Giudei, perché lo spavento di Mardocheo s’era impossessato di loro.

<span id="an_9:4">9:4</span> Poiché Mardocheo era grande nella casa del
re, e la sua fama si spandeva per tutte le province, perché quest’uomo,
Mardocheo, diventava sempre più grande.

<span id="an_9:5">9:5</span> I Giudei dunque colpirono tutti i loro
nemici, mettendoli a fil di spada, uccidendoli e sterminandoli; fecero
de’ loro nemici quello che vollero.

<span id="an_9:6">9:6</span> Alla residenza reale di Susa i Giudei
uccisero e sterminarono cinquecento uomini,

<span id="an_9:7">9:7</span> e misero a morte Parshandatha, Dalfon,
Aspatha, Poratha,

<span id="an_9:8">9:8</span> Adalia, Aridatha,

<span id="an_9:9">9:9</span> Parmashta, Arisai, Aridai, e Vaizatha, i
dieci figliuoli di Haman,

<span id="an_9:10">9:10</span> figliuolo di Hammedatha, il nemico de’
Giudei, ma non si diedero al saccheggio.

<span id="an_9:11">9:11</span> Quel giorno stesso il numero di quelli
ch’erano stati uccisi alla residenza reale di Susa fu recato a
conoscenza del re.

<span id="an_9:12">9:12</span> E il re disse alla regina Ester: "Alla
residenza reale di Susa i Giudei hanno ucciso, hanno sterminato
cinquecento uomini e i dieci figliuoli di Haman; che avranno essi mai
fatto nelle altre province del re? Or che chiedi tu ancora? Ti sarà
dato. Che altro desideri? L’avrai".

<span id="an_9:13">9:13</span> Allora Ester disse: "Se così piace al re,
sia permesso ai Giudei che sono a Susa di fare anche domani quello
ch’era stato decretato per oggi; e siano appesi alla forca i dieci
figliuoli di Haman".

<span id="an_9:14">9:14</span> E il re ordinò che così fosse fatto. Il
decreto fu promulgato a Susa, e i dieci figliuoli di Haman furono
appiccati.

<span id="an_9:15">9:15</span> E i Giudei ch’erano a Susa si radunarono
ancora il quattordicesimo giorno del mese d’Adar e uccisero a Susa
trecento uomini; ma non si diedero al saccheggio.

<span id="an_9:16">9:16</span> Gli altri Giudei ch’erano nelle province
del re si radunarono anch’essi, difesero la loro vita, ed ebbero requie
dagli attacchi de’ loro nemici; uccisero settantacinquemila di quelli
che li aveano in odio, ma non si diedero al saccheggio.

<span id="an_9:17">9:17</span> Questo avvenne il tredicesimo giorno del
mese d’Adar; il quattordicesimo giorno si riposarono, e ne fecero un
giorno di convito e di gioia.

<span id="an_9:18">9:18</span> Ma i Giudei ch’erano a Susa si radunarono
il tredicesimo e il quattordicesimo giorno di quel mese; il quindicesimo
giorno si riposarono, e ne fecero un giorno di conviti e di gioia.

<span id="an_9:19">9:19</span> Perciò i Giudei della campagna che
abitano in città non murate fanno del quattordicesimo giorno del mese di
Adar un giorno di gioia, di conviti e di festa, nel quale gli uni
mandano dei regali agli altri.

<span id="an_9:20">9:20</span> Mardocheo scrisse queste cose, e mandò
delle lettere a tutti i Giudei ch’erano in tutte le province del re
Assuero, vicini e lontani,

<span id="an_9:21">9:21</span> ordinando loro che ogni anno celebrassero
il quattordicesimo e il quindicesimo giorno del mese d’Adar,

<span id="an_9:22">9:22</span> come i giorni ne’ quali i Giudei ebbero
requie dagli attacchi de’ loro nemici, e il mese in cui il loro dolore
era stato mutato in gioia, il loro lutto in festa, e facessero di questi
giorni de’ giorni di conviti e di gioia, nei quali gli uni manderebbero
de’ regali agli altri, e si farebbero dei doni ai bisognosi.

<span id="an_9:23">9:23</span> I Giudei s’impegnarono a continuare
quello che avean già cominciato a fare, e che Mardocheo avea loro
scritto;

<span id="an_9:24">9:24</span> poiché Haman, figliuolo di Hammedatha,
l’Agaghita, il nemico di tutti i Giudei, aveva ordito una trama contro i
Giudei per distruggerli, e avea gettato il Pur, vale a dire la sorte,
per sgominarli e farli perire;

<span id="an_9:25">9:25</span> ma quando Ester si fu presentata al
cospetto del re, questi ordinò per iscritto che la scellerata
macchinazione che Haman aveva ordita contro i Giudei fosse fatta
ricadere sul capo di lui, e ch’egli e i suoi figliuoli fossero appesi
alla forca.

<span id="an_9:26">9:26</span> Perciò que’ giorni furon detti Purim, dal
termine Pur. Conforme quindi a tutto il contenuto di quella lettera, in
seguito a tutto quello che avean visto a questo proposito e ch’era loro
avvenuto,

<span id="an_9:27">9:27</span> i Giudei stabilirono e presero per sé,
per la loro progenie e per tutti quelli che si aggiungerebbero a loro,
l’impegno inviolabile di celebrare ogni anno que’ due giorni secondo il
tenore di quello scritto e al tempo fissato.

<span id="an_9:28">9:28</span> Que’ giorni dovevano esser commemorati e
celebrati di generazione in generazione, in ogni famiglia, in ogni
provincia, in ogni città; e que’ giorni di Purim non dovevano cessar mai
d’esser celebrati fra i Giudei, e il loro ricordo non dovea mai
cancellarsi fra i loro discendenti.

<span id="an_9:29">9:29</span> La regina Ester, figliuola d’Abihail, e
il Giudeo Mardocheo riscrissero con ogni autorità, per dar peso a questa
loro seconda lettera relativa ai Purim.

<span id="an_9:30">9:30</span> E si mandaron delle lettere a tutti i
Giudei nelle centoventisette province del regno di Assuero: lettere
contenenti parole di pace e di fedeltà,

<span id="an_9:31">9:31</span> per fissar bene que’ giorni di Purim
nelle loro date precise, come li aveano ordinati il Giudeo Mardocheo e
la regina Ester, e com’essi stessi li aveano stabiliti per sé e per i
loro discendenti, in occasione del loro digiuno e del loro grido.

<span id="an_9:32">9:32</span> Così l’ordine d’Ester fissò l’istituzione
dei Purim, e ciò fu scritto in un libro.

<span id="an_10:1">10:1</span> Il re Assuero impose un tributo al paese
e alle isole del mare.

<span id="an_10:2">10:2</span> Or quanto a tutti i fatti concernenti la
potenza e il valore di Mardocheo e quanto alla completa descrizione
della sua grandezza e del come il re lo ingrandì, sono cose scritte nel
libro delle Cronache dei re di Media e di Persia.

<span id="an_10:3">10:3</span> Poiché il Giudeo Mardocheo era il secondo
dopo il re Assuero: grande fra i Giudei, e amato dalla moltitudine dei
suoi fratelli; cercò il bene del suo popolo, e parlò per la pace di
tutta la sua stirpe.

------------------------------------------------------------------------

[Next: Job](job.md)
