[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](oba)  [Next](mic) 

------------------------------------------------------------------------

### Italian Bible: Jonah

<span id="an_1:1">1:1</span> La parola dell’Eterno fu rivolta Giona,
figliuolo di Amittai, in questi termini:

<span id="an_1:2">1:2</span> "Lèvati, va’ a Ninive, la gran città, e
predica contro di lei; perché la loro malvagità è salita nel mio
cospetto".

<span id="an_1:3">1:3</span> Ma Giona si levò per fuggirsene a Tarsis,
lungi dal cospetto dell’Eterno; e scese a Giaffa, dove trovò una nave
che andava a Tarsis; e, pagato il prezzo del suo passaggio, s’imbarcò
per andare con quei della nave a Tarsis, lungi dal cospetto dell’Eterno.

<span id="an_1:4">1:4</span> Ma l’Eterno scatenò un gran vento sul mare,
e vi fu sul mare una forte tempesta, sì che la nave minacciava di
sfasciarsi.

<span id="an_1:5">1:5</span> I marinari ebbero paura, e ognuno gridò al
suo dio e gettarono a mare le mercanzie ch’erano a bordo, per
alleggerire la nave; ma Giona era sceso nel fondo della nave, s’era
coricato, e dormiva profondamente.

<span id="an_1:6">1:6</span> Il capitano gli si avvicinò, e gli disse:
"Che fai tu qui a dormire? Lèvati, invoca il tuo dio! Forse Dio si darà
pensiero di noi e non periremo".

<span id="an_1:7">1:7</span> Poi dissero l’uno all’altro: "Venite,
tiriamo a sorte, per sapere a cagione di chi ci capita questa
disgrazia". Tirarono a sorte, e la sorte cadde su Giona.

<span id="an_1:8">1:8</span> Allora essi gli dissero: "Dicci dunque a
cagione di chi ci capita questa disgrazia! Qual è la tua occupazione?
donde vieni? qual è il tuo paese? e a che popolo appartieni?"

<span id="an_1:9">1:9</span> Egli rispose loro: "Sono Ebreo, e temo
l’Eterno, l’Iddio del cielo, che ha fatto il mare e la terra ferma".

<span id="an_1:10">1:10</span> Allora quegli uomini furon presi da
grande spavento, e gli dissero: "Perché hai fatto questo?" Poiché quegli
uomini sapevano ch’egli fuggiva lungi dal cospetto dell’Eterno, giacché
egli avea dichiarato loro la cosa.

<span id="an_1:11">1:11</span> E quelli gli dissero: "Che ti dobbiam
fare perché il mare si calmi per noi?" Poiché il mare si faceva sempre
più tempestoso.

<span id="an_1:12">1:12</span> Egli rispose loro: "Pigliatemi e
gettatemi in mare, e il mare si calmerà per voi; perché io so che questa
forte tempesta vi piomba addosso per cagion mia".

<span id="an_1:13">1:13</span> Nondimeno quegli uomini davan forte nei
remi per ripigliar terra; ma non potevano, perché il mare si faceva
sempre più tempestoso e minaccioso.

<span id="an_1:14">1:14</span> Allora gridarono all’Eterno, e dissero:
"Deh, o Eterno, non lasciar che periamo per risparmiar la vita di
quest’uomo, e non ci mettere addosso del sangue innocente; poiché tu, o
Eterno, hai fatto quel che ti è piaciuto".

<span id="an_1:15">1:15</span> Poi presero Giona e lo gettarono in mare;
e la furia del mare si calmò.

<span id="an_1:16">1:16</span> E quegli uomini furon presi da un gran
timore dell’Eterno; offrirono un sacrifizio all’Eterno, e fecero dei
voti.

<span id="an_1:17">1:17</span> (H2-1) E l’Eterno fece venire un gran
pesce per inghiottir Giona; e Giona fu nel ventre del pesce tre giorni e
tre notti.

<span id="an_2:1">2:1</span> (H2-2) E Giona pregò l’Eterno, il suo Dio,
nel ventre del pesce, e disse:

<span id="an_2:2">2:2</span> (H2-3) Io ho gridato all’Eterno dal fondo
della mia distretta, ed egli m’ha risposto; dalle viscere del soggiorno
dei morti ho gridato, e tu hai udito la mia voce.

<span id="an_2:3">2:3</span> (H2-4) Tu m’hai gettato nell’abisso, nel
cuore del mare; la corrente mi ha circondato e tutte le tue onde e tutti
i tuoi flutti mi son passati sopra.

<span id="an_2:4">2:4</span> (H2-5) E io dicevo: Io son cacciato via
lungi dal tuo sguardo! Come vedrei io ancora il tuo tempio santo?

<span id="an_2:5">2:5</span> (H2-6) Le acque m’hanno attorniato fino
all’anima; l’abisso m’ha avvolto; le alghe mi si son attorcigliate al
capo.

<span id="an_2:6">2:6</span> (H2-7) Io son disceso fino alle radici dei
monti; la terra con le sue sbarre mi ha rinchiuso per sempre; ma tu hai
fatto risalir la mia vita dalla fossa, o Eterno, Dio mio!

<span id="an_2:7">2:7</span> (H2-8) Quando l’anima mia veniva meno in
me, io mi son ricordato dell’Eterno, e la mia preghiera è giunta fino a
te, nel tuo tempio santo.

<span id="an_2:8">2:8</span> (H2-9) Quelli che onorano le vanità
bugiarde abbandonano la fonte della loro grazia;

<span id="an_2:9">2:9</span> (H2-10) ma io t’offrirò sacrifizi, con
canti di lode; adempirò i voti che ho fatto. La salvezza appartiene
all’Eterno.

<span id="an_2:10">2:10</span> (H2-11) E l’Eterno diè l’ordine al pesce,
e il pesce vomitò Giona sull’asciutto.

<span id="an_3:1">3:1</span> E la parola dell’Eterno fu rivolta a Giona
per la seconda volta, in questi termini:

<span id="an_3:2">3:2</span> "Lèvati, va’ a Ninive, la gran città e
proclamale quello che io ti comando".

<span id="an_3:3">3:3</span> E Giona si levò, e andò a Ninive, secondo
la parola dell’Eterno. Or Ninive era una grande città dinanzi a Dio, di
tre giornate di cammino.

<span id="an_3:4">3:4</span> E Giona cominciò a inoltrarsi nella città
per il cammino di una giornata, e predicava e diceva: "Ancora quaranta
giorni, e Ninive sarà distrutta!"

<span id="an_3:5">3:5</span> E i Niniviti credettero a Dio, bandirono un
digiuno, e si vestirono di sacchi, dai più grandi ai più piccoli.

<span id="an_3:6">3:6</span> Ed essendo la notizia giunta al re di
Ninive, questi s’alzò dal trono, si tolse di dosso il manto, si coprì
d’un sacco, e si mise a sedere sulla cenere.

<span id="an_3:7">3:7</span> E per decreto del re e dei suoi grandi, fu
pubblicato in Ninive un bando di questo tenore: "Uomini e bestie,
armenti e greggi, non assaggino nulla; non si pascano e non bevano
acqua;

<span id="an_3:8">3:8</span> uomini e bestie si coprano di sacchi e
gridino con forza a Dio; e ognuno si converta dalla sua via malvagia, e
dalla violenza perpetrata dalle sue mani.

<span id="an_3:9">3:9</span> Chi sa che Dio non si volga, non si penta,
e non acqueti l’ardente sua ira, sì che noi non periamo".

<span id="an_3:10">3:10</span> E Dio vide quel che facevano, vide che si
convertivano dalla loro via malvagia, e si pentì del male che avea
parlato di far loro: e non lo fece.

<span id="an_4:1">4:1</span> Ma Giona ne provò un gran dispiacere, e ne
fu irritato; e pregò l’Eterno, dicendo:

<span id="an_4:2">4:2</span> "O Eterno, non è egli questo ch’io dicevo,
mentr’ero ancora nel mio paese? Perciò m’affrettai a fuggirmene a
Tarsis; perché sapevo che sei un Dio misericordioso, pietoso, lento
all’ira, di gran benignità, e che ti penti del male minacciato.

<span id="an_4:3">4:3</span> Or dunque, o Eterno, ti prego, riprenditi
la mia vita; perché per me val meglio morire che vivere".

<span id="an_4:4">4:4</span> E l’Eterno gli disse: "Fai tu bene a
irritarti così?"

<span id="an_4:5">4:5</span> Poi Giona uscì dalla città, e si mise a
sedere a oriente della città; si fece quivi una capanna, e vi sedette
sotto, all’ombra, stando a vedere quello che succederebbe alla città.

<span id="an_4:6">4:6</span> E Dio, l’Eterno, per guarirlo dalla sua
irritazione, fece crescere un ricino, che montò su di sopra a Giona, per
fargli ombra al capo; e Giona provò una grandissima gioia a motivo di
quel ricino.

<span id="an_4:7">4:7</span> Ma l’indomani, allo spuntar dell’alba,
Iddio fece venire un verme, il quale attaccò il ricino, ed esso si
seccò.

<span id="an_4:8">4:8</span> E come il sole fu levato, Iddio fece
soffiare un vento soffocante d’oriente, e il sole picchiò sul capo di
Giona, sì ch’egli venne meno, e chiese di morire, dicendo: "Meglio è per
me morire che vivere".

<span id="an_4:9">4:9</span> E Dio disse a Giona: "Fai tu bene a
irritarti così a motivo del ricino?" Egli rispose: "Sì, faccio bene a
irritarmi fino alla morte".

<span id="an_4:10">4:10</span> E l’Eterno disse: "Tu hai pietà del
ricino per il quale non hai faticato, e che non hai fatto crescere, che
è nato in una notte e in una notte è perito:

<span id="an_4:11">4:11</span> e io non avrei pietà di Ninive, la gran
città, nella quale si trovano più di centoventimila persone che non
sanno distinguere la loro destra dalla loro sinistra, e tanta quantità
di bestiame?"

------------------------------------------------------------------------

[Next: Micah](mic)
