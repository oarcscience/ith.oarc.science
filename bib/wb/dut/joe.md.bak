[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hos)  [Next](amo.md) 

------------------------------------------------------------------------

### Dutch Bible: Joel

<span id="an_1:1">1:1</span> Het woord des HEEREN, dat geschied is tot
Joel, den zoon van Pethuel:

<span id="an_1:2">1:2</span> Hoort dit, gij oudsten! en neemt ter oren,
alle inwoners des lands! Is dit geschied in uw dagen, of ook in de dagen
uwer vaderen?

<span id="an_1:3">1:3</span> Vertelt uw kinderen daarvan, en laat het uw
kinderen hun kinderen vertellen, en derzelver kinderen aan een ander
geslacht.

<span id="an_1:4">1:4</span> Wat de rups heeft overgelaten, heeft de
sprinkhaan afgegeten, en wat de sprinkhaan heeft overgelaten, heeft de
kever afgegeten, en wat de kever heeft overgelaten, heeft de kruidworm
afgegeten.

<span id="an_1:5">1:5</span> Waakt op, gij dronkenen! en weent, en
huilt, alle gij wijnzuipers! om den nieuwen wijn, dewijl hij van uw mond
is afgesneden.

<span id="an_1:6">1:6</span> Want een volk is opgekomen over mijn land,
machtig en zonder getal; zijn tanden zijn leeuwentanden, en het heeft
baktanden eens ouden leeuws.

<span id="an_1:7">1:7</span> Het heeft mijn wijnstok gesteld tot een
verwoesting, en mijn vijgeboom tot schuim; het heeft hem ganselijk
ontbloot en nedergeworpen, zijn ranken zijn wit geworden.

<span id="an_1:8">1:8</span> Kermt, als een jonkvrouw, die met een zak
omgord is vanwege den man van haar jeugd.

<span id="an_1:9">1:9</span> Spijsoffer en drankoffer is van het huis
des HEEREN afgesneden; de priesters, des HEEREN dienaars, treuren.

<span id="an_1:10">1:10</span> Het veld is verwoest, het land treurt;
want het koren is verwoest, de most is verdroogd, de olie is flauw.

<span id="an_1:11">1:11</span> De akkerlieden zijn beschaamd, de
wijngaardeniers huilen, om de tarwe en om de gerst, want de oogst des
velds is vergaan.

<span id="an_1:12">1:12</span> De wijnstok is verdord, de vijgeboom is
flauw; de granaatappelboom, ook de palmboom en appelboom; alle bomen des
velds zijn verdord; ja de vrolijkheid is verdord van de mensenkinderen.

<span id="an_1:13">1:13</span> Omgordt u, en rouwklaagt, gij priesters!
huilt, gij dienaars des altaars! gaat in, vernacht in zakken, gij
dienaars mijns Gods! want spijsoffer en drankoffer is geweerd van het
huis uws Gods.

<span id="an_1:14">1:14</span> Heiligt een vasten, roept een verbodsdag
uit, verzamelt de oudsten, en alle inwoners dezes lands, ten huize des
HEEREN, uws Gods, en roept tot den HEERE.

<span id="an_1:15">1:15</span> Ach, die dag! want de dag des HEEREN is
nabij, en zal als een verwoesting komen van den Almachtige.

<span id="an_1:16">1:16</span> Is niet de spijze voor onze ogen
afgesneden? Blijdschap en verheuging van het huis onzes Gods?

<span id="an_1:17">1:17</span> De granen zijn onder hun kluiten verrot,
de schathuizen zijn verwoest, de schuren zijn afgebroken, want het koren
is verdord.

<span id="an_1:18">1:18</span> O, hoe zucht het vee, de runderkudden
zijn bedwelmd, want zij hebben geen weide, ook zijn de schaapskudden
verwoest.

<span id="an_1:19">1:19</span> Tot U, o HEERE! roep ik; want een vuur
heeft de weiden der woestijn verteerd, en een vlam heeft alle bomen des
velds aangestoken.

<span id="an_1:20">1:20</span> Ook schreeuwt elk beest des velds tot U;
want de waterstromen zijn uitgedroogd, en een vuur heeft de weiden der
woestijn verteerd.

<span id="an_2:1">2:1</span> Blaast de bazuin te Sion, en roept luide op
den berg Mijner heiligheid; laat alle inwoners des lands beroerd zijn,
want de dag des HEEREN komt, want hij is nabij.

<span id="an_2:2">2:2</span> Een dag van duisternis en donkerheid, een
dag van wolken en dikke duisterheid, als de dageraad uitgespreid over de
bergen; een groot en machtig volk, desgelijks van ouds niet geweest is,
en na hetzelve niet meer zal zijn tot in jaren van vele geslachten.

<span id="an_2:3">2:3</span> Voor hetzelve verteert een vuur, en achter
hetzelve brandt een vlam; het land is voor hetzelve als een lusthof,
maar achter hetzelve een woeste wildernis, en ook is er geen ontkomen
van hetzelve.

<span id="an_2:4">2:4</span> De gedaante deszelven is als de gedaante
van paarden, en als ruiters zo zullen zij lopen.

<span id="an_2:5">2:5</span> Zij zullen daarhenen springen als een
gedruis van wagenen, op de hoogten der bergen; als het gedruis ener
vuurvlam, die stoppelen verteert; als een machtig volk, dat in slagorde
gesteld is.

<span id="an_2:6">2:6</span> Van deszelfs aangezicht zullen de volken in
pijn zijn; alle aangezichten zullen betrekken als een pot.

<span id="an_2:7">2:7</span> Als helden zullen zij lopen, als
krijgslieden zullen zij de muren beklimmen; en zij zullen daarhenen
trekken, een iegelijk in zijn wegen, en zullen hun paden niet
verdraaien.

<span id="an_2:8">2:8</span> Ook zullen zij de een den ander niet
dringen; zij zullen daarhenen trekken elk in zijn baan; en al vielen zij
op een geweer, zij zouden niet verwond worden.

<span id="an_2:9">2:9</span> Zij zullen in de stad omlopen, zij zullen
lopen op de muren, zij zullen klimmen in de huizen; zij zullen door de
vensteren inkomen als een dief.

<span id="an_2:10">2:10</span> De aarde is beroerd voor deszelfs
aangezicht, de hemel beeft; de zon en maan worden zwart, en de sterren
trekken haar glans in.

<span id="an_2:11">2:11</span> En de HEERE verheft Zijn stem voor Zijn
heir henen; want Zijn leger is zeer groot, want Hij is machtig, doende
Zijn woord; want de dag des HEEREN is groot en zeer vreselijk, en wie
zal hem verdragen?

<span id="an_2:12">2:12</span> Nu dan ook, spreekt de HEERE, bekeert u
tot Mij met uw ganse hart, en dat met vasten en met geween, en met
rouwklage.

<span id="an_2:13">2:13</span> En scheurt uw hart en niet uw klederen,
en bekeert u tot den HEERE, uw God; want Hij is genadig en barmhartig,
lankmoedig en groot van goedertierenheid, en berouw hebbende over het
kwade.

<span id="an_2:14">2:14</span> Wie weet, Hij mocht Zich wenden en berouw
hebben; en Hij mocht een zegen achter Zich overlaten tot spijsoffer en
drankoffer voor den HEERE, uw God.

<span id="an_2:15">2:15</span> Blaast de bazuin te Sion, heiligt een
vasten, roept een verbodsdag uit.

<span id="an_2:16">2:16</span> Verzamelt het volk, heiligt de gemeente,
vergadert de oudsten, verzamelt de kinderkens, en die de borsten zuigen;
de bruidegom ga uit zijn binnenkamer, en de bruid uit haar slaapkamer.

<span id="an_2:17">2:17</span> Laat de priesters, des HEEREN dienaars,
wenen tussen het voorhuis en het altaar, en laat hen zeggen: Spaar Uw
volk, o HEERE! en geef Uw erfenis niet over tot een smaadheid, dat de
heidenen over hen zouden heersen; waarom zouden zij onder de volken
zeggen: Waar is hunlieder God?

<span id="an_2:18">2:18</span> Zo zal de HEERE ijveren over Zijn land,
en Hij zal Zijn volk verschonen.

<span id="an_2:19">2:19</span> En de HEERE zal antwoorden en tot Zijn
volk zeggen: Ziet, Ik zend ulieden het koren, en den most, en de olie,
dat gij daarvan verzadigd zult worden; en Ik zal u niet meer overgeven
tot een smaadheid onder de heidenen.

<span id="an_2:20">2:20</span> En Ik zal dien van het noorden verre van
ulieden doen vertrekken, en hem wegdrijven in een dor en woest land,
zijn aangezicht naar de Oostzee, en zijn einde naar de achterste zee; en
zijn stank zal opgaan, en zijn vuiligheid zal opgaan; want hij heeft
grote dingen gedaan.

<span id="an_2:21">2:21</span> Vrees niet, o land! verheug u, en wees
blijde; want de HEERE heeft grote dingen gedaan.

<span id="an_2:22">2:22</span> Vreest niet, gij beesten des velds! want
de weiden der woestijn zullen weder jong gras voortbrengen; want het
geboomte zal zijn vrucht dragen, de wijnstok en vijgeboom zullen hun
vermogen geven.

<span id="an_2:23">2:23</span> En gij, kinderen van Sion! verheugt u en
zijt blijde in den HEERE, uw God; want Hij zal u geven dien Leraar ter
gerechtigheid; en Hij zal u den regen doen nederdalen, den vroegen regen
en den spaden regen in de eerste maand.

<span id="an_2:24">2:24</span> En de dorsvloeren zullen vol koren zijn,
en de perskuipen van most en olie overlopen.

<span id="an_2:25">2:25</span> Alzo zal Ik ulieden de jaren vergelden,
die de sprinkhaan, de kever, en de kruidworm, en de rups heeft
afgegeten; Mijn groot heir, dat Ik onder u gezonden heb.

<span id="an_2:26">2:26</span> En gij zult overvloediglijk en tot
verzadiging eten, en prijzen den Naam des HEEREN, uw Gods, Die
wonderlijk bij u gehandeld heeft; en Mijn volk zal niet beschaamd worden
tot in eeuwigheid.

<span id="an_2:27">2:27</span> En gij zult weten, dat Ik in het midden
van Israel ben, en dat Ik de HEERE, uw God, ben, en niemand meer; en
Mijn volk zal niet beschaamd worden in eeuwigheid.

<span id="an_2:28">2:28</span> En daarna zal het geschieden, dat Ik Mijn
Geest zal uitgieten over alle vlees, en uw zonen en uw dochteren zullen
profeteren; uw ouden zullen dromen dromen, uw jongelingen zullen
gezichten zien;

<span id="an_2:29">2:29</span> Ja, ook over de dienstknechten, en over
de dienstmaagden, zal Ik in die dagen Mijn Geest uitgieten.

<span id="an_2:30">2:30</span> En Ik zal wondertekenen geven in den
hemel en op de aarde: bloed, en vuur, en rookpilaren.

<span id="an_2:31">2:31</span> De zon zal veranderd worden in
duisternis, en de maan in bloed, eer dat die grote en vreselijke dag des
HEEREN komt.

<span id="an_2:32">2:32</span> En het zal geschieden, al wie den Naam
des HEEREN zal aanroepen, zal behouden worden; want op den berg Sions en
te Jeruzalem zal ontkoming zijn, gelijk als de HEERE gezegd heeft; en
dat, bij de overgeblevenen, die de HEERE zal roepen.

<span id="an_3:1">3:1</span> Want ziet, in die dagen en te dier tijd,
als Ik de gevangenis van Juda en Jeruzalem zal wenden;

<span id="an_3:2">3:2</span> Dan zal Ik alle heidenen vergaderen, en zal
hen afvoeren in het dal van Josafat; en Ik zal met hen aldaar richten,
vanwege Mijn volk en Mijn erfdeel Israel, dat zij onder de heidenen
hebben verstrooid, en Mijn land gedeeld;

<span id="an_3:3">3:3</span> En hebben het lot over Mijn volk geworpen
en een knechtje gegeven om een hoer, en een meisje verkocht om wijn, dat
zij mochten drinken.

<span id="an_3:4">3:4</span> En ook, wat hebt gij met Mij te doen, gij
Tyrus en Sidon, en alle grenzen van Palestina! Zoudt gij Mij een
vergelding wedergeven? Maar zo gij Mij wilt vergelden, lichtelijk,
haastelijk, zal Ik uw vergelding op uw hoofd wederbrengen.

<span id="an_3:5">3:5</span> Omdat gij Mijn zilver en Mijn goud hebt
weggenomen, en hebt Mijn beste kleinodien in uw tempels gebracht.

<span id="an_3:6">3:6</span> En gij hebt de kinderen van Juda en de
kinderen van Jeruzalem verkocht aan de kinderen der Grieken, opdat gij
hen verre van hun landpale, mocht brengen.

<span id="an_3:7">3:7</span> Ziet, Ik zal ze opwekken uit de plaats,
waarhenen gij ze hebt verkocht; en Ik zal uw vergelding wederbrengen op
uw hoofd.

<span id="an_3:8">3:8</span> En Ik zal uw zonen en uw dochteren verkopen
in de hand der kinderen van Juda, die ze verkopen zullen aan die van
Scheba, aan een vergelegen volk; want de HEERE heeft het gesproken.

<span id="an_3:9">3:9</span> Roept dit uit onder de heidenen, heiligt
een krijg; wekt de helden op, laat naderen, laat optrekken alle
krijgslieden.

<span id="an_3:10">3:10</span> Slaat uw spaden tot zwaarden, en uw
sikkelen tot spiesen; de zwakke zegge: Ik ben een held.

<span id="an_3:11">3:11</span> Rot te hoop, en komt aan, alle gij volken
van rondom, en vergadert u! (O HEERE, doe Uw helden derwaarts
nederdalen!)

<span id="an_3:12">3:12</span> De heidenen zullen zich opmaken, en
optrekken naar het dal van Josafat; maar aldaar zal Ik zitten, om te
richten alle heidenen van rondom.

<span id="an_3:13">3:13</span> Slaat de sikkel aan, want de oogst is
rijp geworden; komt aan, daalt henen af, want de pers is vol, en de
perskuipen lopen over; want hunlieder boosheid is groot.

<span id="an_3:14">3:14</span> Menigten, menigten in het dal des
dorswagens; want de dag des HEEREN is nabij, in het dal des dorswagens.

<span id="an_3:15">3:15</span> De zon en maan zijn zwart geworden, en de
sterren hebben haar glans ingetrokken.

<span id="an_3:16">3:16</span> En de HEERE zal uit Sion brullen, en uit
Jeruzalem Zijn stem geven, dat hemel en aarde beven zullen; maar de
HEERE zal de Toevlucht Zijns volks, en de Sterkte der kinderen Israels
zijn.

<span id="an_3:17">3:17</span> En gijlieden zult weten, dat Ik de HEERE,
uw God ben, wonende op Sion, den berg Mijner heiligheid; en Jeruzalem
zal een heiligheid zijn, en vreemden zullen niet meer door haar
doorgaan.

<span id="an_3:18">3:18</span> En het zal te dien dage geschieden dat de
bergen van zoeten wijn zullen druipen, en de heuvelen van melk vlieten,
en alle stromen van Juda vol van water gaan; en er zal een fontein uit
het huis des HEEREN uitgaan, en zal het dal van Sittim bewateren.

<span id="an_3:19">3:19</span> Egypte zal tot verwoesting worden, en
Edom zal worden tot een woeste wildernis, om het geweld, gedaan aan de
kinderen van Juda, in welker land zij onschuldig bloed vergoten hebben.

<span id="an_3:20">3:20</span> Maar Juda zal blijven in eeuwigheid, en
Jeruzalem van geslacht tot geslacht.

<span id="an_3:21">3:21</span> En Ik zal hunlieder bloed reinigen, dat
Ik niet gereinigd had; en de HEERE zal wonen op Sion.

------------------------------------------------------------------------

[Next: Amos](amo.md)
