[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo3)  [Next](rev.md) 

------------------------------------------------------------------------

### Dutch Bible: Jude

<span id="an_1:1">1:1</span> Judas, een dienstknecht van Jezus Christus,
en broeder van Jakobus, aan de geroepenen, die door God den Vader
geheiligd zijn, en door Jezus Christus bewaard:

<span id="an_1:2">1:2</span> Barmhartigheid, en vrede, en liefde zij u
vermenigvuldigd.

<span id="an_1:3">1:3</span> Geliefden, alzo ik alle naarstigheid doe om
u te schrijven van de gemene zaligheid, zo heb ik noodzaak gehad aan u
te schrijven en u te vermanen, dat gij strijdt voor het geloof, dat
eenmaal den heiligen overgeleverd is.

<span id="an_1:4">1:4</span> Want er zijn sommige mensen ingeslopen, die
eertijds tot ditzelfde oordeel te voren opgeschreven zijn, goddelozen,
die de genade onzes Gods veranderen in ontuchtigheid, en de enigen
Heerser, God, en onzen Heere Jezus Christus verloochenen.

<span id="an_1:5">1:5</span> Maar ik wil u indachtig maken, als die dit
eenmaal weet, dat de Heere, het volk uit Egypteland verlost hebbende,
wederom degenen, die niet geloofden, verdorven heeft.

<span id="an_1:6">1:6</span> En de engelen, die hun beginsel niet
bewaard hebben, maar hun eigen woonstede verlaten hebben, heeft Hij tot
het oordeel des groten dags met eeuwige banden onder de duisternis
bewaard.

<span id="an_1:7">1:7</span> Gelijk Sodoma en Gomorra, en de steden
rondom dezelve, die op gelijke wijze als deze gehoereerd hebben, en
ander vlees zijn nagegaan, tot een voorbeeld voorgesteld zijn, dragende
de straf des eeuwigen vuurs.

<span id="an_1:8">1:8</span> Desgelijks evenwel ook dezen, in slaap
gebracht zijnde, verontreinigen het vlees, en verwerpen de heerschappij,
en lasteren de heerlijkheden.

<span id="an_1:9">1:9</span> Maar Michael, de archangel, toen hij met
den duivel twistte, en handelde van het lichaam van Mozes, durfde geen
oordeel van lastering tegen hem voortbrengen, maar zeide: De Heere
bestraffe u!

<span id="an_1:10">1:10</span> Maar dezen, hetgeen zij niet weten, dat
lasteren zij; en hetgeen zij natuurlijk, als de onredelijke dieren,
weten, in hetzelve verderven zij zich.

<span id="an_1:11">1:11</span> Wee hun, want zij zijn de weg van Kain
ingegaan, en door de verleiding van het loon van Balaam zijn zij
henengestort, en zijn door de tegenspreking van Korach vergaan.

<span id="an_1:12">1:12</span> Dezen zijn vlekken in uw
liefdemaaltijden, en als zij met u ter maaltijd zijn, weiden zij
zichzelven zonder vreze; zij zijn waterloze wolken, die van de winden
omgedreven worden; zij zijn als bomen in het afgaan van de herfst,
onvruchtbaar, tweemaal verstorven, en ontworteld;

<span id="an_1:13">1:13</span> Wilde baren der zee, hun eigen schande
opschuimende; dwalende sterren, denwelken de donkerheid der duisternis
in der eeuwigheid bewaard wordt.

<span id="an_1:14">1:14</span> En van dezen heeft ook Enoch, de zevende
van Adam, geprofeteerd, zeggende: Ziet, de Heere is gekomen met Zijn
vele duizenden heiligen;

<span id="an_1:15">1:15</span> Om gericht te houden tegen allen, en te
straffen alle goddelozen onder hen, vanwege al hun goddeloze werken, die
zij goddelooslijk gedaan hebben, en vanwege al de harde woorden, die de
goddeloze zondaars tegen Hem gesproken hebben.

<span id="an_1:16">1:16</span> Dezen zijn murmureerders, klagers over
hun staat, wandelende naar hun begeerlijkheden; en hun mond spreekt zeer
opgeblazen dingen, verwonderende zich over de personen om des voordeels
wil.

<span id="an_1:17">1:17</span> Maar geliefden, gedenkt gij der woorden,
die voorzegd zijn van de apostelen van onzen Heere Jezus Christus;

<span id="an_1:18">1:18</span> Dat zij u gezegd hebben, dat er in den
laatsten tijd spotters zullen zijn, die naar hun goddeloze
begeerlijkheden wandelen zullen.

<span id="an_1:19">1:19</span> Dezen zijn het, die zichzelven
afscheiden, natuurlijke mensen, den Geest niet hebbende.

<span id="an_1:20">1:20</span> Maar geliefden, bouwt gij uzelven op uw
allerheiligst geloof, biddende in den Heiligen Geest;

<span id="an_1:21">1:21</span> Bewaart uzelven in de liefde Gods,
verwachtende de barmhartigheid van onzen Heere Jezus Christus ten
eeuwigen leven.

<span id="an_1:22">1:22</span> En ontfermt u wel eniger, onderscheid
makende;

<span id="an_1:23">1:23</span> Maar behoudt anderen door vreze, en
grijpt ze uit het vuur; en haat ook den rok, die van het vlees bevlekt
is.

<span id="an_1:24">1:24</span> Hem nu, Die machtig is u van struikelen
te bewaren, en onstraffelijk te stellen voor Zijn heerlijkheid, in
vreugde,

<span id="an_1:25">1:25</span> Den alleen wijzen God, onzen Zaligmaker,
zij heerlijkheid en majesteit, kracht en macht, beide nu en in alle
eeuwigheid. Amen.

------------------------------------------------------------------------

[Next: Revelation](rev.md)
