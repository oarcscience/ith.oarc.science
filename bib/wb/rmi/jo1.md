[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Romani Bible: 1 John

<span id="an_1:1">1:1</span> O Kristo si e Vorba le traioski, kai sas de
anda gor swakona dielako: ke ame ashundiam, ai dikhliam amare iakhensa;
ame dikhliam pe late, ai azbadiam amare vastensa e Vorba le traioski.

<span id="an_1:2">1:2</span> Kana kodo traio sikadilo, ame dikhliam les;
anda kodia ame mothas tumenge, ai phenas tumenge pa traio kai chi mai
getolpe, kai sas le Dadesa, ai sas sikadilo amende.

<span id="an_1:3">1:3</span> So ame dikhliam ai ashundiam vi tumenge
mangas te mothas, saxke te aven vi tume andek than amensa ande chidimos
kai si ame le Dadesa, ai leske shavesa O Jesus Kristo.

<span id="an_1:4">1:4</span> Ame ramos tumenge kadala dieli saxke te
avel tume baro raduimos.

<span id="an_1:5">1:5</span> Eta e lashi viasta kai ashundiam katar O
Jesus Kristo, ai kai akana ame mothas tumenge: O Del si vediara ai nai
chi iek tuniariko ande leste.

<span id="an_1:6">1:6</span> Te mothasa ke traiisaras le Kristosa, numa
te avasa inker ando tuniariko, ame xoxavas vi ande amaro divano ai vi
ande so keras.

<span id="an_1:7">1:7</span> Numa te traiisarasa ande vediara, sar O Del
si ande vediara, antunchi sam astarde andek than, ai o rat le Kristosko
lesko Shav vuzharel ame anda sa amare bezexa.

<span id="an_1:8">1:8</span> Te phenasa ke chi sam bezexale, ame xoxavas
ame amen, ai o chachimos nai ande amende.

<span id="an_1:9">1:9</span> Numa te purhisarasa amare bezexa le
Devleske, wo kerela sar shinadia ai so si vorta: wo iertila amare bezexa
ai vuzharela ame anda so godi si nasulimos.

<span id="an_1:10">1:10</span> Te mothasa ke chi kerdiam bezexa, keras
anda Del xoxamlo, ai leski Vorba nai ande amende.

<span id="an_2:1">2:1</span> Murhe shave, ramov tumenge kadala dieli,
saxke te na keren bezexa; numa te shubisailo vari kon ai te kerdia
bezex, si amen iek ablakato le Dadesa, O Jesus Kristo.

<span id="an_2:2">2:2</span> Wo kai si ferdi vorta le Devlesa. Ke O
Jesus Kristo si kodo kai mulo po trushul pala amare bezexa te avena
iertime, ai na ferdi amare bezexa, numa le bezexa le manushenge.

<span id="an_2:3">2:3</span> Te kerasa so mothol amenge le sicharimos le
Devleske, antunchi zhanas ke zhanas le Devles.

<span id="an_2:4">2:4</span> Numa te mothola vari kon, ke zhanel le
Devles, ai te na kerela so mothol le sicharimata le Devleske, kodo
manush xoxavel ai o chachimos nai ande leste.

<span id="an_2:5">2:5</span> Numa o manush kai kerel so mothol E Vorba
le Devleski, sikavel ke chaches drago leske o Del, kadia si sar te
zhanas ke traiisaras le Devlesa.

<span id="an_2:6">2:6</span> Kodo kai mothol ke traiil le Devlesa,
trobul te traiil sar traiisardia o Kristo.

<span id="an_2:7">2:7</span> Murhe kuchi phral, "Chi ramov tumenge ek
nevo zakono, sa o phurano zakono si kai sas tume dino de anda gor. Ai
kado zakono o phurano si e Vorba kai vunzhe ashundian.

<span id="an_2:8">2:8</span> Numa, ek nevo zakono ramov tumenge, ai
lesko chachimos sikadiol ando Kristo ai vi ande tumende. Ke o tuniariko
zhaltar, ai e chachi vediara vunzhe strefial.

<span id="an_2:9">2:9</span> Kodo kai mothol ke traiil ande vediara, ai
kai si leske gratsa lesko phral, inker ando tuniariko.

<span id="an_2:10">2:10</span> Numa kodo kai si leske drago lesko phral
traiil ande vediara, ai kadia nai kanchi ande leste kai peravel avre
manushes ando bezex.

<span id="an_2:11">2:11</span> Numa kodo kai nai leske drago lesko phral
ando tuniariko lo, ai ando tuniariko phirel, ai chi zhanel kai zhal, ke
o tuniariko korhardia les.

<span id="an_2:12">2:12</span> Me ramov tumenge, murhe shave, ke tumare
bezexa iertime le pala anav le Kristosko.

<span id="an_2:13">2:13</span> Ramov tumenge, le dadenge, ke zhanen
kodoles kai si de anda gor. Ramov tumenge, le ternenge, ke nirisardian
le benges. Ai ramov tumenge, le shavenge, ke zhanen le Dades.

<span id="an_2:14">2:14</span> Ramosardem tumenge, le dadenge, ke zhanen
kodoles kai si de anda gor. Ramosardem tumenge, le ternenge, ke zurale
san; ai e Vorba le Devleski traiil ande tumende, ai tume nirisardian le
benges.

<span id="an_2:15">2:15</span> Trobul te na avel tumenge drago e lumia
ai chi le dieli kai si ande lumia. Ke kodo kai si leske drago e lumia, e
dragostia le Devleski nai ande leste.

<span id="an_2:16">2:16</span> Ke so godi si ande lumia, le ginduria le
bi vuzhe kai si le statos, ai le dieli kai amare iakha dikhas ai mangas,
ai le barimata kai kerdion katar le dieli la lumiake, nai katar O Dat,
numa katar e lumia.

<span id="an_2:17">2:17</span> Ai e lumia si te nakhel ai so godi
arakhen le manush pe late, numa kodo kai kerel so mangel O Del traiila
sagda.

<span id="an_2:18">2:18</span> Murhe shave, e vriama kai si te avel O
Kristo pashol ai ashundian ke o xoxamlo Kristo si te avel; ai vunzhe but
xoxamle kristuria avile; No ame zhanas ke sigo vriama si e avel O
Kristo.

<span id="an_2:19">2:19</span> Kodola duzhmaia le Kristoske nas chaches
anda amare, anda kodia won mekle ame. Ke te avilino anda amare, won sas
te beshen amensa. Numa won mekle ame saxke te zhangliolpe mishto ke chi
iek anda lende nas chaches anda amare.

<span id="an_2:20">2:20</span> Numa tumen sas dino O Swunto Duxo katar
kodo kai si Swunto, anda kodia tume savorhe zhanen o chachimos.

<span id="an_2:21">2:21</span> Chi ramosardem tumenge, ke chi zhanen o
chachimos, numa ke zhanen o chachimos, ai vi zhanen ke chi iek xoxaimos
nashti avel katar o chachimos.

<span id="an_2:22">2:22</span> Kon si xoxamlo? Kodo si kai mothol ke O
Jesus nai O Kristo. Ai wo si o xoxamlo Kristo, kai chi mangel chi le
Dades ai chi le Shaves.

<span id="an_2:23">2:23</span> Ke kodo kai chi mangel le Shaves, chi
mangel chi le Dades; numa kodo kai premil le Shaves, premil vi le Dades.

<span id="an_2:24">2:24</span> Anda kodia, garaven mishto ande tumare
ile e lashi viasta kai ashundian de anda gor. Ke te garavena ande tumare
ile so ashundian de anda gor, traiin vi tume andek than le Shavesa ai le
Dadesa.

<span id="an_2:25">2:25</span> Ai eta so shinadia O Kristo, ke del ame o
traio kai chi mai getolpe.

<span id="an_2:26">2:26</span> Me ramov tumenge kado divano saxke te
arakhen tume katar kodola kai roden te rimon tume.

<span id="an_2:27">2:27</span> Ai den tume goji ke lian katar O Kristo O
Swunto Duxo kai traiil ande tumende, ai chi trobul te sicharel tume
khonik. O Swunto Duxo le Kristosko kai si ande tumende sicharel tume so
godi trobul te zhanen, ai O Swunto Duxo o chachimos sicharel tume, na o
xoxaimos. Keren so mothol tumenge O Swunto Duxo, ai beshen astarde ka
Kristo.

<span id="an_2:28">2:28</span> Ai akana, murhe shave, beshen astarde ka
Kristo, saxke te avas pherdo pachamos kana avela, ai na te avel amenge
lazhav angla leste o dies kai avela.

<span id="an_2:29">2:29</span> Tume zhanen ke O Kristo vorta lo; trobul
vi tume te zhanen, ke kon godi kerel si si vorta. Wo si shav Devlesko.

<span id="an_3:1">3:1</span> Dikhen, sode sam drago le Dadeske! Leski
dragostia kadia de baro lo kai shave Devleske akharen ame, ai chaches
shave Devleske sam. Eta sostar e lumia chi zhanel ame, ke chi zhanel le
Devles.

<span id="an_3:2">3:2</span> Murhe vortacha, ame sam akana shave
Devleske, numa chi zhanas inker mishto so avasa mai angle. Numa zhanas
ke kana avela O Kristo, ame avasa sar leste, ke ame dikhasa les sar lo.

<span id="an_3:3">3:3</span> Ai kon godi si les kado pachamos ando
Kristo vuzharelpe andral, vi sar si O Kristo vuzho.

<span id="an_3:4">3:4</span> Savo godi manush kerel bezexa doshalo ke
chi kerel so phenel o zakono le Devlesko; ke o bezex doshalo lo karing o
zakono.

<span id="an_3:5">3:5</span> Ai tume zhanen ke O Jesus Kristo avilo te
lel amare bezexa, ai ande leste nai chi iek bezex.

<span id="an_3:6">3:6</span> Kon godi beshel astardo ka Kristo chi mai
kerel bezexa; numa kon godi inker mai kerel bezexa chi dikhlia le
Kristos, ai chi zhanglia les.

<span id="an_3:7">3:7</span> Murhe shave, na meken te rimol tume khonik
katar O Del! Ke kodo kai kerel so si vorta lo, sar O Jesus Kristo si
vorta.

<span id="an_3:8">3:8</span> O manush kai kerel bezexa, kodo manush si
bengesko; ke o beng kerdia bezexa de anda gor. Ai O Shav le Devlesko
avilo pe phuv, te pharhavel e buchi le bengeski.

<span id="an_3:9">3:9</span> Kon godi si shav Devlesko nashti mai kerel
bezexa sagda; ke e putiera le traioski kai avel katar O Del si ande
leste; ai ke O Del si lesko Dat wo nashti mai kerel bezexa sagda.

<span id="an_3:10">3:10</span> Eta sar prinzhardion mishto le shave le
Devleske, ai le shave le bengeske, kon godi chi kerel so si vorta, vai
nai leske drago lesko phral, kodo nai shav Devlesko.

<span id="an_3:11">3:11</span> Ke eta e lashi viasta kai ashundian de
anda gor: te avas drazhi iek kavreske.

<span id="an_3:12">3:12</span> Chi trobul te keras sar o Cain, ke wo le
bengesko sas, ai mudardia peske phrales. Ai sostar mudardia les? Ke le
dieli kai kerelas o Cain sas nasul, numa le dieli kai kerelas lesko
phral vorta sas.

<span id="an_3:13">3:13</span> Na chudin tume, murhe phral, ke san
griatsa le manushenge kai si ande lumia.

<span id="an_3:14">3:14</span> Ame zhanas ke nakhliam katar e martia ke
traio, ke drago amenge amare phral. Numa kodo kai nai leske drago lesko
phral inker ande martia.

<span id="an_3:15">3:15</span> Ke savo godi manush nai leske drago lesko
phral, wo si manush kai mudarel; ai tume zhanen ke manush kai mudarel
nai ande leste o traio kai chi mai getolpe.

<span id="an_3:16">3:16</span> Eta sar zhanas so si e dragostia, O Jesus
Kristo dia pesko traio amenge. No vi ame, trobul te das amaro traio
amare phralenge!

<span id="an_3:17">3:17</span> Te si ek manush kai si barvalo ai te
dikhela ke trobul vari so leske phrales, numa te phandavela pesko ilo
leske, sar sai mothol kodo manush ke drago leske le Devles peske ilesa?

<span id="an_3:18">3:18</span> Murhe shave, chi trobul te drago amenge
le vorbensa ai la shibasa, numa trobul te sikavas amari dragostia
chachimasa ai ilesa.

<span id="an_3:19">3:19</span> Anda kodia zhanasa ke ame sam shave le
Devleske, ai kerela amaro ilo te haliarelape vorta angla Del.

<span id="an_3:20">3:20</span> Ke te dosharela ame amaro ilo, ame zhanas
ke O Del mai baro lo katar amaro ilo, ai zhanel swako fielo.

<span id="an_3:21">3:21</span> Murhe vortacha, te na dosharela ame amaro
ilo, ame sai mangas ame katar O Del bi darako.

<span id="an_3:22">3:22</span> Ai so godi mangasa lestar, wo dela ame,
ke ame las ame pala lesko zakono, ai keras so si leske drago.

<span id="an_3:23">3:23</span> Ai so mangel amendar, wo mangel te pachas
ame ando anav leske Shavesko o Jesus Kristo, ai te avas drazhi iek
kavreske, sar manglia amendar O Kristo.

<span id="an_3:24">3:24</span> Ai kodo kai kerel so mothol o zakono le
Devlesko, wo ando Del lo ai O Del ande leste le. Ai ame zhanas ke O Del
traiil ande amende pala Swunto Duxo kai dia ame.

<span id="an_4:1">4:1</span> Murhe vortacha, na pachan sa kodolen kai
mothon ke si le O Swunto Duxo, numa zumaven le te dikhen te si kodo duxo
katar O Del. Ke but xoxamle profeturia avile ande lumia.

<span id="an_4:2">4:2</span> Numa eta sar zhanena te si O Swunto Duxo le
Devlesko: ke kon godi mothola ke O Jesus Kristo avilo ande lumia sar iek
manush, kodo si les O Swunto Duxo le Devlesko.

<span id="an_4:3">4:3</span> Numa kon godi mothola ke O Jesus Kristo chi
avilo ande lumia sar iek manush nai les O Swunto Duxo kai avel katar O
Del. Numa o duxo le duzhmanosko (xoxamlo kristo) si katar o duzhmano le
Kristosko, ke tume ashundian pa kodo duzhmano (xoxamlo kristo) ke
trobulas te avel, numa akana vunzhe avilo ande lumia.

<span id="an_4:4">4:4</span> Numa tume, murhe shave, le Devleske san, ai
nirisardian pe le xoxamle profeton, ke O Swunto Duxo kai si ande tumende
mai zuralo lo de sar o duxo kai si ande kodola kai si ande lumia.

<span id="an_4:5">4:5</span> Won la lumiake le, anda kodia den duma sar
e lumia, ai e lumia ashunel lende.

<span id="an_4:6">4:6</span> Numa ame le Devleske sam, ai kodo kai
zhanel le Devles ashunel amende; numa kodo kai chi zhanel le Devles chi
ashunel amende. Anda kadia, ame sai zhanas savo si O Duxo le chachimasko
ai o duxo le xasarimasko.

<span id="an_4:7">4:7</span> Murhe kuchi vortacha, trobul te avas drazhi
iek kavreske, ke e dragostia avel katar O Del, kas godi si dragostia
ando ilo wo si shav Devlesko, ai zhanel le Devles.

<span id="an_4:8">4:8</span> Numa kodo kai nai les dragostia ando ilo,
chi zhanel le Devles, ke O Del si dragostia.

<span id="an_4:9">4:9</span> Ai O Del sikadia peski dragostia amenge ke
tradia peske ieke Shaves ande lumia, saxke pala leste te avel amen o
traio.

<span id="an_4:10">4:10</span> Ai e dragostia si, na ke sas ame
dragostia le Devleski, numa ke sas les dragostia amenge, ai tradia peske
Shaves saxke pala leste amare bezexa te aven iertime.

<span id="an_4:11">4:11</span> Murhe vortacha, te samas kadia zurales
drago le Devleske, iame trobul te avas drazhi iek kavreske.

<span id="an_4:12">4:12</span> Khonik shoxar chi dikhlia le Devles; numa
te avasa drazhi iek kavreske, O Del traiil ande amende, ai leski
dragostia sikadiol vorta ande amende.

<span id="an_4:13">4:13</span> Ame zhanas ke traiisaras ando Del, ai ke
O Del traiil ande amende, pala Swunto Duxo kai dia ame.

<span id="an_4:14">4:14</span> Ai ame dikhliam ai phenas ke O Dat tradia
peske Shaves te avel O Skepitori la lumiako.

<span id="an_4:15">4:15</span> Kodo kai mothol ke O Jesus si O Shav le
Devlesko, O Del traiil ande leste, ai wo ando Del.

<span id="an_4:16">4:16</span> Ai ame zhanas e dragostia kai si le
Devles amenge ai pachas ame.O Del si dragostia; ai kodo kai traiil ande
dragostia traiil ando Del, ai O Del ande leste.

<span id="an_4:17">4:17</span> Te sikavel ke e dragostia chaches si ande
amende, ke chi daras amaro ilo kana beshas angla leste po dies kai avela
e kris le Devleski, ai ke traiisaras ande kadia lumia sar O Kristo
traiisardia.

<span id="an_4:18">4:18</span> Nai dar ande dragostia. Ai e chachi
dragostia gonil e dar. E dragostia nai chachi ande kodo kai daral, ke e
dar kerel te gindis ke doshalo san.

<span id="an_4:19">4:19</span> Numa drago amenge le Devles, ke sas leske
drago amenge mai anglal.

<span id="an_4:20">4:20</span> "Drago mange le Devles." ai te si leske
griatsa lesko phral, wo xoxavel. Ke kodo kai nai leske drago lesko phral
kai dikhel les, sar sai avel leske drago O Del kai chi dikhel les?

<span id="an_4:21">4:21</span> Ai eta o zakono kai dia ame O Kristo:
kodo kai si leske drago O Del trobul te avel leske drago vi lesko phral.

<span id="an_5:1">5:1</span> Kon godi pachalpe ke O Jesus si O Kristo si
ek Shav le Devlesko, ai kaske godi si drago O Dat drago leske vi leske
shave.

<span id="an_5:2">5:2</span> Ai ame zhanas ke drago amenge le Devleske
shave, kana si amenge drago O Del, ai kana keras lesko zakono.

<span id="an_5:3">5:3</span> Ke te si amenge drago Del, ame keras lesko
zakono. Ai lesko zakono nai trutno.

<span id="an_5:4">5:4</span> Ke kon godi si Shav Devlesko nirilpe lumia,
ai so del ame e putiera te nirisaras pe lumia, amaro pachamos si.

<span id="an_5:5">5:5</span> Ai kon sai niril pe lumia? Ferdi kodo kai
pachal ke O Jesus si O Shav le Devlesko.

<span id="an_5:6">5:6</span> O Jesus Kristo avilo pala pai ai rat. Wo
avilo na ferdi le paiesa, numa le paiesa ai le ratesa. O Swunto Duxo si
marturo ke kadala dieli chache le, ke O Swunto Duxo si o chachimos.

<span id="an_5:7">5:7</span> Ke trin marturia si ando rhaio, O Dat, E
Vorba, ai O Swunto Duxo: ai sa le trin si iek.

<span id="an_5:8">5:8</span> Ai trin marturia si pe phuv, O Swunto Duxo,
ai o pai, ai o rat; ai vi le trin andek than mothon iek chachimos.

<span id="an_5:9">5:9</span> Ame premisaras e Vorba le manushenge, numa
E Vorba le Devleske mai bari la, ai kado si e Vorba kai phendia pa pesko
Shav.

<span id="an_5:10">5:10</span> Kon pachalpe ando Shav le Devlesko zhanel
ando lesko ilo kai O Jesus si O Shav le Devlesko, numa kon chi pachalpe
ando Del kerdia anda Del iek xoxamlo; ke chi pachaiape ande e Vorba kai
O Del dia pa pesko Shav.

<span id="an_5:11">5:11</span> Ai kado si e Vorba kai phendia, O Del dia
ame o traio kai chi mai getolpe, ai kodo traio si ande lesko Shav.

<span id="an_5:12">5:12</span> Kado kai si les O Sav si les o traio; ai
kodo kai nai les O Shav le Devlesko nai les o traio.

<span id="an_5:13">5:13</span> Me ramov tumenge kadala dieli kai
pachanpe ando anav le Shavesko le Devlesko, saxke te zhanen ke si tume o
traio kai chi mai getolpe, ai tume kai pachan tume ando anav le Shavesko
le Devlesko.

<span id="an_5:14">5:14</span> Anda kodia ame sai pashuas pasha Del sa
amare ilesa, ai zhanas ke te mangasa vari so lestar kai si ande leski
voia, wo ashunela amende.

<span id="an_5:15">5:15</span> Ai te zhanasa ke wo ashunel amende, kana
mangas lestar vari so, zhanas ke dela amen so mangas lestar.

<span id="an_5:16">5:16</span> Te dikhela vari kon peske phrales ke
kerel iek bezex kai chi ingerel kai martia, trobul te rhugilpe ka Del,
ai O Del dela traio kodole phrales, ai O Del dela o traio kodolen kai
keren iek bezex kai chi ingerel kai martia, numa si iek bezex kai
ingerel kai martia, ai chi mangav te rhugin tume anda kodo kai kerdia
kado bezex.

<span id="an_5:17">5:17</span> Ke so godi si nasulimos bezex si, numa si
bezex kai chi ingeren kai martia.

<span id="an_5:18">5:18</span> Ai ame zhanas ke kon godi si shav
Devlesko chi mai kerel bezexa sagda, numa kodo kai si shav Devlesko
arakhelpe wo korkorho, ai o beng chi amil pe leste.

<span id="an_5:19">5:19</span> Ame zhanas ke le Devleske sam, ai ke sa e
lumia si telai putiera le bengeski.

<span id="an_5:20">5:20</span> Ame zhanas ke O Shav le Devlesko avilo,
ai dia ame e goji, te zhanas savo si O Del o chacho. Ame sam astarde ka
Del o chacho katar lesko Shav O Jesus Kristo.

<span id="an_5:21">5:21</span> Wo si O Del o chacho, Wo si o traio kai
chi mai getolpe. Murhe shave, arakhen tume katar le ikoni! Amen.

------------------------------------------------------------------------

[Next: 2 John](jo2.md)
