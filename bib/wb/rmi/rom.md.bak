[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Romani Bible: Romans

<span id="an_1:1">1:1</span> O Pavlo, ek sluga le Jesus Kristosko, sas
akhardo te avel Apostle alosardo te phenel e lashi viasta le Devleski.

<span id="an_1:2">1:2</span> E lashi viasta kai sas shinadi mai anglal
katar O Del katar leske profeturia kai si ande Vorba le Devleski.

<span id="an_1:3">1:3</span> Kai mothol pa pesko Shav O Jesus Kristo,
kai kerdilo andai vitsa le Davidoski ando stato.

<span id="an_1:4">1:4</span> Ai sas thodino Shav Devlesko putierasa pala
Swunto Duxo, ai katar lesko zhuvindimos mashkar le mule.

<span id="an_1:5">1:5</span> O Jesus Kristo amaro Del kai lestar sas ame
te avas apostluria, ando anav le Kristosko, te anas manushen ande sa le
thema te pachanpe ai te keren o zakono le Devlesko.

<span id="an_1:6">1:6</span> Vi tume kai san ande Rome, kai O Del
akhardia tume te aven le Jesus Kristoske.

<span id="an_1:7">1:7</span> Ramov tumenge, tumenge kai san ande Rome,
tume savorhe kai O Del drago tumenge, ai akhardia te traiin leske, te
del tume o lashimos ai e pacha katar amaro Del, amaro Dat, ai O Del
Jesus Kristo.

<span id="an_1:8">1:8</span> Mai anglal naisisarav murhe Devleske ando
Jesus Kristo pa tumende, ke ashunas ke den duma pa tumaro pachamos ande
sa e lumia.

<span id="an_1:9">1:9</span> O Del kai me kerav leske buchi sa murhe
ilesa, kai phenav e lashi viasta pa lesko Shav, zhanel ke da ma sagda
goji tumende.

<span id="an_1:10">1:10</span> Ai mangav sagda ando murho rhugimos, te
avel ma dino katar leske voia o raduimos te zhav te dikhav tume.

<span id="an_1:11">1:11</span> Ke mangav te dikhav tume, te anav tumenge
iek podarka katar O Swunto Duxo, te aven zurale.

<span id="an_1:12">1:12</span> Ai mangav mai but te avav tumende te las
andek than iek zor, me katar tumaro pachamos, ai tume katar murho
pachamos.

<span id="an_1:13">1:13</span> Chi mangav te mekav tumen bi te zhanen
murhe phral, ke butivar manglem te zhav te dikhav tumen, numa
aterdiarenas ma zhi akana, ke mangavas murhi buchi te kerel mishtimos
mashkar tumende, sar kerdilia mashkar le kolaver thema anda lumia.

<span id="an_1:14">1:14</span> Ke trobul te zhav kal manush kai traiin
andel foruria ai vi kal manush kai si avrial, ai vi kal gojaver ai vi
kodola kai nai gojaver.

<span id="an_1:15">1:15</span> Anda kodia sima ando ilo te phenav
tumenge e lashi viasta, vi tumenge kai san ande Rome.

<span id="an_1:16">1:16</span> Ke chi lazhav katar Vorba le Kristoski;
ke kodia si e putiera le Devleski ai o skepimos kodoleske kai pachalpe;
mai anglal o Zhidovo, porme o Greko.

<span id="an_1:17">1:17</span> Ke ande Vorba le Devleski si o chachimos
le Devlesko katar o pachamos ai le pachamaske, ke kadia si le ramome, o
manush kai si vorta le Devlesa traiila anda pachamos.

<span id="an_1:18">1:18</span> O Del sikavel peski xoli anda cheri pe sa
o bezex ai so godi baio keren le manush, ai katar o bezex kai keren te
aterdiaren o chachimos.

<span id="an_1:19">1:19</span> O Del dosharel le ke so zhanen katar O
Del, nai trutno lenge te haliaren. O Del sikadia lenge sar si.

<span id="an_1:20">1:20</span> Chaches de sar O Del kerdia e lumia, le
bucha kai wo kerel ai ame chi dikhas, kodia si leski putiera kai shoxar
chi getolpe, ai wo kai si Swunto dikhel pe andel dieli kai kerdia, ai
kadia le manush sai zhanen so kerdia, saxke te na mothon ke chi zhanen!

<span id="an_1:21">1:21</span> Zhanen le Devles, numa chi luvudin les,
ai chi naisin leske sar trobul te kerel pe le Devleske, numa won lenge
ginduria kerdile dzilimos, ai lengo ilo zurailo ai pherdilo tuniariko.

<span id="an_1:22">1:22</span> Won mothon ke gojaver le, numa dzile le.

<span id="an_1:23">1:23</span> Kai trobul te luvudin o barimos le
Devlesko kai chi merel, numa won luvudin xoxamne ikoni kai miazon
manushen kai sai meren, ai ka chiriklia, ai zhigeni shtare punrhensa, ai
sapen, ai shupolen.

<span id="an_1:24">1:24</span> Anda kodia O Del meklia le te keren dieli
bi vuzhe, ke lengo ilo mangelas kadia, ai traiinas defial zhungales iek
kavresa.

<span id="an_1:25">1:25</span> Won kai parhude o chachimos le Devlesko
ando xoxaimos, ai luvudisarde ai podaisarde le manushes de sar kodoles
kai kerdia les, ai kai si Swuntsome sagda. Amen.

<span id="an_1:26">1:26</span> Anda kodia O Del meklia le te keren dieli
zhungale, vi lenge zhuvlia parhude, ai chi mai keren so sas malades, ai
keren dieli kai si bi malade:

<span id="an_1:27">1:27</span> Vi le mursh, chi mai keren so trobulas te
kerdiol le zhuvliansa, ai te aven drago iek avreske, le mursh keren
dieli zhungale iek avresa, ai kadia doshale le kai rimonpe katar O Del.

<span id="an_1:28">1:28</span> Chi mangle te luvudin le Devles, O Del
meklia le pala pengi goji, kai nai vorta te keren so chi trobulas te
keren.

<span id="an_1:29">1:29</span> Pherdo xoxaimos le, kurvisia, chorho
ginduria, bi lashe, ai mangen so si avres, ai pherdo zhaluzile ai
mudaren, ai keren chingara, maren mui iek avesa, ai atsaren, ai roden
baio, ai pupuin,

<span id="an_1:30">1:30</span> ai mothon bi lashimos pa iek avreske, won
si le duzhmaia le Devleske, dziliaren, barimatange, mothon so kerde won
ai won keren dieli te xoxaven, ai te keren baio, ai chi keren so mangen
o dat ai e dei lendar ai chi pachan lengo mui,

<span id="an_1:31">1:31</span> Chi haliaren kanch, ai chi keren so
mothon, bi lashe le ai nai le dragostia, bi malako le kolavrenge:

<span id="an_1:32">1:32</span> Zhanen o zakono le Devlesko, le manush
kai keren kadia trobul mudarde, numa savon keren kadala bucha, ai mai
but mothon ke vorta keren kadala kai keren sar lende.

<span id="an_2:1">2:1</span> Tu kai keres kris pel kolaver chi san
iertime; kon godi avesa ke kana keres kris pel kolaver, ai vi tu keres
sa kodola dieli, tu korkorho keres kris pe tute.

<span id="an_2:2">2:2</span> Ke zhanas ke O Del kerel kris vorta ai
chachi pe kodola kai keren kodolendar dieli.

<span id="an_2:3">2:3</span> Tu gindis ke skepisar katar e kris le
Devleski, tu kai keres kris pe kodola kai keren kadala dieli, kana vi tu
keres sar lende?

<span id="an_2:4">2:4</span> Vai tu, nai tuke drago o lashimos le
Devlesko kai azhukerel ai rhevdil; tu chi zhanes ke o lashimos le
Devlesko trobul te parhuvel cho traio.

<span id="an_2:5">2:5</span> Numa zuralo cho ilo, chi manges te
parhudios anda kodia, tu lashares tuke kris mai bari kana avela o dies,
kai O Del sikavela peski xoli ai peski kris kai si chachi.

<span id="an_2:6">2:6</span> Ai kai O Del dela sakones pala so kerdia.

<span id="an_2:7">2:7</span> Dela o traio kai chi mai getolpe kodolen
kai roden te keren o mishtimos, ai roden o barimos ai o luvudimos, ai o
traio kai chi merel.

<span id="an_2:8">2:8</span> Numa sikavela xoliariko zurales pe kodola
kai xoliavon pe leste, ai chi keren o chachimos, numa keren le chorhe
dieli,

<span id="an_2:9">2:9</span> O chino ai o nekazo avela pe kodola kai
keren o baio; pel Zhiduvuria mai anglal, numa vi pe kodola kai nai
Zhiduvuria.

<span id="an_2:10">2:10</span> Numa O Del dela o barimos, ai o
luvudimos, ai e pacha kodolenge kai keren o lashimos; kal Zhiduvuria mai
anglal, numa vi ka kodola kai Nai Zhiduvuria.

<span id="an_2:11">2:11</span> Ke le Devleske savorhe iek fialuri.

<span id="an_2:12">2:12</span> Kodola kai keren bezexa bi te zhanen o
zakono le Mosesosko xasavona bi le zakonosko; numa kodola kai keren
bezexa ai zhanen o zakono avena dine pe kris pala zakono kai zhanen.

<span id="an_2:13">2:13</span> Ke le manush kai si drago le Devleske,
nai kodola kai ferdi ashunen o zakono, numa kodola kai keren so mothol o
zakone.

<span id="an_2:14">2:14</span> Kana kodola kai Nai Zhiduvuria, kai chi
zhanen o zakono le Zhidovongo, keren anda pende so mothol o zakono, si
le iek zakono lenge, marka ke nai le o zakono.

<span id="an_2:15">2:15</span> Sikaven kadia, ke sar trobul te keres kai
si phendo, katar e kris ramome ande lenge ile. Lengo ilo sikavel lenge,
vi ke lenge ginduria kai univar kerel kris pe lende, ai univar chacharel
le.

<span id="an_2:16">2:16</span> Eta, so sikadiola o dies kai O Del dela
pe kris katar o Kristo, so godi si garado andel traiuria le manushenge
ai sar mothol e lashi viasta le Devleski kai me mothav.

<span id="an_2:17">2:17</span> Numa tu des tu o anav Zhidovo, inkerdios
katar o zakono, ai barimata keres che Devlesa,

<span id="an_2:18">2:18</span> zhanes e voia le Devleski, ai o zakono
sichardia tu, te alos so si mishto;

<span id="an_2:19">2:19</span> tu gindis ke sai sikaves o drom le
korhenge, ai sai aves iek vediara kodolenge kai si ando tuniariko,

<span id="an_2:20">2:20</span> tu sichares kodolen kai chi zhanen, ai
sichares le ternen pa Del, ke tu zhanes ke o zakono sikavel vorta so si,
o chachimos ai zhanglimos.

<span id="an_2:21">2:21</span> Apo, tu kai sichares le kolavren, sostar
chi sichares tu tut? Tu kai mothos ke chi trobul te chores, sostar tu
chores?

<span id="an_2:22">2:22</span> Tu kai mothos ke chi trobul te phires
pala kolavreski rhomni. Sostar tu keres kurvimos? Tu kai nai tuke drago
le ikoni, Sostar chores andal tampluria?

<span id="an_2:23">2:23</span> Barimata keres ke si tu o zakono, numa
nai tuke lazhav katar O Del kai keres so mothol o zakono te na keres.

<span id="an_2:24">2:24</span> Ke E Vorba le Devleski mothol, pala
tumende le Zhiduvuria o kolaver narodo mothol nasulimos pa Del.

<span id="an_2:25">2:25</span> Te keresa so mothol o zakono, o semno nai
intaino, numa te na keresa so mothol o zakono, kadia si sar te na
avilino semno pe tute.

<span id="an_2:26">2:26</span> Ai o manush kai nas semno pe leste (nai
Zhidovo), kerel o zakono sar lende ai kerel so phenel o zakono, O Del
gindil pa leste sar ek Zhidovo.

<span id="an_2:27">2:27</span> O manush kai nai semno pe leste ando
stato kerel o zakono solaxasa, numa tu kai san ek Zhidovo chi keres o
zakono, marka ke si tu o zakono ramome, ai ke te san semnosa.

<span id="an_2:28">2:28</span> Chaches, o chacho Zhidovo nai ferdi kodo
kai miazol, ai kai si semnome kai dichol avrial o stato,

<span id="an_2:29">2:29</span> numa o chacho Zhidovo si kodo kai si
andral, ai kan si semno ande lesko ilo, iek semno kai avel katar O
Swunto Duxo le Devlesko, ai na katar o zakono kai si ramome, o chacho
Zhidovo avel lesko barimos na katar le manush, numa katar O Del.

<span id="an_3:1">3:1</span> So mai niris te aves Zhidovo, o semno mai
nai kanchi? But si te niris ande soste godi!

<span id="an_3:2">3:2</span> Ai mai anglal kal Zhiduvuria O Del meklia
kado divano.

<span id="an_3:3">3:3</span> Apo, so te mothos te sas mashkar lende kai
chi kerde o zakono, O Del si te mekel le ke won mekle les?

<span id="an_3:4">3:4</span> Nichi! Trobul O Del te kerel buchi le
chachimasa, marka te avela swako manush xoxamlo, sar mothol E Vorba le
Devleski, trobul te arakhen ke vorta sam ande so mothos; ai te niris
kana den tu pe kris.

<span id="an_3:5">3:5</span> Numa o bezex kai keres si te sikavel ke O
Del vorta lo, so mothas ame? O Del nai vorta ke dosharel ame? Dav duma
sar den duma le manush.

<span id="an_3:6">3:6</span> Nichi! Ke O Del te na avilino vorta, sar
sai del pe kris la lumia?

<span id="an_3:7">3:7</span> Ai pala murho xoxaimos o chachimos le
Devlesko sikadiol mai but pe lesko barimos; sostar te mai avav jindo sar
iek bezexalo?

<span id="an_3:8">3:8</span> Ai porme, sostar te na mothas, "Keras o bi
lashimos saxke te anklel o lashimas." Chaches uni mothon bi lashimos pa
mande ai dosharel ma ke sostar mothav, 'Kodola manush avena doshale sar
trobul pe.'"

<span id="an_3:9">3:9</span> Numa sam ame le Zhiduvuria mai lashe sar le
kolaver manush? Nichi! Ke vunzhe phendem ke le Zhiduvuria ai le kolaver
manush iek fialo le, ai savorhe bezexale le.

<span id="an_3:10">3:10</span> Sar si ramome ande Vorba le Devleski,
"Nai chi iek manush kai si vorta, nai, chi iek.

<span id="an_3:11">3:11</span> Chi iek kai haliarel, khonik chi rodel le
Devles (Ps 14:2).

<span id="an_3:12">3:12</span> Savorhe xasarde le katar O Del; ai
xasaile, nai chi iek kai kerel o mishtimos, chi iek.

<span id="an_3:13">3:13</span> Lenge kox si sar iek grepoäevo phuterdo,
lenge shib si kai xoxaven lasa, le vorbi kai anklen anda lengo vursh si
sar e votrava le sapesko; (Ps 5:9, 140:3).

<span id="an_3:14">3:14</span> Lengo mui pherdo bi vuzhimos ai den
armaia.

<span id="an_3:15">3:15</span> Nashen zurales te mudaren:

<span id="an_3:16">3:16</span> Ai katar godi nakhen, phagaven ai keren
baio:

<span id="an_3:17">3:17</span> Chi zhanen o drom la pachako,

<span id="an_3:18">3:18</span> Nai dar le Devleski angla lenge iakha.

<span id="an_3:19">3:19</span> Zhanas ke so godi mothol o zakono, mothol
les kodolenge kai si tela zakono, saxke swako mui te avel phandado, ai
sa e lumia te avel arakhli doshali angla Del.

<span id="an_3:20">3:20</span> Ke khonik chi avela arakho vorta angla
Del ke kerdia so motholas o zakono; o zakono si ferdi te sikavel le
manusheske ke bezexalo lo.

<span id="an_3:21">3:21</span> Numa akana O Del sikadia amenge sar kerel
anda amende, vorta angla leste bi le zakonosko. o zakono ai le
profeturia phende sas pa kadia diela.

<span id="an_3:22">3:22</span> O Del kerel te aven le manush vorta ke
pachanpe ando Jesus Kristo. Ai kodia si sa kodolenge kai pachanpe ando
Kristo, ke angla Del savorhe iek fialo sam:

<span id="an_3:23">3:23</span> Ke savorhe bezexale le, ai dur si katar
lesko skepimos.

<span id="an_3:24">3:24</span> Numa O Del ande pesko lashimos kerel te
aven vorta ivia pala O Kristo Jesus, kai skepil le.

<span id="an_3:25">3:25</span> O Del thodia les po trushul, o iertimos
le bezexengo avel pala o rat le Kristosko kana pachanpe ande leste, O
Del manglia te sikavel sar pesko Shav O Jesus Kristo si chacho. Mai
anglal, azhukerelas ai chi kerelas baio le bezexalenge;

<span id="an_3:26">3:26</span> Numa akana O Del sikavel sar iertil le
bezexa le manushenge te aven vorta. Ke wo mangel te sikavel kai wo si
vorta, ai vi te kerel vorta anda sa kodola kai pachanpe ando Jesus.

<span id="an_3:27">3:27</span> Mai si, le manushen, voia te keren
barimata? Nichi, vov si! Si te keren so mothol o zakono? Nichi, Numa ke
pachanpe ando Kristo.

<span id="an_3:28">3:28</span> Ke ame gindisaras ke o manush vorta lo
pala pesko pachamos bi te kerel so mothol o zakono.

<span id="an_3:29">3:29</span> O Del si ferdi O Del le Zhidovongo? Nai
vi kodolengo kai Nai Zhiduvuria? E, wo si O Del kai Nai Zhiduvuria.

<span id="an_3:30">3:30</span> Ke ferdi iek Del si, kai kerela te aven
vorta pala pachamos le Zhiduvuria, ai vi kodola kai Nai Zhiduvuria.

<span id="an_3:31">3:31</span> Apo, akana chi mai keras o zakono ke pala
pachamos? Nichi, akana mai but te las ame.

<span id="an_4:1">4:1</span> Apo so te mothas, so lia o Abraham amaro
dat?

<span id="an_4:2">4:2</span> Te avilino o Abraham arakhlo vorta katar O
Del palal dieli kai kerdia, sai kerdino barimata, numa nashtil te kerel
barimata angla Del. Chaches E Vorba le Devleski mothol.

<span id="an_4:3">4:3</span> "O Abraham pachaiape ando Del, ai O Del
jinelas les vorta pala pesko pachamos."

<span id="an_4:4">4:4</span> O manush kai kerel buchi si les pochin;
kodia pochin nai jindi sar iek podarka ivia, numa kerdia buchi pala
late.

<span id="an_4:5">4:5</span> Numa kana iek manush bi te kerel buchi thol
ferdi pesko pachamos ando Del, ai O Del jinel vorta le bezexa leske, O
Del dikhel lesko pachamos te jinel les sar vorta angla leste.

<span id="an_4:6">4:6</span> Ai kadia si kai o David del duma pa
raduimos le manushesko, kai O Del jinel les vorta bi te lel sama so
kerel:

<span id="an_4:7">4:7</span> "Raduime te aven kodola kai O Del
iertisardia lenge shipki, ai kai iertisardia lenge bezexa. Raduime o
manush kai O Del chi jinel lesko bezex.

<span id="an_4:8">4:8</span> Kado mishtimos si ferdi le manushenge kai
si semno pe lende, vai vi le manushenge kai nai semno pe lende?

<span id="an_4:9">4:9</span> Akana so phendiam ke O Del jinel le
Abrahamos sa vorta, ke lel sama ka lesko pachamos." (Gen 15:6).

<span id="an_4:10">4:10</span> Kana kodia diela kerdili? Sas mai angla
vai mai palal kana Abraham sas semno pe leste? Nichi mai palal, numa mai
anglal.

<span id="an_4:11">4:11</span> O Abraham sas les dino o semno te dichol,
kodia sas o semno te sikavel ke O Del jinelas les sa vorta pala pesko
pachamos mai anglal sar te avel semno pe leste, o Abraham kai si o dat
sa kodolenge kai pachanpe ando Del, bi te aven semnome, kodia si kodola
kai nai ferdi ke si semnome, numa ke lenpe pala traio le pachamasko ke
sar amaro dat, o Abraham traiisardia mai anglal sar te avel semnome.

<span id="an_4:13">4:13</span> O Del shinadia le Abrahamoske ai
kodolenge kai aven pala leste ke e lumia avela lenge. Kodo shinaimos na
ke o Abraham kerdia o zakono, numa ke sas jindo sa vorta katar O Del
pala pesko pachamos.

<span id="an_4:14">4:14</span> Te avilino kodola kai keren o zakono
ferdi won te len so sas shinado. Apo o pachamos intaino lo, ai so sas
shinado katar O Del nas te mol kanch.

<span id="an_4:15">4:15</span> Ke o zakono anel e xoli le Devleski; Numa
kotse kai nai zakono, nai chi bezexa.

<span id="an_4:16">4:16</span> Anda kodia so sas shinado katar O Del sas
pala pachamos, saxke te avel ek podarka ivia katar O Del, ai te avel
lashi sas kodolenge kai avena katar o Abraham. Na ferdi kodolenge kai
keren o zakono, numa vi kodolenge kai pachanpe sar o Abraham pachaiape,
o Abraham si amaro dat savorhenge;

<span id="an_4:17">4:17</span> Sar mothol E Vorba le Devleski, "Kerdem
anda tute o dat bute themengo." Wo si amaro dat angla Del ande kodo kai
pachaiape, O Del kai del o traio le mulen, ai kerel te avel so nas
shoxar.

<span id="an_4:18">4:18</span> O Abraham pachaiape ai azhukerelas, kana
nas kanch te azhukerelas, ai kerdilo kadia "O dat bute themengo" Vorta
sar O Del phendiasas leske, 'Avela but narodo pala tute.'

<span id="an_4:19">4:19</span> Pashte iek shel bershengo sas; numa lesko
pachamos chi kovliolas kana delas pe goji ka pesko stato, kai sas vunzhe
sar mulo, ai e Sarah kai nashtilas te avel la glate.

<span id="an_4:20">4:20</span> Chi xasardo pesko pachamos, ai pachalaspe
ande so shinadiasas leske O Del; inker lesko pachamos bariolas, ai
naisilas le Devles.

<span id="an_4:21">4:21</span> Pachalaspe zurales ke O Del si les e
putiera te kerel so shinadia.

<span id="an_4:22">4:22</span> Anda kodia o Abraham pala pesko pachamos,
sas jindo vorta katar O Del.

<span id="an_4:23">4:23</span> Numa kadala vorbi "jindo sar vorta" nas
ferdi ramome leske,

<span id="an_4:24">4:24</span> Sas ramome vi amenge, ai iame sam jinde
sa vorta, ame kai pachas ande leste kai vazdia andai martia ka traio O
Jesus amaro Del.

<span id="an_4:25">4:25</span> Sas dino kai martia pala amare bezexa, ai
sas andino palpale ka traio amenge te kerel anda amende vorta angla Del.

<span id="an_5:1">5:1</span> Akana sam vorta angla Del pala pachamos, si
ame e pacha le Devlesa katar amaro Del Jesus Kristo.

<span id="an_5:2">5:2</span> Pala Jesus ai o pachamos kai si ame ande
leste, sai pashuas ka lashimos le Devlesko, ai kai akana beshas ande
kodia, ai so del ame o raduimos, si ke zhanas ke si ame than pasha
barimos le Devlesko.

<span id="an_5:3">5:3</span> Mai but raduisavas ande amaro chino, ke
zhanas ke pala chino sai porme azhukeras.

<span id="an_5:4">5:4</span> Kana sai azhukeres sai inkerdios kana avel
o zumaimos; ai ankeres, porme azhukeres.

<span id="an_5:5">5:5</span> Ai kodo azhukerimos nai intaino ke O Del
shordia peski dragostia ande amare ile le Swuntone Duxosa kai dia ame.

<span id="an_5:6">5:6</span> Inker kana nas ame zor, O Del mulo le
bezexalenge, e vriama kai sas thode katar O Del.

<span id="an_5:7">5:7</span> Trutno te merelpe ieke manusheske kai si
vorta. Amborim sai merel vari kon ieke manusheske kai si lasho.

<span id="an_5:8">5:8</span> Numa O Del sikadia amenge sode leske drago
amen; o Kristo mulo amenge kana inker samas bezexale!

<span id="an_5:9">5:9</span> Katar leski martia sam akana jinde vorta
angla Del; ai pala kodia avasa skepime lestar katar e xoli le Devleski.

<span id="an_5:10">5:10</span> Ame samas le duzhmaia le Devleske, numa
akana kerdia anda amende leske vortacha ke palai martia leske shaveske.
Akana mai but kai sam leske vortacha, avasa skepime pala traio lesko
shavesko.

<span id="an_5:11">5:11</span> Ai mai si mai but raduimos ando Del katar
amaro Del O Jesus Kristo, kai akana kerdia te avas le vortacha le
Devleske.

<span id="an_5:12">5:12</span> O bezex avilo ande lumia pala iek manush
o Adam; ai o bezex andia e martia; ai kadia e martia aresli sa le
manushen, ke savorhe kerde bezexa!

<span id="an_5:13">5:13</span> Mai anglal sar O Del dia o zakono ka
Moses o bezex vunzhe sas ande lumia; numa sar nas inker o zakono O Del
chi lelas sama le bezexeske.

<span id="an_5:14">5:14</span> Numa de katar e vriama le Adamoski zhi
kai e vriama le Mosesoski e martia sas, vi pel manush kai chi kerenas
bezexa sar o Adam kai dia opral pa so phendia leske.

<span id="an_5:15">5:15</span> Numa e shipka le Adamoski nai iek fialo.
Mai bari si e podarka le Devleski, kai del ame ivia. E, chaches si kai
but mule palai bezex ieke manusheske, numa o lashimos le Devlesko defial
mai barolo, ai e podarka kai dia ivia buten katar iek manush, O Jesus
Kristo.

<span id="an_5:16">5:16</span> Ai e podarka le Devleski nai sar o bezex
le ieke manushesko Adam. E kris kai avili pala bezex palai iek kerdia te
dosharel, numa e podarka dini ivia pala but shipke si te kerel o
skepimos.

<span id="an_5:17">5:17</span> E martia beshli ke palai shipka ieke
manusheski, numa katar iek O Jesus Kristo si ame mai but sa kolola kai
len but mishtimos katar O Del, ai podarka leski chachimaski traiina ai
avena pala kristo.

<span id="an_5:18">5:18</span> Sa kadia, e shipka le ieke manusheski o
Adam andia o xasarimos sa le manushengo; numa sakadia e buchi kodoleski
kai sas vorta O Jesus Kristo skepil sa le manushen katar e kris, ai del
le o traio.

<span id="an_5:19">5:19</span> Sakadia kai chi pachaia o mui kodo iek
manush kerdia anda but manush bezexale, ai sakadia pala iek manush kai
pachaia o mui, kerela anda but manush te aven vorta angla Del.

<span id="an_5:20">5:20</span> O zakono avilo saxke te kerdion mai but
shipki. Numa kotse kai o bezex butilo, o lashimos le Devlesko mai but
butilo.

<span id="an_5:21">5:21</span> Kadia kai o bezex sas katar e martia,
sakadia o lashimos le Devlesko traiil katar o chachimos te ingerel ame
ka traio kai chi mai getolpe katar amaro Del O Jesus Kristo.

<span id="an_6:1">6:1</span> So te mothas? Beshas ando bezex, saxke te
bariol o lashimos le Devlesko?

<span id="an_6:2">6:2</span> Nichi, vov si, ame kai muliam le bezexeske
sar sai mai traiisaras ando bezex?

<span id="an_6:3">6:3</span> Pate, chi zhanen, ke ame savorhe sama bolde
ando Jesus Kristo, samas bolde ande leski martia?

<span id="an_6:4">6:4</span> Samas vusharade lesa ando bolimos leska
martiako, saxke sar o Kristo zhuvindisailo mashkar le mule katar o
barimos le Dadesko, sakadia iame phiras andek nevo traio.

<span id="an_6:5">6:5</span> Ke te samas chidine andek than lesa ande
iek martia, avasa, saikfialo chidine lesa andek zhuvindimos saikfialo ke
sar lesko.

<span id="an_6:6">6:6</span> Ai zhanas mishto, ke amaro phurano manush
sas karfosardo le Kristosa po trushul, saxke amaro stato o bezexalo te
avel mudardo, ai te na mai avas le slugi le bezexeske.

<span id="an_6:7">6:7</span> Ke kodo kai mulo, o bezex ma nai les
putiera.

<span id="an_6:8">6:8</span> Te muliam le Kristosa, ame pachas ame ke
traiisarasa lesa.

<span id="an_6:9">6:9</span> Zhanas ke o Kristo zhuvindisailo andal
mule, ai nashti mai merel; ke e martia ma nai la putiera pe leste.

<span id="an_6:10">6:10</span> Kana mulo, mulo le bezexeske iek data
savorhenge; numa ando traio kai si akana lesko, traiila le Devleske.

<span id="an_6:11">6:11</span> Ai vi tume jinen tume sar mule le
bezexeske, ai zhuvindin le Devleske andek than le Jesus Kristosa.

<span id="an_6:12">6:12</span> No o bezex chi mai trobul te poronchil pe
tumaro stato , kai sai merel te kerel tuke so si drago le statosko.

<span id="an_6:13">6:13</span> Na mai thon kanchi anda tumaro stato te
kerel buchi le bezexeske sar strumento te kerel o nasulimos. Numa den
tume le Devleske, sar manush kai sas andine katar e martia ka traio, ai
den tume antrego te keren leski buchi sar strumenturia te keren so si
vorta.

<span id="an_6:14">6:14</span> Ke o bezex nashti mai poronchil pe
tumende; ke chi traiin tela zakono, numa tela lashimos le Devlesko.

<span id="an_6:15">6:15</span> Apo? Si te keras bezexa, ke chi sam tela
zakono, numa tela lashimos le Devlesko?

<span id="an_6:16">6:16</span> Nichi, Vov si! Zhanen mishto te thona
tume te keren buchi vari kaske ai te pachan lesko mui, tume kerdion le
slugi kodole gazdaski kai keren leste buchi, vai le bezexeske, kai
angerel kai martia, vai te pachan o mui, ai kodia angerel andek traio
vorta angla Del.

<span id="an_6:17">6:17</span> Numa luvudime te avel O Del! Tume kai
sanas mai anglal slugi le bezexeske; pachaian tume akana sa tumare ilesa
ka zakono kai ande kodo sanas sicharde.

<span id="an_6:18">6:18</span> Skepisarde san anda bezex, ai akana san
le slugi le chache zakonosko.

<span id="an_6:19">6:19</span> Dav duma kadia sar iek manush ke pala
kovlimos tumare statosko. Sakadia kai dianas tumaro stato sar sluga le
bi vuzhimaske ai le nasulimaske te traiin ande bezex; sakadia akana thon
tume antrego sar slugi te keren buchi le chache zakonoske, ai te traiin
sar vuzhe.

<span id="an_6:20">6:20</span> Kana sanas le slugi le bezexeske, chi
poronchilas pe tumende o chachimos.

<span id="an_6:21">6:21</span> So nirinas kai kerenas kasavendar dieli
kai akana lazhav tumenge? Kodola dieli angerenas ka martia.

<span id="an_6:22">6:22</span> Numa akana skepime san katar o bezex, ai
aven slugi le Devleske te keren leski buchi; akana nirin kai san phirade
andek traio Swunto, ai te avel tume ando gor o traio kai chi mai
getolpe.

<span id="an_6:23">6:23</span> Ke e pochin le bezexeski si e martia;
numa e podarka le Devleski kai si dini ivia si o traio kai chi mai
getolpe le Jesus Kristosa amaro Del.

<span id="an_7:1">7:1</span> Murhe phral, zhanen vunzhe so si te motav
tumenge ke zhanen o zakono. O zakono si les putiera pek manush zhi ka
traiil.

<span id="an_7:2">7:2</span> Ke iek zhuvli kai si ansurime, phangli la
katar o zakono peske rhomesa zhi kai godi traiil lako rhom; numa te
merela lako rhom skepime la anda zakono kai phandelas la lesa.

<span id="an_7:3">7:3</span> Numa te kerdiola e rhomni avre manusheski,
ai lako rhom inker zhuvindo lo, kodo bushol kurvimos; numa te merela
lako rhom, skepime la katar o zakono, ai sai kerdiol e rhomni avre
manusheski bi te avel kurvia.

<span id="an_7:4">7:4</span> Sakadia tumenge, murhe phral. Tume san mule
le zakonoske kai san andek than chidine ka stato le Kristosko; ai te
aven avresko, tume san akana kodoleske kai sas zhuvindime mashkar le
mule, saxke te keras lashe dieli le Devleske.

<span id="an_7:5">7:5</span> Chaches kana traiisarasas pala amaro stato,
le chorhe dieli, kai o zakono rimolas, kerdionas ande sa amaro stato, ai
angerenas ame kai martia.

<span id="an_7:6">7:6</span> Numa akana skepime sam katar o zakono, ke
muliam kal dieli kai ankerenas ame phangle; akana sai keras buchi le
Devleski aver fielo tela putiera le Swuntone Duxoski, ai na mai sar mai
anglal telai puiera le zakonoske kai sas ramome.

<span id="an_7:7">7:7</span> Apo so mothas? Ke o zakono bezex si? Nichi,
Vov si! Numa o zakono kerdia ma te zhanav so si o bezex. Ke nas te
zhanav ke nai mishto te mangav so si avres, te na phendino mange o
zakono, "Te na mangav so si avres."

<span id="an_7:8">7:8</span> O bezex dabai astardia te kerel ande mande
katar o zakono, but dieli chorhe kai keren ma te mangav so si avres.

<span id="an_7:9">7:9</span> ke bi le zakonosko o bezex nulo lo. Mai
anglal bi le zakonosko traiivas; numa kana avilo o zakono, o bezex
zhuvindisailo, ai me mulem.

<span id="an_7:10">7:10</span> O zakono, kai trobulas te ingerel ka
traio, ingerdia man kai martia.

<span id="an_7:11">7:11</span> Ke o bezex dabai astardia, kerdia te
shubiv ma le zakonosa, ai kerdia te merav.

<span id="an_7:12">7:12</span> O zakono Swunto lo, ai vorta, ai lasho.

<span id="an_7:13">7:13</span> Apo so si lasho kerdilo antunchi martia
mange? Nichi, Vov si! Pala bezex si, o baio ke si kadia, kadia vorta sar
si o bezex. Lia o lashimos te mudarel ma, ai kadia o bezex kerdilo pala
zakono defial nasulimos.

<span id="an_7:14">7:14</span> Zhanas ke o zakono katar O Del si; Numa
me sim stato, bichindo le bezexeske.

<span id="an_7:15">7:15</span> Ke chi zhanav so kerav; chi kerav so
mangav, ai kerav so chi mangav.

<span id="an_7:16">7:16</span> Kana kerav so chi mangav, ai haliarav
kadia ke o zakono lasho lo.

<span id="an_7:17">7:17</span> Ai akana chi sim me kai kerav kodia, numa
o bezex kai si ande mande.

<span id="an_7:18">7:18</span> Zhanav ke so si lasho nai ande mande, nai
ande murho stato. Me mangav, numa nai ma e putiera te kerav o mishtimos.

<span id="an_7:19">7:19</span> Ke chi kerav o mishtimos kai mangav, numa
kerav o nasulimos kai chi mangav.

<span id="an_7:20">7:20</span> Ai te kerava so chi mangav te kerav, chi
sim me kai kerav, kodo si o bezex kai si ande mande.

<span id="an_7:21">7:21</span> No arakhav ande mande kado zakono, kana
mangav te kerav o mishtimos, o nasulimos astardiol mandar.

<span id="an_7:22">7:22</span> Ke voliv o zakono le Devlesko ande murho
ilo.

<span id="an_7:23">7:23</span> Numa dikhav ande murho stato aver zakono,
kai marelpe kodole zakonosa kai murhi goji aliarel ke mishto. Kerel te
astardiuav ka zakono le bezexesko kai si ande murho stato.

<span id="an_7:24">7:24</span> Che chinuime manush sim! Kon skepila ma
anda kado stato kai ingerel ma kai martia?

<span id="an_7:25">7:25</span> O naisimos te avel le Devleske katar O
Jesus Kristo amaro Del! Kadia sai kerav buchi le zakonoski kai si le
Devlesko murha gojasa, numa murho stato kerel buchi le zakonoske, o
zakono le bezexesko.

<span id="an_8:1">8:1</span> Akana ma nai chi iek kris pe kodola kai
traiin le Jesus Kristosa, kai chi phiren na pala stato, numa pala Swunto
Duxo.

<span id="an_8:2">8:2</span> Ke o zakono le Swuntone Duxosko kai del o
traio ando Jesus Kristo, skepisardia ma anda zakono le bezexesko ai
katar e martia.

<span id="an_8:3">8:3</span> O Del kerdia so o zakono le Mosesosko
nashti kerelas, ke o stato le manushesko nai zuralo. Doshardia le
bezexes kai si ando stato le manushesko kana tradia peske shaves
saikfialo sar andek stato kai si sar o bezex le manushesko te ankalavel
o bezex.

<span id="an_8:4">8:4</span> Ai O Del kerdia kodia saxke e kris le
zakonoski te kerdiol anda amende kai phiras na pala stato, numa pala
Swunto Duxo.

<span id="an_8:5">8:5</span> Ke kodola kai traiin pala stato, roden le
dieli kai mangel o stato. Numa kodola kay traiin pala Swunto Duxo lenpe
pala so mangel o Swunto Duxo.

<span id="an_8:6">8:6</span> Te lesa tu pala le dieli kai mangel o stato
kodia angerel kai martia; numa te lesa tu pala so mangel o Swunto Duxo
kodia angerel ando traio ai kai pacha.

<span id="an_8:7">8:7</span> Ke kodola kai lenpe pala le dieli le
statoske, won si le duzhmaia le Devleske; ke chi lenpe pala zakono le
Devlesko, ai vi nashtin.

<span id="an_8:8">8:8</span> Kodola kai traiin le statoske nashtin te
aven drago le Devleske.

<span id="an_8:9">8:9</span> Numa tume chi traiin le statoske, numa
traiin pala Swunto Duxo, ke o Swunto Duxo le Devlesko traiil ande
tumende. Kodo kai nai o Swunto Duxo le Kristosko ande leste, nai lesko.

<span id="an_8:10">8:10</span> Te si o Kristo ande tumende, marka ke
tumaro stato mulo lo pala bezex, o Swunto Duxo si traio ande tumende ke
O Del kerdia anda tumende te aven vorta angla leste.

<span id="an_8:11">8:11</span> Te si o Swunto Duxo le Devlesko, kai
zhuvindisardia le Kristos andai martia ai andia les ka traio, te si ke
traiil vi ande tumende, dela vi o traio ka tumare staturia la phuviake
peske Swuntone Duxosa kai traiil ande tumende.

<span id="an_8:12">8:12</span> Murhe phral, chi mangas kanchi le
statoske te keras so mangel amendar.

<span id="an_8:13">8:13</span> Ke te traiina le statoske, si te meren;
numa le Swuntone Duxosa te mudarena so mangel o stato, traiina.

<span id="an_8:14">8:14</span> Sa kodola kai lenpe pala Swunto Duxo le
Devlesko si shave Devleske.

<span id="an_8:15">8:15</span> Ke o Swunto Duxo kai sas tume dino nai
iek duxo kai inkerel tume sar rhobuvria ai te thol pale e dar ande
tumende; numa kado Swunto Duxo kerel anda tumende shave le Devleske, ai
kai kerel ame te tsipisaras po Del ai te mothas leske, "Dat! Murho Dat!"

<span id="an_8:16">8:16</span> O Swunto Duxo le Devlesko mothol amare
Duxoske ke shave Devleske sam.

<span id="an_8:17">8:17</span> No te sam leske shave, liam ame avela
dino o lashimos le Devlesko, kai O Del shinadia peske narodoske, liam
ame avela dino le Kristosa; ke te chinuisarasa lesa, avasa lesa
luvudime.

<span id="an_8:18">8:18</span> Gindiv ke o chino kai dikhas akana
nashtil te avel iekfialo ke sar o luvudimos le Devlesko kai O Del
sikavela amenge.

<span id="an_8:19">8:19</span> Sai e lumia azhukerel sar mai sigo e
vriama kai O Del sikavela peske shaven.

<span id="an_8:20">8:20</span> Ke e lumia sas thodini kal dieli kai chi
mon kanch, na ke won mangle, numa ke O Del manglia kadia. Numa sai
azhukeren vari so.

<span id="an_8:21">8:21</span> Kodia si ke e lumia avela skepime andek
dies katar e putiera le nasulimaski kai ankerel le, ai vi won avela len
o skepimos sar le shave le Devleske.

<span id="an_8:22">8:22</span> Zhanas ke akana e lumia inker tsipil ai
chinuil sar iek zhuvli kana si la glata.

<span id="an_8:23">8:23</span> Numa na ferdi e lumia; ame kai si ame
vunzhe O Swunto Duxo sar o pervo andal podarki le Devleski, iame
suspinisaras andral zhi kai azhukeras te kerel O Del peske shave anda
amende, ai te ankalavel amaro stato anda bezex.

<span id="an_8:24">8:24</span> Ke O Del skepisardia ame; numa inker
azhukeras te dikhasa so azhukeras; ma nai so azhukeras; savo mai
azhukerel so vunzhi?

<span id="an_8:25">8:25</span> Numa te azhukerasa so chi dikhas,
azhukeras vriamasa.

<span id="an_8:26">8:26</span> Sakadia o Swunto Duxo avel te zhutil ame,
ame kai sam kovle. Ke chi zhanas te rhugisavas sar trobul pe; Numa O
Swunto Duxo rhugilpe ka Del amenge, tsipilimasa kai nashti phenas le
vorbensa.

<span id="an_8:27">8:27</span> Ai O Del, kai dikhel andel ile, aliarel
so mangel O Swunto Duxo; ke O Swunto Duxo rhugilpe anda kodola kai si le
Devleske sar O Del mangel.

<span id="an_8:28">8:28</span> Zhanas ke O Del kerel buchi ande soste
godi po mishtimos kodolenge kai drago le Devles , kodola kai akhardia le
te keren so mangel.

<span id="an_8:29">8:29</span> Ke kodola kai O Del alosardia le mai
anglal manglia vi mai anglal te miazon sar lesko shav, saxke lesko shav
te avel o mai baro bute phralengo.

<span id="an_8:30">8:30</span> Kodolenge kai O Del mai anglal manglia
kadia; vi akhardia le kodolen kai akhardia, vi kerdia anda lende vorta
angla leste; anda kodola kai kerdia vorta vi dia le te aven luvudime
lesa.

<span id="an_8:31">8:31</span> So te mothas mai but? Te si O Del amensa,
kon sai avel pe amende?

<span id="an_8:32">8:32</span> Wo kai chi spasaisardia peske shaves,
numa dia les amenge savorhenge, sar te na del ame vi le kolaver dieli
lesa?

<span id="an_8:33">8:33</span> Kon thola dosh pe kodola kai O Del
alosardia?

<span id="an_8:34">8:34</span> Khonik ke O Del mothol ke nai doshale!
Kon sai dosharel antunchi? Khonik ke O Jesus Kristo si kodo kai mulo,
inker mai but zhuvindisailo, pe chachi rik le Devleski lo, ai rhugilpe
anda amende!

<span id="an_8:35">8:35</span> Kon sai duriarel ame katar e dragostia le
Kristoski? o chino sai dashtil, vai o nekazo, vai te chinuin ame, vai e
bokh, o chorimos, e dar, vai e martia?

<span id="an_8:36">8:36</span> Ke E Vorba le Devleske mothol, "Pala tute
sam thodine kai martia antrego dies; ai keren amensa sar le bakriorhansa
kai angeren le kamasari." (Ps 44:22).

<span id="an_8:37">8:37</span> Numa ande sa kadala dieli sam mai but ke
sar zurale ande kodo kai manglia amen!

<span id="an_8:38">8:38</span> Ke pachav ma ke kanchi nashtil te
duriarel amen katar e dragostia le Devleski; chi e martia, chi o traio;
chi le angeluria, chi iek aver zor, vai putiera chereske; chi so si
akana ai chi so avel;

<span id="an_8:39">8:39</span> chi e zor kai si opre, chi e zor kai si
tele - ai chi iek aver diela kai si, kanch shoxar nashtila te duriarel
ame katar e dragostia le Devleski kai dia ame O Del ando Jesus Kristo
amaro Del.

<span id="an_9:1">9:1</span> O chachimos phenav, le Kristosko sim ai chi
xoxavav, ke murho ilo pherdo lo katar o Swunto Duxo, ai mothol mange ke
o chachimos si.

<span id="an_9:2">9:2</span> Baro nekazo si ma, ai ande murho ilo sagda
iek nekazo si ma pala murho narodoske.

<span id="an_9:3">9:3</span> Manglemas te avav dino armaia katar O Del,
ai te na mai avav le Kristosa te sai aven murhe phral skepime, murhe
phralenge le Zhiduvuria.

<span id="an_9:4">9:4</span> Won andai vitsa le Zhidovongi; O Del kerdia
anda lende peske shave ai dia le te avel peske luvudimasa lensa; kerdia
lensa shinaimata ai dia len o zakono; dia le te rhuginpe ai dia le
shinaimata;

<span id="an_9:5">9:5</span> Won si andai vitsa le phurenge, ai o
Kristo, sar iek manush, vi wo si anda lenge vitsa, wo kai si opral pa
swako fialo, O Del te avel Swuntsome anda swako vriama! Amen.

<span id="an_9:6">9:6</span> Ai chi mothav ke E Vorba le Devleski chi
kerdia kanchi; Ke sa kodola kai si andai vitsa le Zhidovonge nai savorhe
chache Zhiduvuria.

<span id="an_9:7">9:7</span> Ai kodola kai si andai vitsa le Abrahamoski
nai savorhe chache shave le Abrahamoske, ke O Del phendia le Abrahamoske
ferdi kodola kai si andai vitsa le Isaakoske avena jinde sar te aven
chire."

<span id="an_9:8">9:8</span> Kodia si nai le shave kai kerdile e pervo
data kai si le shave le Devleske numa ferdi kodola shave kai sas shinade
katar O Del si jinde sa le chache anda kodia vitsa.

<span id="an_9:9">9:9</span> Ke eta so phendia O Del kana shinadia,
"Kana avela e vriama avava palpale ai Sarah avela la iek shav.

<span id="an_9:10">9:10</span> Ai mai le dui shave la Rebekake sa iek
dat sas le, amaro dat o Isaak.

<span id="an_9:11">9:11</span> Numa O Del zhanel sar te alol le
manushen, lesko alomos si sar akharela len wo ai na ke won keren vari so
te sikaven ke saikfialo beshen sar mangel O Del.

<span id="an_9:12">9:12</span> O Del phendia la Rebekake, kana lake
shave inker chi kerdile sas, ai chi kerde sas chi mishtimos ai chi
nasulimos; ke lako shav o mai baro podaila le mai ternes.

<span id="an_9:13">9:13</span> Sar si ramome ande Vorba le Devleski,
"Drago sas mange o Iakov, ai gratsia sas mange o Esau.

<span id="an_9:14">9:14</span> So te mothas? Ke O Del chi kerel vorta?
Nichi.

<span id="an_9:15">9:15</span> Ke phendia le Mosesoske, "Avela mange
mila anda kaste mangav te avel mange mila, ai avela mange drago anda
kaste mangava te avel mange drago.'

<span id="an_9:16">9:16</span> No kodia nai katar o manush ke mangel vai
te kerel vari so, numa ferdi O Del si kai si leske mila.

<span id="an_9:17">9:17</span> Ande Vorba le Devleski O Del mothol le
amperatoske kai si ande Egypt o Pharaoh, "Thodem tu te aves amperato
saxke te sikavav ande tute murhi putiera, ai te kerav te zhanen murho
anav pe sa e lumia."

<span id="an_9:18">9:18</span> No le Devleske si mila anda kaste mangel,
ai zuralel o ilo kodolesko kai mangel.

<span id="an_9:19">9:19</span> Amborim phenena mange, "Te si kadia, so
si kai O Del inker arakhel shipki pel manush? Ke kon sai inkerel kai
putiera le Devleski?"

<span id="an_9:20">9:20</span> Numa kon san tu, manusha, kai des atweto
le Devles? Pate o khoro la chikako phushel kodoles kai kerdia les?
Sostar kerdian anda mande kadia?

<span id="an_9:21">9:21</span> O manush kai kerel buchi la chikasa kerel
so mangel andai chik, sa anda iek chik sai kerel iek khoro kai mol
kuchi, ai vi sai kerel iek prosto khoro.

<span id="an_9:22">9:22</span> Apo so si tume te mothon pa Del, manglia
te sikavel peski xoli, saxke te sikavel leski putiera. Anda kodia
rhevdisardia but ai azhukerdia kodolen kai trobulas te xoliavol pe
lende, ai kai sai mudardino le.

<span id="an_9:23">9:23</span> Numa manglia vi te sikavel sode lesko
barimos, barvalo lo amenge, No mila leske anda amende, kai lashardia mai
anglal te las lesko barimos.

<span id="an_9:24">9:24</span> Ke ame sam kodola kai akhardia ame, na
ferdi mashkar le Zhiduvuria, numa vi mashkar le kolaver thema.

<span id="an_9:25">9:25</span> Ai kodia mothol ande Vorba le Devleske
ando Hosea, "Kodola kai nas anda murho narodo, akharava le murho narodo;
ai o them kai nas mange drago, avela mange kodo them drago.

<span id="an_9:26">9:26</span> Ai kotse kai mothonas lenge 'Ke nai murho
narodo,' avena akharde shave le Devleske kai si zhuvindo."

<span id="an_9:27">9:27</span> O Isaiah mothol pai Israel, "Kana sa o
narodo le shave le Israelonge avena sar e chishai la mariaki, ferdi
xantsi avena skepime.

<span id="an_9:28">9:28</span> Ke O Del kerela so godi phendia ai sigo
peski vorba pe phuv."

<span id="an_9:29">9:29</span> Ai sar phendiasas o Esais mai anglal, te
na meklino amenge O Del xantsi anda amari vitsa, iame aviliamas sar o
Sodom sas te miazovas po Gormorrha.

<span id="an_9:30">9:30</span> Apo so te mothas andal manush? Kai nai
Zhiduvuria, ai kai chi roden te aven vorta angla Del, kerdile vorta
angla Del katar pengo pachamos.

<span id="an_9:31">9:31</span> Numa le Zhiduvuria, kai rodenas iek
zakono te kerel anda lende te aven vorta angla Del, chi aresle te
arakhen kasavestar zakono.

<span id="an_9:32">9:32</span> Sostar? Ke chi rodenas te aven vorta
angla Del anda pachamos, numa gindinas ke sai aven vorta angla Del penga
buchasa, pele pa bax kai peravel,

<span id="an_9:33">9:33</span> Kai E Vorba le Devleski mothol pa leste,
"Dikhen, tsav ando Zion iek bax kai kerela le manush te peraven, iek bax
kai kerel le te peraven; numa kodo kai pachalpe ande leste chi avela
leske lazhav.

<span id="an_10:1">10:1</span> Murhe phral, mange drago sa murhe ilesa,
ai so mangav katar O Del le Zhidovonge si te aven skepime.

<span id="an_10:2">10:2</span> Ke sai mothav pa lende ke sa penge ilesa
mangen te keren buchi le Devleske, numa bi gojako.

<span id="an_10:3">10:3</span> Ke chi haliarde sar O Del kerel le
manushen te aven vorta angla leste, ai won rode te keren pengo zakono te
aven vorta, ai kadia chi manglia te keren sar O Del kerel andal manush
vorta.

<span id="an_10:4">10:4</span> Ke o Kristosi kai getolpe o zakono te
kerel te aven vorta angla Del kodola kai pachanpe.

<span id="an_10:5">10:5</span> Eta so o Moses ramosardia pa sar sai te
aves vorta angla Del trobul te les tu pala zokono, o manush kai lela pe
pala zakono traiila katar kodo zakono.

<span id="an_10:6">10:6</span> Numa eta, sar si phendo te sai aves vorta
angla Del pala pachamos: na phen ande cho ilo, kon zhala ando rhaio?

<span id="an_10:7">10:7</span> Kodia si te keres te hulel o Kristo. Ai
chi na phen, kon zhala ande iado? Kodia si te keres te avel o Kristo
palpale katar le mule.

<span id="an_10:8">10:8</span> So mothol kacha? E vorba pashe tute la
ande cho mui, ai ande cho ilo:

<span id="an_10:9">10:9</span> kodia vorba si e viasta le pachamoski kai
phenas, anda cho mui mothos angla savorhenge ke O Jesus si O Del, ai te
pachasa tu ande cho ilo ke O Del andia les katar e martia ka traio,
avesa skipime.

<span id="an_10:10">10:10</span> Ke o manush pachalpe ande pesko ilo, ai
O Del kerel les te avel vorta angla leste; o manush mothol peske muiesa,
ai O Del skepil les.

<span id="an_10:11">10:11</span> Ke E Vorba le Devleski mothol, kon godi
pachalape ando Del chi avela leske lazhav.

<span id="an_10:12">10:12</span> Le Zhiduvuria ai kodola kai Nai
Zhiduvuria saikfialo le, savorhe si le iek Del kai del pesko mishtimos
ka sa kodola kai akharen les.

<span id="an_10:13">10:13</span> Kon godi kai akharel po anav le
Devlesko avela skepime.

<span id="an_10:14">10:14</span> Numa sar te akharena pe kodo kai chi
pachaiepe ande leste? Ai sar te pachanpe ande kodo kai chi ashunde pa
leste? Ai sar te ashunen pa leste kana nai khonik te mothol pa leste?

<span id="an_10:15">10:15</span> Ai sar te avel manush kai den duma pa
Del, te na avena tradine? Che shukar le punrhe kodolenge kai mothon pai
pacha, ai kodola kai anen e lashi viasta!

<span id="an_10:16">10:16</span> Numa chi linepe savorhe palai lashi
viasta. o Esaiah mothol, "Devla, kon pachaiepe kana diam duma pa tute?"

<span id="an_10:17">10:17</span> No antunchi o pachamos avel katar so
ashunes, ai so ashunes avel katar E Vorba le Devleske.

<span id="an_10:18">10:18</span> Numa me mothav, pate zhi ashunde e
lashi viasta? E, ashunde la, lenge vorba ashundili pe sa e lumia.

<span id="an_10:19">10:19</span> Numa me mothav, pate le Zhiduvuria chi
zhanenas? o Moses o pervo phendia, kerava te avel tume xoli pe kodola
kai nai chacho them, kerava te xolavon pek them kai nai gojaver.

<span id="an_10:20">10:20</span> O Esaiah tromal te mothol mai but,
"Arakhlema kodola kai chi rodenas ma; sikadilem kodolenge kai chi
mangenas mandar kanchi.

<span id="an_10:21">10:21</span> Numa le Zhidovonge mothol, sorho dies
vazdem le vas karing iek narodo kai chi pachal o mui ai kai chi mangen.

<span id="an_11:1">11:1</span> Phushav tumen, O Del dia rigate peske
narodos? Nichi, ke I me sim zhidovo andai vitsa le Abrahamoski, andal
Benjamin.

<span id="an_11:2">11:2</span> O Del chi dia vov si rigate peske narodos
kai zhanelas len mai anglal, pate chi zhanen so mothol E Vorba le
Devleski pa Elijah? o Elijah mothol le Devleske ke le Zhiduvuria chi
keren mishto. Phenelas,

<span id="an_11:3">11:3</span> "Devla, mudarde le profeton, ai perade
che altaria; me ashilem korkorho, ai roden te mudaren vi man."

<span id="an_11:4">11:4</span> Ai so phendia leske O Del, "Garadem mange
efta mi zhene kai chi dine changa angla o xoxamlo del o Baal."

<span id="an_11:5">11:5</span> Ai vi akana mai si xantsi narodo kai O
Del alosardia len pala pesko lashimos.

<span id="an_11:6">11:6</span> Alosardia le pala pesko lashimos, na ke
won keren vari so mishto; ke antunchi o lashimos le Devlesko nas te avel
chacho lashimos.

<span id="an_11:7">11:7</span> So te mothas? So rodenas le Zhiduvuria
chi line, ferdi kodolen kai alosardia O Del line so rodenas, le kolaver
lengo ilo zurailo sas,

<span id="an_11:8">11:8</span> Sar si ramome ande Vorbe le Devleski, O
Del kerdia te sovel lenge goji, ai kerdia te na dikhen penge iakhensa,
ai te na ashunen penge khanensa, zhi adies.

<span id="an_11:9">11:9</span> O David mai mothol, "Lengi skafidi te
avel lenge duzhmano, ai te peren, ai te pochinen o baio kai kerde.

<span id="an_11:10">11:10</span> Lenge iakha te phandadion ai te na mai
dikhen, ai ker te aven sagda lenge zea bange.

<span id="an_11:11">11:11</span> Phushav, kana le Zhiduvuria pele, pele
ai nashti mai vazden pe? Nichi, numa pala penge shipki, o kolaver narodo
sai lia o skepimos, ai sai sikipin le Zhidovon.

<span id="an_11:12">11:12</span> Te sas ke palai shipka le Zhidovongi. E
lumia lia barvalimos ando Del, ai kai sas won mekle tele o kolaver
narodo barvalo ando Del. Sode mai but avela kana dena pa savorhe ka Del?

<span id="an_11:13">11:13</span> Me mothav tumenge ke chi san
Zhiduvuria, me sim e sluga kai sas shinadi le narodoski kai Nai
Zhiduvuria, ai kai sim kadia raduime sim anda kadia buchi kai sima.

<span id="an_11:14">11:14</span> Ai te sai xoliarav te dashtiva murhe
narodos kai si zhaluzo, ai te skepiv unen.

<span id="an_11:15">11:15</span> E, kana sas thodine rigate e lumia
kadia lashardili le Devlesa. So kerdiola kana lela le O Del pasha peste?
Antunchi avela o traio kodolenge kai sas mule.

<span id="an_11:16">11:16</span> Te si o pervo kotor le manrhesko andino
angla Del, sa manrho antrego lesko si; te si le vuni la krenzhaki dine
le Devleske, vi le krenzhi si leske.

<span id="an_11:17">11:17</span> Le Zhiduvuria si sar iek khash
maslenengo kai si lasharde, ai kai uni krenzhi sas shinde, tu kai chi
san Zhidovo, tu san sar iek krenzha maslenengi chorhi thodino ando lengo
than, ai tu akana les andai vuna kai pravarel le maslenen kai si
lasharde.

<span id="an_11:18">11:18</span> Anda kodia c hi trobul te avel tuke
gratsia le krenzhi kai sas shinde. Sar te keres barimata? Ke chi san tu
kai ingeres le vunen - numa le vuni ingeren tut.

<span id="an_11:19">11:19</span> Amborim mothos mange, "Ke kodola
krenzhi shinde sas katar o khash te avav me astardo ande lengo than."

<span id="an_11:20">11:20</span> E vorta, shinde sas kodola krenzhi
katar o khash ke nas le dosta pachamos, ai tu san akana ande lengo than
ke tu pachas tu. Numa arakh tu katar le barimata ai arakh tu.

<span id="an_11:21">11:21</span> Ke te nas defial lasho O Del le
Zhidovonsa kai si krenzhi lashe, chi tusa chi avela lasho.

<span id="an_11:22">11:22</span> Le sama sar O Del sikavel pesko
lashimos ai peske xoli, xoliariko lo pe kodola kai durile lestar, ai
lasho lo tusa, numa trobul te beshes ande lesko lashimos; te na nichi,
vi tu avesa shinado sar iek krenzha.

<span id="an_11:23">11:23</span> Ai te mangena le Zhiduvuria te boldenpe
karing mande, ai te pachanpe, aven astarde kotse kai sas astarde mai
anglal, ke O Del si les e putiera te astarel le palpale.

<span id="an_11:24">11:24</span> Tu kai chi san Zhidovo, tu san ferdi
iek krenzha ieke khashteske maslenengo chorho shinde la, ai astarde la
kai chi trobulas pe iek khash maslenengo lashardo le Zhiduvuria, won si
le krenzhi le chache kodole khashtesko maslenengo kai si lashardo, No
avela but mai lioxo te astaras le pale po khash kai sas vunzhe mai
anglal.

<span id="an_11:25">11:25</span> Murhe phral, eta iek chachimos garado
kai mangav te mothav tumenge. Saxke te na gindin ke gojaver san, uni
andal Zhiduvuria nashtin te haliaren, numa kodia chi avela sagda, numa
zhi kai le kolaver thema aven skepime.

<span id="an_11:26">11:26</span> Ai eta, sa le Zhiduvuria avena skepime.
Sar mothol Vorba le Devleske, "O skepitori avela anda Zion, ankalavela
so godi si chorho andai vitsa le Iakovoske.

<span id="an_11:27">11:27</span> Ai eta, so kerela lensa, kana lava le
bezexa pa lende."

<span id="an_11:28">11:28</span> Te dikhasa sar le Zhiduvuria chi mangle
e lashi viasta, won si le duzhmaia le Devleske pe tumaro lashimos. Numa
te dikhasa o alomos kai sas kerdo katar O Del, won si kodola kai O Del
mangel pala lenge dada.

<span id="an_11:29">11:29</span> Ke O Del chi lel palpale so dia, ai chi
parhuvel pesko gindo karing kodola kai akhardia le.

<span id="an_11:30">11:30</span> Mai anglal chi pachaian o mui le
Devlesko, numa akana lian o lashimos le Devlesko ke le Zhiduvuria chi
pachaie lesko mui.

<span id="an_11:31">11:31</span> Ai vi chi pachaie le Devlesko mui,
akana saxke o lashimos le Devlesko avel tumen dino, numa saxke vi won
sai zhanen akana kodo lashimos.

<span id="an_11:32">11:32</span> Ke O Del kerdia anda sako manush te
avel phanglo ai te na pachal o mui, saxke te sikavel savorhenge pesko
lashimos.

<span id="an_11:33">11:33</span> Che baro lo o barvalimos le Devlesko,
ai che bari leski goji ai sode zhanel, kon sai mothol so mangel te kerel
O Del?

<span id="an_11:34">11:34</span> Kon sai haliarela so mangel te kerel?
"Kon zhanel o gindo le Devlesko?

<span id="an_11:35">11:35</span> Kon sai mothol leske so te kerel? Kon
sas o pervo kai dia les vari so, ai porme te avel pochindo lestar?"

<span id="an_11:36">11:36</span> Ke swako fialo avel katar O Del, swako
fialo si pala leste, ai leske, ka Del te avel sa o barimos ande swako
vriama! Amen.

<span id="an_12:1">12:1</span> Murhe phral, O Del sikadia peske lashimos
karing amende, mangav tumendar te den tumar stato sar manush shinade le
Devleske, vuzhe ai vorta angla Del, ke kodia si e buchi e vorta kai
trobul te keren le Devleske.

<span id="an_12:2">12:2</span> Na len tume pala traio kadala lumiako,
numa meken le Devles te parhuvel tumen sa vi tumari goji, ai antunchi
sai haliarena so O Del mangel - so si malades, so si leske drago, ai so
si vorta.

<span id="an_12:3">12:3</span> Palai podarka kai O Del dia ma ande pesko
lashimos, phenav tumenge savorhenge: na gindin pa tumende ke san mai but
ke so san. Numa te avel tume ginduria lashe, swako anda tumende te
haliarel pe ke nai mai but ke ferdi pala pachamos kai O Del dia les.

<span id="an_12:4">12:4</span> Ande iek stato manushesko si ame but
kotora kai swako kerel aver buchi.

<span id="an_12:5">12:5</span> Ai sakadia, o but kai sam, savorhe andek
than keras iek stato chidine le Kristosa, ai sam savorhe chidine iek
kavresa ke sar le kotora ieke statoske.

<span id="an_12:6">12:6</span> Swakones sas ame dine na saikfielo
podarki kai trobul te keras lensa buchi sar O Del dia ivia sakones. Te
si iekes anda amende e podarka te mothol E Vorba le Devleski kai sas les
dino katar O Del, trobul te kerel kodia buchi pala pachamos kai si les;

<span id="an_12:7">12:7</span> Te sas avres dini e podarka te podail,
mek te podail; kodo kai sas les dini e podarka te sicharel, trobul te
sicharel;

<span id="an_12:8">12:8</span> Kodoles kai sas les dini e podarka te
zhutin, trobul te phen le vorbi kai zhutin vai pechin; kodo kai del
pesko mishtimos, te del sa peske ilesa; kodo kai sikavel o drom trobul,
te kerel vorta kodia buchi, kodo kai zhutil le choren te keren kodia sa
peske ilesa;

<span id="an_12:9">12:9</span> E dragostia trobul te avel andai ilo. Te
avel tumenge gratsia o nasulimos, ai astardion ka lashimos.

<span id="an_12:10">12:10</span> Te aven drago iek kavreske sar phral
kai si drago iek kavreske; ai lazhan iek kavrestar;

<span id="an_12:11">12:11</span> Keren buchi ilesa ai te na aven
kandine; podain le Devles sa tumare ilesa;

<span id="an_12:12">12:12</span> Aven raduime ke zhanen ande soste
pachan tume; kana avel o baio pe tumende, rhevdin; rhugin tume sagda;

<span id="an_12:13">12:13</span> zhutin tumare phral kai trobul le
zhutimos; ai premin mishto kodolen kai aven tumende.

<span id="an_12:14">12:14</span> Swuntson kodolen kai chinuin tume:
swuntson ai na te del le armaia.

<span id="an_12:15">12:15</span> Raduin tume kodolensa kai raduin pe, ai
roven kodolensa kai roven.

<span id="an_12:16">12:16</span> Traiin ai malaven pala iek kavreste. Na
aven barimatange, numa keren le bucha kai nai barimata anda lende, ai na
gindin tume gojaver.

<span id="an_12:17">12:17</span> Te kerdia tumenge vari kon nasulimos na
keren vi tume leske. Roden ta keren o lashimos angla sa le manush.

<span id="an_12:18">12:18</span> Keren so godi dashtin, ai kodia si pala
tumende, te traiin ande pacha sa le manushensa.

<span id="an_12:19">12:19</span> Murhe phral, le shave le Devleske, te
kerdia tumenge vari kon nasulimos na keren vi tume palpale, numa meken e
xoli le Devleski te kerel kodia. Ke si ramome, "Me kerava nasulimos
kodoleske kai kerdia nasulimos karing mande. Me pochinava palpale mothol
O Del."

<span id="an_12:20">12:20</span> Te avela cho duzhmano bokhalo, del les
te xal; te avela trushalo, del les te pel; ke te keresa kadia, kodia si
sar te chidianas angara phabarde pe lesko shero.

<span id="an_12:21">12:21</span> Na mek o nasulimos te niril tut; numa
tu nirisar o nasulimos le lashimasa.

<span id="an_13:1">13:1</span> Swako manush trobul te lelpe palai kris
kai si ando them. Ke nai chi iek zakono kai chi avel katar O Del, ai le
zakonuria kai si pe phuv O Del meklia le.

<span id="an_13:2">13:2</span> Kon godi chi mangel te lelpe pala zakono
chi lelpe pala zakono kai meklia O Del: ai kodola kai chi lenpe pala
zakono anena e kris pe pende.

<span id="an_13:3">13:3</span> Chi trobul te daral pe katar le bare kai
poronchin kana le manush keren mishto, numa katar kodola kai keren o
nasulimos. Manges te na daras katar o zhandari? Apo, antunchi ker o
mishtimos, ai mothona mishtimos pa tute.

<span id="an_13:4">13:4</span> Ke wo kerel buchi le Devleski te kerel tu
te keres o mishtimos. Numa te keresa o nasulimos, trobul te daras; ke
nai intaino kai si les e putiera te kerel tu te pochines o nasulimos kai
kerdian: ke wo kerel buchi le Devleske te sikavel e xoli le Devleski
kana kerel te pochinel kodo kai kerdia o nasulimos.

<span id="an_13:5">13:5</span> Anda kodia trobul te les tu pala zakono
le barenge ande cho them, na ferdi te na avel e xoli le Devleske pe
tute, numa ke chi goji trobul te kerel kadia.

<span id="an_13:6">13:6</span> Anda kodia tume pochinen taksa, ke le
manush kai chiden le love keren buchi le Devleske te keren vorta kodia
buchi.

<span id="an_13:7">13:7</span> Pochinen savorhenge so kamen lenge,
pochinen so kamen kodolenge so trobul te pochinen, ai pochinen le love
pe tumari phuv kodoleske kai trobul te avel pochindo, sikaven ke lazhan
katar kodo kai kamen leske, ai keren vorta kodolesa kai trobul te keren
vorta.

<span id="an_13:8">13:8</span> Na kamen love kanikaske, de ferdi te aven
drago iek kavreske. Ke kodo kai si leske drago le kolaver, kodo kerdia o
zakono.

<span id="an_13:9">13:9</span> Ke o zakono si, "Te na keres kurvia; te
na mudares; te na chores; ai na pupuin, ai na mang so si avresko" Kadia
diela ai le kolaver si sa iek zakono, "Te avel tuke drago cho vortako
sar san tu drago tuke."

<span id="an_13:10">13:10</span> E dragostia chi kerel vov si nasulimos
le vortakoske. Kana si amenge drago le kolaver kadia si kai keras sa o
zakono.

<span id="an_13:11">13:11</span> No keren kadia ke zhanen ande che
vriama sam, avili e vriama te pominin tume anda tumaro sovimos. Ke o
skepimos mai pasha amende lo akana de sar kana pachaiam ame e pervo
data.

<span id="an_13:12">13:12</span> E riat pashte nakhli, o dies si te
phuterdiol. Mek te shudas pa amende le dieli kai keren o tuniariko, ai
las pe amende le dieli le vediarike.

<span id="an_13:13">13:13</span> Phiras vorta, sar trobul ande vediara
le dieseski; arakhas ame katar le chingara ai katar o pimos, ai katar le
dieli le bi vuzhe ai katar e kurvia, na maras ame ai te na aven
zhaluzuria vai te na mangen so si avres.

<span id="an_13:14">13:14</span> Numa len pe tumende o nevo traio kai si
ando Jesus Kristo O Del, ai na mai len tume pala tumaro stato, te keren
so wo mangel.

<span id="an_14:1">14:1</span> Len tumensa kodoles kai nai les baro
pachamos, ai na xan tume lesa pe so gindil wo.

<span id="an_14:2">14:2</span> Iek manush gindil ke sai xal swako fielo,
ai aver manush, kai nai les baro pachamos, xal ferdi legumi.

<span id="an_14:3">14:3</span> Kodo kai xal anda swako fielo te na
xoliavol pe kodo kai chi xal uni dieli; ai kodo kai chi xal uni dieli
chi trobul te dosharel kodoles kai xal swako fielo; ke O Del lia les
peste.

<span id="an_14:4">14:4</span> Kon san tu te doshares avreska sluga? Te
kerela peski buchi vorta vai nichi. Kodia zhanela lesko gazda so kerela
lesa. Numa beshela vorta, ke O Del si les e putiera te del les zor.

<span id="an_14:5">14:5</span> Uni gindin ke uni dies mai bare le sar
aver dies, numa uni gindin ke sa le dies iek fielo le. Swako trobul te
pachalpe zurales ande so gindil.

<span id="an_14:6">14:6</span> Kodo kai si leske bari diela o dies,
kerel kodia te luvudil le Devles; kodo kai xal swako fielo kerel kodia
te luvudil le Devles, ke naisil le Devles anda pesko xabe. Kodo kai chi
xal anda swako fielo kerel kodia te luvudil le Devles, ai naisil le
Devles.

<span id="an_14:7">14:7</span> Swako anda amende traiil peske, ai khonik
chi merel peske; Te traiisaras, traiisaras le Devleske, ai te merasa,
meras le Devleske. No te traiisarasa vai te merasa, sa ame Devleske sam.

<span id="an_14:9">14:9</span> Ke o Kristo mulo ai avilo palpale ka
traio te avel O Del le mulengo ai zhuvindengo.

<span id="an_14:10">14:10</span> Numa tu - Sostar doshares che phrales?
Ai tu - gratsia tuke cho phral? Ke savorhe avasa angla Del, te kerel
kris pe amende wo.

<span id="an_14:11">14:11</span> Ke si ramome ande Vorba le Devleski,
"Chaches traiiv, mothol O Del, ai swako manush dela changa angla mande,
ai swako manush phenela ke me sim O Del."

<span id="an_14:12">14:12</span> No swako anda amende trboula te avel
angla Del ai te mothol pa peste.

<span id="an_14:13">14:13</span> Na mai dosharas iek kavres; ai mai bini
den tume goji, te nai keren so nai vorta kai sai rimol tumare phrales,
ai te perel ando bezex.

<span id="an_14:14">14:14</span> Me zhanav, ai pachav ke kadia si katar
O Del O Jesus, ke kanchi nai bi vuzho wo korkorho, numa te gindila vari
kon ke iek diela bi vuzhi la, kodia diela kerdiol bi vuzhi leske.

<span id="an_14:15">14:15</span> Te nekezhisas chi phrales pala iek
diela kai xas, antunchi chi mai phires ande dragostia, na xasar kodoles
kai o Kristo mulo pala leste, pala xaben kai xas!

<span id="an_14:16">14:16</span> So si tumenge lasho chi trobul kodia
diela avrenge te mothon nasulimos pa late.

<span id="an_14:17">14:17</span> Ke o rhaio le Devlesko nai o xaben ai o
pimos; numa so si vorta, ai e pacha, ai o raduimos kai del o Swunto
Duxo.

<span id="an_14:18">14:18</span> Kodo kai kerel buchi le Kristoske kadia
drago lo le Devleske, ai le manush mothon leske kai vorta kerel.

<span id="an_14:19">14:19</span> Rodas le dieli kai anen e pacha, ai so
zuralel ame savorhen ando pachamos.

<span id="an_14:20">14:20</span> Na rimosar e buchi le Devleski pala
xaben. Ke sa le xabenata sai xanpe, numa nai mishto te xas vari so kai
kerel che phrales te perel ando bezez.

<span id="an_14:21">14:21</span> So si mishto si te na xas mas, ai te na
pes mol, ai mekes kadala dieli, te sai rimolpe cho phral pala lende, vai
te kovliarel les. Si tu pachamos?

<span id="an_14:22">14:22</span> So haliares tu korkorho pa kodia diela
garav tuke ai angla Del. Raduime lo kodo kai chi haliarel pe doshalo
kana mangel te kerel iek diela!

<span id="an_14:23">14:23</span> Numa kodo kai chi zhanel te si vorta
vai nichi te xal iek diela, doshalo lo katar O Del te xala. Ke chi kerel
kodia diela peske pachamasa. Ai so godi diela kai keres kai chi avel
katar o pachamos bezex si.

<span id="an_15:1">15:1</span> Ame kai sam zurale ando pachamos trobul
te zhutisaras kodolen kai nai zurale ando pachamos, ai te zhutisaras le
kana si kovle. Ai te na rodas so plachal ame.

<span id="an_15:2">15:2</span> Trobul swako anda amende te rodel te avel
drago peske vortakoske, pe lesko mishtimos ai te bariol ando pachamos.

<span id="an_15:3">15:3</span> Ke O Kristo chi rodelas kon plachal les
numa sar mothol E Vorba le Devleski, "Le dieli le chorhe kodolenge kai
marenas mui lestar pele pe leste."

<span id="an_15:4">15:4</span> So godi sas ramome mai anglal si te
sicharel amen te avel ame e rhavda, ai zor kai del E Vorba le Devleske
te sai avel ame ando ilo kodo pachamos te azhukeras.

<span id="an_15:5">15:5</span> O Del kai lestar avel e rhavda ai e zor,
kerel te sai traiin andek than iek kavresa sar sas o Kristo Jesus.

<span id="an_15:6">15:6</span> Saxke savorhe andek than, ai ande iek
glaso luvudin le Devles, o Dat amare Devlesko O Jesus Kristo.

<span id="an_15:7">15:7</span> Premin iek kavres, sar o Kristo
premisardia tumen ando barimos le Devlesko.

<span id="an_15:8">15:8</span> Akana phenav tumenge ke o Kristo kerdilo
e sluga le Zhidovongi te kerel le shinaimata kai O Del kerdia lenge
dadange, ai te sikavel ke O Del kerel so mothol,

<span id="an_15:9">15:9</span> Avilo saxke vi kodola kai Nai Zhiduvuria
luvudin le Devles pala pesko lashimos. E Vorba le Devleske mothol, "Anda
kodia luvudiva tu mashkar le thema, ai jilabava ande cho anav."

<span id="an_15:10">15:10</span> Ai mai mothol E Vorba le Devleske,
"Tume kai Nai Zhiduvuria, raduin tume leske narodosa, kai O Del
alosardia!"

<span id="an_15:11">15:11</span> Ai mai mothol, "Naisin le Devleske ai
luvudin le Devles, tume kai chi san Zhidovon, ai sa o narodo te luvudil
le Devles!"

<span id="an_15:12">15:12</span> Ai o Isaiah mai mothol, "O shav le
Jessesko avela; ai tholape te poronchil pel Nai Zhiduvuria, ai le Nai
Zhiduvuria pachanape ande leste."

<span id="an_15:13">15:13</span> O Del kai del e rhavda, te pherel tume
raduimos ai pacha vorta ando pachamos kai si tume ande leste, saxke te
aven barvale ande rhavda katar e putiera le Swuntone Duxoski.

<span id="an_15:14">15:14</span> Murhe phral: zhanav ke pherdo lashimos
san, pherdo zhanglimos san, ai sai sicharen iek kavres.

<span id="an_15:15">15:15</span> Numa tromailem te ramov tumenge ai ande
murho lil ande but thana, ramosardem tumenge te seren tume so vunzhe
sichilian. Ramosardem tumenge kadia pala lashimos kai dia ma O Del.

<span id="an_15:16">15:16</span> Te avav ek pasturi le Kristosko le
narodoske kai Nai Zhiduvuria, ai kadia kerav iek buchi swunto kai
angerav e lashi viasta le Devleski, saxke kodola manush kai Nai
Zhiduvuria aven lashe le Devleske, ai sai aven leske katar o Swunto
Duxo.

<span id="an_15:17">15:17</span> Andek than le Kristosa sai luvudiv ma
ande buchi kai kerav le Devleske.

<span id="an_15:18">15:18</span> Ke chi tromailemas te mothav chi iek
diela kai o Kristo chi kerdia mansa, te anav kodolen kai Nai Zhiduvuria
te pachanpe ando Del, numa peska vorbasa ai so kerdia.

<span id="an_15:19">15:19</span> Palai putiera le semnongi ai le
miraklongi, ai katar e putiera le Swuntone Duxoski, o Duxo le Devlesko;
kadia de andai Jerusalem, ai le thema kai sas pashe zhi ande Illiricum,
phendem e lashi viasta le Kristoski.

<span id="an_15:20">15:20</span> Drago sas mange te mothav e viasta le
Kristoski, kotse kai chi ashunde pa Kristo, saxke te na kerav khangeri
kotse kai kerdia aver.

<span id="an_15:21">15:21</span> Sar ramol E Vorba le Devleske,
"Kodolenge kai chi phende pa Kristo, dikhena, ai kodola kai chi ashunde
pa leste, haliarena."

<span id="an_15:22">15:22</span> Kodia aterdiardia ma butivar te zhav
tumende.

<span id="an_15:23">15:23</span> Numa akana getosardem murhi buchi katse
kai si ande kadala thema, ai de but bersh manglem te dikhav tume;

<span id="an_15:24">15:24</span> Ai mangav te dikhav tume kana avava
ande Shpania, avav tumende; ke mangav te dikhav tume kana nakhava
kotsar, kana beshava tumensa xantsi vriama mai anglal, sai zhutin ma te
zhav ande Shpania,

<span id="an_15:25">15:25</span> Numa akana zhav ande Jerusalem te kerav
buchi le Devleski mashkar le shave le Devleske kai si kotse.

<span id="an_15:26">15:26</span> Ke le shave le Devleske andai Macedonia
ai andai Gretsia magle te chiden love le chorhenge kai si anda narodo le
Devlesko ande Jerusalem.

<span id="an_15:27">15:27</span> Won mangle te keren kodia; numa chaches
trobulas te keren kodole chorhenge kadia diela, ke le shave le Devleske
le Zhiduvuria andai Jerusalem vulade pengo mishtimos kai dia le O Del
kodolensa kai Nai Zhiduvuria, No kodola kai Nai Zhiduvuria trobul vi won
te zhutin le ai te den le so trobul le katse pe phuv.

<span id="an_15:28">15:28</span> Kana getova kadia buchi ai dava le le
love kai chide lenge, zhavatar ande Shpania ai nakhava tumendar kana
zhava kotse.

<span id="an_15:29">15:29</span> Ai zhanav ke kana zhava tumende, avava
le lashimasa katar o Kristo.

<span id="an_15:30">15:30</span> Numa eta so mangav tumendar, murhe
phral, katar amaro Del O Jesus Kristo, ai katar e dragostia kai del O
Swunto Duxo: maren tume mansa ando rhugimos ka Del mange:

<span id="an_15:31">15:31</span> Rhugin tume saxke te skepiv katar
kodola kai chi pachanpe ando Del kai si ande Judea, ai o zhutimos kai
anav ando Jerusalem te avel mishto chetaiime kotse mashkar o narodo le
Devleske.

<span id="an_15:32">15:32</span> Kadia aresava tumende pherdo raduimos
te mangela O Del, ai arakhava pacha mashkar tumende.

<span id="an_15:33">15:33</span> O Del kai del e pacha te avel tumensa
savorhensa. Amen.

<span id="an_16:1">16:1</span> Tradav tumenge amare phei e Phoebe, kai
kerel buchi ande khangeri ando Cencheae.

<span id="an_16:2">16:2</span> Premin la ando anav le Devlesko, sar
kerel pe mashkar o narodo le Devlesko, ai zhutin la ande soste godi kai
trobula la te zhutin la; woi zhutisardia bute narodos vi man, ai
zhutisardia but.

<span id="an_16:3">16:3</span> Roden ai dikhen le Priscilla ai Aquila,
won kerde buchi mansa ande buchi le Jesus Kristoski.

<span id="an_16:4">16:4</span> Won thode pengo traio te skepin murho,
chi naisiv lenge - ferdi me, numa sa le khangeria kodolenge kai Nai
Zhiduvuria ande lumia naisin lenge.

<span id="an_16:5">16:5</span> Ai dikhen vi e khangeri kai chidelpe ande
lengo kher. Dikhen vi murhe vortakos o Epenetus, kai sas o pervo kai
pachaiape ando Kristo ande Asia.

<span id="an_16:6">16:6</span> Dikhen vi la Maria, kai kerdia but buchi
tumenge.

<span id="an_16:7">16:7</span> Dikhen o Andronicus ai o Junias, kai si
murhe niamuria ai vi won sas ande temnitsa mansa. Won mishto chetaiimele
mashkar le apostluria; inker mai anglal mandar dine sas pe ka Del.

<span id="an_16:8">16:8</span> Dikhen o Ampliatus, murho lasho vortako
ando Del.

<span id="an_16:9">16:9</span> Dikhen le Urbanus, amaro zhutitori ande
buchi le Kristoski, ai o Stachys kai si mange drago.

<span id="an_16:10">16:10</span> Dikhen le Apelles kai sikadia pesko
pachamos ando Krsto. Dikhen le narodos kai si anda kher kodoleske kai
bushol Aristobulus.

<span id="an_16:11">16:11</span> Dikhen o Herodion murho niamos, dikhen
le narodos anda kher le Narcissus kai pachanpe ando Del.

<span id="an_16:12">16:12</span> Dikhen o Tryphaena ai o Tryphosa kai
keren buchi le Devleski, ai murhi kuchi Persis kai kerdia but buchi
leske,

<span id="an_16:13">16:13</span> Dikhen o rufus, kai si ek lasho
servatori le Devlesko, ai leske dei, kai si i mange sar iek dei.

<span id="an_16:14">16:14</span> Dikhen o Asyncritus, o Phlegon, o
Hermes, o Patrobas, o Hermas, ai le kolavre phralen kai si lensa.

<span id="an_16:15">16:15</span> Dikhen o Philologus, ai e Julia, o
Nereus, ai leski phei, o Olimpas, ai sa le shave le Devleske kai si
lensa.

<span id="an_16:16">16:16</span> Dikhen tume iek kavres ai chumiden tume
pe buka sar phral. Sa le khangeria le Kristoske traden tumenge but bax,
zor ai sastimos.

<span id="an_16:17">16:17</span> Mangav tumendar, murhe phral: arakhen
tume katar kodola kai rimon ai xasaren kodolen kai pachanpe ando Del,
kai mothon ke nai vorta o zakono kai sicharde tume; durion lendar.

<span id="an_16:18">16:18</span> Ke kasavestar narodo chi keren buchi le
Kristoski amaro Del, numa penge jieske; Ai andel vorbi le shukar kai
mothon, ai lenge divanuria le barimatange atsaven le ile le manushenge
kai si proste.

<span id="an_16:19">16:19</span> Sa e lumia zhanel ke pachan o mui le
Devlesko, raduima anda tumende: Numa mangav te aven gojaver saxke te
keren o lashimos. Ai vuzhe te na keren o nasulimos.

<span id="an_16:20">16:20</span> O Del kai del e pacha, sigo vriama
licharela le benges tela tumare punrhe. Te avel o lashimos amaro
Devlesko O Jesus Kristo tumensa.

<span id="an_16:21">16:21</span> O Timothe, murhe zhutitori ande buchi,
tradel tumenge but bax, zor ai sastimos, ai vi o Lucius, o Jason, ai o
Sosipater, murhe miamuria.

<span id="an_16:22">16:22</span> Ai me, o Tertius, kai ramosardia kado
lil, tradav tumenge but bax, zor ai sastimos ando Del.

<span id="an_16:23">16:23</span> O Gaius, kado kai si mande khere, ai
kai leste chidelpe e khangeri, tradel tumenge but bax, zor ai sastimos;
o Erastus, kai lel sama katar le love le foroske, ai amaro phral o
Quartus, traden tumenge but bax, zor ai sastimos.

<span id="an_16:24">16:24</span> O lashimos amaro Devlesko O Jesus
Kristo te avel tumensa savorhensa. Amen.

<span id="an_16:25">16:25</span> Luvudisaras le Devles! Kai leste si e
putiera te del tume zor ando pachamos, ande lashi viasta kai anav, e
viasta kai phenav pa Jesus Kristo, ai so sichiliam kai sas garado katar
O Del, kadia diela sas garadi but vriama palpale.

<span id="an_16:26">16:26</span> Numa akana kodia diela sas thodi ande
vediara, katar E Vorba le Devleske le profetonge, kai sas dine katar O
Del, kai shoxar chi merela, ai kadia viasta si sa le themenge, saxke te
pachanpe ai te lenpe pala late.

<span id="an_16:27">16:27</span> Ka Del ferdi e goji, te avel o barimos
katar O Jesus Kristo ande swako vriama! Amen.

------------------------------------------------------------------------

[Next: 1 Corinthians](co1.md)
