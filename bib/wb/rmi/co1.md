[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Romani Bible: 1 Corinthians

<span id="an_1:1">1:1</span> O Pavlo, akhardo te avel apostle le Jesus
Kristosko katar e voia le Devleski, ai o phral Sostenes.

<span id="an_1:2">1:2</span> La khangeriaki le Devleski kai si ande
Corinth, kodolenge kai sas swuntsome ando Jesus Kristo, akharde te aven
Swuntse, ai sa kodola kai si ande swako than ande vari savo than, phenen
o anav amaro Devlesko Jesus Kristo, lengo Del si ai amare Del si.

<span id="an_1:3">1:3</span> Te avel tumenge dino o mishtimos, ai e
pacha, katar O Del amaro Dat, ai katar O Del Jesus Kristo.

<span id="an_1:4">1:4</span> Bi te terdiuav naisiv le Devleske anda
tumende, anda mishtimos le Devlesko kai si tumenge dino ando Jesus
Kristo;

<span id="an_1:5">1:5</span> Ke ande leste pherdilian sa le barvalimata
kai si ande vorba ai ando divinimos, ai ando zhanglimos;

<span id="an_1:6">1:6</span> O zakono le Kristosko thodiape zurales
mashkar tumende;

<span id="an_1:7">1:7</span> Anda kodia chi mai trobul tume chi iek
zhanglimos zhi kai azhukeren te sikadiol amaro Del O Jesus Kristo.

<span id="an_1:8">1:8</span> Vi zurarel tume zhando gor, kashte te aven
bi doshako o dies amaro Devlesko Jesus Kristo.

<span id="an_1:9">1:9</span> Phrala le, sicharav tume pa anav amare
Devlesko O Jesus Kristo.

<span id="an_1:10">1:10</span> Te avel tume savorhen iek divano ai te na
avel mashkar tumende xuliamata, numa te aven mishto, chidine ande iek
gindo ai iek zakono.

<span id="an_1:11">1:11</span> Ke murhe phral ashundem pa tumende katar
le manush anda Chole, ke si mashkar tumende chingara.

<span id="an_1:12">1:12</span> Mangav te phenav ke swako anda tumende
del duma kadia, me sim katar o Pavlo, ai me katar Apollos, ai me katar o
Cephas, ai me katar O Kristo.

<span id="an_1:13">1:13</span> O Kristo xulado lo, o Pavlo sas
karfomesas po trushul anda tumende? Vai ando anav o Pavlo sanas bolde?

<span id="an_1:14">1:14</span> Naisiv le Devleske ke chi boldem chi
iekes anda tumende, ferdi Crispus ai o Gaius.

<span id="an_1:15">1:15</span> Kashte khonik te na phenel ke sanas bolde
ande murho anav.

<span id="an_1:16">1:16</span> Mai boldem la familia le Stephanoske; chi
zhanav te mai boldem avre manushes.

<span id="an_1:17">1:17</span> O Kristo chi tradia ma te bolav, numa te
phenav e lashi viasta; ai kodia bi te avel gojaver divano, kashte te na
xasavol o trushul le Kristoske.

<span id="an_1:18">1:18</span> Ke o divinimos le trushulesko dilimos si
kodolenge kai xaiin; numa amenge kai sam skepime, wo si e putiera le
Devleski.

<span id="an_1:19">1:19</span> Vi ramome si, phagava o zhanglimos
kodolengo kai zhanen, ai bi lava e goji le gojavrenge.

<span id="an_1:20">1:20</span> Kai lo o gojarver? Kai lo kai ramon? Kai
lo o chingaras kadala vriamako? O Del sikadia kai o zhanglimos la
lumiako si prosto.

<span id="an_1:21">1:21</span> Ke fin e lumia peske zhanglimasa chi
prinzhardia le Devles ando zhanglimos le Devles, drago sas le Devleske
te skepil kodolen kai pachanpe pa dilo divano.

<span id="an_1:22">1:22</span> Le Zhiduvuria mangen ek semno, ai le
Grekuria roden zhanglimos.

<span id="an_1:23">1:23</span> Ame das duma pa Kristo karfome, lazhav le
Zhidovonge, dilimos le Grekonge.

<span id="an_1:24">1:24</span> Numa putiera le Devleski, ai goji le
Devleski kodolenge kai si akharde, kadia le Zhidovonge sar le Grekonge.

<span id="an_1:25">1:25</span> Ke o dilimos le Devlesko mai gojaver lo
sar le manush; ai slabomos le Devlesko mai zuralo lo sar le manush.

<span id="an_1:26">1:26</span> Le sama, phrala le, ke mashkar tumende
kai san akharde nai but gojaver po manushenge, nai chi but zurale, chi
but andai vari vitsa:

<span id="an_1:27">1:27</span> Numa O Del alosardia le dile dieli la
lumiake te sikavel e dosh le gojavrenge, O Del alosardia le slabi dieli
la lumiake te rimol zurales.

<span id="an_1:28">1:28</span> Ai O Del alosardia le zhungale dieli la
lumiake, ai kodola kai si gratsia, ai kodola kai nai le geton kodolen
kai si kashte.

<span id="an_1:29">1:29</span> Chi iek stato te na luvudilpe angla Del.

<span id="an_1:30">1:30</span> No anda leste tume san ando Jesus Kristo,
kodo kai anda Del sas kerdo amenge goji, vortamos, swuntsomos, ai
chinimos.

<span id="an_1:31">1:31</span> Kachte sar si ramome, ke kodo kai
luvudilpe, te luvudilpe ando Del.

<span id="an_2:1">2:1</span> Mange, phrale, kana gelem tumende, na bare
divanosa vai gojasa, avilem te phenav tumenge pa Del.

<span id="an_2:2">2:2</span> Te nas ma gindo te zhanav mashkar tumende
aver diela, ferdi O Jesus Kristo, ai lesko merimos po trushul.

<span id="an_2:3">2:3</span> Me korkorho simas tumende slabo, ai daras,
ai izdramasa.

<span id="an_2:4">2:4</span> Ai murhi vorba ai murho divano nas bare
vorbi kai parhuven la gojasa, numa sas dino ande putiera le Swuntsone
Duxoski.

<span id="an_2:5">2:5</span> Kashte tumaro pachamos te na avel kerdo pe
goji le manushenge, numa ande putiera le Devleski.

<span id="an_2:6">2:6</span> Numa iek goji si kai phenas mashkar le
shave le Devleske kai barile ando Del, kadala zhanglimos nai katar e
lumia, vai katar le bare kai poronchin adies. Won meren ai vi lengo
zhanglimos merel lensa.

<span id="an_2:7">2:7</span> Ame phenas e goji le Devleski, shodo ai
garadi, kai O Del mai anglal sar le bersh shinadisas pe amaro barimos.

<span id="an_2:8">2:8</span> Goji kai chi iek baro anda kadala bersh chi
zhanglia, ke te zhanglino la nashti karfon le Devles le bares.

<span id="an_2:9">2:9</span> Numa sar si ramome, kai e iakh chi dikhlia,
kai o khan chi ashundia, ai kai chi avile ando ilo le manushesko, dieli
kai O Del lashardia kodolenge kai si lenge drago.

<span id="an_2:10">2:10</span> O Del sikadia lenge pa Duxo; ke o Duxo
zumavel swako fielo vi o garavimos le Devleske.

<span id="an_2:11">2:11</span> Savo andal manush chaches zhanen le dieli
le manusheske, te na avela o Duxo le Manushesko kai san ande leste?
Saikfielo khonik chi zhanel le dieli le Devleske, de ferdi O Duxo le
Devlesko.

<span id="an_2:12">2:12</span> Akana chi liam o duxo la lumiako, numa o
Duxo kai avel katar O Del; kashte te zhanas le dieli kadia sas O Del
ande pesko mishtimos.

<span id="an_2:13">2:13</span> Ai ame das duma, na divanonsa kai
sicharel e goji la manushenge, numa kodola sas kai sicharel O Swunto
Duxo; phenas divano duxosko pel dieluria le duxoske.

<span id="an_2:14">2:14</span> Numa o manush zhigania (manush kai chi
pachalpa ando Del), chi lel le dieli anda Duxo le Devlesko; ke leske si
dilimos, ai nashte zhanel le, ke ferdi Duxosa sai haliarel.

<span id="an_2:15">2:15</span> O manush duxosko aver fielo kerel kris pe
sa le dieli, ai pe leste korkorho chi kerel kris khonik.

<span id="an_2:16">2:16</span> Ke kon zhanelas o gindo le Devlesko, te
sicharel les? Numa si ame o gindo le Kristosko.

<span id="an_3:1">3:1</span> Me, phrala le, chi dem tumensa duma sar
manush duxosko, numa sar manush la lumiake, sar shave ando Kristo.

<span id="an_3:2">3:2</span> Dem tume thud, na xamos zuralo; ke nashti
rhevdina les, ai chi akana, inker nashti rhevdina les.

<span id="an_3:3">3:3</span> Ke inker san manush la lumiake: chaches kai
si mashkar tumende zhaluzia, ai chingara, chi san manush ai chi phiren
sar o manush la lumiake?

<span id="an_3:4">3:4</span> Kana iek phenel, me sim katar o Paul; o
kaver, me katar o Apollos, chi san o manush la lumiake?

<span id="an_3:5">3:5</span> So si o Pavlos? So si o Apollos, slugi kai
lendar pachaian, sar dia O Del swakones?

<span id="an_3:6">3:6</span> Me thodem ande phuv, o Apollos shudia pai:
numa O Del kerdia te bariarel.

<span id="an_3:7">3:7</span> Kadia nai, kodo kai thol ande phuv ke si
vari so, chi kodo kai shordia pai; numa O Del kai kerel te bariarel.

<span id="an_3:8">3:8</span> Kodo kai thol ande phuv ai kodo kai shorel
pai iek fielo le: ai swako lela peski podarka pala peske buchi.

<span id="an_3:9">3:9</span> Ke ame keras buchi andek than le Devlesa:
tume san o kimpo le Devlesko, ai vi san o kher le Devlesko.

<span id="an_3:10">3:10</span> Sar o mishtimos le Devlesko kai sas mange
dino, thodem o fundo sar o gojaver, ai aver vazdia opral. Numa swako te
arakhelpe sar vazdel opral.

<span id="an_3:11">3:11</span> Ke khonik nashti thol aver fundo, ke
ferdi kodo kai sas thodino, O Jesus Kristo.

<span id="an_3:12">3:12</span> Akana te vari kon vazdela pe kodo fundo
sumnakasa, rupesa, kuchi baxensa, khashtensa, sulumensa, kasesa,

<span id="an_3:13">3:13</span> swakoneski buchi dichola; ke o dies kerel
te dichol: ke sikadiola ande iag, ai iag zumavel so si swakoneski buchi.

<span id="an_3:14">3:14</span> Vari kaske buchi vazdini po fundo
rhevdila, lela e podarka.

<span id="an_3:15">3:15</span> Te e buchi vari kaske phabola, xasarela
peski podarka; numa wo avela skepime: numa sar te skepisardia sas andai
e iag.

<span id="an_3:16">3:16</span> Chi zhanen ke tume san e khangeri le
Devleski, ai kai Duxo le Devlesko beshel ande tumende?

<span id="an_3:17">3:17</span> Te vari kon phagela e khangeri le
Devleski, O Del phagavel les; ke e khangeri le Devleski swuntsola, ai
kadia san tume.

<span id="an_3:18">3:18</span> Khonik te na diliarel pe korkorho. Te
vari kon mashkar tumende rhevdilpe ke gojaver lo ande kodia lumia, te
kerdiol dilo, kashte te kerdiol gojaver.

<span id="an_3:19">3:19</span> Ke e goji kadale lumiaki dilimos si angla
Del. Ke ramome si, O Del astarel le gojavren ande lengo chorhimos.

<span id="an_3:20">3:20</span> Ai mai, O Del zhanel le ginduria le
gojavrenge, ai zhanel ke intaino si.

<span id="an_3:21">3:21</span> Khonik, te na thol pesko barimos andel
manush, ke sa tumenge si.

<span id="an_3:22">3:22</span> Te avel Pavlo, vai Apollos, vai Cephas,
vai e lumia, vai o traio, vai e martia, vai le dieli kai si akana, vai
le dieli kai si te aven; sa tumaro si;

<span id="an_3:23">3:23</span> ai tume san le Kristoske; ai O Kristo si
le Devlesko.

<span id="an_4:1">4:1</span> Kadia te dikhen pe ame, sar slugi ke
Kristoske, kai das o shodimos le Devlesko.

<span id="an_4:2">4:2</span> So mangelpe katar kodola kai den, te
arakhadiol swako chacho.

<span id="an_4:3">4:3</span> Mange xantsi, tume te keren pe mande kris,
vai manushenge kris; ai chi me chi kerav pe mande kris, ke chi haliarav
ma doshalo pe kanch.

<span id="an_4:4">4:4</span> Numa nai anda kodia ke sim chacho, kodo kai
kerel pe mande kris si O Del.

<span id="an_4:5">4:5</span> Anda kodia na keren kris pe kanchi mai
anglal sar e vriama, zhi kai avel O Del, kai thola anda sveto so godi si
garado ando tuniariko, ai sikavela le ginduria le ilenge. Antunchi swako
lela katar O Del o luvudimos kai si lesko dino.

<span id="an_4:6">4:6</span> Anda tumende, phrala le, kerdem kadala
dieluria mange ai le Apollos, kashte te sichon pa amende te na zhan mai
angle anda so si ramome, ai khonik anda tumende te na kerel bariarel
iekes po kaver.

<span id="an_4:7">4:7</span> Ke so si kai sikavel? So si tu kai chi
lian, ai te lian sostar bariares tu sar te na lianas le?

<span id="an_4:8">4:8</span> Vunzhe chaile san! Vunzhe barvale san! Tume
traiin sar amperaturia bi amensa, ai te dashtinas te aven bare, kashte
te lia ame avas bare tumensa.

<span id="an_4:9">4:9</span> Ke O Del miazol mange kerdia anda amenge
apostluria le palune andal manush, sar shinade ka martia: anda kadia
dikhlia ame e lumia le angeluria, ai le manush.

<span id="an_4:10">4:10</span> Dile sam pala Kristo, numa tume san
gojaver ando Kristo! Ame sam slabe, numa tume san zurales! Tume san
respektome, ai ame sam shudine.

<span id="an_4:11">4:11</span> Zhi ka kado chaso bokhale sam, trushale
sam, nange sam, marde sam, ai phiravas ame than thanestar.

<span id="an_4:12">4:12</span> Ai keras buchi amare vastesa: stramime
sam, rhugisaras lenge; chinuime sam, rhevdisaras: xoxaven pe amende, dem
duma lashimasa;

<span id="an_4:13">4:13</span> kerdiliam sar o gunoi la lumiake, ai ame
sam o shudimos la savorhenge zhi akana.

<span id="an_4:14">4:14</span> Chi ramon kadala dieli te kerav tumenge
lazhav, numa te phenav tumenge sar murhe drazhi shavorhe.

<span id="an_4:15">4:15</span> Ke marka te avela tume desh mi xazhaino
ando Kristo, nai tume but dada, tume avilian shave le Devleske, kana
phendem tumenge e lashi viasta.

<span id="an_4:16">4:16</span> No mangav ma tumende, keren sar mande.

<span id="an_4:17">4:17</span> Anda kodia tradem tumenge o Timote, kai
si murho drago shav, ai chacho ando Del, phenela tumenge save si murhe
droma ando Kristo, ai chi fiela sicharav kai godi ande sa le khangeria.

<span id="an_4:18">4:18</span> Uni puchi le ande barimata, sar akana te
na si te avav tumende.

<span id="an_4:19">4:19</span> Numa sigo zhava tumende, te si voia le
Devleski, ai zhanava so le puchile keren, ai na ferdi so won phenen.

<span id="an_4:20">4:20</span> Ke o rhaio le Devlesko nai andel vorbi,
numa ande putiera.

<span id="an_4:21">4:21</span> So mangen? Te zhav tumende le ka
rovliasa, vai dragomasa, ai iek duxo guglo?

<span id="an_5:1">5:1</span> Ashundiol ke si mashkar tumende kurvimos,
kasavestar zhungalimos kai chi arakhadiol mashkar le manush kai chi
pachanpe ando Del, ieke si les leski dadeski rhomni sar leski rhomni.

<span id="an_5:2">5:2</span> Ai pherde barimata san, ai chi san ando
nekazo? Mai mishto te shudel kodoles mashkar tumende kai kerdia kodia
diela.

<span id="an_5:3">5:3</span> Me chi sim tumensa le statosa, numa murhe
ginduria tumensa, vunzhe kerdem e kris, sar kana avilemas mashkar
tumende, pala kodo kai kerdia kodia diela.

<span id="an_5:4">5:4</span> Anda anav le Devlesko O Jesus Kristo, tume
ai murho gindo andek than ai e putiera le Devleski O Jesus Kristo.

<span id="an_5:5">5:5</span> Ka savo manush trobul e den les ka beng te
phagel lesko stato, kaste te skepil lesko gindo ai te avel skepime ando
dies le Devlesko.

<span id="an_5:6">5:6</span> Nai mishto te keren barimata, chi zhanen ke
xantsi drozhda kai thon ando arho vushtel zurales opre?

<span id="an_5:7">5:7</span> Keren te xasavol o phurano drozhda kai
vazdel arho, kashte te kerdion nevo arho, ke tume san bi drozhda. Ke
amaro Dies O Baro le Zhidovongo si gata, kadia si O Kristo, amaro
prazniko bakro, mulo po trushul amenge.

<span id="an_5:8">5:8</span> Keras kadia kado prazniko, na phurane
drozhde, na zhungalimasa, ai bengimasa; numa neve manrhensa le
vuzhomasko rharchistonar ai chachimos.

<span id="an_5:9">5:9</span> Ramosardem tumenge ande murho lil te na
avel tume brokalia le marimenensa:

<span id="an_5:10">5:10</span> Na savsem le marimenensa anda kadia
lumia, vai chi le chorensa, vai le xozharensa, vai kodolensa kai den le
changa angla le ikoni, ai kai si lenge anda gindo le dieluria kai chi
trobul, ke te kerel anda kodia tobulsardino te anklen avri andai lumia.

<span id="an_5:11">5:11</span> Akana ramosardem tumenge te na avel tume
brokalia le manushensa, te vari kon kai phenel peske phral keren
zhungalimos, vai mangel so si nai leske, vai si le dieluria chorhe, vai
zhungale, vai macharde le, vai chor, vai rhugis tu kal ikoni, te na chi
xa kasave manushestar.

<span id="an_5:12">5:12</span> So trobul te kerav kris pe kodola kai si
avrial?

<span id="an_5:13">5:13</span> Ande kodola te trobul te kerav kai si
andre? Kodola avrial kerela O Del te le pe kris. Shude le chorhe mashkar
tumende.

<span id="an_6:1">6:1</span> Te si tume kris mashkar tumende, na kerel
la mashkar le manush kai nai chache.

<span id="an_6:2">6:2</span> Chi zhanen ke tume si te keren e kris pe
lumia? Ai ke pa tume si te keren e kris la lumiake, chi san kasave bi
lashe te keren kris?

<span id="an_6:3">6:3</span> Chi zhanen ke vi pa le angeluria si te
keras kris? Ai mai but si te keras kris pel dieluria kadale traioske?

<span id="an_6:4">6:4</span> Kana si tume vari so kai nai mishto mashkar
tumende pe kado traio, ai kai san le manush la khangeriake na vi le
manushen te keren tumenge kodia kris.

<span id="an_6:5">6:5</span> Phenav tumaro lazharial. Si mashkar tumende
iek manush kai nai gojaver te phenel kadala divanuria mashkar le phral?

<span id="an_6:6">6:6</span> Te phral kerela kris pe aver phral, ai
kodia anglal manush kai chi pachanpe ando Del.

<span id="an_6:7">6:7</span> Vunzhe bari dosh si tume, ke si tume
mashkar iek kavreste. Sostar chi rhevdin mai binen te keren tumenge
slabar?

<span id="an_6:8">6:8</span> Numa tume keren so nai vorta. Tume len
katar le manush, ai kana xasar len, xasar che phral.

<span id="an_6:9">6:9</span> Kana keren kadia chi zhanen kai won nai
vorta angla Del, chi zhana ando rhaio le Devlesko. Na shubin tume;
kodola kai keren zhungalimata, vai kodola kai keren marimenen, vai
kodola kai keren kurvimos, vai kodola kai rhuginpe kal ikoni,

<span id="an_6:10">6:10</span> vai kodola kai choren, vai kodola kai
mangen mai but sar trobul le, vai kodola kai si macharne, vai kodola kai
keren pupuimos, vai le chor, chi zhana ando rhaio le Devlesko.

<span id="an_6:11">6:11</span> Uni anda tumende kerdia kodia, numa
xalade sanas katar che bezex, chistime sanas, vuzharde sanas ando anav
le Devlesko O Jesus, ando O Duxo amare Devlesko.

<span id="an_6:12">6:12</span> Swako fielo slobodo mange, numa swako
fielo chi trobul: swako fielo sai kerav, numa chi mekav vari so te kerel
mandar ek sluga,

<span id="an_6:13">6:13</span> numa chi mangav te kerav vari so pala o
xaben kai zhal ando ji, ai o ji si le xabeneske, numa O Del phagela
iekes ai le kolaver. O stato nai kerdo te kerel o zhungalimos, o stato
si le Devlesko; ai O Del si le statosko.

<span id="an_6:14">6:14</span> O Del kai zhuvindisardia amare Devles,
zhuvindila vi amende peski putiera.

<span id="an_6:15">6:15</span> Chi zhanen ke tumaro stato si le kotora
le Kristosko? Si te lav ek kotor le Kristosko te ningerav les kal rhas.
Nichi!

<span id="an_6:16">6:16</span> Vov si! Dur kotsar! Chi zhanen! Ke kodo
kai tholpe le punrhensa kerdiol iek stato rhas? Ke phendo, le dui
kerdionas iek stato.

<span id="an_6:17">6:17</span> Numa kodo kai astardiol ka Del wo si les
iek duxo.

<span id="an_6:18">6:18</span> Duriol katar e kurvia. Le kaver bezexa
kai kerel le manush avri si anda stato; numa kodo kai kerel e kurvia
kerel bezex pe pesko korkorho stato.

<span id="an_6:19">6:19</span> Chi zhanen tume! Ke tumaro stato si e
khangeri le Swuntone Duxoski kai si ande tumende, kai lia les katar O
Del, ai kai chi mai san tumare korkorho?

<span id="an_6:20">6:20</span> Ke chinde sanas pel baro pretso: luvudis
le Devles ande tumaro stato, ai ande tumaro duxo, kai si le Devlesko.

<span id="an_7:1">7:1</span> Andal dieluria kai ramosardian mange,
gindiv ke mai mishto le mursheske te na azbal ek zhuvlia.

<span id="an_7:2">7:2</span> Numa te na kerdiol kurvimos, te avel
swakones leske rhomni, ai swakona rhomni swako rhom.

<span id="an_7:3">7:3</span> Mekel o rhom peska rhomnia so trobul: ai te
kerel vi rhomni saikfielo peske rhomesa.

<span id="an_7:4">7:4</span> E rhomni chi poronchil pe pesko stato, ke
lako rhom si. Ai saikfielo o rhom nai chi poronchil pe pesko stato, ke
leski rhomni si.

<span id="an_7:5">7:5</span> Na len tume iek kavrestar, de ferdi te
avena dakordo pek vriama, ai den tume te postin ai rhuginpe; ai porme
pale thon tume andek than daraltar ke o beng mangel te zumavel tumen.

<span id="an_7:6">7:6</span> Te na kodia mishtimata chi kerav anda late
zakonuria.

<span id="an_7:7">7:7</span> Mangavas te aven sa manush sar mande. Numa
swakones si les leski podarka katar O Del, iekes te phirav, ai iek
kavres aver fielo.

<span id="an_7:8">7:8</span> Kodola kai nai ansurime ai le phivlia,
phenav lenge, ke mishto lenge te beshen sar mande.

<span id="an_7:9">7:9</span> Numa te na avela le dosta zor pe kodia te
ansurinpe: ke mai mishto te ansurinpe de sar te phabol.

<span id="an_7:10">7:10</span> Kodola kai si ansurime, phenav lenge, na
me, numa O Del, e rhomni te na vulardiol katar pesko rhom.

<span id="an_7:11">7:11</span> Ai te suvliardi, te beshel bi te
ansurilpe, vai te pochil pe pesko rhomesa. Ai vi o rhom te na shudel
peska rhomnia.

<span id="an_7:12">7:12</span> Le kavrenge chi phenel O Del, me phenav:
te si iek phral kai si les rhomni kai chi pachalpe, ai te mangela te
beshel lesa, te na shudel la.

<span id="an_7:13">7:13</span> Ai e zhuvli kai si la iek rhom kai chi
pachalpe ando Del, ai te mangela te beshel lasa, te na zhaltar katar
pesko rhom.

<span id="an_7:14">7:14</span> Ke o rhom kai chi pachalpe ando Del sai
avel swuntsome peski rhomni, ai e rhomni kai chi pachalpe ando Del sai
avel swuntsome katar pesko rhom. Te na, tumare glate sas te aven bi
vuzhe; numa akana swuntsele.

<span id="an_7:15">7:15</span> Kodo kai chi pachalpe te vulardiola katar
peski zhuvli, mek te vular lake o phral vi e phei kai nai astarde: O Del
phendia lenge te traiisaras pachasa.

<span id="an_7:16">7:16</span> Sar zhanes tu, Rhomnio, kai chi skepis
cho rhom? Vai sar zhanes tu, rhoma, kai chi skepis chi rhomni?

<span id="an_7:17">7:17</span> Ferdi swako te phirel, sar e partia le
Devleske kai kerdia lesko Del, sar akhardia les O Del, kadia phenav ka
sa le khangeria.

<span id="an_7:18">7:18</span> Vari kon akhardo sas sar Zhidovo, te
beshel sar Zhidovo. Vari kon akhardo sas sar Nas Zhidovo, te na kerdiol
Zhidovo.

<span id="an_7:19">7:19</span> O semno le Zhidovongo nai kanchi, ai bi o
semno nai kanch, numa o zakono le Devlesko si sa.

<span id="an_7:20">7:20</span> Swako te beshel sar kai si kana akhardia
les O Del.

<span id="an_7:21">7:21</span> Akhardia tu kana sanas sluga? Na gindi
sa: numa te sai lebirisas tu, libiris (ivia) sa.

<span id="an_7:22">7:22</span> Ke wo si akhardo katar O Del, ai i kako
kai nai sluga le Devlesko; kadia o manush kai si ivia, ai si akhardo
kerdiol sluga le Kristosko.

<span id="an_7:23">7:23</span> Ke chinde sanas pek bari semna; na
kerdion slugi le manushenge.

<span id="an_7:24">7:24</span> Swako phral, beshel angla Del sar kai
akhardia les.

<span id="an_7:25">7:25</span> Andal sheia baria nai ma kris katar O
Del: numa dav murho gindo, sar kai len katar O Del mishtimos te avav
chacho lestar.

<span id="an_7:26">7:26</span> Vi ta miazol mange andai vriama kai si
trutno kai pashol mishto peske mursheske te avel kadia.

<span id="an_7:27">7:27</span> Astardo san ka rhomni? Na roden te shuden
la. Chi san astardo ka rhomni? Na roden ek rhomni.

<span id="an_7:28">7:28</span> Numa te san ansurin, chi kerdian bezex;
ai shei bari te ansurilpe, nai bezex. Numa kodola manush avela le
baiuria mashkar lende.

<span id="an_7:29">7:29</span> Phrala le, so phenav, e vriama skurto la,
ai mai angle kodola kai si le rhomnia te keren kashte te na aven le.

<span id="an_7:30">7:30</span> Kodola kai roven, sar kana te na roven;
ai kodola kai veselinpe, sar kana te na veselinpe; kodola kai chinen,
sar kana te na avel les;

<span id="an_7:31">7:31</span> ai kodola rhusgin anda e lumia, sar kana
te na rhusgin; ke o semno kadala lumiako nakhel.

<span id="an_7:32">7:32</span> Manglemas te aven bi darako. Kodo kai nai
ansurime rodel le dieluria le Devleske, sar te avel drago le Devleske.

<span id="an_7:33">7:33</span> Ai kodo kai si ansurime rodel le dieluria
la lumiake, sar te avel drago peska rhomnia.

<span id="an_7:34">7:34</span> Ai vi keren si mashkar e rhomni ai e shei
bari. Kucha kai nai ansurime rodel le dieluria le Devleske, kashte te
avel swunto vi lako stato ai vi lake duxo: numa kucha kai sas ansurime
rodel le dieluria la lumiake, sar si te avel drago peske rhomeske.

<span id="an_7:35">7:35</span> Phenav kodia te av tumenge mishto, te na
dzilarav tume, te mangav te ingerav tume ka so si mishto, so serel ke
astardion ke amaro Del.

<span id="an_7:36">7:36</span> Vari kon te na daral leske te lazhal, te
na ansuril peska sha kai gindil peske trobul te ansuril la, sai kerel
sar wo mangel, chi kerel bezex te ansurilpe.

<span id="an_7:37">7:37</span> Numa kodo kai thodia gindo bi zorako te
kerel peski putiera, ai kai phendia ande lesko ilo te garavel peska sha,
shei bari kodo kerel mishto.

<span id="an_7:38">7:38</span> Antunchi kodo kai ansurilpe peska sha
mishto kerel; ai kodo kai chi ansuril la mai mishto kerel.

<span id="an_7:39">7:39</span> E rhomni kai si astarde ka pesko rhom so
godi traiila; numa te merela lako rhom, libirila te ansurilpe kasa kana,
numa te avel ando anav le Devlesko.

<span id="an_7:40">7:40</span> Mai raduime haliarav te beshela sar kai
si, sar me gindiv: ai me gindiv ke i me si ma O Duxo le Devlesko.

<span id="an_8:1">8:1</span> Mangav te ramov pa xamos kai sas dino sar e
podarka ka ek xoxamno dela/ikoni. Ame zhanas ke savorhen si le
zhanglimos, ai o zhanglimos keren barimata, numa e dragostia vazdel le
manushes.

<span id="an_8:2">8:2</span> Te si vari kon kai gindil ke zhanel vari
so, chi zhanel inker sar trobul.

<span id="an_8:3">8:3</span> Numa te si vari kon kai si leske drago O
Del, kodo zhanel le O Del.

<span id="an_8:4">8:4</span> Anda xamos kai trobul te xan le masa
shinade le devlenge, zhanas ke iek xoxamno del ande lumia, nai kanch,
Iek korkorho Del si!

<span id="an_8:5">8:5</span> Ke te si manush kai phenen peske xoxamle
dela, vai pe phuv, vai ande cheri, vai kai si chaches kodolendar diela.

<span id="an_8:6">8:6</span> Numa amenge zhanas ke ferdi iek Del si, O
Dat, anda kaste aven sa le dieli, ai ande soste ame sam; ai ferdi iek
Del O Jesus Kristo, anda kaste si sa le dieluria, ai anda kaste ame sam.

<span id="an_8:7">8:7</span> Numa kado zhanglimos nai savorhende, uni
palai furma kai gindin le devlen xan kodolendar masa kai si shinde le
devlenge, ai lenge goji slabo la ai rimonme la.

<span id="an_8:8">8:8</span> Ke nai xamos ke pasharel ka Del: te xasa,
nai ame kanchi mai but; ai te na xasa, nai ame kanchi mai xantsi.

<span id="an_8:9">8:9</span> Arakhen tume te na avel tumaro iviamos kai
si tume te na kerdiol vari so kai rimol le slabon.

<span id="an_8:10">8:10</span> Ke te si vari kon kai dikhel tu kai
zhanes ai beshes palai skafidi ande khangeri kai si ikoni, leski goji
kai si slabo chi ningerela les te xal kodolendar masa kai shinade le
devlenge, ai kadia o slabo xaiil,

<span id="an_8:11">8:11</span> ke tu zhanes but o phral xasavo la, pala
leske mulo O Kristo.

<span id="an_8:12">8:12</span> Ai kana kerel bezex kadia kal kaver
manush rimosarel lenge goji. Sostar keren bezex karing O Kristo?

<span id="an_8:13">8:13</span> Anda kodia te si xamos kai rimol murho
phrales, mai bini chi xal kodolestar mas, kaste te na kerav baio murhe
phraleske.

<span id="an_9:1">9:1</span> Chi sim me ivia? Chi sim apostle? Chi
dikhlem O Jesus Kristo amaro Del? Chi san tume kerde anda murhi buchi
ando Del?

<span id="an_9:2">9:2</span> Te chi sim apostle ka kaver, sim tumenge;
ke tume dikhlian murhi buchi ando Del.

<span id="an_9:3">9:3</span> Kotse si murho divano kodolenge kai phenen;

<span id="an_9:4">9:4</span> ke nai amenge slobodo te xas ai te piias.

<span id="an_9:5">9:5</span> Nai ame te ningeras amensa ek phei, ek
rhomni, sar si le kavre apostluria, ai le phral le Devleske, ai o
Cephas?

<span id="an_9:6">9:6</span> Vai ferdi mange ai o Barnabas, nai ame voia
te keras buchi? Kon kerel e buchi ande ketania pe pesko choxxokuria?

<span id="an_9:7">9:7</span> Kodo kai thol te bariol e rez, ai chi xal
anda late? Kodo kai pravarel le bakriorhan, ai chi del o thud katar le
zhigeni.

<span id="an_9:8">9:8</span> Kadala dieluria phenav sar ek manush? Vai
chi phenel o zakono sakadia?

<span id="an_9:9">9:9</span> Ke ramome si ando zakono le Mosesoske, te
na phandavel o mui le gurumli kana phirel pa jiv. O Del lel sama andal
gurumli?

<span id="an_9:10">9:10</span> Vai del duma ferdi pa amende? E, anda
amende del duma, ke ramome si: Kodo kai pharhavel e phuv, pharhavel te
azhukerel vari so; ai kodo kai licharel o jiv, kerel les te azhukerel
vari so anda kodia partia.

<span id="an_9:11">9:11</span> Te chidisardian le mishtimata mashkar
tumende, bari dieli si te chidasa tumendar so si le statoske.

<span id="an_9:12">9:12</span> Te aver si le kodo mishtimos pe tumende,
kodia phrala? Na mai binen amen te avav kodia phral, chi mangliam
tumendar so trobulas, numa chinuisardiam te na keras te proril tume vari
kon katar E Vorba le Devleski.

<span id="an_9:13">9:13</span> Chi zhanen ke kodola kai keren buchi le
Devleski la tamploske trobul te aven pravarde katar e tamplo? Kodola kai
keren buchi le Devleske te avel le e partia katar e altari.

<span id="an_9:14">9:14</span> Sar iek fielo O Del phendia kodola kai
den duma pai Vorba le Devleski te traiin ande Vorba le Devleski.

<span id="an_9:15">9:15</span> Me chi manglem chi iek anda kodola dieli,
ai chi ramov akana te mangav mange; kaste mai drago mange te merav, de
sar te mekav te len pa mande e putiera Devleski.

<span id="an_9:16">9:16</span> Te dava duma pai E Vorba le Devleski, nai
mange diela, te rhugiv ma ke trobul te kerav, o nasulimos te avel pe
mande te na mai dava duma pai Vorba Devleski!

<span id="an_9:17">9:17</span> Te kerava les dragostimasa, ai avela ma
mishtimos: numa te kerava leske musai mange, antunchi sar kana te aven
thona ma pe zor te kerav kodia.

<span id="an_9:18">9:18</span> Savi si antunchi murho mishtimos? Si te
phenav ivia pai Vorba le Devleski, bi te mangav so trobul te den.

<span id="an_9:19">9:19</span> Ke marka ke ivia sim karing vari kaste,
kerdilem me sluga savorhenge, kaste te aven mai but narodo.

<span id="an_9:20">9:20</span> Le Zhidovonsa kerdem sar le Zhiduvuria,
kaste te niriv le Zhidovon; kodola kai sas telai zakono, kerdem sar
telai zakono, marka ke me chi sim telai zakono kaste te niriv kodolen
kai si telai zakono;

<span id="an_9:21">9:21</span> Ai kodola kai si bi zakono, marka ke me
chi sim bi zakonosko le Devlesko, ke sim telai zakono le Devlesko, kaste
te niriv kodolen kai si bi zakonosko.

<span id="an_9:22">9:22</span> Slabo simas le slabosonsa, kashte te
niriv le slabon: kerdilem savorhenge sar lende, kashte vari sar te niriv
unen.

<span id="an_9:23">9:23</span> Sar kerdem kadala andai Vorba Devleski,
kaste te del ma kodia partia.

<span id="an_9:24">9:24</span> Chi zhanen ke kodola kai nashen ando
stato nashen te niril o pretso? Nashen, kadia kai niril les.

<span id="an_9:25">9:25</span> Sa kodola kai zumaven keren but dieluria,
chinuin, keren sakadia kashte te nirin le konona kai rimolpe; numa ame
keras kodia le konona kai chi rimolpe.

<span id="an_9:26">9:26</span> No me nashav, na chi zhanav kai chi marav
le vastensa, sar kana te marav ando duxo.

<span id="an_9:27">9:27</span> Numa chinuiv murho stato, ai ninkerav les
zurales: daratar te na avav shudinome pala e lashi viasta kai phendem
savorhenge.

<span id="an_10:1">10:1</span> Phrala le, chi mangav te na zhanen, ke sa
amare dada sas tela nuvero, ai savorhe nakhle andai maria.

<span id="an_10:2">10:2</span> Savorhe sas bolde ando Moses tela o
nuvero ai ande maria.

<span id="an_10:3">10:3</span> Kai savorhe xale iek fielo xamos
Devleske.

<span id="an_10:4">10:4</span> Kai pile savorhe iek pai anda Swunto
Duxo; ke penas ka stana baxreske kai avela pala lende: ai kadia stana
baxreske sas O Kristo.

<span id="an_10:5">10:5</span> Numa mai but anda lende nai drago le
Devleske: ke but xasaile ande pusta.

<span id="an_10:6">10:6</span> Akana kodola dieluria kerdile ame kashte
te podain amenge te zhanas so kerdilia, kaste te na aven ame chorhe
ginduria sar sa le len.

<span id="an_10:7">10:7</span> Na kerdion kodolendar kai lenpe pala
ikoni, sar uni anda lende kai si ramome, le manush beshle tele te xan ai
te pen, porme wushtilo opre veselisaile.

<span id="an_10:8">10:8</span> Na ingeras amaro stato kai kurvia, sar
uni anda lende kerde, ai mule anda lende ande iek dies bishtai trin mi.

<span id="an_10:9">10:9</span> Na zumaven O Krisro sar kerde uni anda
lende, ai le sapa xale le.

<span id="an_10:10">10:10</span> Na divinin kontra O Del sar divinisarde
won, ai mule anda lende but.

<span id="an_10:11">10:11</span> Kodola dieluria kerdile lenge kaste te
podain amenge: ai ramome le kaste te sicharen amen, ame kai sam aresliam
kai getolpe e lumia,

<span id="an_10:12">10:12</span> anda kodia kodo kai gindilpe ande
punrhende te arakhelpe te na perel.

<span id="an_10:13">10:13</span> Chi iek zumaimos chi kerdiol tumenge te
na sai rhevdila: numa O Del kai si chacho, chi mekel te aven zumade mai
but sar sode si e zor, numa kana kerdilia amenge vari so, wo lasharel le
dieluria te anklia avri anda kodo nasulimos, kashte te sai rhevdisaras
les.

<span id="an_10:14">10:14</span> Anda kodia murhe drazhe, nashen katar
le dela chorhe.

<span id="an_10:15">10:15</span> Dav duma sar le manushensa le
gojavrensa; keren tume kris so phenav.

<span id="an_10:16">10:16</span> Kana das o rhugimos pala o daxtai ai
piias e mol kai skafidi le Devleski, nai kodia o rat le Kristosko? O
manrho kai xas kai skafidi le Devleski nai kodia andek than ando stato
le Kristosko?

<span id="an_10:17">10:17</span> Ke si iek manrho ame kai sam but,
kerdilia iek stato lestar: ke keras kodia diela ieke manrhesa.

<span id="an_10:18">10:18</span> Dikhen le Zhiduvuria kodola kai xan le
masa le zhigeni kai mudaren le, vov si andek than le altariosa.

<span id="an_10:19">10:19</span> So phenav? Ke kodola masa kai shinavel
le le devlenge si vari so, vai ke kokola dela lenge si vari so?

<span id="an_10:20">10:20</span> Kanchi nai. Phenav ka kodo kai shinavel
les, na le devlenge numa le bengeske, me chi mangav te aven andek than
le bengensa.

<span id="an_10:21">10:21</span> Nashti pen anda daxtai le Devlesko, ai
anda daxtai le bengenge: nashti zhan kai skafidi le Devleski, ai kai
skafidi le bengenge.

<span id="an_10:22">10:22</span> Manges te xoliaras le Devles? Sam ame
mai zurales lestar?

<span id="an_10:23">10:23</span> Swako fielo slobodo mange, numa swako
fielo chi trobul; swako fielo slobodo, numa swako fielo chi maladiol le
manushes.

<span id="an_10:24">10:24</span> Porme te na rodel peske mishtimos
korkorho, numa savorhe te roden kodo le kavrenge.

<span id="an_10:25">10:25</span> Xan swako fielo, so godi bichindiol po
bazari, bi te phushen so si katar avel.

<span id="an_10:26">10:26</span> Ke e phuv si le Devleski, ai so godi si
pe late.

<span id="an_10:27">10:27</span> Te si vari kon kai chi pachalpe ai
akharel tume, ai te mangena te xan. Xan so godi anena tume, bi te
phushen te dar si vari so kai chi trobul.

<span id="an_10:28">10:28</span> Numa te phenela tumenge vari kon, kako
sas shinado andal le devlenge, na xan, na anda kodo kai shinadia les, ke
e phuv si le Devleski, ai so godi si pe phuv.

<span id="an_10:29">10:29</span> Kai del duma, na anda tumende, numa
anda kodo kai phenel: ande soste keren kris pe murhi ivia anda aver vari
kon?

<span id="an_10:30">10:30</span> Te xala ai naisiv le Devleske, sostar
lav sama?

<span id="an_10:31">10:31</span> Vai xana, vai pena, so godi keren,
keren les te bariaren o anav le Devlesko.

<span id="an_10:32">10:32</span> Numa na len vorbi kai nai lashe, chi le
Grekonge, chi le Zhidovonge, vai chi la khangeriake le Devleski.

<span id="an_10:33">10:33</span> Sar kai chi sim me, mangav te kerav so
godi vorta, chi rodav so si mange mishto, numa so si o mishtimos
savorhen.

<span id="an_11:1">11:1</span> Le tu pala mande, vi sar me lav pala
Kristo.

<span id="an_11:2">11:2</span> Luvudiv tume, phrala, kai den dume goji
pa mande ande soste godi, ai garaven so sichardem tume, sar kai
sichardem tu.

<span id="an_11:3">11:3</span> Numa mangav te zhanen, ke Kristo si o
shero swakones murshesko, ai o mursh si o shero la zhuvliako; ai O Del
si o shero le Kristosko.

<span id="an_11:4">11:4</span> Swako manush kai rhugilpe vai kai
divinil, o shero vusharado, chi del luvudimos ka Kristo.

<span id="an_11:5">11:5</span> Swako zhuvli kai rhugilpe vai divinil, o
shero bi vusharado, chi respektil peske shero. Si saikfielo sar te
rhandel lake bal.

<span id="an_11:6">11:6</span> Te ek zhuvli chi vusharel lako shero, sai
shinel vi peske bal; ai lazhav sikadiol lake te aven lake bal shinde vai
rhangle, te vusharavelpe.

<span id="an_11:7">11:7</span> O mursh chi trobul te vusharavel pesko
shero, ke wo si o patreto ai o barimos le Devlesko: numa e zhuvli si o
barimos le murshesko.

<span id="an_11:8">11:8</span> Ke chaches o manush nas ankalado andai e
zhuvli, numa e zhuvli sas ankaladi anda mursh.

<span id="an_11:9">11:9</span> O mursh nas kerdo pala e zhuvli; numa e
zhuvli sas kerdi pala mursh.

<span id="an_11:10">11:10</span> Anda kodia e zhuvli trobul te avel lako
shero vusharado, te dichol kai woi respektil o mursh, kadia si vi te
dichol le angelonge.

<span id="an_11:11">11:11</span> Numa ando Del e zhuvli nai bi le
murshesko ai o mursh nai bi la zhuvliako.

<span id="an_11:12">11:12</span> Ke e zhuvli sas ankaladi andal mursh,
saikfielo o mursh ankadalo pala e zhuvli; ai swako fielo avela katar O
Del.

<span id="an_11:13">11:13</span> Keren kris tume: vorta pek zhuvli te
rhugilpe ka Del bi te avel vusharadi? Chi sikavel tumenge ke lazhal le
mursheske te avel les bal lungo?

<span id="an_11:15">11:15</span> Numa e zhuvli te avel la lunzhi bal si
ek barimos lake. Ke lako bal si dia la pala ek vusharimos.

<span id="an_11:16">11:16</span> Te si vari kon te xalpe anda kadala
dieluria, amende nai kado zakono, chi le khangeria le Devleske.

<span id="an_11:17">11:17</span> Kado divano kai phendem tumenge, chi
luvudiv tume, ke chi chiden tume te aven mai lashe, numa te aven mai
chorhe.

<span id="an_11:18">11:18</span> Ai mai anglal, ashundem ke kana chiden
tume andek than si mashkar tumende xuxaiimata, ai pachav ma.

<span id="an_11:19">11:19</span> Ke trobul te avel kodolendar dieluria
mashkar tumende, kaste kodola kai si cchache te aven te dichon sakadia
mashkar tumende.

<span id="an_11:20">11:20</span> Kana chiden tume, chi chiden tume te
xan o xamos le Devlesko.

<span id="an_11:21">11:21</span> Ke uni kai skafidi xan pesko xabe: iek
bokhalo lo, ai kaver mato lo.

<span id="an_11:22">11:22</span> Nai tume khera te xan ai te pen? Vai
griatsa tumenge e khangeri le Devleski, ai keren lazhav kodolenge kai
nai le kanchi? So phenava tumenge? Luvudiv tume pe kadia? Chi luvudiv
tume.

<span id="an_11:23">11:23</span> Ke phendia mange O Del so sichardem
tume, o dies kana O Jesus Kristo ande riat kai line les, lia manrho,

<span id="an_11:24">11:24</span> ai kana rhudisailo, phaglia les, ai
phendia, "Len, xan, kako si murho stato kai si phaglo anda tumende:
keren kadia te den goji mande.

<span id="an_11:25">11:25</span> Ai pale kana xalia, lia o daxtai ai
phendia, kado daxtai si e nevi kontrakto ande murho rat. Keren kadia ai
den tume goji mande swako data kai pena.

<span id="an_11:26">11:26</span> Ke swako data ke xan kado manrho, ai ke
pen anda kado daxtai, phenenke mulo O Jesus, zhi kai avela palpale.

<span id="an_11:27">11:27</span> Anda kodia kodo kai xala manrho, vai
pela anda daxtai le Devlesko, bi te avel vorta, avela doshalo karing o
stato le Devlesko ai lesko rat.

<span id="an_11:28">11:28</span> No swako te dikhelpe vo korkorho, ai
kadia te xal o manrho, ai te pel anda daxtai.

<span id="an_11:29">11:29</span> Ke kodo kai xal ai pel bi te dikhel o
stato le Devlesko, xal ai pel e kris pe peste korkorho.

<span id="an_11:30">11:30</span> Anda kadia si mashkar tumende but kovle
ai but naswale, ai kai but mule.

<span id="an_11:31">11:31</span> Ke te kerasas kris pe ame korkorho pe
amende, chi aviliamas dine kris.

<span id="an_11:32">11:32</span> Numa kana sam doshale, O Del chinuil
ame, kaste te na avas doshale la lumias.

<span id="an_11:33">11:33</span> Anda kodia, murhe phral, kana chiden
tume te xan, azhukeren tume iek kavres.

<span id="an_11:34">11:34</span> Te si vari kon bokhalo, te xal khere,
kaste te na chiden tume andek than te aven pe tumende kris. Getova le
kaver dieluria kana aresavas.

<span id="an_12:1">12:1</span> Andal podarki le Duxoske chi mangav
phrala le te na zhanen.

<span id="an_12:2">12:2</span> Zhanen ke kana chi pachanas pe ando Del,
zhanas pala ikoni ke si mute, sar kai sanas ingerde.

<span id="an_12:3">12:3</span> Anda kodia phenav tumenge, ke khonik te
dela duma pa Duxo le Devlesko chi phenel ke O Jesus si prokletsime, ai
khonik nashti phenel ke O Jesus si O Del, de ferdi pa Swunto Duxo.

<span id="an_12:4">12:4</span> But fialuria bucha, numa iek Del.

<span id="an_12:6">12:6</span> But fialuria dieluria, numa iek Del kai
kerel sa savorhende.

<span id="an_12:7">12:7</span> Swakoneske o dikhimos le Duxosko dino lo
po mishtimos savorhenge.

<span id="an_12:8">12:8</span> Chaches iekes del o Duxo iek vorba
gojaver, avres iek vorba zhanglimata pa iek Duxo.

<span id="an_12:9">12:9</span> Avres pachamos pa sa iek Duxo, avres del
les e podarka le sastiarimasko pa swako Duxo.

<span id="an_12:10">12:10</span> Avres kerel mirakluria, avres del
profesia, avres te haliarel le duxuria; avres te zhanel but shiba; avres
te haliarel but shiba.

<span id="an_12:11">12:11</span> Sa iek duxo kerel sa kadala dieluria
del swakones sar wo mangel.

<span id="an_12:12">12:12</span> Ke sar o stato si iek, si les but
kotora, ai sa le but kotora kerdion ferdi iek stato. Kadia si ka Kristo.

<span id="an_12:13">12:13</span> Chaches savorhe samas bolde ande iek
Duxo te kerdiuas iek stato, te avena Zhiduvuria vai Grekuria, vai slugi
vai sloboji, savorhe piliam iek Duxo.

<span id="an_12:14">12:14</span> Kadia o stato nai iek kotor, numa
kerdiol anda but kotora.

<span id="an_12:15">12:15</span> Te phendino o punrho, ke chi sim o vas,
chi sim anda stato, anda kodia nai wo anda stato?

<span id="an_12:16">12:16</span> Ai te phendino o khan, ke chi sim o
iakh, chi sim anda stato, nai wo anda kodia stato?

<span id="an_12:17">12:17</span> Te avilino sa o stato iakh, kai avilino
o ashunimos? Te avilino sa ashunimos, kai avilino o sungaimos?

<span id="an_12:18">12:18</span> Akana O Del thodia sa le kotora ando
stato sar manglia, te savorhe avilino.

<span id="an_12:19">12:19</span> Iek kotor, kai avilino o stato?

<span id="an_12:20">12:20</span> No akana but kotora si, ai iek stato?

<span id="an_12:21">12:21</span> E iakh nashti phenel le vasteske, chi
trobul ma; chi o shero le punrhenge, chi trobul ma.

<span id="an_12:22">12:22</span> Numa le kotora anda stato, kai si le
mai slabe trobula le.

<span id="an_12:23">12:23</span> Ai kodola kai nai anda rhindo, na
lendar sama zurales. Kadia le kotora le mai bi lashe, sa mai len anda
rhindo.

<span id="an_12:24">12:24</span> Ke kodola mai chache chi las lendar
sama. O Del kerdia o stato, kadia te sas mai anda rhindo kodolen mai
trobul le.

<span id="an_12:25">12:25</span> Kaste te na avel xulaimos ando stato,
numa le kotora te len sama anda kolavers.

<span id="an_12:26">12:26</span> Ai te lava iek kotor, sa kotora dukhal
les, lesa andek than ke iek kotor si ando rhindo, vi le kaver kotora
raduin pe lesa.

<span id="an_12:27">12:27</span> Tume san o stato le Kristoske, ai tume
san leske kotora swako pe peski parta.

<span id="an_12:28">12:28</span> Ai O Del thodia uni ande khangeri mai
anglal le apostluria, duito le profeturia, trito le manush kai sicharen,
porme kodola kai si le e podarka le miraklonge, porme kodola kai si le
podarka te sastiaren, te zhutin, te poronchin, te den duma but shiba.

<span id="an_12:29">12:29</span> Savorhe apostluria? Savorhe profeturia?
Savorhe sicharen le? Savorhe si le e podarka kai kerel le mirakluria?

<span id="an_12:30">12:30</span> Savorhe si le e podarka la
sastiarimaske? Savorhe den duma pal shiba? Savorhe haliaren le shiba?

<span id="an_12:31">12:31</span> Mangen le podarki si mai lashe ai
sikavav tumenge iek drom o mai lasho.

<span id="an_13:1">13:1</span> Kana sai dava duma sa le shiba le
manushenge ai le angelonge, ai te nai ma e dragimos, murhe vorbe si sar
iek shumo kai mares ande duba.

<span id="an_13:2">13:2</span> Ai vi te avela ma e podarka te zhanas so
si te avel katar O Del, ai vi te avela ma sa e goji, ai te haliarav sa
le shodeni, ai vi sa o pachamos kai sai te mishtiv le plaia, numa te nai
ma e dragostia, chi sim kanchi.

<span id="an_13:3">13:3</span> Ai kana dava ma murhe mishtimos po xabe
le chorenge, kana dava vi murho stato te phabol, ai te nai ma e
dragostia, kodo chi zhutil ma kanchi.

<span id="an_13:4">13:4</span> E dragostia si la rhavda, ai pher
lashimos; e dragostia nai zhaluzo. E dragostia chi bariarelpe, chi
luvudilpe ai chi kerel barimata.

<span id="an_13:5">13:5</span> E dragostia chi kerel kanchi kai nai
barimasko, chi rodel peske mishtimos, chi xoliavol, chi del pe goji ka
bi lashimos.

<span id="an_13:6">13:6</span> E dragostia chi raduilpe ka bezex, numa
raduilpe ka chachimos.

<span id="an_13:7">13:7</span> E dragostia iertil sa, pachal sa,
azhukerel sa, ai rhevdil sa.

<span id="an_13:8">13:8</span> E dragostia shoxar chi xasavol: profesi
getolape; le shiba ai o zhanglimos xasavona.

<span id="an_13:9">13:9</span> Ke ame zhanas xantsi, ai xantsi phenas so
si te avel.

<span id="an_13:10">13:10</span> Numa kana so si vorta avela, so si
dopash xasavola.

<span id="an_13:11">13:11</span> Kana simas glata, davas duma sar iek
glata, haliaravas sar iek glata, gindivas sar iek glata; kana barilem
kerdilem baro manush, kerdem te xasavol so sas la glatako.

<span id="an_13:12">13:12</span> Akana dikhas ande glinda, sar
tuniariko, numa dikhasa mui moste. Akana chi zhanav sa, antunchi zhanava
sa sar O Del zhanel ma.

<span id="an_13:13">13:13</span> Ai akana kadala trin dieli beshen, o
pachamos, o azhukerimos, e dragostia, numa e mai bari anda kadala dieli
si e dragostia.

<span id="an_14:1">14:1</span> Le tu pala e dragostia, ai roden le
podarki le Devleske, mai but kucha le profesia, chaches.

<span id="an_14:2">14:2</span> Kodo kai del duma pel shiba chi del duma
le manushensa, numa le Devlesa; ke khonik chi haliarel leske; ai ando
duxo phenel shodenia.

<span id="an_14:3">14:3</span> Kodo kai del profesia aver fial del duma
le manushensa, zuralel le, zhutil le, pechil le.

<span id="an_14:4">14:4</span> Kodo kai del duma pel shiba vazdel pek
korkorho, kodo kai profetil vazdel e khangeri.

<span id="an_14:5">14:5</span> Mangav te den duma savorhe pel shiba,
numa mai but te profetis, kodo kai profetil mai baro lo sar kodo kai del
duma pel shiba. De ferdi kodo vi te haliarela le shiba. Kashte te vazdel
e khangeri.

<span id="an_14:6">14:6</span> Akana, phrala le, che mishtimos kerava
tumenge te avavas tumende te dav duma pel shiba, ai te na dav duma katar
O Del, vai pa zhanglimos, vai pa profesia, vai pai zakono.

<span id="an_14:7">14:7</span> Le dieluria kai chi mishkin, ai kai
bashen sar iek fishtoko vai iek tsitura, chi bashen but fialuri, sar
haliarasa so diilaben po flishtoko vai pe tsitura?

<span id="an_14:8">14:8</span> Ai e tutraza te bashela bi goresko, kon
lashardiol po marimos?

<span id="an_14:9">14:9</span> Vi tume, iek fialo la shibasa te na den
iek vorba vorta sar zhangliape, so phenen? Dena duma pe barval.

<span id="an_14:10">14:10</span> Makar ke but shiba si ande lumia, chi
iek nai te na avel iek shib.

<span id="an_14:11">14:11</span> No te na haliarava kodia shib, sim iek
sirbatiko kodo leske kai del duma, ai kodo kai del duma si mange
sirbatiko.

<span id="an_14:12">14:12</span> Saikfialo tume, roden le podarki le
Devleske te vazden e khangeri.

<span id="an_14:13">14:13</span> Kodo kai del duma pa shiba, rhugilpe te
mothol so phendia.

<span id="an_14:14">14:14</span> Te rhugiva ma pel shiba, murho duxo
rhugilpe, numa murhi goji chi kerel kanchi.

<span id="an_14:15">14:15</span> So te kerav? Rhugiv ma le duxosa, ai
rhugiv ma vi la gojako, jilabav le duxosa, ai jilabav vi la gojasa.

<span id="an_14:16">14:16</span> Te na nichi, te naisisaras le Devles,
pa le duxosa sar phenela o manush and narodo, Amen, kai naisardia, ke
chi zhanel so phenes?

<span id="an_14:17">14:17</span> Chaches mishto naisis, numa kaver nai
vazdino.

<span id="an_14:18">14:18</span> Naisiv le Devleske, ke dav duma pel
shiba mai but sar tume savorhe.

<span id="an_14:19">14:19</span> Numa ande khangeri mai drago mange te
phenav panzh vorbi murhe gojasa, kashte te sicharav vi le kavren, de sar
desh mi vorbi pel shiba.

<span id="an_14:20">14:20</span> Phrala le, te na aven shavorhe po
haliarimos, aven manush numa keren sar le shavorhe kai chi zhanen sar te
keren bezex.

<span id="an_14:21">14:21</span> Ramome ande zakono, katar manush avre
shibake ai andal mursh streino dava duma kadale narodos, ai chi kadia
chi ashunena mande, phenel O Del.

<span id="an_14:22">14:22</span> Anda kadia le shiba si semno, na
kodolenge kai pachanpe, numa kodolenge kai chi pachanpe. E profesia aver
fialo semno si, na kodolenge kai chi pachanpe, numa kodolenge ka
pachanpe.

<span id="an_14:23">14:23</span> Te ande khangeri kana si chidine
savorhe, den duma pel shiba, ai te avena manush anda narodo, vai kai chi
pachanpe, chi phenena ke dile san?

<span id="an_14:24">14:24</span> Numa savorhe te profetina, ai te avela
iek manush kai chi pachanpe, vai iek manush anda narodo, savorhe keren
les te haliarel, ai savorhe keren kris pe leste.

<span id="an_14:25">14:25</span> O garaimata anda lesko ilo sikadiol,
kadia ke perela tele mosa te rhugilape ka Del, ai vestila ke O Del
chaches mashkar tumende lo.

<span id="an_14:26">14:26</span> So te keras phralen? Kana chiden tume,
iek vai avres si tume iek kantik, vai iek sicharimos, vai iek sikaimos,
iek shib, iek parhuimos te kerdiol sa po vazdimos.

<span id="an_14:27">14:27</span> Si kai den duma pa shib, dui vai trin,
vai mai but den duma swako te pesko rhindo, vai vari kon te parhuvel.

<span id="an_14:28">14:28</span> Te na avela vari kon kai parhuvel, te
na den duma ande khangeri, ai swako te del duma pe sa, ai le Devles.

<span id="an_14:29">14:29</span> Andal profeturia dui vai trin te den
duma, ai kaver te keren kris.

<span id="an_14:30">14:30</span> Te avres kai beshel tele avel sikaimos,
o pervo te na mai del duma.

<span id="an_14:31">14:31</span> Ke savorhe sai profetin pala iek
kavreske, kashte te aven sicharde. Ai savorhe te aven raduime.

<span id="an_14:32">14:32</span> O duxo le profetongo ninkeren le
profeturia.

<span id="an_14:33">14:33</span> Ke O Del nai iek Del bi gorasko, numa
pacha, sar ande sa le khangeria le Swuntonge.

<span id="an_14:34">14:34</span> Le zhuvlia te na den duma kana si
chidine ande khangeri, ke nai lenge slobodo te den duma, o zakono
Zhidovisko phenel kodia.

<span id="an_14:35">14:35</span> Te mangena te sichon pe vari soste te
beshen penge rhomen khere. Ke zhungales ieka zhuvliake te del duma ande
khangeri.

<span id="an_14:36">14:36</span> Tumendar ankliste le Vorba le Devleski
vai ferdi tumende avili?

<span id="an_14:37">14:37</span> Te gindilpe vari kon profeto, vai ke
zhanel te dikhel, ke so ramov tumenge, zakono si katar O Del.

<span id="an_14:38">14:38</span> Ai te na zhanel vari kon, mek te na
zhanel.

<span id="an_14:39">14:39</span> Kadia, phrala le, roden e podarka le
profesiaki, ai chi aterdion le te den duma pel shiba.

<span id="an_14:40">14:40</span> Numa swako fialo te kerdiol mishto ai
vorta.

<span id="an_15:1">15:1</span> Dav tume goji phrale, mangav te phenav
tumenge e lashi viasta mai iek data sar phendem tumenge mai anglal, tume
lian les, ai cho pachamos zuriarde.

<span id="an_15:2">15:2</span> Ai pa kodo san skepime, te ninkerena les
sar phendem les tumenge.

<span id="an_15:3">15:3</span> Sichardem tume mai anglal sa sar vi me
sichilem, ke O Kristo mulo anda amare bezexa. Sar phenel o ramomos.

<span id="an_15:4">15:4</span> Ke sas gropome, ai zhuvindisailo o trito
dies sar phenel o ramomos.

<span id="an_15:5">15:5</span> Ai ke sikadilo ka Cephas, porme le desh u
donge.

<span id="an_15:6">15:6</span> Porme sikadilo mai but de pansh shela
phralen iek data, ai mai but anda lende inker zhuvinde le, ai uni mule.

<span id="an_15:7">15:7</span> Porme sikadilo ka Iakov, ai sa le
apostluria.

<span id="an_15:8">15:8</span> Pala lende savorhe vi mange sikadilo, sar
le bi vriamako.

<span id="an_15:9">15:9</span> Ke sim o mai tsigno andal apostluria, chi
trobul te akharen ma apostle, ke chinuisardem e khangeri le Devleski.

<span id="an_15:10">15:10</span> Katar o mishtimos le Devlesko sim so
sim: ai o mishtimos le Devlesko karing mande nas intaino, dur kotsar,
kerdem mai but buchi lendar savorhe, na me, numa o mishtimos le Devlesko
kai si mansa.

<span id="an_15:11">15:11</span> No kadia te avela me vai te aven won,
eta, so das duma pa Del, ai pachaie tume.

<span id="an_15:12">15:12</span> Fin phenas ke Kristo zhuvindisailo
andal mulen. Sar uni anda tumende phenen ke nai zhuvindimos le mulen?

<span id="an_15:13">15:13</span> Te na avela zhuvindimos le mulengo, chi
O Kristo chi zhuvindisailo.

<span id="an_15:14">15:14</span> Ai te Kristo nai zhuvindime, amaro
divano antunchi intaino, ai vi tumaro pachamos intaino le.

<span id="an_15:15">15:15</span> Antunchi vi sam xoxamne marturia ke
phendiam ke O Del zhuvindisardia le Kristos: numa O Del chi
zhuvindisardia les anda le mule te na wushten le mule andai martia.

<span id="an_15:16">15:16</span> Te na zhuvindila le mule chi O Kristo
nai zhuvindime.

<span id="an_15:17">15:17</span> Ai te O Kristo nai zhuvindime, tumaro
pachamos intainalo, inker san ande tumare bezex.

<span id="an_15:18">15:18</span> Ai vi kodola kai mule ando Kristo,
xasarde le.

<span id="an_15:19">15:19</span> Te si ferdi ande kado traio ke jinas po
Kristo, sam le mai nekezhime andal sa manush.

<span id="an_15:20">15:20</span> Numa akana O Kristo zhuvindime lo andal
mule, ai angluno lo anda kodola kai mule.

<span id="an_15:21">15:21</span> Ke te avili e martia katar iek manush,
vi katar iek manush avilo o zhuvindimos le mulenge.

<span id="an_15:22">15:22</span> Ai sar savorhe meren ando Adam, savorhe
zhuvindina ando Kristo.

<span id="an_15:23">15:23</span> Numa swako pe pesko rhindo, O Kristo
sar le anglune, porme kodola kai si le Kristoske kana avela, porme avela
o getomos.

<span id="an_15:24">15:24</span> Kana dela amperetsia ka kado kai si
Del, ai Dat; pala kodia kai peravela swako barimos, swako poronchimos ai
swako zor.

<span id="an_15:25">15:25</span> Ke trobul te poronchil, zhi kai thola
sa le duzhmanon telai leske punrhe.

<span id="an_15:26">15:26</span> O paluno duzhmano kai avela perado si e
martia.

<span id="an_15:27">15:27</span> O Del chaches sa thodia tela leske
punrhe. Numa kana phenel, ke swako fialo si tela leste, chaches ke kodo
kai thodiape pala leste swako fialo wo nai.

<span id="an_15:28">15:28</span> Ai kana swako fialo avena tela leste,
porme O Shav vi wo avela tela kodo kai thodai tela leste, kashte te avel
O Del sa ando swako fialo.

<span id="an_15:29">15:29</span> Te na, nichi, so keren kodola ke
bolenpe le mulenge, te na zhuvindila vov si le mule? Sostar bolenpe anda
lende?

<span id="an_15:30">15:30</span> Ai ame sostar sam swako chaso ande dar?

<span id="an_15:31">15:31</span> Ke swako dies sai merav, phenav phrala
le pala putiera ke sam mange ando Jesus Kristo amaro Del.

<span id="an_15:32">15:32</span> Te si sar manushenge dikhimos ke marde
ma le zhigeniensa ando Ephesus, che mishtimos lav anda kodia, te na
zhuvindin le mulen? Xas, piias, ke terhara meras.

<span id="an_15:33">15:33</span> Na shubin tume, le chorhe ginduria
rimon vi lasho zakono.

<span id="an_15:34">15:34</span> Ambolden palpale tumende so si mishto,
ai na keren bezex, ke uni chi zhanen le Devles: phenav tumaro lazhav.

<span id="an_15:35">15:35</span> No vari kon phenela, sar le mule
zhuvindin? Ai che statosa ambolden?

<span id="an_15:36">15:36</span> Dilia, e sumuntsa kai thos chi
zhuvindil, te na merel.

<span id="an_15:37">15:37</span> Soste bariol, nai o stato kai bariol,
ferdi iek sumuntsa jiveske amborim, vai aver sumuntsa.

<span id="an_15:38">15:38</span> Porme O Del del les iek stato sar
mangel, ai swako sumuntsa del iek stato kai si leske.

<span id="an_15:39">15:39</span> Swako mas nai iek mas, numa aver si o
mas le manushenge, aver si le shtare punrhenge, aver le chirikliange,
aver le masenge.

<span id="an_15:40">15:40</span> Si vi staturia chereske, ai staturia
phuviake: numa aver si o strefiamos le staturia le chereske, aver si le
staturia la phuviake.

<span id="an_15:41">15:41</span> Aver si o strefiamos la khamesko, aver
si o strefiamos le shunutosko, ai aver si o strefiamos le cherhaiengo.
Iek chererhai strefial aver fialo katar aver chererhai.

<span id="an_15:42">15:42</span> Kadia si anda zhuvindimos le mulenge, o
stato bariardo kai rimolpe, zhuvindil kai chi mai rimol.

<span id="an_15:43">15:43</span> Bariol gratsia, zhuvindil vuzho: bariol
kovlo, zhuvindil pherdo zor.

<span id="an_15:44">15:44</span> Bariol zhigania, zhuvindil swuntsome
stato. Si iek stato zhigania, si vi iek stato swuntso.

<span id="an_15:45">15:45</span> Anda kodia ramome, si o angluno manush
Adam kerdilo stato zhuvindo, o paluno Adam kerdilo iek duxo kai
zhuvindil.

<span id="an_15:46">15:46</span> Numa so si swunto nai o angluno so si
zhigania, ai so si swunto avela mai palal.

<span id="an_15:47">15:47</span> O angluno manush ankalado andai phuv,
phuviako lo, o duito manush si andai rhaio.

<span id="an_15:48">15:48</span> Kadia si la phuviako, kadia si vi le
phuviako, ai kadia si le cheresko.

<span id="an_15:49">15:49</span> Ai sar savorhe ningerdiam o patreto la
phuviakoresko, vi kadia ningerasa le cheresko.

<span id="an_15:50">15:50</span> So phenav, phrala le, ke o mas ai o rat
nashtil len o rhaio le Devlesko, ai ke o rimome nashti lel kai chi mai
rimolpe.

<span id="an_15:51">15:51</span> Eta, phenav tumenge iek shodenia, chi
meras sa, numa savorhe parhuenas sa.

<span id="an_15:52">15:52</span> Ande ek tsikon (momento), ai ande
dikhimos iakhako, kai palui tuturaza, ke e tuturaza bashela ai le mule
zhuvindila, ke chi mai rimonpe ai ame savorhe avasa parhuenasa.

<span id="an_15:53">15:53</span> Ke trobul kado stato kai rimolpe te
vuriarelpe so chi mai rimolpe, ai kado stato kai merel lelpe peste kai
chi mai merel.

<span id="an_15:54">15:54</span> Kana kado stato kai rimolpe vuriarelpe
kai chi mai rimolpe, ai kado stato kai merel kana vuriarelape kai chi
mai merel, antunchi kerdiol e vorba kai si ramome.

<span id="an_15:55">15:55</span> E martia sas tasadi ando nirimos.
Martio, kai cho nirimos? Martio, kai chi kanrho?

<span id="an_15:56">15:56</span> O kanrho la martiako si o bezex, ai e
zor le bezexesko si o zakono.

<span id="an_15:57">15:57</span> Numa nais le Devleske kai dia ame o
nirimos katar amaro Del, O Jesus Kristo.

<span id="an_15:58">15:58</span> Kadia, murhe drazhe phral, aven zurale,
na parhudion, keren buchi mai mishto, ai mai mishto ande diela le
Devleske, te zhanen ke tumari buchi chi avela intaino ando Del.

<span id="an_16:1">16:1</span> Anda so si o chidimos karing le swuntsi,
keren vi tume sar phendem le khangeriange andai Galatia.

<span id="an_16:2">16:2</span> Ke swako andal tumende, o angluno dies le
kurkesko, thol rigate peste so dashtila pala pesko barvalimos.

<span id="an_16:3">16:3</span> Kashte te na azhkeren murho areslimos te
chiden le podarki, ai kana avava tradav lila te ningeren tumaro
mishtimos ando Jerusalem.

<span id="an_16:4">16:4</span> Te sai zhav, won sai zhan mansa.

<span id="an_16:5">16:5</span> Zhava tumende kana nakhava e Macedonia,
ke nakhava e Macedonia.

<span id="an_16:6">16:6</span> Amborim beshava tumende, vai amborim
nakhav po ivend. Kashte te ninkeren ma compania kotse kai zhava.

<span id="an_16:7">16:7</span> Chi mangav kadia data te dikhav tume ando
nakhimos, numa mangavas te beshav iek vriama pasha tumende te mangela O
Del.

<span id="an_16:8">16:8</span> Beshava ando Ephesus zhi ka Pentecost.

<span id="an_16:9">16:9</span> Ke iek bari vurota kai vushoro zhav andre
phuterdile manush, ai le duzhmaia but si.

<span id="an_16:10">16:10</span> Te aresela o Timote, keren kadia te
avel mashkar tumende bi darako, ke vi wo kerel buchi sar mande anda
diela le Devleske.

<span id="an_16:11">16:11</span> Khonik te na shudel les, ningeren les
pachasa, kashte te avel karing mande, ke azhukerav les le phralensa.

<span id="an_16:12">16:12</span> So si anda phral o Apollos, thodem but
zor pe leste te zhal tumende le phralensa: numa chaches na leske voia te
kerel kadia akana. Te avela kana moladiola.

<span id="an_16:13">16:13</span> Len sama, beshen zurales anda pachamos,
aven rhom, zuraven tume.

<span id="an_16:14">16:14</span> So godi keren, te kerdiol dragostimasa.

<span id="an_16:15">16:15</span> Mai phenav tumenge mai iek diela phrala
le, zhanen ke familia le Stephenas, ai le anglune andai Achaia, kerdiape
te podail le swuntson.

<span id="an_16:16">16:16</span> Phushav tumendar te ashunen, ai aven vi
tume karing kasavendar manush ai karing savorhe kai keren buchi amensa.

<span id="an_16:17">16:17</span> Raduiva ma kotse ka o Stephonas, ai o
Fortunates, ai o Achaicus: thodepe ande tumaro than kana chi sanas
katse.

<span id="an_16:18">16:18</span> Ke pechisarde vi man, ai vi tumen te
zhanen te thon te luvudin kasavendar manushen.

<span id="an_16:19">16:19</span> Le khangeria ande Asia den tume dies
lasho. E Aquila ai e Priscilla la khangeriasa kai si ande lengo kher den
tume dies lasho ando Del.

<span id="an_16:20">16:20</span> Sa le phral den tume dies lasho, den
tume iekavres dies lasho ieke Swunto chumidimasa.

<span id="an_16:21">16:21</span> Dav tume dies lasho me o Pavlo murhe
vastesa.

<span id="an_16:22">16:22</span> Te vari kaske nai drago Del Jesus
Kristo – ek armaia pe leste, Maranatha, amaro Del, aves!

<span id="an_16:23">16:23</span> O mishtimos le Devlesko O Jesus Kristo,
te avel tumensa.

<span id="an_16:24">16:24</span> Murhi dragostia ando Del tumensa lo.
Amen.

------------------------------------------------------------------------

[Next: 2 Corinthians](co2)
