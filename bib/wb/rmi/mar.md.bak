[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Romani Bible: Mark

<span id="an_1:1">1:1</span> E lashi viasta le Jesus Kristoski, O Shav
le Devlesko.

<span id="an_1:2">1:2</span> Ande klishka le profetoski sar ramosardia o
Isaiah, O Del phenelas pa Iovano. Ashun! Tradava murho sluga mai anglal
tutar te lasharel o drom tumenge.

<span id="an_1:3">1:3</span> Ek glaso kai del mui ande pusta, "Lashar o
drom le Devlesko; keren leske vorta drom!"

<span id="an_1:4">1:4</span> O Iovano o baptisto avilo ande pusta
bolelas le manushen ai dia duma pa Del. Phenelas, "Kein tume anda tumare
bezexa ai aven bolde.

<span id="an_1:5">1:5</span> O Narodo avelas leste anda sa e Judea ai
anda Jerusalem. Phende peske bezexale, ai o Iovano bolelas len ando pai
Jordan.

<span id="an_1:6">1:6</span> Le tsalia le Iovanoske sas kerde andal bal
la gemulake, ai phiravelas prastia morchaki kruglom peske mashkar, xalas
sarancha/grimptsuria ai avjin sirbatiko/divlo avjin.

<span id="an_1:7">1:7</span> Wo dia duma pa Del, phenelas, "Kodo kai
avela pala mande si mai baro mandar; chi sim dosta lasho te banjuav ai
phutrav leske doria.

<span id="an_1:8">1:8</span> Me bolav tume le paiesa, numa wo bolel tume
le Swuntone Duxosa."

<span id="an_1:9">1:9</span> Ande kodia vriama, O Jesus avilo andai foro
Nazareth, kai si ando them Galilee, ai o Iovano boldia les ando pai
Jordan.

<span id="an_1:10">1:10</span> Kana O Jesus anklisto anda pai, strazo o
cheri phuterdilo angla leste, ai O Duxo le Devlesko sar ek gulumbo
xulelas ai avilo pe leste.

<span id="an_1:11">1:11</span> Ai ek glaso anda rhaio phendia, "Tu san
murho Shav kai si de sa mange drago. Kasa sim de sa raduime."

<span id="an_1:12">1:12</span> Ai strazo O Jesus angerdosas katar O
Swunto Duxo ande pusta.

<span id="an_1:13">1:13</span> Ai sas kotse ande pusta shtarvardesh dies
te avel zumado katar o beng. Ai sas kotse le chore zheganiasa, numa le
angeluria le sama lestar.

<span id="an_1:14">1:14</span> Pala kodia o Iovano sas thodino ande
temnitsa, O Jesus avilo ande Galilee. Wo del duma e lashi viasta le
Devleski katar O Del.

<span id="an_1:15">1:15</span> Ai wo phenel, "E vriama te pherdiol, ai e
amperetsia le rhaioski pashol: kein tume anda tumare bezexa ai pachan e
lashi viasta."

<span id="an_1:16">1:16</span> Sar phirelas O Jesus pasha maria Galilee,
dikhlia o Simon ai lesko phral, o Andre shudenas sita ande maria ke won
sas masharia.

<span id="an_1:17">1:17</span> O Jesus phendia lenge, "Aven mansa ai
kerava anda tumende masharia kai astaren manushen."

<span id="an_1:18">1:18</span> Strazo mekle penge siti ai linepe pala
lesta.

<span id="an_1:19">1:19</span> O Jesus gelo mai angle ai dikhlia o Iakov
ai o Iovano, le shave le Zebedeske. Won sas ando ek chuno lasharenas
penge siti.

<span id="an_1:20">1:20</span> Ai strazo O Jesus akhardia le; ai mekle
peske dades, o Zebede ando chuno le slugensa kai kerenas buchi lenge, ai
linepe pala Jesus.

<span id="an_1:21">1:21</span> Gele ando foro Caperaum. Ai strazo po
dies Savatosko O Jesus gelo ande synagogue te sicharel le manushen.

<span id="an_1:22">1:22</span> Kodo narodo chudimesas sar sicharelas o
zakono, ke O Jesus sicharelas le putierasa, nas sar le Gramnoturia.

<span id="an_1:23">1:23</span> Ande synagogue sas iek manush kai sas
ande leste o bi vuzho; ai tsipisardia zurales.

<span id="an_1:24">1:24</span> "So manges amendar, O Jesus andai
Nazareth? Avilian te mudares ame? Zhanav kon san. Tu san O Swunto Shav
le Devlesko!"

<span id="an_1:25">1:25</span> O Jesus dia les trad, ai phendia leske,
"Chi mai des duma ai ankles avri anda leste!"

<span id="an_1:26">1:26</span> O bi vuzho peradia kodole manushes pe
phuv, tsipisardia zurales, ai anklisto avri anda leste.

<span id="an_1:27">1:27</span> Savorhe chudisaile ai phushenas iek
kavreske, "So kerdilia? Si nevo sicharimos? Kado manush del duma le
putierasa ai zorasa ka le bengen ai anklen avri."

<span id="an_1:28">1:28</span> Ai strazo katar godi o narodo delas duma
po Jesus ande sa o them Galilee.

<span id="an_1:29">1:29</span> Won geletar andai synagogue and strazo
avile ando kher le Simonosko ai Andresko, o Iakov ai o Iovano gele
lensa.

<span id="an_1:30">1:30</span> E sakra le Petreski, sas ando than ke
phabolas, ai strazo won phende leske pa late.

<span id="an_1:31">1:31</span> Wo avilo late, lia lako vas ai vazdia la.
Ai strazo o zharo mekia la, wushtili ai podaisardia les,

<span id="an_1:32">1:32</span> Akana peli e riat, andine ka Jesus sa le
manush kai sas naswale, ai kodolen kai sas beng ande lende.

<span id="an_1:33">1:33</span> Sa le manush ande foro chidinesas angla o
kher.

<span id="an_1:34">1:34</span> O Jesus sastiardia but naswalen kai sas
le but fialuria naswalimata, ai gonisardia le bengen; ai chi meklia le
beng te mothon, ke won zhanenas les.

<span id="an_1:35">1:35</span> Kana phuterdilo o dies O Jesus wushtilo,
ai gelotar vari kai te avel korkorho, ai kotse rhugisailo.

<span id="an_1:36">1:36</span> O Simon ai won kai sas lesa gele te roden
les;

<span id="an_1:37">1:37</span> Kana arakhle les, phende leske, "Savorhen
roden tu."

<span id="an_1:38">1:38</span> O Jesus phendia lenge, "Aventar, trobul
te zhas ande aver gava kai si pashe te sicharav E Vorba le Devleski, ke
sostar avilem."

<span id="an_1:39">1:39</span> Ai wo dia duma pa Del ande synagoguria
ande sa Galilee, ai gonisardia le bengen.

<span id="an_1:40">1:40</span> Iek lepra avilo ka Jesus, thodiape ande
changende angla leste, ai phendia leske, "Tu te mangesa, sai vuzhares
ma."

<span id="an_1:41">1:41</span> Ai O Jesus sas leske mila leste,
lunzhardia o vas, azbadia les, ai phendia leske, "Mangav, av vuzho!"

<span id="an_1:42">1:42</span> Strazo wuzhilo andai leprosi, sasto sas.

<span id="an_1:43">1:43</span> Ai strazo O Jesus dia les trad te
zhaltar, phenelas,

<span id="an_1:44">1:44</span> "Arakh tu, te na phenes kanikaske, numa
zha sikadiol kal baro rasha, porme de e podarka kai phendia o Moses te
den, kashte te zhanen."

<span id="an_1:45">1:45</span> Numa kado manush gelo ai dia duma pa so
kerdia O Jesus, ai phendia e lashi viasta kai godi zhalas. Pala kodia O
Jesus nashti zhal ando foro angla le manushen, numa sas ande pusta, ai
le manush avile leste katar swako rig.

<span id="an_2:1">2:1</span> O Jesus pale gelo ando Capernau, ai
ashunenas e viasta ke wo sas ando kher.

<span id="an_2:2">2:2</span> Ai strazo but manush chudinisaile andek
than ando kher, ma nas than andre te beshen, ai vi avrial angla o wudar
nas than. O Jesus sicharelas le E Vorba le Devleski.

<span id="an_2:3">2:3</span> Shtar manush avile leste, ai andine leste
ieke manushes kai sas bango, pashliolas po than.

<span id="an_2:4">2:4</span> Numa chi zhanenas kai te zhan ando kher ke
but narodo sas, ankliste po chardako, ai kerde ek gropa, ai vuliarde les
le thanasa mashkar O narodo ai angla Jesus.

<span id="an_2:5">2:5</span> Kana O Jesus dikhlia lengo pachamos,
phendias le bangeske, "Shav che bezexa iertime le."

<span id="an_2:6">2:6</span> Numa sas uni Gramnoturia beshenas tele
kotse, ai phenenas peske,

<span id="an_2:7">2:7</span> "Sar sai kado manush tromal te lel o than
le Devlesko? Ke ferdi O Del sai iertil le bezexa?"

<span id="an_2:8">2:8</span> Ai strazo O Jesus zhanglia lenge ginduria,
ai phendia lenge, "Sostar si tume kasave chorhe ginduria ande tumaro ilo
?

<span id="an_2:9">2:9</span> So si mai vushoro te phenes ka le banges,
"Che bezexa iertime vai wushti opre ai phir?"

<span id="an_2:10">2:10</span> Numa te zhanen ke ka O Shav le Manushesko
si e putiera te iertil le bezexa." Ai phedia le bangeske,

<span id="an_2:11">2:11</span> Phenav tuke, "Wushti, le cho than ai zha
khere!"

<span id="an_2:12">2:12</span> Ai strazo wushtilo, gelotar angla lende,
sa narodo chudisailo, ai luvudinas le Devles, phenen, "Shoxar chi
dikhlian ek diela sar dikhliam adies."

<span id="an_2:13">2:13</span> Pala kodia O Jesus gelo palpale kai maria
Galilee; ai sa narodo avelas leste, ai wo sichardia le.

<span id="an_2:14">2:14</span> Sar phiravelaspe, dikhlia o Levi, o shav
le Alphaeusosko beshelas tele kai skafidi kai pochinenas e taksa le
themeske, ai phendia leske, "Av pala mande." O Levi wushtilo ai liape
pala leste.

<span id="an_2:15">2:15</span> Kana O Jesus xalas ando lesko kher, but
manush kai chiden e taksa, ai le bezexale avile te beshen kai skafidi
lesa ai leske disipluria.

<span id="an_2:16">2:16</span> -Ai kana le Gramnoturia ai le
Farizeanuria dikhle ke Jesus xalas le manushensa kai chiden e taksa ai
kodolen kai si bezexale; phushle leske disipluria, "Sostar tumaro gazda
xal le manushensa kai chiden e taksa ai kodolensa kai si bezerxale?"

<span id="an_2:17">2:17</span> O Jesus ashundia le ai phendia lenge, "Le
manush kai si saste chi trobul le dokxtoro, le naswalen trobul. Chi
avilem te akharav kodolen kai gindinpe vorta angla Del, numa le
bezexalen."

<span id="an_2:18">2:18</span> Le disipluria le Iovanoske ai le
Farizeanuria zholinas, ai aven ka Jesus ai phushen lestar, "Sostar, le
disipluria le Iovanoske ai le Farizeanuria zholin butivar, ai che
disipluria chi zholin?"

<span id="an_2:19">2:19</span> O Jesus phendia lenge, "Sar sai zholin le
manush kai si akharde ka abiav, kana o manush kai ansurilpe lensalo?

<span id="an_2:20">2:20</span> Numa avela e vriama kai o manush kai
ansurilpe avela lino lendar, antunchi zholina."

<span id="an_2:21">2:21</span> "Khonik chi suvel nevo kotor poxtan te
lasharel phurane tsalia, ke o nevo kotor tsigniol, ai kerdiol mai nasul
o shinimos.

<span id="an_2:22">2:22</span> Le manush chi thon nevi mol andel phurane
morchia moliake, ke le morchia pharhadion, ai e mol shordiol, ai le
morchia rimonpe. Numa thon e nevi mol andel neve morchia.

<span id="an_2:23">2:23</span> Ande kodia vriama O Jesus nakhlia pe ek
niva kai bariolas jiv po Sabat. Ai leske disipluria line anda jiv.

<span id="an_2:24">2:24</span> Ai le Farizeanuria phende leske, "Eta,
Sostar che disipluria keren so nai slobodo te keren po Sabat?"

<span id="an_2:25">2:25</span> Wo phendia lenge, "Chi jindian so kerdia
o David kana bokhailo, wo ai le manush kai sas lesa?

<span id="an_2:26">2:26</span> Sar gelo ando kher le Devlesko kana o
Abiathar sas o baro rasha, ai xalias andal halome manrhe kai nas leske
slobodo te xal, vai kodolenge kai sas lesa, numa le rashange.

<span id="an_2:27">2:27</span> Wo phendia lenge, "O Sabat kerdilo le
manushenge; ai nai manush le Sabatoske.

<span id="an_2:28">2:28</span> Ke O Shav le Manushesko si o gazda le
Sabatosko."

<span id="an_3:1">3:1</span> O Jesus gelo palpale ande synagogue, ai
kotse sas iek manush kai sas les vas bango.

<span id="an_3:2">3:2</span> Won lenas sama po Jesus, te sastiarela vari
kas savatone; kashte te dosharen les.

<span id="an_3:3">3:3</span> O Jesus phendia le manushesko kai sas les
vas bango, "Wushti opre."

<span id="an_3:4">3:4</span> Ai phushlia lenge, "Slobodo po Sabat te
kerelpe mishtimos vai te kerelpe nasulimos? Te skepisar le manushes vai
te mudar le manushes? Numa chi phende khanch.

<span id="an_3:5">3:5</span> O Jesus xolailo sas kana dikhlia pe lende,
nekezhilas ke nas le mila le manushenge, numa mila sas les pe lende.
Phende le manusheske, "Lunzhar cho vas." Wo lunzhardia pesko vas ai
sasto sas sar o kolaver.

<span id="an_3:6">3:6</span> Le Farizeanuria geletar, ai strazo dinepe
duma le slugensa le amperatosko o Herod, sar te mudaren les.

<span id="an_3:7">3:7</span> O Jesus gelo kai maria leske disiplonsa, ai
but narodo lenaspe pala leste andai Galilee, ai andai Judea,

<span id="an_3:8">3:8</span> ai andai Jerusalem, ai andai Idumea, ai
inchal o Jordan, ai andai le foruria Tire ai Sidon.

<span id="an_3:9">3:9</span> Kana o narodo ashunde so kerdiasas, avile
leste. Ai wo phendia leske disipluria kai mangel ek chuno te azhukerel
les te trobul les, ke o baro narodo pashon pasha leste katar swako rig.

<span id="an_3:10">3:10</span> Ke sastiardia but manushen, ai sa le
naswale avenas leste te azban les.

<span id="an_3:11">3:11</span> Kana le bi vuzhe dikhle les, pele tele
angla leste, ai tsipisarde, phenen, "Tu san O Shav le Devlesko!"

<span id="an_3:12">3:12</span> Ai strazo O Jesus dia le trad te na
phenen kon sas wo.

<span id="an_3:13">3:13</span> Antunchi O Jesus gelo po plai ai akhardia
peste le manushen kai manglia. Won avile leste.

<span id="an_3:14">3:14</span> Wo alosardia desh u dui, kai akhardia
Apostles te beshen lesa, ai tradela le te den duma pa Del.

<span id="an_3:15">3:15</span> Ai dia le e putiera te sastiaren le
naswalimata, ai te gonin le bengen:

<span id="an_3:16">3:16</span> Ai o Simon wo akhardo Petri.

<span id="an_3:17">3:17</span> Ai o Iakov o shav le Zebedesko ai lesko
phral o Iovano, wo akhardo le Boanerges kai si "Le shave rhunjitosko."

<span id="an_3:18">3:18</span> Ai Andre, ai Philip, ai Bartholmew, ai
Mate, ai Thomas, ai Iakov o shav le Alphaeusosko, ai Thaddaeus, ai o
Simon o Canaanite,

<span id="an_3:19">3:19</span> ai o Judas Iscariot, kai purhisardia les,
ai gele ando kher.

<span id="an_3:20">3:20</span> Kana O Jesus avilo ando kher, but narodo
chidinisaile andek than angla leste, ai nas le vriama te xan.

<span id="an_3:21">3:21</span> Kana leski familia ashundia kodia, roden
te astaren les ke le manush phenenas, "Xasardo leski goji!"

<span id="an_3:22">3:22</span> Ai le Gramnoturia avile andai Jerusalem
phenenas, "Si les Beelzebub ande leste! Ai gonil le bengen ke o baro le
bengengo, o Beelzebub del les e putiera."

<span id="an_3:23">3:23</span> Ai O Jesus akhardia le manushen leste, ai
phendia lenge paramichi, "Sar sai o beng gonil le bengen?

<span id="an_3:24">3:24</span> Ek amperetsia kai si xuladi pe peste si
te xaiil, chi ashela.

<span id="an_3:25">3:25</span> Ek familia kai si xulade pe peste si te
xaiil, chi ashela.

<span id="an_3:26">3:26</span> Teala o beng gonil le bengen, won si
xulade pe peste. Sar rhivdila ai ashela leske amperetsia?

<span id="an_3:27">3:27</span> Vai sar sai del vari kon ando kher zurale
manushesko, ai te lel so si lesko, bi te phandel le zurale manush, ai
antunchi te lel so si lesko "

<span id="an_3:28">3:28</span> Chachimasa phenav tumenge, "Sa le bezexa
ai kai den duma nasul le manush sai iertilpe.

<span id="an_3:29">3:29</span> Numa kon del duma nasul po Swunto Duxo,
shoxar chi avela iertime. Chi ande kadia lumia vai e lumia kai si te
avel."

<span id="an_3:30">3:30</span> O Jesus phendia lenge kadala vorbi ke uni
phenenas, "Si les iek beng ande leste."

<span id="an_3:31">3:31</span> Antunchi leski dei ai leske phral avile,
beshenas avri, ai mangenas te den duma lesa.

<span id="an_3:32">3:32</span> But narodo beshenas tele pasha Jesus, ai
phenen leske, "Dikh, chi dei ai che phral avri, ai mangen te dikhen tu."

<span id="an_3:33">3:33</span> Wo dia lenge atweto, phenel, "Kon si
murhi dei, vai murhe phral?"

<span id="an_3:34">3:34</span> Ai wo dikhlia pe lende kai beshenas tele
pasha leste ai phendia, "Eta, Murhi dei ai murhe phral!"

<span id="an_3:35">3:35</span> Ke kon godi kerel e voia murho Dadeski
kai si ando rhaio, si murho phral, murhi phei, ai murhi dei."

<span id="an_4:1">4:1</span> Pale O Jesus gelo kai maria Galilee ai
sicharelas. Kadia de but narodo chidinisailo kruglom lestar ta anklisto
ando chuno ai beshlo tele, o chuno sas po pai, ai o narodo beshelas po
berego.

<span id="an_4:2">4:2</span> Ai sicharelas lenge paramichi pa but dieli,
ai phendias lenge ande leske sicharimos,

<span id="an_4:3">4:3</span> "Ashun! Eta, iek manush gelo te shudel
sumuntsi pe phuv.

<span id="an_4:4">4:4</span> Ai sar shudelas le sumuntsi pe phuv, uni
pele pasha drom, ai le chiriklia avile ai xale le.

<span id="an_4:5">4:5</span> Uni pele po than kai sas bax, kai nas but
phuv. Le sumuntsi barile sigo ke nas but phuv.

<span id="an_4:6">4:6</span> Kana anklisto o kham, phabardia le, ke nas
vuni, shuchile.

<span id="an_4:7">4:7</span> Ai uni pele mashkar le kanrhe, kodola
kanrhe barile ai tasade le, ai chi dine fruiti.

<span id="an_4:8">4:8</span> Numa aver pele pe lashi phuv, ai dine
fruti, uni dine trenda, aver shovardesh ai aver iek shel.

<span id="an_4:9">4:9</span> Ai wo phendia lenge, "Kudo kai si les khan
te ashunel, mek te ashunel!"

<span id="an_4:10">4:10</span> Kana O Jesus sas korkorho, uni manush kai
ashunde les ai le desh u dui disipluria avile leste ai phushle les pa
paramichi.

<span id="an_4:11">4:11</span> Wo phendia lenge, "Ke tumenge sas shinado
te zhanen so si garado pa e amperetsia le Devleski, numa lenge nas dino,
le kolavrenge si phendo kadia buchi ande paramichi.

<span id="an_4:12">4:12</span> Dikhen, numa chi dichol lenge: ai
ashunen, numa chi haliaren; te haliaren, amboldenpe karing mande, ai
lenge bezexa aven iertime."

<span id="an_4:13">4:13</span> O Jesus phushlia lenge, "Chi haliaren
kadia paramichi? Sar sai haliaren le kaver paramichi kai phenav tumenge?

<span id="an_4:14">4:14</span> O manush kai shudel e sumuntsa si E Vorba
le Devleski.

<span id="an_4:15">4:15</span> Kodola kai si pasha drom, si kodola kai
ashunen E Vorba le Devkeski; kana ashunen la, strazo avela o beng ai
ankalavel so sas thodino ando ilo le manushesko.

<span id="an_4:16">4:16</span> E sumuntsa kai sas shudine pe phuv kai
sas bax, si sar le manush kai ashunen E Vorba, ai andak data lel E Vorba
ai veselimelo.

<span id="an_4:17">4:17</span> Numa chi gelo divano dur ande lengo ilo
ai nas te ankerdiol, rhivdil xantsi vriama, ke kana avel zumaimos pe
lende, vai dosharen le manush, vai maren mui lestar ke ashundias E Vorba
ai pachaias, antunchi lenge dragostia xantsol duriol ai mekelpe.

<span id="an_4:18">4:18</span> E sumuntsa kai sas shudini mashkar le
kanrhe si sar le manush kai ashunde E Vorba le Devleski.

<span id="an_4:19">4:19</span> Numa ande lengo ilo si le ginduria, o
pharipe, o nekazo le traiosko ande kadia lumia, ai o dziliarimos
barvalimasko, kadala tasaven E Vorba le Devleski, ai nashti del fruta.

<span id="an_4:20">4:20</span> E sumuntsa kai sas shudini pe lashi phuv
si sar le manush kai ashunen E Vorba le Devleski ai haliaren la, ai anen
fruta ande lende ai kotsar avel mai but katar uni iek shel, katar uni
shovardesh,ai katar uni trenda."

<span id="an_4:21">4:21</span> Wo phendia lenge, "Khonik chi del iag iek
memeli ai garavel les telai vadra vai telai pato? Numa thol les pe
skafidi te del vediara savorhen kai si ando kher.

<span id="an_4:22">4:22</span> Ke nai khanchi garado, kai trobul e avel
sikado; khanchi garado, kai trobul te zhanen ai te dikhen savorhe. Ashun
mishto, te si tume khan te ashunen!"

<span id="an_4:24">4:24</span> O Jesus phendia lenge, "Len sama so
ashunen. Ke so keren le kolavrenge, O Del kerela tumenge, ai vi mai but.

<span id="an_4:25">4:25</span> Ke kodoles kai si les, avela dino; numa
kodoles kai nai les, avela lino lestar."

<span id="an_4:26">4:26</span> Wo phendia, "E amperetsia le Devleski, si
sar iek manush kai shudel sumuntsa pe phuv;

<span id="an_4:27">4:27</span> Sovel swako riat ai wushti swako
diminiatsi. E sumuntsa bariol, numa chi zhanel sar.

<span id="an_4:28">4:28</span> E phuv del fruta anda peste, mai anglal
avel e patri, porme o jiv, ai gata ande korzha.

<span id="an_4:29">4:29</span> Kana gata e fruta, shinel la, ke o
chidimos avilo."

<span id="an_4:30">4:30</span> O Jesus phendia, "Pe soste miazol e
amperetsia le Devleski? Vai savi paramichi sai phenav tumenge te
haliaren mishto?

<span id="an_4:31">4:31</span> Si sar ek sumuntsa garchitsaki, kai sas
shudini pe phuv.

<span id="an_4:32">4:32</span> Makar ke si e mai tsinorhi andal
sumuntsi: Kana bariol si mai bari andal patria, ai kerdiol krenga; ta le
chiriklia anda cheri aven te beshen ande krenga."

<span id="an_4:33">4:33</span> O Jesus sicharelas le manushen E Vorba le
Devleski le paramichensa; wo sichardia le xantsi po xantsi sar
dashtisarde te haliaren.

<span id="an_4:34">4:34</span> Numa bi le paramichensa cii dia duma
lenge: ai kana korkorho sas leske slugensa, wo sichardia le so znachil
sa le paramichi.

<span id="an_4:35">4:35</span> Ai wo saikfielo dies, kana e riat avili,
phendia lenge, "Aven pe kaver rig le paieske."

<span id="an_4:36">4:36</span> Ai kana mekle o narodo; le disipluria
ankliste ando chuno kai sas O Jesus, ai ingerde les lensa. Ai sas aver
chunuria.

<span id="an_4:37">4:37</span> Bari barval avili pe maria, ta le
talazuria vusharavenas o chuno, ai pherdiolas o chuno le paiesa.

<span id="an_4:38">4:38</span> O Jesus sas palal ando chuno sovelas pe
sheran. Wushtiarde les, ai phende leske, "Gazda, nai khanchi tuke ke
xaiisavas?"

<span id="an_4:39">4:39</span> O Jesus wushtilo ai dia mui pe barval,
tsipisardia pe maria "Ash! Besh trankilo!" ai e barval kerdili bari
hodina, ai o pai chi mai buntuilpe.

<span id="an_4:40">4:40</span> Wo phendia lenge, "Sostar daran kadia
zurales? Sarta nai tume khanchi pachamos?"

<span id="an_4:41">4:41</span> Daraile, ai phenen iek kavreske, "Che
fielo manush kado, vi e barval ai e maria pachan lesko mui!"

<span id="an_5:1">5:1</span> Ai aresle pe kaver rig le paieske, ando
them kai bushol Gadarenes.

<span id="an_5:2">5:2</span> Ai kana anklisto avri anda chuno, strazo ek
manush anklisto avri andal kaplitsi kai sas les ek bi vuzho ande leste.

<span id="an_5:3">5:3</span> Kado manush beshelas andel kaplitsi; ai
khonik nashti phandel les le lansuriansa.

<span id="an_5:4">5:4</span> Ke butivar le manush phandesas les
lantsonsa ai sastrensa pel punrhe, numa wo pharhadia le lantsuria ai le
sastri kai sas pel punrhe ai vas. Khonik nashtil te aterdiol les ke sas
les pra but zor.

<span id="an_5:5">5:5</span> Swako riat ai swako dies phirelas andel
kaplitsi ai po plaia, tsipilas, ai shinelaspe le baxensa.

<span id="an_5:6">5:6</span> Kana o manush kai sas les ek bi vuzho ande
leste dikhlian O Jesus dur lestar, nashlia ai dia le changa angle leste.

<span id="an_5:7">5:7</span> Ai tsipisardia zurales, ai phendias, "So
manges mandar, Jesus, tu, Shav le Devlesko? Phushav tut ando anav le
Devlesko, na chinuisar ma."

<span id="an_5:8">5:8</span> Ke O Jesus phenelas leske, "Tu, bi vuzho,
ankles avri anda leste."

<span id="an_5:9">5:9</span> O Jesus phushlia le bi vuzhesko, "Sar
bushos?" Wo dia atweto, phenel, "Le Legion, ke but sam."

<span id="an_5:10">5:10</span> Ai wo rhugilaspe ka Jesus te na tradel le
bi vuzhe avri anda them.

<span id="an_5:11">5:11</span> Nas dur but bale kai xanas.

<span id="an_5:12">5:12</span> Le beng rhugisaile ka Jesus, "Te gonisa
ame avri trade ame andel bale."

<span id="an_5:13">5:13</span> O Jesus phendia lenge te zhan andel bale,
ai le bi vuzhe ankliste avri ai gele andel bale. Ai sa le bale shudepe
pai xar ande maria, ai tasule ando pai. Sas pashte dui mi bale.

<span id="an_5:14">5:14</span> Le manush kai lenas sama katar le bale
sigo gele ando foro ai avrial le gave, ai phende so kerdilia. Ai sa le
manush avile te dikhen so kerdilia.

<span id="an_5:15">5:15</span> Avile ka Jesus ai dikhle o manush kai sas
les but beng ande leste, ai beshelas tele, ai vuriardo, ai leske goji
vorta; ai daraile.

<span id="an_5:16">5:16</span> Kudola kai dikhle les, phende le manush
so kerdilia pa o manush kai sas le beng ande leste, ai vi pa le bale.

<span id="an_5:17">5:17</span> Ai phushle les te zhaltar anda lengo
them.

<span id="an_5:18">5:18</span> Ai kana O Jesus anklisto ando chuno, o
manush kai sas les le beng ande leste manglia te zhal lesa.

<span id="an_5:19">5:19</span> Numa O Jesus chi meklia les te zhal, ai
phendia leske, "Zha khere ai phenes lenge so godi kerdia tuke O Del, ai
sar sas les mila pe tute."

<span id="an_5:20">5:20</span> Kodo manush gelotar ai phendia sa le
manush ande Decapolis so godi kerdia leske O Jesus; ai sa le manush
chudisaile.

<span id="an_5:21">5:21</span> Antunchi O Jesus gelo palpale inchal e
maria ando chuno, ai but narodo chidinisaile angla leste: ai wo sas po
berego.

<span id="an_5:22">5:22</span> Ai, eta, iek baro andai synagogue avilo
kai busholas Jairus, ai kana dikhlia O Jesus, shudiape kal punrhe,

<span id="an_5:23">5:23</span> ai dia duma zurales leske, phenel, "Murhi
shei merel akana; aidi ai tho cho vas pe late, te avela sasti ai woi
traiila.

<span id="an_5:24">5:24</span> O Jesus gelo lesa; ai but manush lenaspe
pala leste, ai pashonas pasha leste katar swako rig.

<span id="an_5:25">5:25</span> Sas ek zhuvli kai xasarelas pesko rat de
desh u dui bersh,

<span id="an_5:26">5:26</span> ai chinuisardia but. Geli ka but
dokxturia, xaliasas sa peske love, numa chi iek chi sastiardia la, ai
mai nasul sas.

<span id="an_5:27">5:27</span> Kana ashundia pa Jesus, avili palal pala
Jesus ai azbadia e tivala leske raxamaki.

<span id="an_5:28">5:28</span> Ke phendiape, "Te sai azbava leske tsalia
avava sasti."

<span id="an_5:29">5:29</span> Ai strazo o rat kai xasarelas aterdilo;
ai woi zhanglia ke sastilisas katar o naswalimos.

<span id="an_5:30">5:30</span> Ai O Jesus, strazo zhanelaspe kai putiera
ankliste avri anda leste, amboldiape ai phendia ka le manush, "Kon
azbadia murhe tsalia?"

<span id="an_5:31">5:31</span> Leske disipluria phende leske, "Tu dikhes
but narodo pashon pasha tute katar swako rig, ai tu mothos, "Kon azbadia
ma?"

<span id="an_5:32">5:32</span> O Jesus amboldiape ai dikhlia pe late kai
azbadia leske tsalia.

<span id="an_5:33">5:33</span> Numa e zhuvli daralas ai izdralas,
zhanelas so kerdia O Jesus lake, avili ai dia le changa angla leste, ai
phendia leske sa o chachimos.

<span id="an_5:34">5:34</span> Ai phendia lake, "Murhi shei, cho
pachamos sastiardia tu; zha pachasa, sasti san katar cho naswalimos."

<span id="an_5:35">5:35</span> Sar delas duma inker, avile manush katar
o kher le baresko andai synagogue ai phende, "Chi sheiorhi muli. Sostar
mai dziliares o gazda?"

<span id="an_5:36">5:36</span> Kana O Jesus ashundia kadala vorbi,
phendia le baresko andai synagogue, "Na dara, ferdi pacha tu."

<span id="an_5:37">5:37</span> Ai O Jesus chi meklia khonik te zhal
lesa, ferdi o Petri, ai Iakov, ai Iovano o phral le Iakovosko.

<span id="an_5:38">5:38</span> Aresle ka kher le baresko andai
synagogue, ai O Jesus dikhlia baro narodo buntuime, but mui kerenas, ai
rovenas. Wo gelo andre ai phushlia le,

<span id="an_5:39">5:39</span> "Sostar keren kadia, ai roven? E sheiorhi
nai muli, numa sovel!"

<span id="an_5:40">5:40</span> Won asaie lestar, kana gonisardia le
narodos, wo angerdia o dat ai e dei la sheiake, ai won kai sas lesa, ai
gele ande soba kai pashliolas.

<span id="an_5:41">5:41</span> Ai lia la vastestar, ai phendia lake,
"Talitha cumi" kai si "Sheiorhio, phenav tuke, Wushti opre."

<span id="an_5:42">5:42</span> Ai strazo e sheiorhi wushtili, ai
phiradia. Desh u dui bershengi sas. Ai chudisaile but!

<span id="an_5:43">5:43</span> Wo dias le trad te na mothon kanikaske;
ai phendia lenge, "De la vari so te xal."

<span id="an_6:1">6:1</span> O Jesus gelotar kotsar, ai areslo ando foro
kai barilo; ai leske disipluria linepe pala leste.

<span id="an_6:2">6:2</span> Ai po dies Savato, sicharelas le narodos
ande lengi synagogue, chudisaile, ai phenenas, "Katar lias kado manush
kasavo haliarimos ai putiera te kerel mirakluria?

<span id="an_6:3">6:3</span> Nai kado o stoliari, o shav le Mariako, o
phral le Iakovosko, ai le Josesosko, ai le Judasosko, ai o Simonosko? Ai
leske pheia nai sa mashkar amende? Xoliale pe leste.

<span id="an_6:4">6:4</span> Numa O Jesus phendia lenge, "Ferdi ande
lesko foro ai ande lesko kher chi preznain le profeturia."

<span id="an_6:5">6:5</span> O Jesus chi kerdia but mirakluria kotse,
numa thodia leske vas pe xantsi manush kai sas naswale, ai sastiardia
len.

<span id="an_6:6">6:6</span> Ai chudisailo ke nai lenge pachamos.
Antunchi gelo kal gava kotse, sicharel le manushen.

<span id="an_6:7">6:7</span> O Jesus akhardia peste, peske desh u do
disipluria, ai tradia le dui po dui; ai dia le e putiera pe le bi vuzhe
duxuria;

<span id="an_6:8">6:8</span> Ai phendia lenge, "Na len khanchi tumensa
po drom kai zhan, ferdi iek rovli; na len gono, vai manrho, vai love
ande tumare posucha;

<span id="an_6:9">6:9</span> Thos pe tute le papucha; numa chi thos pe
tute dui gada.

<span id="an_6:10">6:10</span> Ai phendia lenge, ande fersavo kher kai
aresena, beshen ka lesko kher zhi kai tume zhanatar kotsar.

<span id="an_6:11">6:11</span> Kodola manush te na primina tume vai te
na ashunena tumende, kana zhantar anda kodo kher vai foro, chinon e
pulberia pa tumare punrhe. Phenav tumenge, mai vushoro le narodoske anda
Sodom ai Gomorrah po dies la krisako, ke sar kodole foroske!

<span id="an_6:12">6:12</span> Ai geletar, denas duma pa Del, phenenas,
"Trobul te keiin tume anda tumare bezexa!"

<span id="an_6:13">6:13</span> Ai gonisarde but beng, ai thodia vuloi pe
but naswalen, ai sastiarde le.

<span id="an_6:14">6:14</span> Ai o amperato o Herod ashundias e viasta
pa Jesus. Le manush phenenas, "Kado si o Iovano o baptisto,
zhuvindisailo pai martia. Anda kodia si les e putiera te kerel
mirakluria."

<span id="an_6:15">6:15</span> Uni phenen, "Kado si o Elias." Ai aver
phenen, "Kado si iek profeto, vai sar iek andal profeturia."

<span id="an_6:16">6:16</span> Numa kana o Herod ashundia kadia,
phendia, "Kado si o Iovano! Phendem te shinen o shero le Iovanosko; ai
zhuvindisailo pai martia."

<span id="an_6:17">6:17</span> O Herod astardias le Iovanos, ai phangle
les lantsonsa ai thodia les ande temnitsa palai Herodias, e rhomni leske
phraleski o Philip: ke wo ansurisailo lasa.

<span id="an_6:18">6:18</span> Ke o Iovano phenelas ka Herod, "Nai tuke
slobodo te les e rhomni cho phraleski."

<span id="an_6:19">6:19</span> E Herodias xoliarikosas le Iovanosa, ai
mangelas te mudarel le Iovanos, numa nashtisardia.

<span id="an_6:20">6:20</span> O Herod daralas katar o Iovano. Wo
zhanelas kai o Iovano sas ek lasho ai chacho manush. Wo lelas sama
lestar ai chi meklia khonik te dukhavel les. Kana o Iovano dia duma pa
Del wo ashundia les raduimasa, numa ando lesko ilo nai mishto sas.

<span id="an_6:21">6:21</span> Antunchi e Herodias dikhlia sar dashtil
te mudarel o Iovano. Po dies kai arakhadilo o Herod, dia ek pachiv le
gazdaske, le bare kapitanuria, ai le mai bareske andai Galilee.

<span id="an_6:22">6:22</span> Ai kana e shei la Herodiaki avili andre,
woi kheldias lenge, ai de sa zurales plachalias le Herodos ai won kai
sas lesa, o amperato phendia ka shei, "Phushes mandar so godi manges, ai
dava tu so godi manges."

<span id="an_6:23">6:23</span> Ai solaxadia lake, "So godi manges
mandar, dava tu so manges, vi dava tu dopash murhi amperetsaki."

<span id="an_6:24">6:24</span> Woi geli kai laki dei, ai phendia lake,
"So sai phushav lestar?" Ai laki dei phendia, "O shero le Iovanosko o
baptisto."

<span id="an_6:25">6:25</span> Woi avili strazo ka amperato, ai phushlia
lestar, phenel, "An mange pek charo o shero le Iovanosko o baptisto.

<span id="an_6:26">6:26</span> O amperato nekezhisailo, numa ke
solaxadias angla o narodo, phendias te den la so mangel.

<span id="an_6:27">6:27</span> Strazo o amperato tradia iek andal ketani
te shinen o shero le Iovanosko ande temnitsa, ai dia ordina te anel o
shero le Iovanosko leste. Ek ketani gelo kai temnitsa ai shindia o shero
le Iovanosko.

<span id="an_6:28">6:28</span> Andine lesko shero pek charo ai dine les
kai shei, ai woi angerdia les kai laki dei.

<span id="an_6:29">6:29</span> Ai kana leske disipluria ashunde kadia,
avile, line lesko stato, ai groposarde les.

<span id="an_6:30">6:30</span> Le Apostluria avile palpale, ai phende ka
Jesus so godi kerde, ai so sicharenas.

<span id="an_6:31">6:31</span> Wo phendia lenge, "Aven tume korkorho
ande pusta ai hodinin xantsi, ke sas but narodo kai avenas ai zhanas, ai
vi nas le vriama te xan.

<span id="an_6:32">6:32</span> Ai geletar pek chuno korkorho kai nas
khonik.

<span id="an_6:33">6:33</span> O narodo dikhle le kana geletar, ai but
zhanenas les, ai nashle telal avri anda sa le foruria, ai aresle kotse
mai anglal lendar, ai chidinisaile.

<span id="an_6:34">6:34</span> Kana O Jesus anklisto avri anda chuno,
dikhlias but narodo, pelias leske mila anda lende, ke won sas sar
bakriorhe bi le pastuxosa, ai wo sicharelas le but kai trobulsardias te
zhanen.

<span id="an_6:35">6:35</span> Kana avili e riat leske disipluria avile
leste, ai phende leske, "Si pusta katse ai vunzhe pozno.

<span id="an_6:36">6:36</span> Trade le narodos te zhan andel gava ai
avrial le gave te chinen peske manrho, ke nai le khanchi te xan."

<span id="an_6:37">6:37</span> Wo dia atweto ai phendia lenge, "Den le
te xan." Ai won phende leske, "Tu manges ame te zhas ai chinas manrhe
kai anklel dui shela teliara te pravarel sa le manush?"

<span id="an_6:38">6:38</span> Phendia lenge, "Sode manrhe si tume? Zha
ai dikh." Ai kana zhanenas, phenen, "Panzh manrhe, ai dui mashe."

<span id="an_6:39">6:39</span> O Jesus phendias le narodoske te beshen
tele pel zeleno char.

<span id="an_6:40">6:40</span> Ai beshle tele andek than po panvardesh
zhene ai po iek shel zhene.

<span id="an_6:41">6:41</span> O Jesus lias le panzh manrhe ai le dui
mashe, vazdia le iakha karing o rhaio, ai naisisardia, ai phaglias le
manrhe, dias le kal disiplonge, ai le disipluria dine le ka narodo; ai
xulade le dui mashe mashkar lende.

<span id="an_6:42">6:42</span> Savorhe xale ai chailile.

<span id="an_6:43">6:43</span> Antunchi le disipluria chide le kotora le
manrheske ai le masheske kai ashshile, desh u dui kozhnitsi pherde sas.

<span id="an_6:44">6:44</span> Kodola kai xale le manrheske sas panzh mi
mursh.

<span id="an_6:45">6:45</span> Strazo O Jesus kerdias le disipluria te
zhan ando chuno te zhan mai anglal lestar pe kaver rig le paieske ka
foro Bethsaida, zhi pon wo tradias le narodos te zhantar.

<span id="an_6:46">6:46</span> Kana tradia le narodos te zhantar, gelo
opre po plai te rhugilpe.

<span id="an_6:47">6:47</span> Kana peli e riat, o chuno sas mashkaral e
maria, ai O Jesus sas kotse korkorho pe phuv.

<span id="an_6:48">6:48</span> Dikhlia kai sas le but chino te visilin o
chuno; ke barval phurdelas zurales pe lende, mashkar le trin ai le shov
chasuria diminiatsake, O Jesus avilo karing lende, phirelas po pai, ai
wo nakhelas pasha lende.

<span id="an_6:49">6:49</span> Kana le disipluria dikhle les phirel po
pai, tsipisarde daratar; "Choxano si!"

<span id="an_6:50">6:50</span> Ke savorhe dikhle les, ai chudisaile
daratar. Strazo dia duma lensa, ai phendia lenge, "Aven veselo, ke me
sim, na daran!"

<span id="an_6:51">6:51</span> Ai Wo avilo karing lende ai anklisto ande
chuno; ai e barval aterdili: ai but chudisaile ai gindinaspe pa so
kerdilia.

<span id="an_6:52">6:52</span> Ke chi haliarde so znachil o miraklo le
manrhengo; ke lengo ilo zuralo sas.

<span id="an_6:53">6:53</span> Ai kana nakhle inchal o pai, aresle kai
phuv ando them kai bushol Gennersaret, ai gele karing e berego.

<span id="an_6:54">6:54</span> Ai kana ankliste avri anda chuno, strazo
le manush kotsar prinzharde les.

<span id="an_6:55">6:55</span> Trade divano ande sa o them, ai le manush
andine sa penge naswalen leste.

<span id="an_6:56">6:56</span> Ai kai godi gelo andel gava, andel
foruria, vai avrial le gava; andel bazaria ai pel vulitsi, won thode
kodola kai sas naswale, ai phende leske, te ferdi dashtin le naswalen te
pashon pasha leste te azban e tivala leske raxamaki, ai kon godi
azbadias leski raxami sastile.

<span id="an_7:1">7:1</span> Antunchi le Farizeanuria ai uni Gramnoturia
avile andai Jerusalem, ai chidinisaile pasha Jesus.

<span id="an_7:2">7:2</span> Dikhle uni andal leske disipluria xanas bi
te xalaven penge vas,

<span id="an_7:3">7:3</span> ke le Farizeanuria ai sa le Zhiduvuria
shoxar chi xan bi te xalaven penge vas. Won keren o zakono le phurenge.

<span id="an_7:4">7:4</span> Ai kana aven andal bazari, won shoxar chi
xan bi te xalaven penge vas. Ai si le mai but aver zakonuria kai won
keren. Uni xalaven le daxtai, le kruzhki, ai le phiria le xarkune.

<span id="an_7:5">7:5</span> Antunchi le Farizeanuria ai le Gramnoturia
phushen les, "Sostar che disipluria chi keren o zakono le phurenge, numa
xan bi te xalaven penge vas?"

<span id="an_7:6">7:6</span> O Jesus dia atweto, ai phendia lenge, "Tume
manush kai ankerdion so chi san, O Isaiah dias mishto profesi po tumende
kana ramosardia, "Kado narodo preznain ma peska mosa, numa lengo ilo dur
mandar.

<span id="an_7:7">7:7</span> Intaino preznain ma, ke won sicharen
manushenge zakonuria sar te aviline le Devleske."

<span id="an_7:8">7:8</span> Tume chi keren o zakono le Devlesko, numa
keren o zakono le manushenge."

<span id="an_7:9">7:9</span> O Jesus phendia lenge, "Tume thon rigate o
zakono le Devlesko numa keren tumaro zakono.

<span id="an_7:10">7:10</span> Ke o Moses phendia, "Preznaisar che dades
ai cha da," ai kodo kai del duma nasul pa peske dades ai peska da, musai
merel.

<span id="an_7:11">7:11</span> Numa tume phenen "Kon godi phenela peske
dadeske vai peska dake, so sai demas tume te zhutiv tume, dem ka Del."

<span id="an_7:12">7:12</span> Ai tume chi mai meken les e zhutil peske
dades vai peska da.

<span id="an_7:13">7:13</span> Tume thon rigate E Vorba le Devleski te
keren tumaro zakono, ai tume keren but aver dieli sa kadia."

<span id="an_7:14">7:14</span> Pala kodia akhardia le narodos peste, ai
phendia lenge, "Savorhen, ashunen mande.

<span id="an_7:15">7:15</span> Nai so thol o manush ando mui kai maril
les, numa so anklel anda lesko mui kai maril les.

<span id="an_7:16">7:16</span> Si tume khan, antunchi ashun!"

<span id="an_7:17">7:17</span> Wo meklia le narodos ai gelo ando kher.
Antunchi leske disipluria phushle les pa paramichi.

<span id="an_7:18">7:18</span> Ai phendia lenge, "Chi tume sa chi
haliaren? Chi haliaren, ke so thol ando lesko mui nashti maril les.

<span id="an_7:19">7:19</span> Ke kadia chi zhal ando lesko ilo, numa
ando ji, porme anklel avri, (phenelas kai sa o xabe si lasho).

<span id="an_7:20">7:20</span> Mai phendia lenge, so anklel andal manush
kodia si kai kerel andal manush marime angla Del.

<span id="an_7:21">7:21</span> Ke anda ilo anklel le nasul ginduria,
kurvisia, mudarimos,

<span id="an_7:22">7:22</span> chorimos, te manges zurales so si nai
chiro, te keres vai so kai si defial nasul, atsimos, manges te dikhes po
zhuvli le chorhe gindosa, zhaluzile, te des duma nasul pa Del, barimata,
dzilimos.

<span id="an_7:23">7:23</span> Sa kadala nasul dieli anklen andal
manush, ai kodia si kai kerel andal manush marime angla Del.

<span id="an_7:24">7:24</span> O Jesus gelotar kotsar ai gelo karing o
Tire ai Sidon, gelo ando kher, chi mangelas khonik te zhanel kai wo sas
kotse, numa nashti garavel les.

<span id="an_7:25">7:25</span> Strazo ek zhuvli avili leste ke ashundia
kai wo sas kotse. Sas la ek sheiorhi kai sas la ek bi vuzho ande late.
Avili leste, ai peli kal punrhe (shudiape ka leske punrhe).

<span id="an_7:26">7:26</span> E zhuvli sas Grekaika, biandilia ando
them Phoenicia, woi manglia les te gonil le benges avri anda laki shei.

<span id="an_7:27">7:27</span> Numa O Jesus phendia lake, "Nai vorta te
les o manrho le glatengo ai te shudes les kal zhukel.

<span id="an_7:28">7:28</span> Woi dia atweto, ai phendia leske, "E,
Gazda, numa le zhukel telai skafidi xan le prushuka le glatenge."

<span id="an_7:29">7:29</span> Antunchi O Jesus phendia lake, "Ke tu
phendian kadala vorbi, zha khere, o beng anklisto avri anda chi shei."

<span id="an_7:30">7:30</span> Woi geli khere, ai dikhlia laki sheiorhi
pashliol po than; o beng anklisto avri anda late.

<span id="an_7:31">7:31</span> Antunchi O Jesus gelotar andai foruria o
Tire ai o Sidon, avilo palpale kai maria Galilee, nakhelas pasha o them
Decapolis.

<span id="an_7:32">7:32</span> Won andine leste ieke kashukes, ai nashti
delas duma mishto; ai mangle lestar te thol lesko vas pe leste.

<span id="an_7:33">7:33</span> O Jesus lia les rigate katar o narodo, ai
thodia leske naia andel khan, chungarde, ai azbadia leski shib,

<span id="an_7:34">7:34</span> ai vazdia le iakha kal rhaio, rhugisailo
ande peste ai phendia, "Ephphatha," kodia si, phuterdiol.

<span id="an_7:35">7:35</span> Strazo leske khan phuterdile, ai leski
shib nas phangli, ai dino duma savsem/desea mishto,

<span id="an_7:36">7:36</span> O Jesus phendia lenge te na phenen
kanikaske; numa mai but wo phenelas lenge te na phenen kanikaske, mai
but won denas duma pa so kerdia O Jesus.

<span id="an_7:37">7:37</span> Ta o narodo chudisailo, phenelas, "So
godi kerel si desea mishto. Wo kerel le kashuke te ashunen, ai kerel le
muto te den duma savsem mishto.

<span id="an_8:1">8:1</span> Pala kodia aver narodo avile, ai nai le so
te xan. O Jesus akhardia peske disiplon peste, ai phendia lenge.

<span id="an_8:2">8:2</span> "Mila mange anda narodo, ke de trin dies
mansa le, ai nai ke so te xan,

<span id="an_8:3">8:3</span> Chi mangav le te zhan khere bokhale, ke kam
zaline po drom; ke dur sas o drom but manushenge."

<span id="an_8:4">8:4</span> Leske disipluria phendia leske, "Kai te las
dosta manrho ande kadia pusta te pravaras len?"

<span id="an_8:5">8:5</span> O Jesus phushlia le, "Sode manrhe si tume?"
Won phende, "Efta manrhe."

<span id="an_8:6">8:6</span> O Jesus phendia le narodoske te beshen tele
pe phuv. Lia le efta manrhe, ai dias naisimos, phaglias le, ai dias le
kal disipluria. Le disipluria dine le kal narodo.

<span id="an_8:7">8:7</span> Sas le xantsi tsinorhe mashe: ai O Jesus
dias naisimos, ai phendia le disipluria te thon le mashe angla lende te
xan.

<span id="an_8:8">8:8</span> Savorhe xale ai chailile. Le disipluria
chide le kotora kai ashshile efta kozhnitsi, pherde sas.

<span id="an_8:9">8:9</span> Kodola kai xale sas shtar mi mursh,
Antunchi O Jesus tradia le narodos te zhantar.

<span id="an_8:10">8:10</span> Ai strazo O Jesus anklisto andek chuno
peske disiplonsa, ai avilo ando them Dalmanutha.

<span id="an_8:11">8:11</span> Ai le Farizeanuria avile ka Jesus, ai
mangle lestar te sikavel lenge ek semno kai si te avel anda rhaio.

<span id="an_8:12">8:12</span> Ai nekezhisailo ande pesko duxo, ai
phendia lenge, "Sostar kadia vitsa adies roden ek semno Chachimasa,
phenav tumenge, chi iek semno chi avela dino len."

<span id="an_8:13">8:13</span> Antunchi meklia le, ai anklisto ando
chuno, ai geletar inchal o pai.

<span id="an_8:14">8:14</span> Le disipluria bustarde te len manrho
pesa, ai sas le ferdi iek manrho lensa ando chuno.

<span id="an_8:15">8:15</span> Ai O Jesus phendia lenge, "Arakhen tume
katar e drozhda kai avel katar le Farizeanuria, ai le Herodoske.

<span id="an_8:16">8:16</span> Le disipluria denaspe duma mashkar pende,
ai phenenas, "Ke chi liam amensa manrho phenel kadia."

<span id="an_8:17">8:17</span> O Jesus zhanglias, ai phendias lenge,
"Sostar phenen mashkar tumende, ke chi andian manrho? Chi haliaren? Ai
chi den goji?

<span id="an_8:18">8:18</span> Si tumen iakha ai chi dikhen? Ai si tumen
khan ai chi ashunen? Ai chi seren tume?

<span id="an_8:19">8:19</span> Kana phaglem le panzh manrhe ai tume dine
kal panzh mi manushen? Sode kozhnitsi pherdo kotora chide?" Won phende
leske, "Desh u dui.

<span id="an_8:20">8:20</span> Ai kana sas efta manrhe kai tume dine kal
shtar mi manushen, sode kozhnitsi pherdo kotora chide?" Ai phende leske,
"Efta".

<span id="an_8:21">8:21</span> Ai O Jesus phendia lenge, "Sostar sa chi
haliaren?"

<span id="an_8:22">8:22</span> Antunchi wo avilo ande Bethsaida, ai
andine ek korho manush ka Jesus, ai mangle les te azbal les.

<span id="an_8:23">8:23</span> Lia le korhes vastestar, ai ningardia les
avri andai gav. Antunchi chungarde pe leske iakha, ai thodia leske vas
pe leste, ai phushlia les, "Sai dikhes vari so?"

<span id="an_8:24">8:24</span> Ai wo vazdia le iakha, ai phendia leske,
"E, dichol mange le manush, numa miazon le khash phirenas."

<span id="an_8:25">8:25</span> O Jesus pale thodia leske vas pe leske
iakha, ai phendia leske te vazdel le iakha, sastilo ai dikhlia swako
fielo mishto.

<span id="an_8:26">8:26</span> Antunchi O Jesus tradia les te zhaltar ka
lesko kher, ai phendia leske, "Nai zhal palpale ando gav, vai phenes
kanikaske ando gav."

<span id="an_8:27">8:27</span> O Jesus ai leske disipluria geletar andel
gava ando them Caesarea Philippe: ai sar zhanas phushlias katar peske
disipluria, "Kon mothon le manush ke sim?"

<span id="an_8:28">8:28</span> Phende leske, "O Iovano o baptisto, numa
uni phenen ke san o Elias; ai aver phenen, iek andal profeturia."

<span id="an_8:29">8:29</span> Wo phendia lenge, "Ai tume kon mothon ke
sim?" Ai o Petri phendia, "Tu san O Kristo."

<span id="an_8:30">8:30</span> Antunchi O Jesus dias le trad, te na
phenen kanikaske pa leste.

<span id="an_8:31">8:31</span> De katar kodia vriama O Jesus sikavelas
peske disiplon, ke O Shav le Manushesko musai chinuil but, ai avela
shudino lendar katar le phurane ai katar le bare le rashange, ai le
Gramnoturia, ai avela mudardo ai zhuvindila pala trin dies.

<span id="an_8:32">8:32</span> Wo phendia kadala vorbi angla lende.
Antunchi o Petri lia les rigate ai phendias leske.

<span id="an_8:33">8:33</span> Numa kana O Jesus amboldinisailo, dikhlia
pe peske disipluria, ai phenel le Petresko, "Le tu angla mande,
Satano!(Beng!) Ke che ginduria na le Devleske, nume le manusheske."

<span id="an_8:34">8:34</span> Ai kana O Jesus akhardia o narodo ai
peske disiplon leste, wo phendia lenge, "Te si vari kon kai mangel te
avel pala mande, musai te bustrel pa peste, te lel pesko trushul, ai te
avel pala mande.

<span id="an_8:35">8:35</span> Ke o manush kai mangela te garavel pesko
traio xasarela les; numa kodo kai dela pesko traio pala mande ai pala e
lashi viasta, arakhela traio.

<span id="an_8:36">8:36</span> So lela o manush te niril sa e lumia ai
te xasarela pesko duxos?

<span id="an_8:37">8:37</span> So sai del o manush te chinel palpale
pesko duxo?

<span id="an_8:38">8:38</span> Ke kon godi lazhala mandar ai katar murhe
vorbi mashkar le bezexalenge adies, O Shav le Manushesko avela lestar
lazhal, kana avela ando pesko barimos le dadesko le Swuntsi angelonsa."

<span id="an_9:1">9:1</span> O Jesus phendia lenge, "Chachimasa, phenav
tumenge, "Uni andal kadala kai si katse chi merena zhi pon dikhena e
amperetsia le Devleski avela le putierasa."

<span id="an_9:2">9:2</span> Shov dies pala kodia O Jesus lias pesa o
Petri, ai o Iakov ai o Iovano, ai ningerdias le pek bari plaiing, ferdi
won sas kotse: ai wo parhudilo angla lenge.

<span id="an_9:3">9:3</span> Leske tsalia parnile sar e vediara. Khonik
pe phuv nashti xalavel le sakadia.

<span id="an_9:4">9:4</span> Ai avisaile angla lende Elias ai o Moses
denas duma le Kristosa.

<span id="an_9:5">9:5</span> O Petri phendia ka Jesus, "Gazda, mishto ke
sam katse! Anzaras trin tseri, iek tuke, iek le Mososke, ai iek le
Eliasoske."

<span id="an_9:6">9:6</span> O Petri chi zhanelas so te phenel: ke
daraile zurales.

<span id="an_9:7">9:7</span> Sas iek nuvero kai avilo ai vusharadia le,
ai anda nuvero iek glaso phendias, phenel, "Kado si murho Shav kai si
mange de sa drago:

<span id="an_9:8">9:8</span> Ai strazo, kana won dikhenas kruglom pende,
chi mai dikhle kanikas, ferdi O Jesus sas lensa.

<span id="an_9:9">9:9</span> Sar avenas tele pai plaiing O Jesus dia le
trad, "Na phenen kanikaske so dikhlian zhi kai O Shav le Manushesko
zhuvindila andai martia."

<span id="an_9:10">9:10</span> Ai le disipluria chi phende kanikaske so
dikhle, numa denas duma mashkar pende. "So znachil 'O zhuvindimos pala
peske martia.'"

<span id="an_9:11">9:11</span> Ai phushle katar O Jesus, phenen, "Sostar
le Gramnoturia phenen ke o Elias trobul te avel mai anglal?"

<span id="an_9:12">9:12</span> O Jesus phendia lenge, "Chaches trobul te
avel o Elias, ai te anel palpale swako fielo sar kai sas; sar si
ramosardia ke O Shav le Manushesko musai chinuil but, ai avela shudino
lendar.

<span id="an_9:13">9:13</span> Numa phenav tumenge, "Ke o Elias vunzhe
avilo, ai kerde lesa so godi mangle, sar sas ramosardia lestar."

<span id="an_9:14">9:14</span> Kana avilo karing leske disipluria,
dikhlia o baro narodo, ai le Gramnoturia phushenas lendar.

<span id="an_9:15">9:15</span> Ai strazo sa o narodo, kana dikhle les,
chudinisaile but, ai nashle karing leste te phenen les, "Droboi tu."

<span id="an_9:16">9:16</span> O Jesus phushlia katar le Gramnoturia,
"Pa soste den mui lendar?"

<span id="an_9:17">9:17</span> Iek andal narodo dia atweto ai phendia,
"Gazda, andem tute murho shav, ke si beng ande leste ai nashti del duma.

<span id="an_9:18">9:18</span> Ai kai godi o beng lel les, shudel les pe
phuv, ai zhala leske spuma anda mui, ai chidel dandendar, ai chinuilas
les: ai phushlem che disipluria te gonin le benges avri anda leste; ai
nashtisarde."

<span id="an_9:19">9:19</span> O Jesus dias atweto ai phendia leske,
"Tume kai nai tume pachamos, zhi kana trobula te avav tumensa? Zhi kana
trobul te rhevdiv tumen? Anen le shavorhes mande!"

<span id="an_9:20">9:20</span> Ai andine les ka Jesus: ai kana dikhlia
les, strazo o beng drechinil les; ai pelo pe phuv, ai zhala leske spuma
anda mui.

<span id="an_9:21">9:21</span> O Jesus phushlia katar lesko dat, "De
sode vriama sas les beng ande leste?" O dat phendia, "De sar sas iek
glata.

<span id="an_9:22">9:22</span> Ai butivar perel ande iag, ai ando pai te
mudarel les: numa te sai keres vari so, av mila pe amende, ai zhutis
ame.

<span id="an_9:23">9:23</span> O Jesus phendia leske, "Te sai pachasa
tu, le Devlesa vari so sai kerdiol kodoleske kai pachalpe.

<span id="an_9:24">9:24</span> Ai strazo o dat le glatasko tsipisardia,
ai phendia le asuasa, "Devla, me pachav; zhutis ma te mai pachav."

<span id="an_9:25">9:25</span> Kana O Jesus dikhlia o narodo avelas mai
sigo karing leste, O Jesus dias duma zurales ka o bi vuzho, phendia
leske, "Kashuko ai muto duxo, dav tu trad, ankles avri anda leste, ai
chi mai zha ande leste."

<span id="an_9:26">9:26</span> Ai o bi vuzho tsipisardia, ai shudia les
pe phuv, ai anklisto avri anda leste: ai sas sar iek mulo; ai savorhe
phende, "Mulo si!"

<span id="an_9:27">9:27</span> Numa O Jesus lia les vastestar, ai vazdia
les; ai wushtilo.

<span id="an_9:28">9:28</span> Ai kana O Jesus avilo ando kher, leske
disipluria line les rigate, ai phushle les, "Sostar nashti gonisardiam
les ame?"

<span id="an_9:29">9:29</span> O Jesus phendia lenge, "Kodolestar anklel
avri ferdi kana rhugis tu ai zhonis.

<span id="an_9:30">9:30</span> O Jesus ai leske disipluria gele kotsar,
ai nakhle pasha Galilee; O Jesus chi mangelas vari kon te zhanel kai sas
wo,

<span id="an_9:31">9:31</span> Ke sicharelas leske disiplon, ai phendia
lenge, "O Shav le Manushesko si te avel dino andel vas le manushenge, ai
won mudarena les, ai pala kadia mudardo si, o trito dies zhuvindila.

<span id="an_9:32">9:32</span> Numa chi haliarde so phendia, ai daranas
te phushen les.

<span id="an_9:33">9:33</span> Ai O Jesus areslo ando Capernaum: ai kana
sas ando kher wo phushlia len, "Sostar marenas mui mashkar tumende po
drom?"

<span id="an_9:34">9:34</span> Numa won chi phende khanch leske; ke sas
po drom marenaspe mui pa, "Kon si o mai baro."

<span id="an_9:35">9:35</span> Ai O Jesus beshlo tele, ai akhardia le
desh u di disipluria, ai phendia lenge, "Vari kon kai mangel te avel
pervo, musai avela paluno, ai avela tumaro podaitori(servitori)."

<span id="an_9:36">9:36</span> O Jesus akhardia peste iek tsinorho
glata, ai thodia les angla lende: kana lia les ande peske vas, phendia
lenge,

<span id="an_9:37">9:37</span> "Kon godi primila iek tsinorho glata ando
murho anav, primil man, ai kon godi primila ma, chi primil ma, numa wo
kai tradia ma."

<span id="an_9:38">9:38</span> O Iovano phendia leske, phenel, "Gazda,
dikhliam ieke manushes kai gonil le bengen ando cho anav, ai wo chi
liape pala amende: ai ame aterdiardem les, ke chi liape pala amende.

<span id="an_9:39">9:39</span> Numa O Jesus phendia leske, "Na aterdios
les: ke nas iek manush kai kerel iek miraklo ande murho anav, kai sai
del duma nasul pa mande."

<span id="an_9:40">9:40</span> Ke kon chi rimol tumaro zakono si
tumensalo.

<span id="an_9:41">9:41</span> Ke kon godi dela tu ek porharho le
paieske te pel ande murho anav, ke tu san O Shav le Devlesko, chi
xasarela lesko pochinimos."

<span id="an_9:42">9:42</span> "Ai kon godi kerela iek anda kadala
tsinorhe kai pachanpe ande mande te peren ando bezex, mai bini te avel
ek baro bax phanglo ka leski kox, ai te avel shudino ande bari maria.

<span id="an_9:43">9:43</span> Te si cho vas kai kerel tu te peres ando
bezex, shin les, ai shude les dur tutar. Mai bini te zhas ando chacho
traio ieka vastesa, de sar te aven tu dui vas ai te aves shudino ande
iado, ande iag kai chi getolpe.

<span id="an_9:44">9:44</span> Kai lenge rhimi chi merel, ai nashti
mudarel e iag. Te si cho punrho kai kerel tu te peres ando bezex, shin
les, mai bini te zhas ando chacho traio ieke punrhesa, de sar te aven tu
dui punrhe ai te aves shudino ande iado.

<span id="an_9:46">9:46</span> Kai lenge rhimi cii merel, ai nashti
mudarel e iag.

<span id="an_9:47">9:47</span> Ai te si chi iakh ke kerel tu te peres
ando bezex, le la avri ai shude la dur tutar. Ke mai bini te zhas ande
amperetsia le Devleski ieka iakhasa, de sar te aven tut dui iakha ai te
shudino ande iag le iadoski.

<span id="an_9:48">9:48</span> Kai lenge rhimi chi merel, ai nashti
mudarel e iag.

<span id="an_9:49">9:49</span> Savorhe avela londo iagasa, ai swako
sakrifis avela londo lonensa.

<span id="an_9:50">9:50</span> Lasho si o lon; numa o lon te xasarela
pesko skusno, sar kerena anda leste pale londo? Si tume lon ande tumende
ai avela pacha iek kavresa.

<span id="an_10:1">10:1</span> O Jesus gelotar andai Capernaum, ai avilo
ande them Judea ai gelo inchal o pai Jordon: ai bare naroduria gele pala
leste, ai sichardia len sar kerelas sa data.

<span id="an_10:2">10:2</span> Ai le Farizeanuria avile leste, ai
phushle les, "Dar vorta ai slobodo ando zakono te mekel o manush peska
rhomnia anda vari soste godi?" te zumaven les.

<span id="an_10:3">10:3</span> O Jesus phendia lenge, "So phendiasas o
Moses tumenge?"

<span id="an_10:4">10:4</span> Phende leske, "O Moses meklias ke sai
mekel o manush peska rhomnia te dela la lil anda vas."

<span id="an_10:5">10:5</span> O Jesus phendia lenge, "O Moses
ramosardia o zakono tumenge, ke zuradian tumaro ilo.

<span id="an_10:6">10:6</span> Numa de anda gor la lumiaki, O Del
kerdias le mursh ai zhuvli.

<span id="an_10:7">10:7</span> Anda kodia o mursh si te mekel peske
dades ai peska da, ai avela astardo ka peski rhomni,

<span id="an_10:8">10:8</span> ai le dui avena iek stato: pala kadia na
mai dui numa iek stato.

<span id="an_10:9">10:9</span> So Del thodias andek than o manush te na
hulavel.

<span id="an_10:10">10:10</span> Kana gele palpale ando kher, le
disipluria phushle katar O Jesus pa leske vorbi.

<span id="an_10:11">10:11</span> Ai phendia lenge, "Kon godi mekela
peska rhomnia, ai te lela avria kerdias kurvimos.

<span id="an_10:12">10:12</span> Ai sakadia ek zhuvli mekela pesko rhom,
ai te lela avria kerdias kurvimos."

<span id="an_10:13">10:13</span> Ai andine tsinorhe glaten ka Jesus te
thol peske vas pe lende: numa peske disipluria dine trad kodolenge kai
andine le.

<span id="an_10:14">10:14</span> Kana O Jesus ashundia kadia, xoliariko
sas ai phendia peske displonge, "Mek te aven le glate mande, ai na
aterdion le, ke e amperetsia le Devleski kodolenge si kai si sar lende."

<span id="an_10:15">10:15</span> Chachimasa phenav tumenge, "Kon godi
kai chi primil e amperetsia le Devleski sar ek glata, nashti dela ando
rhaio."

<span id="an_10:16">10:16</span> Ai wo lia le glate ande leske vas,
thodia leske vas pe lende, ai rhugisardia lenge.

<span id="an_10:17">10:17</span> Ai kana O Jesus phirelas pel drom, iek
manush nashelas karing leste ai dia le changa angla leste, ai phushlia
les, "Lasho Gazda, che lashimos trobul te kerav te avel ma o traio kai
chi mai getolpe?"

<span id="an_10:18">10:18</span> O Jesus phendia leske, "Sostar mothos
mange lasho? Ke nai khonik lasho, O Del ferdi si lasho.

<span id="an_10:19">10:19</span> Zhanes le zakonuria, na ker kurvimos,
na mudar, na phen xoxaimos pa vari kon, na chor, na atsaimos, na
pupuiimos, preznaisar che dades ai cha da."

<span id="an_10:20">10:20</span> O manush phendia leske, "Gazda, sa
kadala zakonuria ankerdem de sar simas terno."

<span id="an_10:21">10:21</span> O Jesus dikhlia pe leste, drago leske
les, ai phendia leske, "Mai trobul te keres vari so, zha bichin so si
tu, de kal chorhe, ai avela tu manjin ando rhaio: antunchi aidi pala
mande."

<span id="an_10:22">10:22</span> Kana o terno manush ashundia kodia
tristosailo ai gelotar, ke but barvalimos sas les.

<span id="an_10:23">10:23</span> O Jesus dikhlia le ai phendia peske
disiplononge, "Ke trutno kodolenge kai si le barvalimos te zhan ande
amperetsia le Devleski."

<span id="an_10:24">10:24</span> Ai le disipluria chudisaile kana
ashunde kadia. Ai O Jesus pale phendia lenge, "Shave, ke trutno
kodolenge kai pachanpe ande barvalimos te zhan ande amperetsia le
Devleski."

<span id="an_10:25">10:25</span> Mai vushoro te nakhel iek gemula andai
iakh suviaki, de sar iek barvalo manush te zhal ande amperetsia le
Devleski."

<span id="an_10:26">10:26</span> Ai chudisailo de sa shodo sas lenge, ai
phenenas mashkar pende, "Apo, kon sai avela skepime?"

<span id="an_10:27">10:27</span> O Jesus dikhlias pe lende, ai phendia
lenge, "Le manush anda pende nashtin, numa le Devlesa vari so sai
kerdiol.

<span id="an_10:28">10:28</span> Antunchi o Petri phendia leske, "Ashun,
ame mekliam swako fielo ai liam ame pala tute."

<span id="an_10:29">10:29</span> O Jesus phendia lenge, "Chachimasa,
phenav tumenge, kon godi meklia khera, vai phralen, vai pheian, vai
dades, vai da, vai rhomni, vai glaten, vai phuvia pala mande, ai pala e
lashi viasta,

<span id="an_10:30">10:30</span> lela iek shelvar mai but akana pe kadia
phuv, khera, ai phralen, ai pheian, ai deian, ai glaten, ai phuvia, ai
but chinuimos, ai avela le o traio kai chi mai getolpe ande lumia kai si
te avel.

<span id="an_10:31">10:31</span> Numa but anda le perve avena le palune,
ai but kai sas le palune aven le perve."

<span id="an_10:32">10:32</span> Sar le desh u dui disipluria zhanas
ando Jerusalem, O Jesus gelo angla lende: chudisaile, ai sar lenas pe
pala leste, daraile. Ai lia le desh u dui disiplon pa drom ai phendia
lenge so musai avel leste.

<span id="an_10:33">10:33</span> Phenel, "Ashun, zhas ande Jerusalem kai
O Shav le Manushesko avela dino ando vas le bare rasha ai le
Gramnoturia, ai won kerena leski kris te mudaren les, ai dena les kal
manush kai Nai Zhiduvuria.

<span id="an_10:34">10:34</span> Ai won maren mui lestar, ai maren les
le bichosa, ai chungaren pe leste, ai karfon les po trushul: ai o trito
dies si te zhuvindil."

<span id="an_10:35">10:35</span> O Iakov ai o Iovano, le shave le
Zebedeske, avile peste, phenenas, "Gazda, ame mangas tu te keres amenge
so mangas."

<span id="an_10:36">10:36</span> Ai wo phendia lenge, "So mangen te
kerav tumennge?"

<span id="an_10:37">10:37</span> Won phende leske, "Mek te beshel iek ka
cho chacho vas, ai iek ka cho stingo vas ande chiri amperetsia."

<span id="an_10:38">10:38</span> Numa O Jesus phendia lenge, "Chi zhanen
so mangen, amboldiaspe ka Iakov ai o Iovano ai phushlia le, "Sai pen
andai kuchi kai me si te piiav?"

<span id="an_10:39">10:39</span> Ai won phende leske, "Sai". Ai O Jesus
phendia lenge, "Si te phen anda murhi kuchi:

<span id="an_10:40">10:40</span> Numa te beshen ka murho chacho vas ai
ka murho stingo, nai mandar te dav. Kodo than avela dino ka kodola kaske
getosardias le murho Dat.

<span id="an_10:41">10:41</span> Kana le kolaver desh disipluria ashunde
kodia, xoliale le Iakovosa ai le Iovanosa.

<span id="an_10:42">10:42</span> O Jesus akhardia le peste, ai phendia,
"Tume zhanen ke le bare le manushenge kai Nai Zhiduvuria gazdin len, ai
keren lensa so mange.

<span id="an_10:43">10:43</span> Nai kadia mashkar tumende, numa savo
godi mangel te avel baro mashkar tumende, avela tumaro podaitori.

<span id="an_10:44">10:44</span> Ai savo godi mangel te avel o mai baro
mashkar tumende, avela tumari sluga.

<span id="an_10:45">10:45</span> Sakadia O Shav le Manushesko, chi avilo
te podail pes, numa avilo te podail ai te del pesko traio te pochinel
anda but te skepil les."

<span id="an_10:46">10:46</span> Ai aresle ando Jericho; kana zhanas
avri anda Jericho le disiplonsa ai but manushensa, iek korho kai bushol
Bartimaeus, o shav le Timaeusosko, beshelas tele pasha drom, ai mangelas
xabe vai love.

<span id="an_10:47">10:47</span> Wo ashundia ke O Jesus andai Nazareth
nakhelas, ai tsipisardia, phenel, "Jesus, tu Shav le Davidosko, al tuke
mila anda mande!"

<span id="an_10:48">10:48</span> Ai but manush tsipinas pe leste ai
phenenas leske te ashel: numa wo tsipilas mai zurales, "Tu Shav le
Davidosko, al tuke mila anda mande."

<span id="an_10:49">10:49</span> Ai O Jesus aterdilo, ai phendia lenge
te akharen les. Won akharen o korho manush, ai phenen leske, "Aves
veselo, wushti, O Jesus akharel tu."

<span id="an_10:50">10:50</span> Ai wo lia tele leske bunda, wushtilo,
ai avilo karing O Jesus.

<span id="an_10:51">10:51</span> O Jesus phendia leske, "So manges te
kerav tuke?" O korho manush phendia leske, "Devla, phuter murhe iakha te
dikhav."

<span id="an_10:52">10:52</span> O Jesus phendia leske, "Zha, cho
pachamos sastilia tu." Ai strazo dikhlia, ai liape pala Jesus.

<span id="an_11:1">11:1</span> Kana pashilo karing Jerusalem, aresle
ando Bethphage ai Bethani, karing o plai le maslinengo, O Jesus tradia
dui anda leske disiplon

<span id="an_11:2">11:2</span> ai phendia lenge, "Zhan ando gav mai
angle, ai kana aresena, akharena ieke magares phanglo kai shoxar chi iek
manush beshlo opral; phutren les, ai anen les.

<span id="an_11:3">11:3</span> Te phenela tumen vari kon, "Sostar keren
kadia? Phenen leske, "Trobul le Devles; ai strazo si te tradel les."

<span id="an_11:4">11:4</span> Le dui disipluria geletar, ai arakhle
ieke magares kai sas phanglo pasha o wudar kai le dui droma avile andek
than: ai phutrenas le.

<span id="an_11:5">11:5</span> Le manush phushle, "Sostar phutren le
magares?"

<span id="an_11:6">11:6</span> Le disipluria phende lenge so phendia
lenge O Jesus, "Ke trobul le Devles." Ai le manush mekle le te zhan.

<span id="an_11:7">11:7</span> Angerde le magares ka Jesus, ai thode
penge gada pe leste, ai O Jesus beshlo opral le magares.

<span id="an_11:8">11:8</span> But anda narodo shudenas penge raxamia po
drom angla leste, kaver shinde patria pai le khash, ai thode le po drom
angla leste.

<span id="an_11:9">11:9</span> Le manush kai zhanas anglal angla leste,
ai kodola kai avenas palal pala leste, tsipinas, Hosana! Raduime kodo
kai aven ando anav le Devlesko:

<span id="an_11:10">11:10</span> Raduime si e amperetsia amari dadeski o
David, kai avel ando anav le Devlesko: "Hosana zhi ando rhaio!"

<span id="an_11:11">11:11</span> Ai O Jesus areslo ando Jerusalem, ai
gelo ande tampla, wo dikhlia pe sa le dieli, antunchi O Jesus ai le desh
u dui disipluria gele ande Bethani ke pozno sas.

<span id="an_11:12">11:12</span> Pe terharin diminiatsi, sar avenas anda
Bethani, O Jesus bokhailo;

<span id="an_11:13">11:13</span> Pasha drom dur angla leste, O Jesus
dikhlias ek pruing figengi kai sas la patria ferdi, gelo late te rodel
fruti, ai arakhlias patria ferdi, ke e vriama le figengi nas inker.

<span id="an_11:14">11:14</span> Antunchi O Jesus phendia la pruingake,
"Chi iek manush xal fruti anda tute na mai." Ai leske disipluria ashunde
kadala vorbi.

<span id="an_11:15">11:15</span> Ai won aresle ando Jerusalem: ai O
Jesus avilo ande tampla le Devlesko, ai gonisardia sa kodolen kai
bichinenas ai chinenas ande tampla, dia muial le skafidia kodolenge kai
parhuvenas le love, ai le skamina kodolenge kai bichinenas le
golumburia;

<span id="an_11:16">11:16</span> Ai chi meklia khonik te angerel vari
phiria ande bar le tamploski.

<span id="an_11:17">11:17</span> Ai sicharelas le, phenel lenge,
"Ramome, murho kher avela akhardo rhugimasko: ande sa le thema. Numa
tume keren anda leste shtala chorengi."

<span id="an_11:18">11:18</span> Le Gramnoturia ai le bare rasha ashunde
kadala vorbi, ai rodenas sar te mudaren les; daraile lestar, ke sa le
manush chudisaile pa lesko sicharimos.

<span id="an_11:19">11:19</span> Kana e telairiat avili, O Jesus ai
leske disipluria gele avri anda foro.

<span id="an_11:20">11:20</span> Pe terharin diminiatsi, sar nakhenas po
drom, dikhle ek pruing figengi shuchili zhi kai vuni.

<span id="an_11:21">11:21</span> Antunchi o Petri serelaspe so phendia O
Jesus arachi, ai phendia ka Jesus, "Gazda, Dikh! E pruing le figengi ke
tu dian armaia muli."

<span id="an_11:22">11:22</span> O Jesus phendia; lenge, "Si tume
pachamos ando Del." Chachimasa, phenav tumenge,

<span id="an_11:23">11:23</span> ke kon godi phenel plaiake, "Le tu
katkar, ai av shudini ande maria"; ai te na avela les gindo ke chi
kerdiol, numa pachal kai so phenel avela dino.

<span id="an_11:24">11:24</span> Pala kadia phenav tuke, "So godi
manges, kana rhugis tu, pachas kai avela so manges an avela dino."

<span id="an_11:25">11:25</span> "Ai kana beshen ande punrhende te
rhugin, te si tu vari so pe kanikaske; iertin, antunchi cho Dat ando
rhaio iertil che bezexa.

<span id="an_11:26">11:26</span> Numa te na iertin le, cho Dat ando
rhaio chi iertila che bezexa."

<span id="an_11:27">11:27</span> Ai avile palpale ando Jerusalem: ai sar
O Jesus phirelas ande tamplo, le bare rasha, ai le Gramnoturia, ai le
phure kai poronchinas avile leste,

<span id="an_11:28">11:28</span> ai phenen leske, "Kon phendias tuke ke
sai keres so tu keres, ai kon dias tu kadia putiera?"

<span id="an_11:29">11:29</span> O Jesus phendia lenge, "Vi me akana
phushav tumendar ek divano, ai phenen mange, antunchi me phenav tumenge
katar che putiera kerav so kerav.

<span id="an_11:30">11:30</span> O bolimos le Iovanosko katar sas, anda
rhaio vai manushendar?" Phenen mange.

<span id="an_11:31">11:31</span> Ai dinepe duma mashkar pende, ai
phenenas, "Te phenasa anda rhaio si te phushel ame, "Sostar chi pachaian
les?"

<span id="an_11:32">11:32</span> Numa te phenasa, manushendar. Dar katar
le manush, ke savorhe ankeren le Iovanos profeto."

<span id="an_11:33">11:33</span> Antunchi phende ka Jesus, "Chi zhanas."
Ai wo phendia lenge, "Chi me, chi phenav tumenge katar che putiera so
kerav."

<span id="an_12:1">12:1</span> Antunchi O Jesus sichardia len le
paramichensa, "Sas iek gazda kheresko kai thodia te bariol ek rez, ai
thodia ek zido kruglom latar, ai kerdia ai lashardias iek than te
strangon o struguro, vazdias iek wucho than te len sama kotsar. Ai dias
e rez ka rabocha rezaria (po wundilepe manushende) ai gelotar andek dur
them.

<span id="an_12:2">12:2</span> Kana pashili e vriama te chidenpe
struguro, tradias ek sluga kal manush kai bariarenaspe leski rez, te len
struguro kai avelas leske.

<span id="an_12:3">12:3</span> Ai astarde les, ai marde les, ai tradia
les bi kanchesko.

<span id="an_12:4">12:4</span> Magdata tradias lende aver sluges; ai
shude bax pe leste, ai dukhade lesko shero, ai chinuisarde les, ai
tradias les.

<span id="an_12:5">12:5</span> Magdata tradia aver sluges; ai mudarde
les, ai tradias mai but, marde uni, ai mudarde uni.

<span id="an_12:6">12:6</span> Ta ando gor sas les ieke shaves, kai sas
leske de sa drago, ai wo tradia lende peske shaves, ai phenelas, "Si te
preznain murhe shaves."

<span id="an_12:7">12:7</span> Numa le rezaria phende iek avreske, "O
Shav le Manushesko kai bariarelaspe rez; Aven mudaras les, ai lias ame
so si lesko."

<span id="an_12:8">12:8</span> Ai line les, ai mudarde les, ai gonisarde
les avri andai rez.

<span id="an_12:9">12:9</span> Kana o gazda le rezako avela, so kerela
kodole manushenge? Avela ai mudarel kodole nasul manushen, ai dela e rez
ka kaver.

<span id="an_12:10">12:10</span> "Ai chi jindian ando ramomos? O bax kai
le manush kai vazden o kher shude kerdilo o bax kai si sa e zor le
kheresko.

<span id="an_12:11">12:11</span> O Del kerdias kadia, ai che mundro ande
amare iakha!"

<span id="an_12:12">12:12</span> Mangenas te thon o vas pe leste, numa
daraile katar o narodo: ke won zhanenas kai wo dia duma iek paramichi
pala lende, mekle les, ai geletar.

<span id="an_12:13">12:13</span> Won trade leste uni andal Farizeanonge
ai uni andal Herodianonge te astaren les ande lesko divano.

<span id="an_12:14">12:14</span> Ai kana aresle, phenenas leske "Gazda,
zhanas ke chachimasa san, bi te daras vari kastar, ke chi thos partia
kanikaske, numa sikaves o chachimos pa Del si amenge slobodo vai nai, te
pochinas taksa ka Caesar?"

<span id="an_12:15">12:15</span> "Pochinasa vai chi pochinasa?" Numa O
Jesus haliardias lenge nasul ginduria, ai phendias lenge, "Sostar tume
zumaven ma? Sikaven mange le love, te sai dikhav les.

<span id="an_12:16">12:16</span> Ai andine leske iek pena. Ai O Jesus
phendia lenge, "Kaski fatsa ai ramomos si kado?" Ai phenen leske, "O
Caesar."

<span id="an_12:17">12:17</span> Antunchi O Jesus phendias lenge, "Den
ka Caesar so si lesko, ai den ka Del so si le Devlesko." Kana ashunde,
chudisaile.

<span id="an_12:18">12:18</span> Antunchi uni andal Saduseanonge avile
ka Jesus, kai mothon ke nai traio pala e martia: ai phushle les,
phenenas,

<span id="an_12:19">12:19</span> "Gazda, o Moses ramosardia amende, "Te
merela vari kasko phral, ai sas ansurime, ai nas les glate, lesko phral
trobul te lel leska rhomnia, ai te vazdel familia peske phraleske."

<span id="an_12:20">12:20</span> Sar mashkar amende efta phral. O pervo
ansurisailo, ai mulo, ai nas les glate.

<span id="an_12:21">12:21</span> Ai o duito ansurisailo leska rhomniasa,
ai mulo, ai nas les glate ai sakadia o trito.

<span id="an_12:22">12:22</span> Ai sakadia zhi ka o eftato, ai nas les
glate: antunchi vi e zhuvli muli.

<span id="an_12:23">12:23</span> Kana avela te zhuvindin le mule te zhan
ando rhaio saveski andal efta phral avela e rhomnia?"

<span id="an_12:24">12:24</span> O Jesus phendia lenge, "Shubin tume
zurales! Ke tume chi haliaren E Vorba le Devleski, ai chi e putiera le
Devleski."

<span id="an_12:25">12:25</span> Ke kana zhuvindin le mule te zhan ando
rhaio, le mursh chi lena rhomnia, ai le zhuvlia chi lena rhom, numa aven
sar le angeluria le Devleske kai si ando rhaio.

<span id="an_12:26">12:26</span> Numa anda kodia kai zhuvindin le mule
te zhan ando rhaio, chi jindian ande klishka le Mosesoski, sar ande
krenzha O Del phendia leske, phenelas, "Me sim O Del le Abramosko, ai O
Del le Isakosko, ai O Del le Iakovosko?

<span id="an_12:27">12:27</span> O Del nai O Del le mulengo, numa le
zhuvindengo, shubin tume zurales."

<span id="an_12:28">12:28</span> Ai iek andal Gramnoturia avilo, ai
ashundia le Saduseanuria marenas mui pende, vo haliardia ke phandadias o
mui le Saduseanonge, phushlia les, "Savo si o mai baro andal zakonuria?"

<span id="an_12:29">12:29</span> Ai O Jesus phendia leske, "O pervo
andal zakonuria si, Ashun, O Israel; O Del, amaro Del, si ferdi iek Del.

<span id="an_12:30">12:30</span> Te avel tuke drago O Del sa che ilesa,
sa che duxosa, ai sa che gojasa, ai sa che zorasa: kado si o pervo
zakono.

<span id="an_12:31">12:31</span> Ai o duito si saikfielo, te avel tuke
drago le manush sode san tu tuke. Nai aver zakono o mai baro sar
kadala."

<span id="an_12:32">12:32</span> Ai o Gramnoto phendia leske, "Gazda, tu
phendian o chachimos; ferdi iek Del si, ai nai aver, ferdi wo si.

<span id="an_12:33">12:33</span> Ai te avel leske drago O Del sa peske
ilesa, ai sa peske haliarimos, ai sa peske duxosa, ai sa peske zorasa,
ai te avel leske drago le manush sar si les leske, mai mishto si te
keren le dui zakonuria sar te thon zhegeni ai aver podarki po altari
ande tampla pala e sakrifis."

<span id="an_12:34">12:34</span> Ai kana O Jesus zhanelas ke wo
haliardia, phendia leske, "Tu san nai dur katar e amperetsia le
Devleski. Pala kodia khonik chi tromalas te phushel lestar vari so.

<span id="an_12:35">12:35</span> Kana O Jesus sicharelas ande tampla,
phushlia le, "Sar sai phenen le Gramnoturia ke O Kristo si O Shav le
Davidosko?

<span id="an_12:36">12:36</span> O Swunto Duxo phendia ka David te
phenel, "O gazda phendia murhe gazdaske, 'Besh ka murho chacho vas, zhi
pon thav che duzhmanon tela che punrhe.'"

<span id="an_12:37">12:37</span> Teala o David akharel les Gazda, sar si
lesko shav? Ai o baro narodo ashunelas les raduimasa.

<span id="an_12:38">12:38</span> Sar O Jesus sicharelas le, phendia
lenge, "Arakhen tume katar le Gramnoturia, ke lenge drago te phiravenpe
andel raxamia lunzhi, ai mangen savorhe te den le lasho dies pel
wulitsi.

<span id="an_12:39">12:39</span> Ai mangena le mai lashe skamina ande
synagogue, ai te beshen ka shero le skafidiako kal pachiva.

<span id="an_12:40">12:40</span> Ai won len khera le phivlia, ai te na
dichol lenge nasulimos but, pe lende avela kris mai bari.

<span id="an_12:41">12:41</span> O Jesus beshlo pasha o than kai le
manush thon le love ande tamplo, ai dikhlia sar thonas penge love ande
tamplo, ai but andal barvale dine but.

<span id="an_12:42">12:42</span> Ai ek phivli chorhi avili ai tholas dui
xarkune kotora, anklen iek sent.

<span id="an_12:43">12:43</span> Ai wo akhardia leste peske disiplon, ai
phendia lenge, "Chachimasa, phenav tumenge, kacha chorhi phivli thodia
mai but de sar savorhe:

<span id="an_12:44">12:44</span> Ke le barvale dine katar le but love
kai sas le, numa woi dia so godi sas la te traiil."

<span id="an_13:1">13:1</span> Sar O Jesus anklisto avri andai tampla,
iek andal leske disipluria phendia leske, "Dikh, Gazda, che shukar bax
ai shukar khera!"

<span id="an_13:2">13:2</span> Ai O Jesus phendia leske, "Dikhes sa
kadala bare khera? Chi mai ashela iek bax po kaver, sa so dikhes avela
pherado."

<span id="an_13:3">13:3</span> Sar O Jesus beshlo po plai le maslinenge,
beshelas po than kai dikhlia o tampla, o Petri, o Iakov, o Iovano ai o
Andre avile leste korkorho, ai phushle les,

<span id="an_13:4">13:4</span> "Phen amenge, kana kerdiolape kadia? Ai
so avela o semno kai aves kana kerdiona kodola buchi?"

<span id="an_13:5">13:5</span> O Jesus phendia lenge, "Len tume sama, te
na atsavel tumen khonik.

<span id="an_13:6">13:6</span> Ke but avena ande murho anav, ai phenena,
"Me sim o Kristo"ai atsavena buten.

<span id="an_13:7">13:7</span> Ai kana ashunena ke marenpe ai viasta kai
marenpe, na daran: ke kodia musai te kerdiol, numa nai inker o gor.

<span id="an_13:8">13:8</span> Iek them marelape aver themesa, iek
amperetsia marelape avria amperetsia: ai ande but thana izdrala e phuv,
ai ande thana chi avela dosta te xan, avela but baiuria: kadala avela le
semnuria ta anda gor le chinosko, ai o nekazo kai si te avel.

<span id="an_13:9">13:9</span> Numa len sama tumendar: kai dena tume
manush ando vas te aven chinuime, ai marena tume andel synagogue: ai
tume avena line angla le bare le foroske ai le amperetoske pala murho
anav. Phenen lenge pa mande.

<span id="an_13:10">13:10</span> Ai kadia le viasta lashi pai amperetsia
avela phendi ande sa e lumia.

<span id="an_13:11">13:11</span> Ai akana astaren tume, ai lena tume kal
le bare la krisako. Na daran mai anglal pa so te phenen, kana avela e
vriama dava tume le vorbi. Ke tume chi den duma numa O Swunto Duxo.

<span id="an_13:12">13:12</span> Akana o phral si te purhila lesko phral
te avela mudardo, ai o dat purhila peske shaven; ai le shave purhina
penge daden ai deian te avena mudarde.

<span id="an_13:13">13:13</span> Savorhe vurhitsina tu pala murho anav:
numa kodo kai rhivdila ai ankerela zhando gor avela skepime.

<span id="an_13:14">13:14</span> Kana dikhena kodia kai si griatsa le
Devleske ke si ando swunto than sar sas phendo katar o profeto Daniel
(kodo kai jinel mek te haliarel). Antunchi kodola kai si ande Judea
trobula te nashen andel plaia.

<span id="an_13:15">13:15</span> Ai kodo kai avela opral pa kher te na
zhal te lel vari so anda pesko kher.

<span id="an_13:16">13:16</span> Ai kodo kai si ande niva te na zhal
palpale te lel peske tsalia.

<span id="an_13:17">13:17</span> Nasul la zhuvliake kai si phari
glatasa, ai kodola kai si le glate pe chuchi ande kodola dies.

<span id="an_13:18">13:18</span> Rhugin tume te na avel ivend kana
trobul te nashen.

<span id="an_13:19">13:19</span> Ke ande kodia vriama si te avel ka savo
chino ai nekazo, de sar e lumia shoxar chi dikhlias zhi akana ai shoxar
chi mai dikhela.

<span id="an_13:20">13:20</span> Ai te na avino kodola dies skurtiarde,
sa le manush kamas te xaiin: numa pala e sama le manushenge kai si alome
katar O Del kodola diesa si te aven skurtiarde.

<span id="an_13:21">13:21</span> Antunchi te avela vari kon te mothol
tuke, "O Kristo avilo!" "Katka lo" vai "Kote lo" Na pacha.

<span id="an_13:22">13:22</span> Ke si te vazdenpe xoxamne profeturia,
kai kerena kasave semnuria ai mirakluria, ta te sai atsaven vi kodolen
kai si alome katar O Del.

<span id="an_13:23">13:23</span> Ashunen! So phendem tumenge mai anglal.

<span id="an_13:24">13:24</span> "Strazo pala o chino ai o nekazo kodole
diesengo o kham si te avel tuniariko, o shunuto chi dela vediara,

<span id="an_13:25">13:25</span> le chererhaia perena anda cheri, ai e
putiera kai si ando cheri avena drenchinime.

<span id="an_13:26">13:26</span> Antunchi dikhena O Shav le Manushesko
avela pel nuveria ande putiera ai ando barimos.

<span id="an_13:27">13:27</span> Ai tradela peske angelon, ai si te
chiden leske alome andal shtar barvalia, ai de anda iek gor la lumiako
ai le cheresko zhando kaver gor."

<span id="an_13:28">13:28</span> Akana sichon ek paramichi pai pruing le
figenge. Kana si terne le krenzhitsi, ai anklen patria, zhanes ke o
milai pashe.

<span id="an_13:29">13:29</span> Sakadia tume kana dikhena sa kadale
dieli zhanen ke pashelo, ke wudarlo.

<span id="an_13:30">13:30</span> Chachimasa phenav tumenge, kadia vitsa
chi nakhela, zhi pon chi kerdion kadala dieli.

<span id="an_13:31">13:31</span> O rhaio ai e lumia nakhena, numa murhi
vorba shoxar chi nakhela.

<span id="an_13:32">13:32</span> Khonik chi zhanel kana avela kodo dies
vai kodo chaso, chi le angeluria ando rhaio, chi O Shav, ferdi O Dat
zhanel.

<span id="an_13:33">13:33</span> "Arakhen tume, le sama ai rhugin tume,
ke chi zhanen kana kerdiola.

<span id="an_13:34">13:34</span> Ke O Shav le Manushesko si sar ek
manush kai phiravelas dur ando aver them, ai phendia lesko sluga te lel
sama le kheresko, swako sluga sas les buchi te kerel. Wo dia trad kal
wudartari te lel sama.

<span id="an_13:35">13:35</span> Le sama tume: ke chi zhanen kana o
gazda le kheresko avela palpale, kana perel o kham, vai e riat, vai kana
wushtel o kham, vai diminiatsi.

<span id="an_13:36">13:36</span> Wo sai avela strazo kana tume chi
azhukeren les ai arakhel tume soven.

<span id="an_13:37">13:37</span> Ai so phenav tumenge, phenav
savorhenge: Le sama!"

<span id="an_14:1">14:1</span> Zhanen pa dui dies si O Dies O Baro le
Zhidovongo, ai le manrhe bi drozhdenge: ai le bare rasha, ai le
Gramnoturia, denaspe duma sar te atsaven O Jesus ai te thon o vas pe
leste, ai te mudaren les.

<span id="an_14:2">14:2</span> Numa phende, "Nashti avel po dies o baro
ka kam buntuilpe o them."

<span id="an_14:3">14:3</span> O Jesus sas ando foro Bethani ando kher
ka Simon o lepra, iek zhuvli avili leste, ai andias e mai kuchi duxi,
sar beshelas ka e skafidi, pharhadia e botela, ai shordias kodola
duxuria pe lesko shero.

<span id="an_14:4">14:4</span> Uni xoliale mashkar pende, ai phende,
"Sostar kerdias kasavi zida?

<span id="an_14:5">14:5</span> "Sai avilino bichindo mai but sar trin
shela teliara, ai le love dine kal chorhe!" Ai denas duma nasul pa late.

<span id="an_14:6">14:6</span> O Jesus phendia, "Mek la trankilo; Sostar
dosharen kadala zhuvlia? Ke so woi kerdias mange si de sa shukar diela.

<span id="an_14:7">14:7</span> Ke le chorhe sagda avena tumensa, ai vari
kana kai mangen sai zhutin le: numa me chi avava tumensa sagda.

<span id="an_14:8">14:8</span> Kana shordias kado duxi pe murho stato,
woi kerdias kodia te getol ma pe murho gropomos.

<span id="an_14:9">14:9</span> Chachimos me phenav tumenge, kai godi
kadia viasta lashi avela phendi ande sa e lumia, so woi kerdias mange si
te avel phendo te denpe goji late."

<span id="an_14:10">14:10</span> Antunchi iek andal desh u dui
disipluria kai besholas Judas Iscariot, gelo kal le bare rasha, te
purhila les lenge.

<span id="an_14:11">14:11</span> Ai kana ashunde kadala vorbi,
raduisaile, ai shinade te den les love. De katar kodia vriama o Judas
rodias sar te del les ando vas.

<span id="an_14:12">14:12</span> Po pervo andal diesa le bare kai xanas
manrho kai nai puchardo, le disipluria avile ka Jesus, ai phushle les,
"Kai manges te getosaras tuke te xas O Dies O Baro le Zhidovongo?"

<span id="an_14:13">14:13</span> O Jesus tradia dui andal peske
disiplonge, ai phendia lenge, "Zhan ando foro, kotse arakhena ieke
manushes kai si les iek vaza paiesko; len tume pala leste.

<span id="an_14:14">14:14</span> Kana wo zhal ando kher, phenen leske,
"O gazda phenel, 'Kai e soba te kerav O Dies O Baro le Zhidovongo ka
chiro kher murhe disiplonsa?'"

<span id="an_14:15">14:15</span> Wo sikavela tumenge iek bari soba opre
kai si swako fielo andre kotse, lasharen O Dies O Baro le Zhidovongo.

<span id="an_14:16">14:16</span> Ai peske disipluria geletar, ai aresle
ando foro, ai arakhle sa sar wo phendiasas lenge: ai won lasharde O Dies
O Baro le Zhidovongo.

<span id="an_14:17">14:17</span> Kana pele e riat O Jesus beshlo kai
skafidi le desh u dui disiponsa.

<span id="an_14:18">14:18</span> Ai sar xanas, O Jesus phendia,
"Chachimasa, phenav tumenge, iek anda tumende si te purhin ma."

<span id="an_14:19">14:19</span> Nekezhisaile zurales, ai iek pala
avreste phushenas, "Sim me?" ai aver phendia, "Sim me?" ai aver phendia,
"Sim me?"

<span id="an_14:20">14:20</span> O Jesus phendia lenge, "Si iek andal
desh u dui, kodo kai xal mansa anda tiari.

<span id="an_14:21">14:21</span> O Shav le Manushesko avela kerdo lesa
sar sas o ramome pa leste, numa nasul avela kodoleske ka purhila le
Shaves le Manushesko! Mai mishto avilino leske te na arakhadilo sas!"

<span id="an_14:22">14:22</span> Sar xanas, O Jesus lia manrho, ai dias
naisimos, phaglia les, ai dia lende te xan, ai phendia lenge, "Len, xan,
kado si murho stato."

<span id="an_14:23">14:23</span> Porme lias e kuchi, ai kana dia
naisimos, ai dia lende; ai savorhe pile.

<span id="an_14:24">14:24</span> Phendia lenge, "Kado si murho rat, o
nevo kontrakto, shordo te pochinel anda bezex, (rat kai chacharel e
vortechia le Devleske).

<span id="an_14:25">14:25</span> Chachimos phenav tumenge, chi mai
piiava andai fruta le struguroski, de akana ai zhi po dies piiava andai
e nevi fruta tumensa ande murhi Dadeski amperetsia.

<span id="an_14:26">14:26</span> Ai kana jilabade ek jeli, geletar pe
plai le maslinenge.

<span id="an_14:27">14:27</span> Ai O Jesus phendia lenge, "Ariat sa si
te meken ma pala so kerdiolape mange, ke ramome; "Dava dab le pastuxos,
ai le bakre si te rhispinpe."

<span id="an_14:28">14:28</span> Kana zhuvindiva andai martia, si te
zhav mai anglal tumendar ande Galilee."

<span id="an_14:29">14:29</span> Numa o Petri phendia leske, "Vi te
meken tu sa pala so kerdiolape, me shoxar chi mekava tut!"

<span id="an_14:30">14:30</span> Ai O Jesus phendia leske, "Chachimasa
phenav tuke, ke kadia dies, e riat mai anglal sar o kurkorsho te bashel
duvar, tu si te mothos trivar ke chi zhanes ma.

<span id="an_14:31">14:31</span> Numa o Petri dias mui, "Vi te trobula
te merav tusa, me shoxar chi phenava ke chi zhanav tut." Ai sa le
disipluria phende sakadia.

<span id="an_14:32">14:32</span> Ai aresle ka o than kai bushol
Gethsemane: ai phendia peske disiplonge, "Beshen katse zhi pon rhugiv
ma."

<span id="an_14:33">14:33</span> Porme lia pesa o Petri, o Iakov ai o
Iovano, ai kote avilo pe leste pharipe nekazo ai chinuilas.

<span id="an_14:34">14:34</span> Ai O Jesus phendia lenge, "Haliarav
ande murho duxo de sa pharo nekazo, zhi kai martia, beshen katka, ai len
sama."

<span id="an_14:35">14:35</span> Ai O Jesus tsirha mai angle, ai
shudiaspe tele mosa pe phuv, ai rhugisailo. "Te dashtilpe, o chaso sai
nakhel mandar."

<span id="an_14:36">14:36</span> Ai phendia, "Abba Murho Dat, te sai mek
te nakhel kadia kuchi mandar, numa na murhi, chiri voia te avel kerdi."

<span id="an_14:37">14:37</span> Ai avilo, ai arakhlia le sovenas, ai
phendia ka Petri, "O Simon, soves? So nashtisardian te le sama mansa iek
chaso?"

<span id="an_14:38">14:38</span> Le sama ai rhugis tu, te na peres ando
zumaimos. O duxo mangel, numa o stato kovlo."

<span id="an_14:39">14:39</span> Gelotar e duito data ai rhugisailo,
phenelas sa kodola vorbi.

<span id="an_14:40">14:40</span> Ai kana areslo palpale, arakhlias le
sovenas, ke nashti ankerenas peske iakha phuterde. Ai chi zhanen so te
phenen leske.

<span id="an_14:41">14:41</span> Ai wo avilo o trito data, ai phendia
lenge, "Akana soven ai hodinin: si dosta, o chaso avilo, ashun, O Shav
le Manushesko avela dino ando vas le bezexale manushengo.

<span id="an_14:42">14:42</span> Wushten, aventar, Dikhen, avel kodo kai
dias ma ando vas."

<span id="an_14:43">14:43</span> Ai strazo, sar O Jesus delas duma, o
Judas, iek andal desh u dui avilo, ai lesa avilo baro narodo sabiensa ai
khashtensa. Tradine sas katar le bare rasha, le Gramnoturia, ai katar le
phure ka pronchinas.

<span id="an_14:44">14:44</span> Kodo kai dias les ando vas dias len ek
semno, phendia, "Kodolen kai chumidava si o manush, astaren les ai len
les."

<span id="an_14:45">14:45</span> Andak data gelo ka Jesus ai phendia
leske, "Gazda, Gazda," ai chumidia les.

<span id="an_14:46">14:46</span> Ai thode vas po Jesus ai phangle les.

<span id="an_14:47">14:47</span> Ai iek anda kodola kai sas le Kristosa,
anzilo ai lias peski sabia, ai shindias tele o khan kodoleske kai sas
sluga ka rashai o baro.

<span id="an_14:48">14:48</span> Ai O Jesus phendia le narodosko, "Dar
chor sim te avilian pala mande sabiensa ai khashtensa te astaren ma?

<span id="an_14:49">14:49</span> Swako dies simas tumensa ande tamplo te
sicharav, ai chi thodian vas pe mande, numa sa kado kerdiilo kashte o
ramomos le profetongo te pherdiol."

<span id="an_14:50">14:50</span> Antunchi sa le disipluria mekle les, ai
rhispisaile.

<span id="an_14:51">14:51</span> Ek terno manush lia pe pala leste, sas
ferdi iek kotor poxtan pe leste. Won thode vas pe terno manush,

<span id="an_14:52">14:52</span> ai meklia o kotor poxtan, ai
rhispisailo sa nango.

<span id="an_14:53">14:53</span> Ai ningerde O Jesus ka o baro rashai:
kai sa le bare rasha, ai le phure kai poronchinas, ai le Gramnoturia
chidinisaile.

<span id="an_14:54">14:54</span> O Petri liape pala leste de dural, zhi
ka e bar la bare rashake; ai beshlo tele le slugensa, ai tacholas pashai
iag.

<span id="an_14:55">14:55</span> Le bare le rasha ai sa e Sanhedren (e
kris e bare) rodenas te thon beda xoxamni po Jesus te shinen kris pe
leste te mudaren les, ai chi arakhle.

<span id="an_14:56">14:56</span> Ke but manush avile angle te xoxavan pa
leste, numa lenge vorbi nai iek fielo.

<span id="an_14:57">14:57</span> Uni wushtile opre te xoxaven pa leste,
phende,

<span id="an_14:58">14:58</span> "Ashundiam kado manush phenel, 'Man si
e putiera te xaiin o tampla le Devleski kai le manush kerde le vastensa,
ai ande trin dies vazdav aver le vastensa."'

<span id="an_14:59">14:59</span> Swako manush phendia vari so aver fielo
pa leste.

<span id="an_14:60">14:60</span> Ai o baro rashai wushtilo opre angla
lende, ai phushlia katar O Jesus, phenelas, "Nai tu so te phenes pa
kadia." So phenen kadala manush pa tute?"

<span id="an_14:61">14:61</span> Numa O Jesus chi phendia khanchi, mai
iek data o baro rashai phushlia les, "Tu san O Kristo, O Shav le Swunto
Devlesko?"

<span id="an_14:62">14:62</span> Ai O Jesus phendia leske, "Me sim: ai
mai angle si te dikhen O Shav le Manushesko ka o vas o chacho putierako,
ai sar avel pel nuveria le rhaioski."

<span id="an_14:63">14:63</span> Antunchi o baro rashai shindia peske
tsalia, ai phendia, "So mai trobul ame marturia?

<span id="an_14:64">14:64</span> Vi tume ashundian leske nasul vorbi: So
haliaren tume? Phende, 'Doshalolo ai trobul mudardo.'" Ai uni chungarde
pe leste, ai te wusharen lesko mui, ai dine les dab dukhamensa, ai
phenen leske, "Kon mardia tu?" Le ketani marde les le vastensa.

<span id="an_14:66">14:66</span> O Petri beshelas avri ande bar, iek
sluga andal le bare rashaske avili,

<span id="an_14:67">14:67</span> ai kana woi dikhlia o Petri tachol
pasha iag, dikhelas pe leste, ai phendia, "Ai vi tu sanas lesa, O Jesus
andai Nazareth."

<span id="an_14:68">14:68</span> Wo phendias, "Nai chaches" angla
savorhende, "Chi zhanav pa soste des duma." Ai gelo karing e wurota, ai
o kurkorsho bashlo.

<span id="an_14:69">14:69</span> E sluga dikhlia les, ai phendia
kodolenge kai sas kotse, "Kodo si iek anda lende."

<span id="an_14:70">14:70</span> Mai iek data phendias, "Nai chaches, ai
tsirha vriama, kodola kai sas pashai iag avile ka Petri ai phende leske,
"Chaches tu san iek anda lende, ke tu san andai Galilee, ai cho divano
purhil tut."

<span id="an_14:71">14:71</span> Numa o Petri dias pe armaia ai
solaxadias lenge, "Me chi zhanav kadale manushes."

<span id="an_14:72">14:72</span> Ai o duito data o kurkorsho bashlo. Ai
o Petri diape goji ka le vorbi kai phendiasas leske O Jesus, "Mai anglal
sar te bashel duvar o kurkorsho, tu trivar phenesa ke chi zhanes ma." Ai
kana serelas kadia, ruia zurales.

<span id="an_15:1">15:1</span> Kana phuterdilo o dies sa le bare rasha,
ai le phure kai poronchinas, ai le Gramnoturia avile andek than te den
duma pa O Jesus. Ashshile te phanden les, ai ningerde les ka Pilate.

<span id="an_15:2">15:2</span> Ai o Pilato phushlia les, "Tu san O
Amperato le Zhidovongo?" O Jesus phendia leske, "Sar tu phendian."

<span id="an_15:3">15:3</span> Ai le bare le rasha dosharde les, numa O
Jesus chi phendia khanchi.

<span id="an_15:4">15:4</span> Ai o Pilato mai phushlia les, "Chi phenes
khanchi? Chi ashunes sa le dosha kai phenen pa tute?"

<span id="an_15:5">15:5</span> Numa O Jesus chi phendia khanchi; anda
kadia o Pilato chudisailo.

<span id="an_15:6">15:6</span> Sas ek zakono ka o guvernori Pilate po
Dies O Baro le Zhidovongo te mekel avri iekes ande temnitsa savo godi
mangel o narodo.

<span id="an_15:7">15:7</span> Sas phandado antunchi iek kai zhanglo
liaspe ke de sa nasul lo, ai mudardia vari kas, lesko anav sas Barabbas.
(Ande temnitsa sas iek kai busholas o Barabbas, peske dosha lensa anda
iek mudarimos kai kerde ande bunto.)

<span id="an_15:8">15:8</span> Sa o narodo gelo ka Pilate ai mangel
lestar te kerel o zakono sar kerdia swako bersh.

<span id="an_15:9">15:9</span> Numa o Pilato phendia lenge, "Mangen te
mekav tumenge O Amperato le Zhidovongo?"

<span id="an_15:10">15:10</span> Ke wo zhanglias sostar dine les ando
vas, ke le rashan sas inetsia (zhaluzo) pe leste.

<span id="an_15:11">15:11</span> Numa le bare le rasha dziliarde le
manushen, ke won mangen o Pilato te mekel Barabbas lenge.

<span id="an_15:12">15:12</span> Ai o Pilato magdata phendia lenge, "So
mangen te kerav kadalesa O Jesus kai mothon leske O Amperato le
Zhidovongo?"

<span id="an_15:13">15:13</span> Ai savorhe phende, "Tho les po
trushul!"

<span id="an_15:14">15:14</span> Porme o Pilato phendia lenge, "Sostar,
che nasulimos kerdia?" Numa won mai zurales dine mui, "Tho les po
trushul!"

<span id="an_15:15">15:15</span> O Pilato manglia te raduin le manushen,
meklia lenge o Barabbas, ai marde O Jesusosa le bichosa, antunchi dias
les te karfon les po trushul.

<span id="an_15:16">15:16</span> Le ketani ningerde les ando kher, kai
bushol Praetorium; ai chidinisaile kruglom lestar ek antrego kompania
ketani.

<span id="an_15:17">15:17</span> Ai dine pe leste ek brazba raxami, ai
kerde korona andal lunzhe kanrhe, ai thode la po lesko shero,

<span id="an_15:18">15:18</span> ai phendias leske, "Lungo traio ka O
Amperato le Zhidovongo!"

<span id="an_15:19">15:19</span> Ai line e rhai ai marde les pa shero
lasa, ai chungarde pe leste, ai dine changa angla leste, ai luvudisarde
les.

<span id="an_15:20">15:20</span> Kana getosarde te maren mui lestar,
line pa leste e brazba raxami, ai dine leske tsalia pe leste, ai
ningerde les te karfon les po trushul.

<span id="an_15:21">15:21</span> Po drom kai zhanas arakhle ieke
manushes anda Cirene kai busholas Simon, o dat le Alexanderosko ai
Rufusosko, ai thode les te ningerel o trushul.

<span id="an_15:22">15:22</span> Ai andine les ka kodo than kai bushol
Golgatha. "O than kai miazol kokalo sheresko"

<span id="an_15:23">15:23</span> Dine les mol hamime drabensa te pel:
chi pelias.

<span id="an_15:24">15:24</span> Ai kana karfosarde les po trushul,
hulade leske tsalia mashkar pende, ai thodepe te dikhen kon niril peski
raxami.

<span id="an_15:25">15:25</span> Ai sas inia chasuria diminiatsi, ai
karfosarde les.

<span id="an_15:26">15:26</span> Opral pa lesko shero amblade ek ramomos
kai phenelas che dosh ankerdesas pe leste, "O AMPERATO LE ZHIDOVONGO."

<span id="an_15:27">15:27</span> Ai lesa won karfosarde dui chor, iek ka
lesko chacho vas, ai iek ka lesko stingo.

<span id="an_15:28">15:28</span> Kadia kerdilia sar o ramomos phendia,
won gindisarde pa leste sar iek manush kai phaglo o zakono.

<span id="an_15:29">15:29</span> Le manush kai nakhenas kotsar, kerenas
anda shero ai mishkirinas les, ai phenenas, "Tu kai sas te xaiis o
tampla, ai ande trin dies te vazdes kadia tampla,

<span id="an_15:30">15:30</span> Skepisar tut, ai aidi tele pa trushul."

<span id="an_15:31">15:31</span> Sakadia le bare le rasha ai le
Gramnoturia marde mui lestar mashkar pende, "Skepisardias avren, numa
nashti skepil pes."

<span id="an_15:32">15:32</span> Mek O Kristo, O Amperato anda Israel,
te avel tele pa trushul, ke mangas te dikhas ai pachas ame ande leste.
Ai vi le dui kai sas thodine po trushul lesa marde mui lestar sakadia.

<span id="an_15:33">15:33</span> Kal desh u dui po mashkar le diesesko
avilo, tuniariko sas pe sa e lumia zhi kai trin chasuria.

<span id="an_15:34">15:34</span> Karing le trin chasuria O Jesus dias
mui andek baro glaso, "Eloi, Eloi, lema Sabachthani?" Kadia si, "Murho
Del, Murho Del, Sostar meklian ma?"

<span id="an_15:35">15:35</span> Uni anda kodola kai sas kotse ashunde
les, ai phende, "Eta, akharel o Elias."

<span id="an_15:36">15:36</span> Strazo iek anda lende grebisailo, lias
ek kotor, thodias les ando lolo shut, thodias po khash ai zumadias te
del ka Jesus te pel, phenel, "Mek les: Aven te dikhas te avela o Elias
te skepil les."

<span id="an_15:37">15:37</span> Antunchi O Jesus dias mui ando baro
glaso ai dias pesko duxo opre, ai mulo.

<span id="an_15:38">15:38</span> Ai e zanaveski ande tampla ande donde
de opral zhi tele (kai sas amblado opre ande tampla shindilo de opral
zhi tele).

<span id="an_15:39">15:39</span> O fitsiri o Romano kai beshlo angla
leste, dikhlia sar O Jesus dias mui ando baro glaso ai dias pesko duxo
opre, ai mulo. Phendia "Chaches kado sas O Shav le Devlesko."

<span id="an_15:40">15:40</span> Ai vi sas zhuvlia kotse kai dikhenas de
dural: mashkar lende sas e Maria Magdalena, ai e Maria e dei le
Iakovoski ai le Josefoski, ai Salomeski.

<span id="an_15:41">15:41</span> Kana wo sas ande Galilee, won linepe
pala leste, ai podaisarde les; ai but kaver zhuvlia avile ka Jerusalem
lesa.

<span id="an_15:42">15:42</span> Kana peli e riata, ke sas o dies mai
anglal o lasharimos le Sabatosko.

<span id="an_15:43">15:43</span> O Josef andai Arimathaea areslo, wo sas
ek baro manush ande bar, ai vi wo azhukerelas e amperetsia le Devleski,
ai tromailo te zhal ka o Pilato, te mangel le Jesusosko stato.

<span id="an_15:44">15:44</span> O Pilato chudisailo ke mulo kadia sigo,
akhardia o kapitano anda le ketani, ai phushlia les, "Mulo kadia sigo?"
Kana o Pilato ashundia so phendia o kapitano, o Pilato dias ordina te
den les leste.

<span id="an_15:46">15:46</span> O Josef lias o stato, ai vuluisardias
les andek vuzho poxtan, ai thodias les ando nevo greposhevo kai sas
shindo ando bax, ai spidias ek baro bax angla greposhevo.

<span id="an_15:47">15:47</span> Ai e Maria Magdalena, ai e Maria e dei
le Josesosko dikhle kai thodia O Jesus.

<span id="an_16:1">16:1</span> Ai kana nakhlo Sabat, e Maria Magdalena,
ai e Maria e dei le Iakovoski ai le Salomeski, chinde le parfumuria te
zhan ai thon le parfumuria po le Jesusosko stato.

<span id="an_16:2">16:2</span> Ai kana phuterdilo o dies o pervo dies le
kurkosko, avile ka greposhevo kana wushtel o kham.

<span id="an_16:3">16:3</span> Phenenas mashkar pende, "Kon spidela
palpale o bax katar e wurota le greposhevosko amenge?"

<span id="an_16:4">16:4</span> Ai kana dikhenas, dikhle ke o bax kai sas
angla o greposhevo sas spidias palpale: sas o baro bax.

<span id="an_16:5">16:5</span> Avile ando greposhevo, dikhle ek terno
manush beshelas pe chachi rig, vuriardo ande ek lunzhi parni raxami, ai
daraile.

<span id="an_16:6">16:6</span> Phendia lenge, "Na daran. Tume roden O
Jesus andai Nazareth, kai sas karfosardo po trushul; zhuvindisailo; nai
katse: Dikh! O than kai sas.

<span id="an_16:7">16:7</span> Numa zhan sigo, ai phenen leske
disiplonge ai o Petri, ke wo zhal mai anglal tumendar ande Galilee:
kotse si te dikhen les, sar phendias tumenge.

<span id="an_16:8">16:8</span> Grebisaile te zhantar katar o greposhevo
ande dar, izdraile ai chudisaile, won chi phende khanch kanikaske ke
daranas.

<span id="an_16:9">16:9</span> O Jesus zhuvindisailo anda martia kana
phuterdilo o dies, o pervo dies le kurkosko. E Maria Magdalena sas iekto
te dikhel les. O Jesus gonisardiasas avri anda late efta bengen.

<span id="an_16:10">16:10</span> Geli ai phendia leske disiplonge, won
nekezhinas ai rovenas.

<span id="an_16:11">16:11</span> Kana ashunde kai wo traiil, ai kai e
Maria dikhlia les, won chi pachanaspe.

<span id="an_16:12">16:12</span> Pala kodia, wo avilo sar aver manush
kal dui anda lende kai zhanas po drom avrial anda foro.

<span id="an_16:13">16:13</span> Gele ai phende le kolavrenge. Le
kolaver chi pachanas.

<span id="an_16:14">16:14</span> Pala kodia avilo ka le desh u iekenge
sar xanas andek than, ai dino le trad, phendia lenge zurale vorbi ke chi
pachanpe ai zurade lengo ilo, ke chi pachaie kodolen kai dikhle les pala
o zhuvindimos.

<span id="an_16:15">16:15</span> Ai phendia lenge, zhan pe sa e lumia,
ai phenen e lashi viasta savorhenge.

<span id="an_16:16">16:16</span> Kodo kai pachala ai avela boldo avela
skepime; numa kado kai chi pachala avela kris pe leste.

<span id="an_16:17">16:17</span> Ai kadala mirakluria zhana kodolensa
kai pachanape. Ando murho anav gonina bengen; denas duma neve shibasa.

<span id="an_16:18">16:18</span> Astaren le sapen; te won pen vari so
kai mudarel o manush, chi mudarela len; thona le vas pe naswalen, ai
avena saste.

<span id="an_16:19">16:19</span> Pala O Jesus dias duma lenge, sas lino
opre ando rhaio, ai beshlo po chacho vas le Devlesko.

<span id="an_16:20">16:20</span> Ai won geletar, ai dine duma po Del pe
swako rig, ai O Del kerelas buchi lensa, O Del sikadias kai E Vorba le
Devleski sas chachi pala le mirakluria kai kerdionas.

------------------------------------------------------------------------

[Next: Luke](luk.md)
