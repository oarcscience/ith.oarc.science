[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Next](mar.md) 

------------------------------------------------------------------------

### Romani Bible: Matthew

<span id="an_1:1">1:1</span> Eta so si ramome te zhangliolpe e vitsa le
Jesus Kristoski, avilo katar o David kai avilo katar o Abraham.

<span id="an_1:2">1:2</span> O Abraham sas o dat le Isaakosko; O Isaak
sas o dat le Jakovosko; o Jakov sas o dat le Judasko ai leske phralengo;

<span id="an_1:3">1:3</span> O Judah sas o dat le Pharesko ai le
Zarahosko (lenge dei sas e Thamar); O Phares sas o dat le Esromosko; O
Esrom sas o dat le Aramosko;

<span id="an_1:4">1:4</span> O Aram sas o dat le Aminadabosko; O Amindab
sas o dat le Naassonosko; O Naasson sas o dat le Salmonosko;

<span id="an_1:5">1:5</span> O Salmon sas o dat le Boazosko (E Rachab
sas leski dei); O Boaz sas o dat le Obedosko (Ruth sas leski dei); o
Obed sas o dat le Jessesko;

<span id="an_1:6">1:6</span> O Jesse sas o dat le Davidosko, o amperato;

<span id="an_1:7">1:7</span> O David sas o dat le Solomonosko (leski dei
sas e rhomni le Uriaseski); O Solomon sas o dat le Roboamosko; O Roboam
sas o dat le Abiahosko; O Abia sas o dat le Asahosko;

<span id="an_1:8">1:8</span> O Asa sas o dat le Josaphatosko; O Josphat
sas o dat le Joramosko; o Joram sas o dat le Oziasosko;

<span id="an_1:9">1:9</span> O Ozias sas o dat le Joathamosko; O Joatham
sas o dat le Achazosko; O Achaz sas o dat le Ezekiasko;

<span id="an_1:10">1:10</span> O Ezekias sas o dat le Manassesko; O
Manasses sas o dat le Amonosko; O Amon sas o dat le Josiasko;

<span id="an_1:11">1:11</span> O Josias sas o dat le Jechoniasko ai
leske phralengo, pe vriama kai ningerde la narodos Israel ande Babylon.

<span id="an_1:12">1:12</span> Kana sas ande Babylon, O Jechonias sas o
dat le Salathielosko; O Salathiel sas o dat le Zorobabelosko;

<span id="an_1:13">1:13</span> O Zorobabel sas o dat le Abuidosko; O
Abiud sas o dat le Eliakimosko; O Eliamkim sas o dat le Azorosko;

<span id="an_1:14">1:14</span> O Azor sas o dat le Zadocobosko; O Zadoc
sas o dat le Achimosko; O Achim sas o dat le Eliudosko;

<span id="an_1:15">1:15</span> O Eliud sas o dat le Eleazarosko; o
Eleazar sas o dat le Matthanosko; O Matthan sas o dat le Jacobosko;

<span id="an_1:16">1:16</span> O Jacob sas o dat le Josephosko, o rhom
la mariako, kastar arakhadilo biandilo o Jesus, kai akharen 'Kristo'.

<span id="an_1:17">1:17</span> Sa le vitsi de katar o Abraham zhi ka o
David sas desh u shtar, de katar o David zhi ka e vriama kai sas
ningerde ande Babylon sas desh u shtar vitsi, ai kotsar desh u shtar zhi
kai arakhadilo o Kristo.

<span id="an_1:18">1:18</span> Eta sar arakhadilo o Jesus Kristo. E
Maria leski dei sas tomnime ka Josef, numa mai anglal sar te traiin
andek than, ashili phari katar e putiera le Swuntone Duxoski.

<span id="an_1:19">1:19</span> O Josef lako rhom sas chacho manush, ai
chi manglias te kerel lake lazhav; manglia te mekel la chordanes.

<span id="an_1:20">1:20</span> Sar gindilaspe pa kodia, iek angelo le
Devlesko avisailo leste ando suno, ai phendia leske, 'Josef, shav le
Davidosko, Na dara te le la Maria sar chiri rhomni. Ke katar o Swunto
Duxo ashili phari.

<span id="an_1:21">1:21</span> Arakhadiola lake Shav, ai desa les o anav
Jesus, ke wo si kai skepila peska manushen katar lenge bezexa.'

<span id="an_1:22">1:22</span> Sa kodia kerdilia te pherdiol so
phendiasas o Del katar o profeto.

<span id="an_1:23">1:23</span> 'E shei e bari ashela phari ai
arakhadilia lake iek Shav, ai akharena lesko anav Emmanuel,' (Kodia si
'O Del amensa').

<span id="an_1:24">1:24</span> Kana o Josef wushtilo andai lindri,
kerdias so phendias lesko o angelo le Devlesko, ai lias la Maria rhomni.

<span id="an_1:25">1:25</span> Numa chi traiisarde andek than zhi kai
chi arakhadilo o Shav, ai dia les o anav Jesus.

<span id="an_2:1">2:1</span> O Jesus arakhadilo ando Bethlehem ande
Judea. Pe kodia vriama o Herod sas o amperato.

<span id="an_2:2">2:2</span> Antunchi le manush kai jinenas le
chererhaia avile anda Easto, ai aresle ande Jerusalem. Ai phushle, "Kai
kodo kai arakhadilo o Amperato le Zhidovongo? Ame dikhliam leski
cherarhai ando Easto, ai aviliam te preznais ai te luvudis les."

<span id="an_2:3">2:3</span> Kana o amperato Herod ashundya pa kadia,
darailo zurales, ai chi le manush kai sas ando Jerusalem lesa.

<span id="an_2:4">2:4</span> Chidia andek than sa le bare rasha, ai le
manush kai ramon o zakono, ai phushlia le, "Kai trobulas te arakhadilo o
Kristo?" Won phende leske,

<span id="an_2:5">2:5</span> "Ando Bethlehem ande Judea. Ke kadia si so
ramosardia o profeto,

<span id="an_2:6">2:6</span> Ai tu Bethlehem, phuv anda Judea, chi san e
mai tsigni andal gazdi andai Judea; ke tutar avela iek gazda kai avela o
pastuxo murho narodoske Israel.'"

<span id="an_2:7">2:7</span> Porme o Herod chordanes akhardia le
manushen kai jinenas le chererhaia, ai phushlia lendar e vorta vriama
kai sikadili e chererhai.

<span id="an_2:8">2:8</span> Wo tradia len ande Bethlehem ai phendia
lenge, "Zhan ai roden mishto la glata; ai kana arakhena les, phenena i
mange, te zhav vi me te preznaiv ai te luvudiv les."

<span id="an_2:9">2:9</span> Kana ashunde ka o amperato, geletar. Ai e
chererhai kai dikhlesas ando Easto, zhalas anglal lende, zhi pon aresle
po than kai sas e glata.

<span id="an_2:10">2:10</span> Kana dikhle e chererhai, raduisaile
zurales.

<span id="an_2:11">2:11</span> Kana aresle ando kher, dikhle la glata
peska dasa e Maria. Thode pe ande changende ai preznaisarde ai
luvudisarde les, porme phuterde penge gone, ai dine les podarki:
sumnakai, frankincense ai mirrh.

<span id="an_2:12">2:12</span> O Del phendia lenge ando suno te na zhan
palpale ka Herod; anda kodia gele pa kaver drom te zhan palpale ande
pengo them.

<span id="an_2:13">2:13</span> Kana geletar le manush kai jinenas le
chererhaia, iek angelo le Devlesko avisailo ka Josef ando suno, ai
phendia leske, "Wushti opre, le la glata ai leska da, ai zhatar ande
Egypt, besh kotse zhi kai phenava tuke te aves palpale, ke o Herod si te
rodel la glata te mudarel les."

<span id="an_2:14">2:14</span> O Josef wushtilo, lia la glata ai leska
da, ai geletar e riate ande Egypt.

<span id="an_2:15">2:15</span> Beshle kotse zhi kai mulo o Herod. Te
kerdiol so phendiasas o Del katar o profeto. "Akhardem murhe Shaves avri
andai Egypt."

<span id="an_2:16">2:16</span> Kana o Herod haliardia ke le manush kai
jinenas le chererhaia athade les, xolialo zurales. Ai tradia te mudaren
sa le shavorhen kai sas ando Bethlehem ai vi avrial kai sas dui
bershenge ai mai terne, pala e vriama kai sichilosas katar le manush kai
jinen le chrerhaia.

<span id="an_2:17">2:17</span> Antunchi pherdilo so phendiasas o profeto
Jeremiah.

<span id="an_2:18">2:18</span> "Iek glaso ashundilo ande Rama, roimos ai
huhuimos. E Rachel rovelas peske shaven; ai chi manglias te pochin la,
ke lake glate na mas.

<span id="an_2:19">2:19</span> Kana o Herod mulo, ek angelo le Devlesko
avisailo ando suno ka Josef ande Egypt,

<span id="an_2:20">2:20</span> ai phendia leske, "Wushti opre, le la
glata ai leska da, ai zha palpale ande Israel, ke kodola kai rodenas te
mudaren la glata mule."

<span id="an_2:21">2:21</span> O Josef wushtilo, lia la glata ai leska
da ai gele ande Israel.

<span id="an_2:22">2:22</span> Numa kana ashundias ke o Archelaus ashilo
amperato ande Juda ando than pesko dadesko o Herod, darailo te zhal
kotse. Ai ke phendosas leske ando suno katar o Del gelo ande Galilee;

<span id="an_2:23">2:23</span> Gelo te beshel ando foro Nazareth, te
pherdiol so sas phendo katar le profeturia,, ke si te akharen les
Nazarene.

<span id="an_3:1">3:1</span> Ande kodia vriama o Iovano o baptisto dias
duma ande pusta ande Judea.

<span id="an_3:2">3:2</span> Ai phenelas, "Kein tume anda tumare bezexa
ke e amperetsia le Devleski avel."

<span id="an_3:3">3:3</span> O profeto Esaia phenelas pa Iovano, kana
phendia, "Ek glaso kai del mui ande pusta. Keren drom le Devleske, keren
leske vorta drom!"

<span id="an_3:4">3:4</span> Le tsalia le Iovanoske sas kerde andal bal
la gemulake ai phiravelas prastia morchaki; lesko xabe sas grimptsuria
ai divlo avjin.

<span id="an_3:5">3:5</span> O narodo avelas leste anda Jerusalem, anda
sa e Judea ai anda sa o Jordan.

<span id="an_3:6">3:6</span> Phende peske bezexale, ai o Iovano o
baptisto bolelas le ando pai kai bushol Jordan.

<span id="an_3:7">3:7</span> Kana o Iovano dikhlia ke but Farizeanuria
ai Saduseanuria avile leste te bolenpe, phendia lenge, "Tume vitsa
sapeski, kon phendias tumenge ke sai skepin katar e xoli le Devleski kai
si te avel?

<span id="an_3:8">3:8</span> Keren so sikavel ke chaches amboldian tume
katar tumare bezexa te avel fruta tumendar. Ai na gindin ke vorta san
kana phenen tumenge, '' Abraham si amaro dat'' ke me phenav tumenge ke o
Del sai kerel anda kadala bax shave le Abrahamoske.

<span id="an_3:10">3:10</span> "O tover ka le vuni la krengake; ke che
godi krenga chi dela lashi fruta avela shindi, ai shudini ande iag.

<span id="an_3:11">3:11</span> Me bolav tumen ando pai te sikadiol ke
keisailian ai amboldian tume katar tumare bezexa, numa avel iek pala
mande, kai si mai baro mandar; me chi mov dosta te inkerav leske
papucha. Wo bolela tume ando Swunto Duxo ai iagasa.

<span id="an_3:12">3:12</span> Si les so trobul ai gata lo te xulavel o
jiv , o jiv thola ande pesko bano ai le suluma phabarela ande iag kai
shoxar chi merela."

<span id="an_3:13">3:13</span> Antunchi o Jesus avilo anda Galilee ka
pai o Jordan te belel les o Iovano.

<span id="an_3:14">3:14</span> O Iovano aterdiolas les ai phendia, "Me
trobul te avav boldo tutar. Ai tu aves mande te bolav me tut!"

<span id="an_3:15">3:15</span> O Jesus phendias leske, "Mek te kerdiol
kadia, ke trobul te keras so godi si vorta angla Del." Antunchi o Iovano
boldia les.

<span id="an_3:16">3:16</span> Kana o Jesus boldilo, avilo opre anda
pai. Ai strazo phuterdilo o cheri angla leste ai dikhlia o Duxo le
Devlesko sar ek gulumbo xulelas ai avilo pe leste.

<span id="an_3:17">3:17</span> Ai ek glaso avilo anda rhaio, ai phendia,
"kado si murho Shav kai si mange de sa drago, kasa sim de sa raduime."

<span id="an_4:1">4:1</span> Antunchi o Jesus angerdosas katar o Swunto
Duxo ande pusta te avel zumado katar o beng.

<span id="an_4:2">4:2</span> O Jesus zhunilas ai kana chi xalias
shtarvardesh dies ai shtarvardesh racha, bokhailo.

<span id="an_4:3">4:3</span> O beng avilo ai phendias leske, "Te san O
Shav le Devleske, phen te kerdiol anda kadala bax manrho."

<span id="an_4:4">4:4</span> Numa o Jesus phendia, "Ramome ke o manush
chi traiila ferdi katar o manrho, numa katar swako vorba kai avel anda
mui le Devlesko."

<span id="an_4:5">4:5</span> Porme o beng ingerdia les ando Swunto foro,
ai thodia les ta opre pe tamplo.

<span id="an_4:6">4:6</span> Ai phenel leske, "Te san O Shav le
Devlesko, shude tu tele, ke ramome 'O Del phenela peske angelonge te len
tut pel vas, kaste te na dukhaves chi cho punrho pek bax.'"

<span id="an_4:7">4:7</span> O Jesus phenel leske, 'Ai vi ramome, te na
zumaves che Devles.'

<span id="an_4:8">4:8</span> Antunchi o beng ingerdia les pe ek bari
plai, ai sikadia leske sa le thema la lumiake, ai lengo barimos.

<span id="an_4:9">4:9</span> Ai phendia leske, "Dava tu sa kadala te
thosa tu ande changende te preznais ai te luvudis man."

<span id="an_4:10">4:10</span> Antunchi o Jesus phendias leske, " Zhatar
Satano ke si ramome, Preznaisar ai luvudisar ferdi che Devles ai
servisar ferdi les!"

<span id="an_4:11">4:11</span> Antunchi o beng meklia les, ai le
angeluria avile ka Jesus ai zhutisarde les.

<span id="an_4:12">4:12</span> Kana o Jesus ashundia ke o Iovano sas
thodino ande temnitsa, gelo palpale ande Galilee.

<span id="an_4:13">4:13</span> Gelotar andai Nazareth, avilo ai beshlo
ande Capernaum, foro kai si pasha e maria karing o Zabulon ai
Nephthalim.

<span id="an_4:14">4:14</span> Te pherdiol so o profet o Isaiah
phendias,

<span id="an_4:15">4:15</span> "O them Zabulon, ai o them Nephtalim,
karing e maria, inchal o Jordan, e Galilee kai beshen le manush kai Nai
Zhiduvuria!

<span id="an_4:16">4:16</span> O narodo kai traiinas ando tuniariko
dikhle ek bari vediara. Kodola kai traiinas ande vushalin la martiaki,
avili vediara pe lende."

<span id="an_4:17">4:17</span> De kotar o Jesus dias duma te phenel,
ambolden tume katar tumare bezexa ke e amperetsia le rhaioski pashol!"

<span id="an_4:18">4:18</span> Sar phirelas o Jesus pasha maria Galilee,
dikhlia do phralen, O Simon (akharenas les Petri) ai lesko phral, o
Andres, shudenas sita ande maria ke won sas masharia.

<span id="an_4:19">4:19</span> O Jesus phendia lenge, "Aven mansa, ai
kerava anda tumende masharia kai astaren manushen".

<span id="an_4:20">4:20</span> Strazo mekle penge siti, ai linepe pala
leste.

<span id="an_4:21">4:21</span> Gelo mai angle ai mai dikhlia do phralen,
O James ai O Iovano, le shave le Zebedeske ando chuno sas peske dadesa,
lasharenas penge siti kana o Jesus akhardia le.

<span id="an_4:22">4:22</span> Ai strazo mekle o chuno ai peske dades,
ai linepe pala leste.

<span id="an_4:23">4:23</span> O Jesus gelo ande sa e Galilee, ai
sicharelas ande lenge synagoguria, motholas e lashi viasta pa e
amperetsia le rhaioski, ai sastiarelas le manushen anda sa lengo
naswalimos ai nasulimos.

<span id="an_4:24">4:24</span> Leski viasta geli pe sa e Syria; anda
kodia andine leste sa kodolen kai sas le but fialuria naswalimos ai but
fialuria dukha, kodola kai sas beng ande lende, kodolen kai zalin ai
peren, ai le bangen, ai wo sastisardia le.

<span id="an_4:25">4:25</span> Bare naroduria andai Galilee, andai
Decapolis, andai Jerusalem, andai Judea, ai inchal o Jordan lenaspe pala
leste.

<span id="an_5:1">5:1</span> O Jesus dikhlia le narodos, gelo opre pe
plai, ai beshlo tele, leske disipluria avile leste,

<span id="an_5:2">5:2</span> Dias duma ai sichardias le,

<span id="an_5:3">5:3</span> "Raduime kodola kai zhanen ke nai barvale
ando duxo ai ke trobul le o Del; lenge si e amperetsia le rhaioski!

<span id="an_5:4">5:4</span> Raduime kodola ka zhanen nekazo ke won
avena pechime!

<span id="an_5:5">5:5</span> Raduime kodola kai si domolo andral; ke
lenge si te avel e phuv!

<span id="an_5:6">5:6</span> Raduime kodola kai si bokhale ai trushale
te aven vorta ai te keren so si vorta; ke won avena pherde.

<span id="an_5:7">5:7</span> Raduime kodola kai si le mila; ke won avena
dine mila!

<span id="an_5:8">5:8</span> Raduime kodola kai si chisto ando ilo; ke
won si te dikhen le Devles!

<span id="an_5:9">5:9</span> Raduime le pacharia kai pechina avren; won
avena akharde le shave le Devleske!

<span id="an_5:10">5:10</span> Raduime kodola kai si chinuime ke keren
so si vorta; e amperetsia le rhaioski si lenge.

<span id="an_5:11">5:11</span> Raduime san kana manush stramina tut, ai
chinuin tut, ai xoxaven swako fielo nasulimos pa tute, ke san murho.

<span id="an_5:12">5:12</span> Raduisavo ai av veselo, ke bari pochin
azhukerel tut ando rhaio, ke sakadia chinuisarde le profeton kai sas mai
anglal tutar.

<span id="an_5:13">5:13</span> "Tume san o lon pe kadia phuv. Numa o lon
te xasarela pesko skuso sar kerena anda leste pale londo? Chi mai avela
kanchesko, ferdi te avel shudino avri, te phiren le manush opral.

<span id="an_5:14">5:14</span> Tume san e vediara la lumiake. Iek foro
pe plai nashti te avel garado.

<span id="an_5:15">5:15</span> Khonik chi del iag iek lampo, ai te
garavel les telai skafidi, numa thol les opral pe skafidi te del vediara
savorhen kai si ando kher.

<span id="an_5:16">5:16</span> Kadia trobul tumari vediara te strefial
anglal manush, kashte te dikhen o mishtimos kai keren , ai te luvudin
tumare Dades kai si ando rhaio.

<span id="an_5:17">5:17</span> "Na gindin ke avilem te parhuvav o zakono
vai o sicharimos le profetongo. Chi avilem te rimov le, numa avilem te
pherav le.

<span id="an_5:18">5:18</span> Phenav tumenge o chachimos, zhi kai godi
avela o rhaio ai e phuv, chi iek vorba chi e mai tsinorhi ram, chi
xasavola anda o zakono zhi kai chi avela sa kerdo.

<span id="an_5:19">5:19</span> Savo godi chi kerela vorta iek andal mai
tsinorhi andal zakonuria, ai sicharela avren te keren sa kadia, avela o
mai tsinorho ande amperetsia le rhaioski; numa kodo kai kerela vorta o
zakono ai sicharela avren te keren vorta o zakono, avela baro ande
amperetsia le rhaioski.

<span id="an_5:20">5:20</span> Phenav tumenge, te na avena mai vorta sar
le Farizeanuria ai le Gramnoturia, chi zhana ande amperetsia le
rhaioski.

<span id="an_5:21">5:21</span> "Tume ashundian ke sas phendo tumare
phurenge, 'Te na mudares; savo godi mudarela avela anglai kris.'

<span id="an_5:22">5:22</span> Numa me phenav tumenge; savo godi
xoliavola pe pesko phral bi goresko si te avel anglai kris, ai kodo kai
phenela peske phraleske 'Raca!' nai kanchesko si te avel anglai kris;
kodo kai ankerela peske phrales 'prosto' trobul te arakhelpe ke sai zhal
ande iag le iagoski.

<span id="an_5:23">5:23</span> Kana anesa ka Del chi podarka ai kotse te
desa tu goji ke che phrales si vari so pe tute.

<span id="an_5:24">5:24</span> Mek chi podarka anglal altari, ai zha
lashardiol che phrales mai anglal, antunchi haidi ai de chi podarka.

<span id="an_5:25">5:25</span> Pochisavo sigo kodolesa kai angerel tut
pe kris, zhi kai san lesa po drom, te na angerel tut angla e kris, ai e
kris te del tut ka baro te thol tu ande temnitsa.

<span id="an_5:26">5:26</span> Phenav tuke o chachimos, chi anklesa
kotsar zhi kai chi pochinesa swako pena."

<span id="an_5:27">5:27</span> "Ashundian ke sas phendo 'Na kurvisavo.'
Numa me phenav tumenge: swako manush kai dikhel pe zhuvliate chorhe
gindosa vuzhe kerdia lasa kurvimos ande pesko ilo.

<span id="an_5:29">5:29</span> Te si chi iakh e chachi kai kerel tu te
peres ando bezex, ankalav la, ai shudela tutar; ke mai mishto tuke te
xasaresa iek kotor anda cho stato, ai te zhas ando rhaio sar te avel sa
cho stato shudino ando iado.

<span id="an_5:30">5:30</span> Te si cho vas o chacho ke kerel tu te
peres ando bezex, shin les ai shude les tutar; ke mai mishto te xasares
iek kotor anda cho stato sar te zhal sa cho stato ando iado."

<span id="an_5:31">5:31</span> "Sas phendo, 'Kudo kai dela drom peska
rhomnia, trobul te del la lil ke mekel la.'

<span id="an_5:32">5:32</span> Numa me phenav tumenge, kon godi mekela
peska rhomnia, ai te na avela ke kurvisaile, wo kerel la te kerel bezex
te mai meritila; ai kudo kai ansurilape zhuviliasa kai aver meklias vi
wo kerel bezex."

<span id="an_5:33">5:33</span> "Ai vi mai ashundian ke sas phendo le
phurenge, 'Te na phages chi solax, numa ker so shinadian angla Del ande
chi solax.'

<span id="an_5:34">5:34</span> Numa me phenav tumenge: te na solaxan vov
si, chi po rhaio, ke kotse si o skamin le Devlesko;

<span id="an_5:35">5:35</span> ai chi pe phuv, ke kotse si kai thol
peske punrhe; chi pe Jerusalem, ke kodo si o foro le bare amperatosko.

<span id="an_5:36">5:36</span> Na solaxa chi pe cho shero, ke nashti
keres iek bal parno vai kalo.

<span id="an_5:37">5:37</span> Te avela chi vorba si ferdi phen 'Si', ai
te avela nai ferdi phen 'Nai', te phenesa mai but kodo avel katar o
nasul iek."

<span id="an_5:38">5:38</span> "Tume ashundian ke sas phendo, 'Iakh anda
iakhate, ai dand anda dandeste.'

<span id="an_5:39">5:39</span> Numa me phenav tuke: te na potreis numa
rhevdisar kodoleske kai kerel tuke nasul. Te dela tut palma pa e chachi
rig le moski, ambolde chi e kolaver.

<span id="an_5:40">5:40</span> Te mangela vari kon te del tut pe kris,
te lel cho gat, de les vi chi raxami.

<span id="an_5:41">5:41</span> Te kerela tut vari kon pe zor te zhas iek
kilimetro, zha lesa dui.

<span id="an_5:42">5:42</span> De ka kodo kai mangel tutar; ai na zhatar
katar kodo kai mangel vunzhele tutar."

<span id="an_5:43">5:43</span> "Tume ashundian ke sas phendo, 'Ke trobul
te avel tuke drago cho vortako, ai te vurhitsis che duzhmanon.'

<span id="an_5:44">5:44</span> Numa me phenav tumenge: te avel tumenge
drago tumare duzhmaia, rhugin kodolenge kai den tumen armaia, keren
mishtimos kodolenge kai san lenge vurhito, ai rhugin kodolenge kai keren
tumenge nasul, ai chinuin tume.

<span id="an_5:45">5:45</span> Kashte te aven shave tumare Dadeske kai
si ando rhaio. Ke wo kerel te wushtel o kham vi pel nasul ai vi pel
lashe, kerel te del breshind pe kodola kai si vorta ai vi pe kodola kai
nai vorta.

<span id="an_5:46">5:46</span> Ke te avela tumenge drago ferdi kodola
kai san lenge drago, che mishtimos si tume chi keren sa kadia? Le manush
kai chiden e taksa.

<span id="an_5:47">5:47</span> Ai te dena dies lasho ferdi tumare
phralen, so keren mai but kavrendar, chi keren vi le manush kai chiden e
taksa sa kadia.

<span id="an_5:48">5:48</span> Anda kodia tu av bi doshako sar cho Dat,
ando rhaio si bi doshako."

<span id="an_6:1">6:1</span> "Arakhen tume te na keren tumaro mishtimos
anglal manush kaste te thon sama pe tumende. Ke te kerena anda kadia chi
lena o mishtimos katar tumaro Dat kai si ando rhaio.

<span id="an_6:2">6:2</span> Kana des love kal chorhe, na bashav andai
tuturazia ande le synagoguria ai pel droma sar keren le manush kai
ankerdion so nai. Kadia keren kashte te luvudin le le manush. Me phenav
tumenge o chachimos! Vuzhe line pengo mishtimos.

<span id="an_6:3">6:3</span> Numa tu kana des love kal chorhe, na mek te
zhanel cho stingo vas, so cho chacho vas kerel. Kashte so dian te avel
garado: ai cho Dat kai dikhel so keres garades, dela tut mishtimos."

<span id="an_6:5">6:5</span> "Kana rhugin tume, na aven sar kodola
manush kai ankerdion so nai ke lengedrago te rhuginpe ande punrhende
andel synagoguuria, ai andel koltsuria le dromenge, kashte te dikhen le
le manush. Me phenav tumenge chachimasa! Vuzhe line pengo mishtimos.

<span id="an_6:6">6:6</span> Numa tu, kana rhugis tu, zha ande chi soba,
phandav o wudar, ai rhugisavo ka cho Dat kai si ando than kai chi dikhel
les khonik. Ai cho Dat kai dikhel so keres kana san korkorho, dela tut
so manges.

<span id="an_6:7">6:7</span> Kana rhugin tume na bulguiin intaino ai
butivar, sar keren le manush kai chi zhanen le Devles; Won gindin ke te
rhuginape butivar iek fielo, keren te ashunel le o Del.

<span id="an_6:8">6:8</span> Na keren sar lende; ke tumaro Dat kai si
ando rhaio zhanel so trobul tumen mai anglal sar te mangen lestar."

<span id="an_6:9">6:9</span> "Anda kodia rhugin tume kadia, 'Amaro Dat
kai san ando rhaio, te avel cho anav ankerdo swunto.

<span id="an_6:10">6:10</span> Chi amperetsia te avel. Chi voia te
kerdiol pe phuv sar ando rhaio.

<span id="an_6:11">6:11</span> De amen adies amaro manrho sar swako
dies.

<span id="an_6:12">6:12</span> Iertisar amare bezexa, sar vi ame iertis
kodolen kai keren bezexa karing amende.

<span id="an_6:13">6:13</span> Na mek ame te zhas ando zumaimos, numa
skepisar ame katar o nasul iek. Ke tute si e amperetsia, e putiera, ai o
barimos zhi pon godi.' 'Amen'

<span id="an_6:14">6:14</span> "Te iertina le manushenge dosha, vi
tumaro Dat kai si ando rhaio iertila tumen:

<span id="an_6:15">6:15</span> Numa te na iertina le manushenge dosha,
chi tumaro Dat chi iertil tumare dosha."

<span id="an_6:16">6:16</span> "Kana zhonin, na triston sar kodola
manush kai ankerdion so nai, kai keren te sikadiol pe lenge muia te
haliaren le manush ke won zhonin. Me phenav tumenge chachimasa, vuzhe
line pengo mishtimos.

<span id="an_6:17">6:17</span> Numa kana zhonisa, xalav cho mui, ai
hulav che bal,

<span id="an_6:18">6:18</span> Kashte te na sikadiol le manushenge ke
zhonis, ferdi che Dadeske kai si ando than kai chi dichol ai cho Dat kai
dikhel so keres, dela tu mishtimos."

<span id="an_6:19">6:19</span> Na chiden tumenge barvalimos pe phuv, kai
moio ai rhuzhina sai rimon, ai kai le chor sai den andre ai choren.

<span id="an_6:20">6:20</span> Numa chiden tumenge barvalimos ando
rhaio, kai o moio ai e rhuzhina nashti rimon, ai chor nashti den andre
te choren.

<span id="an_6:21">6:21</span> Ke kai si cho barvalimos, kotse si te
avel cho ilo.

<span id="an_6:22">6:22</span> O lampo le statosko si e iakh. Te si che
iakha bi doshako, sa cho stato si te avel pherdo vediara.

<span id="an_6:23">6:23</span> Numa te avena nasul che iakha, sa cho
stato avela pherdo tuniariko. Antunchi te si e vediara ande tute
tuniariko, sode de baro tuniariko!

<span id="an_6:24">6:24</span> Khonik nashti podail duie gazden, ke
vurhitsila iekes ai avela leske drago o kaver; vai inkerela chachimasa
iekesa ai avela leske sar khanchi o kolaver. Nashti podais andek than le
Devles ai o mammon (Barvalimos).

<span id="an_6:25">6:25</span> "Eta sostar phenav tumenge: Na daran anda
tumaro traio, ai phenen 'So xasa, so piiasa, sar kerasa te huriarvas
amaro stato?' Pate o traio nai mai baro sar o xabe? Ai o stato nai mai
baro sar le tsalia?

<span id="an_6:26">6:26</span> Dikhen pel chiriklia kai hurian ando
cheri: chi shuden sumuntsi, chi chiden, ai chi garaven xabe andel
banuria: numa tumaro Dat kai si ando rhaio pravarel le! Chi mon tume mai
but sar le chiriklia?"

<span id="an_6:27">6:27</span> Savo anda tumende te nekezhila sai
lunzharela pesko traio xantsi?"

<span id="an_6:28">6:28</span> Ai sostar nekezhin andal tsalia? Dikhen
sar barion le luluja pel kimpuria; chi keren buchi, ai chi keren peske
tsalia.

<span id="an_6:29">6:29</span> Numa phenav tumenge, chi o Solomon, ande
sa pesko barvalimos nas kadia shukar huriardo sar iek luluji.

<span id="an_6:30">6:30</span> Te huriarvela O Del kadia e char kai si
pel kimpuria adies, ai kai terhara avela shudini ande iag. Sode mai but
huriarvela tumen, manush kai si tume xantsi pachamos?

<span id="an_6:31">6:31</span> Na daran tume; ai phenen, 'So xasa? So
piiasa? Ai sar huriaravas ame?'

<span id="an_6:32">6:32</span> Ke kodia roden le manush kai chi zhanen
le Devles, numa tumaro Dat kai si ando rhaio, zhanel ke trobul tumen sa
kadala dieli.

<span id="an_6:33">6:33</span> Rode mai anglal e amperetsia le Devleski,
ai so si vorta angla Del; ai O Del, dela tume sa kodola dieli opral.

<span id="an_6:34">6:34</span> Anda kodia na nekezhin anda terhara, ke
terhara lela sama pestar, ke ande swako dies si dosta nekezo."

<span id="an_7:1">7:1</span> "Na shin kris, te na avel kris shinde pe
tute.

<span id="an_7:2">7:2</span> Ke sar shinesa kris pe kavreste kadia avela
kris shindi pe tute, e musura kai musurisa kolavres kodolasa avesa tu
musurime.

<span id="an_7:3">7:3</span> Sostar dikhes e tsipiliga ande iakh chi
phraleski, ai chi dikhes o stilpo kai si ande chiri iakh.

<span id="an_7:4">7:4</span> Sar sai phenes che phraleske, Mek ma te lav
e tsipliga anda chiri iakh,' kana tut si stilpo ande chiri iakh?

<span id="an_7:5">7:5</span> Tu manush kai ankerdios so chi san! Ankalav
mai anglal o stilpo anda chiri iakh, ai porme dikhesa dosta de mishto te
ankalaves e tsipliga kai si ande iakh che phraleske.

<span id="an_7:6">7:6</span> "Na den so si swunto kal zhukel, ai shuden
tumare perli anglal bale, ke kham te vulin le telal punrhe, ai
amboldenpe pe tumende te xan tume.

<span id="an_7:7">7:7</span> "Mangen, ai avela tume dino; roden, ai
arakhena; maren, ai avela tumenge phuterdo.

<span id="an_7:8">7:8</span> Ke kon godi mangela avela les, kodo kai
rodel arakhela, ai kodoleske kai marel avela phuterdo.

<span id="an_7:9">7:9</span> Savo anda tumende del bax peske shaves te
mangela lestar manrho?

<span id="an_7:10">7:10</span> Vai te del les sap, te mangela lestar
masho?

<span id="an_7:11">7:11</span> Tume kai san nasul, zhanen sar te den
mishtimos tumare glaten. Sode mai but tumaro Dat kai si ando rhaio dela
mishtimos kodolen kai mangen lestar?"

<span id="an_7:12">7:12</span> "Ande sako fielo keren kolavrenge so tume
mangen le kolaver te keren tumenge; ke kodia si o zakono ai o sicharimos
le profetonge.

<span id="an_7:13">7:13</span> "Zhan andre pa e tang vurota; ke bufli e
vurota, ai vushoro o drom kai ingerel ando iado, ai but si kai len kodo
drom.

<span id="an_7:14">7:14</span> Ke e vurota tang ai o drom tang kai
ingerel ka traio, ai xantsi si kai arakhen les."

<span id="an_7:15">7:15</span> "Arakhen tume katar le profeturia kai nai
chache, kai aven tumende andel bakrenge tsalia, numa andral won si divli
ruv.

<span id="an_7:16">7:16</span> Tume prinzharen le katar lenge fruta. Sai
chidelpe struguro pai krenga kanrhenge, vai figi pai tsignida?

<span id="an_7:17">7:17</span> Swako lashi pruing del lashi fruta, numa
e chori pruing del chorhi fruta.

<span id="an_7:18">7:18</span> Ek lashi pruing nashti del chorhi fruta,
ai chorhi pruing nashti del lashi fruta.

<span id="an_7:19">7:19</span> Savi godi pruing kai chi del lashi fruta
avela shindi ai shudini ande iag.

<span id="an_7:20">7:20</span> Kadia tume prinzharena len kai nai chache
katar lenge fruta."

<span id="an_7:21">7:21</span> Na swako kai phenena mange 'Devla, Devla'
avena ande amperetsia le rhaioski, numa kodola kai kerena e voia murhi
Dadeski kai si ando rhaio.

<span id="an_7:22">7:22</span> But ande kodo dies phenena mange, 'Devla,
Devla! Chi diam profesi ande chiro anav? Chi gonisardiam le bengen ande
chiro anav? Ai kerdiam but mirakluria ande chiro anav?

<span id="an_7:23">7:23</span> Antunchi phenava lenge, ' Shoxar, Chi
zhanglem tume. Zhantar mandar, tume kai keren nasulimos!'"

<span id="an_7:24">7:24</span> "Anda kodia kon godi ashunela kadala
vorbi kai phenav, ai kerela le, avela sar ek manush gojaver kai vazdias
pesko kher pek stana baxreski.

<span id="an_7:25">7:25</span> O breshind dias, le bare paia avile, e
barval phurdias zurales pe kodo kher. Numa chi pelo, ke vazdino sas pe
stana le baxreski.

<span id="an_7:26">7:26</span> Numa kon godi kai ashunela le vorbi kai
phenav, ai chi kerela le, avela sar ek manush prosto kai vazdias pesko
kher pe chishai.

<span id="an_7:27">7:27</span> O breshind dias, o pai o baro avilo, e
barval phurdia pe kodo kher. Ai pelo zurales!"

<span id="an_7:28">7:28</span> Kana O Jesus getosardias so phenelas
chudisailo o narodo katar lesko sicharimos.

<span id="an_7:29">7:29</span> Ke wo sicharelas sar iek manush kai sas
les putiera, ai na sar lenge manush kai sicharenas o zakono le
Gramnturia.

<span id="an_8:1">8:1</span> Kana O Jesus avilo tele pai plaiing, but
narodo lias pe pala leste.

<span id="an_8:2">8:2</span> Ai antunchi avilo ek naswalo kai sas les
leprosi, thodiape ande changende angla leste ai phendia leske, "Gazda,
tu te mangesa sai vuzhares ma."

<span id="an_8:3">8:3</span> O Jesus anzardias o vas, thodia o vas pe
leste, ai phendia, "Mangav, av vuzho!" Ai strazo vuzhilo andai leprosi.

<span id="an_8:4">8:4</span> Porme O Jesus phendia leske, "Arakh tu! Te
na phenes kanikaske, numa zha sikadio kal rasha; ai de e podarka kai
phendia o Moses te den, kashte te zhanen."

<span id="an_8:5">8:5</span> Sar avilo O Jesus ando Capernaum, ek
kapitano andal Romanuria avilo leste ai manglia lesko zhutimos: ai
phendia, "Gazda, murho sluga pashliol khere, bandilo ai chinuil zurales.

<span id="an_8:7">8:7</span> O Jesus phendia leske, "Avav te sastiarav
les."

<span id="an_8:8">8:8</span> Numa o kapitano phendias leske, "Gazda, chi
sim dosta de lasho te aves ande murho kher. Numa phen e vorba, ai murho
sluga avela sasto.

<span id="an_8:9">8:9</span> Ke vi me si aver bare pe mande, ai telal
murho vas si ketani. Phenav iekeske 'Zha! ai zhal; phenav avreske
'Aidi!' ai avel; ai phenav murha slugake, 'Ker kacha!' ai kerel."

<span id="an_8:10">8:10</span> Kana O Jesus ashundia, chudisailo, ai
phendia kodolenge kai lenaspe pala leste. "O chachimos phenav tumenge,
chi arakhlem kanikaste ande Israel kasavo pachamos.

<span id="an_8:11">8:11</span> Phenav tumenge, ke but avena anda Easto
ai anda Westo, ai beshena kai skafidi le Abrahamoski, le Isakoski ai le
Jakovoski ande amperetsia le rhaioski.

<span id="an_8:12">8:12</span> Numa le shave la amperetsiake avena
shudine avri ando tuniariko, kotse kai roven ai kai chiden dandendar.

<span id="an_8:13">8:13</span> Porme O Jesus phendia le kapitanoske,
"Zha, ke kerdiol tuke sar pachaian." Ai kodo chaso o sluga sastilo.

<span id="an_8:14">8:14</span> Kana O Jesus gelo ka Petri ando kher,
dikhlia leska sakra pashliolas, ke phabolas.

<span id="an_8:15">8:15</span> Azbadia lako vas, ai o zharo meklia la;
wushtili ai podaisardia les.

<span id="an_8:16">8:16</span> Kana peli e riat, andine ka Jesus buten
kai sas beng ande lende. Wo gonisardia anda lende duxuria la vorbasa, ai
sastiardia sa le naswalen.

<span id="an_8:17">8:17</span> Kashte te pherdiol so sas phendo katar o
profeto, o Esaia, "Wo lia amare nasulimata, ai lias pe peste amare
naswalimata."

<span id="an_8:18">8:18</span> Kana O Jesus dikhlia le narodos pe swako
rig pestar, phendia te nakhen inchal pe kolaver rig le paieske.

<span id="an_8:19">8:19</span> Iek Gramnoto avilo leste, ai phendia
leske, "Gazda, zhav pala tute kai godi zhasa."

<span id="an_8:20">8:20</span> O Jesus phendia leske, "Le foxes (miazol
le ruv) si le gropi, ai le chiriklia si le kuiburia, numa O Shav le
Manushesko nai les than te thol pesko shero."

<span id="an_8:21">8:21</span> Aver iek anda leske disipluria phendia
leske, "Gazda, mek zhav mai anglal te gropov murhe dades."

<span id="an_8:22">8:22</span> O Jesus phendia leske, "Av tu pala mande,
ai mek le mulen, te gropon penge mulen."

<span id="an_8:23">8:23</span> Antunchi O Jesus anklisto ando chuno, ai
leske disipluria lesa.

<span id="an_8:24">8:24</span> Bari barval avili pe maria, ta le
talazuria vusharavenas o chuno. Numa O Jesus sovelas.

<span id="an_8:25">8:25</span> Leske disipluria gele leste, wushtiade
les ai phende leske, "Gazda, skepisar amen, ke xaiimaske sam!"

<span id="an_8:26">8:26</span> O Jesus phendia lenge, "Che xantsi
pachamos si tume! Sostar daran kadia zurales?" Wushtilo ai dia mui pe
barval ai pe maria, ai kerdili bari hodina.

<span id="an_8:27">8:27</span> Savorhe chudisaile ai phende, "Che fielo
manush kado, vi e barval ai e maria pachan lesko mui!

<span id="an_8:28">8:28</span> Kana O Jesus areslo pe kaver rig le
paieske ando them kai bushol Gadarenes, dui manush kai sas but beng ande
lende ankliste avri andal kaplitsi, ai avile karing leste. Kodola manush
sas kadia de nasul te khonik nashti nakhenas pa kodo drom.

<span id="an_8:29">8:29</span> Denas mui, "So manges amendar, Jesus,
Shav le Devlesko? So avilian katse te chinuis ame mai anglal sar e
vriama?"

<span id="an_8:30">8:30</span> Nas dur lendar but bale kai xanas.

<span id="an_8:31">8:31</span> Le beng rhugisaile ka Jesus, phende, "Te
gonisa ame avri, trade ame andel bale.

<span id="an_8:32">8:32</span> O Jesus phendia lenge, 'Zhan'. Ankliste
avri ai gele andel bale. Ai sa le bale shudepe pai xar ande maria ai
tasule ando pai.

<span id="an_8:33">8:33</span> Le manush kai lenas sama katar le bale
nashle, gele ando foro, ai phende sa so kerdilia le bengailensa.

<span id="an_8:34">8:34</span> Antunchi sa o narodo anda foro avile ka
Jesus; kana dikhle les, rhugisaile leste te zhaltar anda lengo them.

<span id="an_9:1">9:1</span> O Jesus anklisto ando chuno, nakhlo inchal
e maria, ai gelo ande pesko foro.

<span id="an_9:2">9:2</span> Andine leste ieke manushes kai sas bango,
pashliolas po than. O Jesus dikhlia lengo pachamos, ai phendias le
bangeske, "Raduisavo, murho shav! Che bezexa iertime le."

<span id="an_9:3">9:3</span> Antunchi le Gramnoturia phenenas peske,
"Sar sai kado manush tromal te lel o than le Devlesko, ke ferdi O Del
sai iertil le bezexa!"

<span id="an_9:4">9:4</span> O Jesus zhanglia lenge ginduria ai phendia,
"Sostar si tume kasave chorhe ginduria ande tumaro ilo?

<span id="an_9:5">9:5</span> So si mai vushoro te phenes, 'Che bezexa
iertime,' vai 'Wushti opre ai phir?"

<span id="an_9:6">9:6</span> Numa te zhanen ke ka O Shav le Manushesko
si e putiera pe phuv te iertil le bezexa." Antunchi phendia le bangeske,
' Wushti, le cho than, ai zha khere!'

<span id="an_9:7">9:7</span> O manush wushtilo ai gelotar khere.

<span id="an_9:8">9:8</span> Kana o narodo dikhlia kodia, daraile,
chudisaile, ai luvudinas le Devles kai dias kasavi putiera ka o manush.

<span id="an_9:9">9:9</span> O Jesus gelotar kotsar, ai dikhlia ieke
manushes kai busholas Mate, beshelas tele kai skafidi kai pochinenas e
taksa le themeske. Ai phendia leske, "Av pala mande." Wo wushtilo ai
liape pala leste.

<span id="an_9:10">9:10</span> Kana O Jesus xalas ande lesko kher, but
manush kai chiden e taksa, ai le bezexale avile te beshen kai skafidi
lesa ai leske disiplonsa.

<span id="an_9:11">9:11</span> Le Farizeanuria dikhle kodia ai phushle
leske disiplon, "Sostar tumaro gazda xal le manushensa kai chiden e
taksa ai kodolensa kai si bezexale?"

<span id="an_9:12">9:12</span> O Jesus ashundia ai phendia lenge, "Le
manush kai si saste chi trobul le dokxtoro, le naswalen trobul.

<span id="an_9:13">9:13</span> Zhan ai sichon te haliaren, me mangav
mila te den iekavres, ai na sakrifis, ke chi avilem te akharav kodolen
kai gindinpe vorta angla Del, numa le bezexalen."

<span id="an_9:14">9:14</span> Le disipluria le Iovanoske o baptisto
avile ka Jesus, ai phushle lestar, "Sostar ame ai le Farizeanuria zhonis
butivar, numa chire disipluria chi zhonin?"

<span id="an_9:15">9:15</span> O Jesus phendia lenge, "Sar sai zhelin le
manush kai si akharde ka abiav, kana o manush kai ansurilpe lensa le?
Numa avela e vriama kai o manush kai ansurilpe avela lino lendar,
antunchi zhonina.

<span id="an_9:16">9:16</span> Khonik chi thol nevo kotor poxtan te
lasharel phurane tsalia, ke o nevo kotor tsigniol, ai kerdiolpe mai
nasul o shinimos.

<span id="an_9:17">9:17</span> Le manush chi thon nevi mol andel phurane
morchia moliake, ke le morchia pharhadion, ai e mol shordiol, ai le
morchia rimonpe. Numa thon e nevi mol andel morchia, kadia chi e mol ai
chi le morchia chi rimonpe."

<span id="an_9:18">9:18</span> Sar O Jesus phenelas lenge kadala vorbi,
iek baro andai synagogue avilo ai thodiape ande changende angla leste,
ai phendias, " Numa so muli murhi shei; haidi tho cho vas pe late, ai
woi traiila."

<span id="an_9:19">9:19</span> O Jesus wushtilo, ai gelo pala leste,
peske disiplonsa.

<span id="an_9:20">9:20</span> Antunchi, iek naswali zhuvli, kai
xasarelas rat de desh u dui bersh, avili palal pala leste, ai azbadia e
tivala leska raxamaki.

<span id="an_9:21">9:21</span> Woi phenelas peske, "Numa te sai azbava
leske tsalia, avava sasti."

<span id="an_9:22">9:22</span> O Jesus amboldiape, dikhlia la, ai
phendia, "Raduisavo murhi shei! Ke cho pachamos sastiardia tu." Ai ande
kodo chaso sastili.

<span id="an_9:23">9:23</span> Kana O Jesus areslo ka kher le baresko
andai synagogue. Dikhlia le musikanton, ai baro narodo buntuime, but mui
kerenas.

<span id="an_9:24">9:24</span> Wo phendias lenge, "Zhantar ke e sheiorhi
nai muli, numa sovel!" Won asaie lestar.

<span id="an_9:25">9:25</span> Kana gonisardia le narodos, gelo ando
kher, lia la vastestar, ai e shovorhi wushtili.

<span id="an_9:26">9:26</span> Kodia viasta geli ande sa kodo them.

<span id="an_9:27">9:27</span> Sar zhalastar O Jesus, dui korhe linepe
palal leste ai tsipinas, "Al tuke mila anda amende, Shav le Davidosko."

<span id="an_9:28">9:28</span> Kana O Jesus areslo ando kher, le korhe
avile leste, O Jesus phushlia le, "Pachan tume ke sai kerav kodia?"
"Sai, Gazda," Won phende leske.

<span id="an_9:29">9:29</span> Antunchi azbadia lenge iakha ai phendia,
"Te kerdiol tumenge, so pachaian!"

<span id="an_9:30">9:30</span> Ai lenge iakha phuterdile. O Jesus
phendia lenge, "Len tume sama, te na zhanel khonik!"

<span id="an_9:31">9:31</span> Numa kana geletar, phende e viasta pe
leste pe sa kodo them.

<span id="an_9:32">9:32</span> Kana won zhanastar, andine leste ieke
manushes kai nashti delas duma ke sas beng ande leste.

<span id="an_9:33">9:33</span> Kana o beng gonime anda leste, o muto dia
duma. Sa o narodo chudisaile, ai phenenas, 'Shoxar chi dikhliam kadia
ande Israel!"

<span id="an_9:34">9:34</span> Numa le Farizeanuria phenenas, "O baro le
bengengo del les e putiera te gonil le bengen."

<span id="an_9:35">9:35</span> O Jesus gelo anda sa le foruria ai anda
sa le gava, ai sicharelas ande lenge synagoguria, delas duma e lashi
viasta pa e amperetsia, ai sastiarelas sa le naswalimata ai sa o
nasulipe.

<span id="an_9:36">9:36</span> Kana wo dikhlia o narodo bari mila lia
les anda lende, ke chinuinas nekezhime sas, ai nashti zhutinaspe, sar
bakriorhe kai nai le pastuxo.

<span id="an_9:37">9:37</span> Antunchi phendias peske disiplonge, "But
jiv si te chidelpe, numa xantsi bucharia si.

<span id="an_9:38">9:38</span> Rhugin tume ka o gazda le chidimasko te
tradel bucharia ande pesko chidimos.

<span id="an_10:1">10:1</span> O Jesus akhardia peste, peske desh u do
disiplon, ai dia le putiera pe le bi vuzhe duxuria, kaste te sai gonin
le avri, ai te sastiaren sa le naswalimata ai sa o nasulipe.

<span id="an_10:2">10:2</span> Eta le anava le desh u do apostlonge:
pervo O Simon (akhardo sas Petri) ai lesko phral o Andre; o James ai
lesko phral o Iovano, shave le Zebedoske;

<span id="an_10:3">10:3</span> o Philip ai o Bartholomew; o Thomas ai o
Mate kai chidelas e taksa; o James o shav le Alphaeusosko, ai o Lebbaeus
(akhardo sas Thaddaeus):

<span id="an_10:4">10:4</span> O Simon o Canaanite, ai o Judas Iscariot,
kai dia le Kristos andel vas leske duzhmanonge.

<span id="an_10:5">10:5</span> Kadala desh u dui Wo tradias angle ai
phendias lenge: "Na zhan mashkar le Nai Zhiduvuria, ai na zhan andel
foruria kai si le Samaritanuria.

<span id="an_10:6">10:6</span> Zhan , mai bini ka le xasarde bakriorhe,
o narodo Israel.

<span id="an_10:7">10:7</span> Sar zhan, den duma pa Del ai phenen, 'E
amperetsia le rhaioski pashili!'

<span id="an_10:8">10:8</span> Sastiaren le naswalen, zhuvindin le
mulen, vuzharen le lepra, gonin avri le bengen. Tume lian ivia, ivia
den.

<span id="an_10:9">10:9</span> Na len tumensa sumnakai, vai rup, chi
xarkune ande tumare chisa;

<span id="an_10:10">10:10</span> Na len chisi dromeske, vai dui gada,
vai papucha, vai rovli, ke o manush kai kerel buchi mol te den les leske
pochin.

<span id="an_10:11">10:11</span> Ande fersavo foro vai gav kai arasena,
phushen kon si lasho manush, ai beshen ka leske kher zhi kai tume
zhanatar kotsar.

<span id="an_10:12">10:12</span> Kana zhana ando kher phenen, "E pacha
te avel tumensa."

<span id="an_10:13">10:13</span> Kodola manush te primin tumen sar
trobul, tumare pacha te avel pe lende, numa te na primin tumen sar
trobul te amboldel tumare pacha palpale.

<span id="an_10:14">10:14</span> Te na primina tumen sar trobul vai te
na ashunena tumende, kana zhantar anda kodo kher vai foro, chinon e
pulburia pa tumare punrhe.

<span id="an_10:15">10:15</span> Phenav tumenge o chachimos, mai vushoro
avela le narodoske anda Sodom ai andai Gomorrah po dies la krisako, de
sar kodole foroske!

<span id="an_10:16">10:16</span> Dikhen! Me tradav tume sar bakriorhe
mashkar le ruv. Aven gojaver ai arakhen tume sar le sap, ai aven domolo
sar le gulumburia.

<span id="an_10:17">10:17</span> Arakhen tume katar le manush, ke
angerena tumen pe kris, ai marena tumen bichonsa ande penge synagoguria.

<span id="an_10:18">10:18</span> Angerena tume angla le bare le foroske
ai anglal amperatsi mange, te aven marturo angla lende ai sa le Nai
Zhiduvuria.

<span id="an_10:19">10:19</span> Numa kana lena tumen, na xal tume briga
sar phenena vai so phenena, ke avela tume dino ando kodo chaso, so
trobula te mothon.

<span id="an_10:20">10:20</span> Ke chi dena tume duma, numa O Swunto
Duxo tumare Dadesko dela duma tumendar.

<span id="an_10:21">10:21</span> O phral purhila peske phrales te
mudaren les, ai o dat purhila peska glata; le glate xoliavona pe pengo
dat, ai pengi dei ai kerena te mudaren le.

<span id="an_10:22">10:22</span> Sa le manush vurhitsina tumen pala
mande. Numa kodo kai rhevdila ai inkerela zhando gor, avela skepime.

<span id="an_10:23">10:23</span> Kana chinuina tumen andek foro, zhan
ande aver. Phenav tumenge o chachimos, chi aresena te zhan ande sa le
foruria ande Israel, mai anglal sar O Shav le Manushesko te avel.

<span id="an_10:24">10:24</span> Chi iek kai sichol nai mai baro sar
kodo kai sicharel les, ai chi iek sluga nai mai bari sar pesko gazda.

<span id="an_10:25">10:25</span> Dosta kodoleske kai sichol te kerdiol
sar kodo kai sicharel les, ai e sluga te kerdiol sar pesko gazda. Ai won
te akharena le gazdas le kheresko, Beelzebub, sode mai but akharena le
manushen kai beshen ande lesko kher!

<span id="an_10:26">10:26</span> Anda kodia na daran lendar. Ke nai
khanchi wusharado kai chi avela sikado; ai nai khanchi garado kai chi
avela zhanglo.

<span id="an_10:27">10:27</span> So phenava tuke ando tuniariko tu phen
adiese; ai so ashunes phendo tuke ando khan, phen pal khera opral.

<span id="an_10:28">10:28</span> Na daran katar kodola kai sai mudaren o
stato numa nashti mudaren o duxo; mai bini daran katar O Del, kai sai
mudarel o duxo ai o stato ando iado.

<span id="an_10:29">10:29</span> Nai bichinde dui chiriklia pe iek pena;
numa chi iek anda lende chi perel pe phuv bi te zhanel cho Dat.

<span id="an_10:30">10:30</span> Ai vi le bal ande tumaro shero sa jindo
le.

<span id="an_10:31">10:31</span> Anda kodia na dara, ke tu mos mai but
sar but chiriklia!"

<span id="an_10:32">10:32</span> Kon godi mothola ke si murho anglal
manush, i me phenava ke si murho angla murho Dat kai si ando rhaio.

<span id="an_10:33">10:33</span> Numa kon godi mothola ke nai murho
anglal manush, vi me mothava ke nai murho angla murho Dat kai si ando
rhaio.

<span id="an_10:34">10:34</span> Na gindin ke avilem te anav pacha pe
phuv, chi avilem te anav pacha, numa e sabia.

<span id="an_10:35">10:35</span> Ke avilem te hulavav le shaves katar o
dat, la sha katar e dei, ai e bori katar e sakra;

<span id="an_10:36">10:36</span> Le manusheske duzhmaia avena kodola kai
si ande lesko kher.

<span id="an_10:37">10:37</span> Kon godi si leske mai drago lesko dat
vai leski dei mai but sar me chi mol dosta te avel pala mande; kon godi
si leske mai drago lesko shav vai leski shei mai but sar me chi mol
dosta te avel pala mande.

<span id="an_10:38">10:38</span> Kodo kai chi lel pesko trushul ai te
lelpe pala mande, chi mol dosta te achel pala mande.

<span id="an_10:39">10:39</span> Kodo kai arakhela pesko traio xasarela
les; numa kodo kai xasarela pesko traio pala mande arakhela les.

<span id="an_10:40">10:40</span> O manush kai primil tumen primil man;
ai o manush kai primil man primil kodoles kai tradia man.

<span id="an_10:41">10:41</span> Kodo kai primila profeto ke si profeto
lela o mishtimos kai avel ka profeto, kon godi primila chache manushes
ke si chacho manush lela o mishtimos kai avel ka chacho manush."

<span id="an_10:42">10:42</span> Ai te dela vare kon ek daxtai shudro
pai kai iek anda kadala tsinorhe ke si murho disipluria. Me phenava tuke
chachimos, chi xasarel pesko mishtimos."

<span id="an_11:1">11:1</span> Kana O Jesus getosardia te phenel so te
keren leske desh u dui disipluria, gelotar kotsar te sicharel ai te del
duma pa Del ande lenge foruria.

<span id="an_11:2">11:2</span> Kana o Iovano o baptisto ande temnitsa
ashundia so kerelas O Kristo, tradia divano pe peske disipluria.

<span id="an_11:3">11:3</span> Te phushen lestar, "Tu san kodo kai
trobulas te avel, vai trobul te azhukeras avres?"

<span id="an_11:4">11:4</span> O Jesus phendia lenge, 'Zhan ai phenen le
Iovanoske, so ashunen ai so dikhen;

<span id="an_11:5">11:5</span> Le korhe dikhen, le bange phiren, le
lepri vuzhon, le kashuke ashunen, le mule zhuvindin, ai e lashi viasta
phendila le chorenge.

<span id="an_11:6">11:6</span> Raduime kodo kai haliarel kon sim ai
chaches pachalpe ande mande!"

<span id="an_11:7">11:7</span> Ai sar zhanastar, O Jesus dias duma le
narodosa pa Iovano, "So gelian te dikhen ande pusta? E treshtia kai
mishkilas katar e barval?

<span id="an_11:8">11:8</span> So gelian te dikhen? Iek manush huriardo
andel shukar tsalia? Kodola kai phiraven shukar tsalia beshen andel
khera amperatonge!

<span id="an_11:9">11:9</span> So gelian te dikhen? Ek profeto? E, me
phenav tumenge, "Ke wo si mai but sar profeto.

<span id="an_11:10">11:10</span> Ke kodo si kai si ramome pa leste:
'Tradava murho podaitori mai anglal tutar te getol o drom angla tute."

<span id="an_11:11">11:11</span> Phenav tumenge o chachimos! "Mashkar
manush kai arakhadile zhuvliatar chi vazdinesailo khonik mai baro sar o
Iovano o baptisto. Numa kodo kai si mai xantsi ande amperetsia le
rhaioski si mai baro lestar.

<span id="an_11:12">11:12</span> De katar o dies kai o Iovano o baptisto
delas duma pa Del ai zhi akana e amperetsia le rhaioski chinuil ke pe
zor kerdiol ai manush pe zor len e amperatsi.

<span id="an_11:13">11:13</span> Ke sa le profeturia ai o zakono le
Mosesoske dine profesi zhi ka o Iovano;

<span id="an_11:14">11:14</span> Ai te mangena te primin, wo si o
Elijah, kai sas te avel.

<span id="an_11:15">11:15</span> Kodo kai si les khan te ashunel. Mek te
ashunel!

<span id="an_11:16">11:16</span> "Pe soste sai phenav ke miazol kadia
vitsa. Miazol sar glate, kai beshen ando bazari, ai phenen le
kolavrenge.

<span id="an_11:17">11:17</span> 'Jilabadiam tumenge abiaveske jilia, ai
tume chi kheldian! 'Jilabadiam tristo jili, ai tume chi nekezhisardian!'

<span id="an_11:18">11:18</span> O Iovano avilo, chi xalia ai chi pelia,
ai won phende leske, 'dzilolo, bengailo!' O Shav le Manushesko avilo,
xalas ai pelas, ai won phende,

<span id="an_11:19">11:19</span> O Shav le Manushesko xal but ai
macharno lo, vortako lo manushensa kai chiden e taksa ai bezexalensa!'
Numa lesko chachimos sikadiola pala e buchi kai kerdias."

<span id="an_11:20">11:20</span> Antunchi O Jesus doshardias le foruria
kai kerdias mirakluria ande lende, ke chi keisaile.

<span id="an_11:21">11:21</span> "Nasul tuke Chorazin! Nasul tuke
Bethsaida! Ke te avino le mirakluria kerde ande Tire ai Sidon, kai sas
kerde tumende, dumult kamas te phiraven tsalia goneske, ai te thon
wushar pe peste, te sikaven ke keisaile!"

<span id="an_11:22">11:22</span> Numa me phenav tumenge, "Po dies la
krisako mai vushoro avela lenge e Tire ai Sidon sar tumenge!"

<span id="an_11:23">11:23</span> "Ai tu, Capernaum! Avesa vazdini zhi ka
rhaio? Nichi, ta tele si te zhas ta ando iado! Ke te avino le mirakluria
kerde ando Sodom, kai sas kerde tute, sas te avel o Sodom zhi adies!"

<span id="an_11:24">11:24</span> Numa me phenav tuke, "Ke mai vushoro
avela le themeske Sodom po dies la krisako de sar tuke!"

<span id="an_11:25">11:25</span> Ande kodia vriama O Jesus phendia,
"Naisiv tuke, murho Dat gazda le rhaiosko ai la phuviako! Ke meklian te
haliaren kodola kai si sar glate ai na kodola kai gindinpe gojaver ai le
studento.

<span id="an_11:26">11:26</span> Anda kodia, murho Dat, naisiv tuke ke
chi voia sas te kerdiol kadia.

<span id="an_11:27">11:27</span> "Swako fielo thodias ando murho vas
murho Dat. Ai khonik chi zhanel le Shaves ferdi O Dat, ai khonik chi
zhanel le Dades ferdi O Shav, ai kon godi halol O Shav te mekel te
zhanen le Dades.

<span id="an_11:28">11:28</span> "Aven mande, sa tume kai san chinuime
ai kai si baro pharipe pe tumende, ai dav tume hodina.

<span id="an_11:29">11:29</span> Le murhe ioke pe tute ai sicho mandar
ke domolo sim ai kovlo ando ilo, ai si te arakhen hodina tumare duxoske.

<span id="an_11:30">11:30</span> Ke murhi ioke nai trutno ai murho
pharipe vushoro.

<span id="an_12:1">12:1</span> Ande kodia vriama po Sabat O Jesus
nakhlia pa ek niva kai bariolas jiv, leske disipluria bokhaile, line
anda jiv ai xale.

<span id="an_12:2">12:2</span> Kana le Farizeanuria dikhle kodia, phende
leske, "Dikh, che disipluria keren so nai slobodo te keren po Sabat!"

<span id="an_12:3">12:3</span> Wo phendia lenge, 'Chi jindian so kerdia
o David kana bokhailo?

<span id="an_12:4">12:4</span> Wo ai le manush, kai sas lesa. Sar gelo
ando kher le Devlesko, ai xalias andal desh u dui halome manrhe kai nas
leske slobodo, te xal, vai kodolenge kai sas lesa, numa le rashange.

<span id="an_12:5">12:5</span> Vai chi jindian andel zakonuria ke le
rasha kai keren buchi ande tamplo po Sabat phagen o zakono, ai nai
doshale?"

<span id="an_12:6">12:6</span> Phenav tumenge, "Si iek katse mai baro
sar e tamplo.

<span id="an_12:7">12:7</span> Numa te haliardianas so si o divano,
'Mila me mangav te den, ai na sakrifis.' Antunchi chi doshardianas
kodolen kai nai doshale.

<span id="an_12:8">12:8</span> Ke O Shav le Manushesko si gazda chi po
Sabat."

<span id="an_12:9">12:9</span> Antunchi gelotar kotsar ai gelo ande
lenge synagogue.

<span id="an_12:10">12:10</span> Kotse sas iek manush kai sas les vas
bango phushle katar O Jesus, "Slobodo te sastiarelpe po Sabat?"

<span id="an_12:11">12:11</span> Kashte te sai dosharen les. Wo phendia
lenge, "Savo anda tumende te si les iek bakro, ai te perela ande hunia
po Sabat, chi zhal te ankalavel les avri?

<span id="an_12:12">12:12</span> Sode mai but mol manush sar bakro? Anda
kodia slobodo te kerelpe mishtimos po Sabat.

<span id="an_12:13">12:13</span> Antunchi phendias le manusheske,
"Lunzhar cho vas." Wo lunzhardia pesko vas ai sasto sas sar o kolaver.

<span id="an_12:14">12:14</span> Le Farizeanuria geletar ai dinepe duma
sar te mudaren les.

<span id="an_12:15">12:15</span> O Jesus zhanglias, ai gelotar kotsar,
but manush linepe pala leste, ai sastiardia le sa.

<span id="an_12:16">12:16</span> Ai phendias lenge te na mothon kon si
wo ai so kerdias.

<span id="an_12:17">12:17</span> Te kerdiolpe sar phendiasas o profeto
Isaiah.

<span id="an_12:18">12:18</span> "Eta, murhi sluga. kai halosardem, kado
kai si mange drago, ande kado murho duxo raduilpe. Thava murho duxo pe
leste, ai phenela ai sikavela chachi kris ka sa le manush.

<span id="an_12:19">12:19</span> Chi xalpe ai chi tsipila, chi
ashundiola lesko glaso pel vulitsa.

<span id="an_12:20">12:20</span> Ci phagela e treshtia kai si bangi, ai
chi mudarela e fishtila le lamposki kai si makar thuv, zhi kai chi
nirila o chachimos le Devlesko.

<span id="an_12:21">12:21</span> Ai ande lesko anav sa le manush
wuzdinape."

<span id="an_12:22">12:22</span> Antunchi andine ka Jesus iek manush kai
sas korho ai muto ke sas beng ande leste. O Jesus sastiardia kodole
manushes, ta dias duma ai vi dikhlias.

<span id="an_12:23">12:23</span> Sa o narodo chudisaile, ai phenenas,
"Sai avela kado o Shav le Davidosko?"

<span id="an_12:24">12:24</span> Numa kana le Farizeanuria ashunde so
kerdias phende, "Kado manush gonil le bengen ke o baro le bengengo, o
Beelzebub del les e putiera."

<span id="an_12:25">12:25</span> O Jesus zhanelas lenge ginduria, ai
phendias lenge, "Swako amperetsia kai si xulade pe peste si te xaiil,
swako foro vai familia kai si xulade pe peste chi ashena.

<span id="an_12:26">12:26</span> Teala o beng gonil le bengen, won si
xulade pe peste. Sar rhivdila ai ashela leski amperetisa?

<span id="an_12:27">12:27</span> Te goniva me le bengen katar e putiera
kai o Beelzebub del tumare shave. Katar len won e putiera te gonin le
bengen? Anda kodia won si te shinen tumari kris!

<span id="an_12:28">12:28</span> Numa te goniva me le bengen katar O
Swunto Duxo e putiera le Devleski, antunchi e amperetsia le Devleski
avili pe tumende.

<span id="an_12:29">12:29</span> Vai sar sai del vari kon ando kher
zurale manushesko ai te lel so si lesko, bi te phandel le zurale
manushes ai antunchi te lel so si lesko.

<span id="an_12:30">12:30</span> Kodo kai nai pe murhi rig chi zhutil
ma, numa kerel nasul karing mande; ai kodo kai chi chidel mansa
xulavel."

<span id="an_12:31">12:31</span> Anda kodia phenav tumenge: "Vari savo
bezex vai kai den duma nasul le manush sai iertilpe; numa kon dela duma
nasul pe Swunto Duxo shoxar chi avela iertime.

<span id="an_12:32">12:32</span> Ai kon godi dela duma nasul karing O
Shav le Manushesko sai iertilape; numa kon godi dela duma nasul karing O
Swunto Duxo chi avela iertime. Chi ande kadia lumia vai e lumia kai si
te avel."

<span id="an_12:33">12:33</span> Halon te keren e pruing lashi ai e
fruta lashi; vai halon te keren e pruing chorhi ai e fruta chorhi ke e
pruing prinzhardiol katar peski fruta.

<span id="an_12:34">12:34</span> Tume vitsa sapenge, sar sai den duma
lashimos, kana san nasul? Ke so ilo si pherdo, kodia del duma o mui.

<span id="an_12:35">12:35</span> Lasho manushesko divano sikavel o
barvalimos kai si ande leste, ai manush kai si les nasul ilo pherdo
nasulimos lo, ai lesko divano sikavel kodia.

<span id="an_12:36">12:36</span> Phenav tumenge, "Le manush trobuna te
den atweto po dies kai shindiolpe e kris anda swako vorba kai phende
intaino.

<span id="an_12:37">12:37</span> Ke pala chire vorbi avesa jindo chacho,
vai pala chire vorbi avesa jindo doshalo."

<span id="an_12:38">12:38</span> Antunchi uni andal Gramnoturia ai
Farizeanuria dine les atweto ai phende leske, "Gazda, mangas te dikhas
semno tutar."

<span id="an_12:39">12:39</span> O Jesus phendias lenge, ferdi ek vitsa
kai si nasul ai kai nai chachimasa le Devlesa mangen semno, numa chi iek
chi avela dino, ferdi so kerdiliape ka profeto o Jonah.

<span id="an_12:40">12:40</span> Ke sar o Jonah sas ando ji le bare
mashesko trin jes ai trin racha, kadia o Shav le manushesko si te avel
ando mashkar la phuviako trin jes ai trin racha.

<span id="an_12:41">12:41</span> Le manush andai Ninevah si te wushten
kadala vitsasa kai kris te dosharen len. Ke kana o Jonah dias duma pa
Del lenge, won keisaile, ai akana iek mai baro katar o Jonah si katse!

<span id="an_12:42">12:42</span> E amperetsasa andai Sheba si te wushtel
kadala vitsasa kai kris te dosharel len. Woi avili dural te ashunel ka
Soloman ke de sa gojaver sas ai akana si iek mai baro katar o Solomon
katse!

<span id="an_12:43">12:43</span> Kana o bi vuzho duxo zhaltar anda o
manush zhal ando pusta te rodel than te hodinil ai chi arakhel.

<span id="an_12:44">12:44</span> Antunchi mothol, "Amboldav palpale
katar avilem" Antunchi amboldel palpale ai arakhel le manushesko ilo
vuzho numa nango.

<span id="an_12:45">12:45</span> Antunchi o bi vuzho duxo arakhel efta
aver duxuria mai nasul lestar, ai sa zhan te traiin ande kudo manush.
Antunchi mai nasul leske de sar mai anglal. Sa kadia si te avel kadala
nasul vitsaka.

<span id="an_12:46">12:46</span> Sar O Jesus delas duma le narodosa
leske dei ai leske phral avri sas, ai mangenas te den duma lesa.

<span id="an_12:47">12:47</span> Vari kon phendia leske, Chi dei ai che
phral avri, ai mangen te den duma tusa."

<span id="an_12:48">12:48</span> O Jesus phendias leske, "Kon si murhi
dei? Ai kon si murhe phral?"

<span id="an_12:49">12:49</span> Anzhardias pesko vas karing peske
disipluria ai phendias, 'Eta! Murhi dei ai murhe phral!

<span id="an_12:50">12:50</span> Ke kon godi kerel e voia murho Dadeske
kai si ando rhaio, si murho phral, murhi phei, ai murhi dei."

<span id="an_13:1">13:1</span> Sa kodo dies O Jesus anklisto avri anda
kher, ai gelo te beshel pasha maria.

<span id="an_13:2">13:2</span> Kadia de but narodo chidinisailo kruglom
lestar te anklisto ando chuno ai beshlo tele. Ai o narodo beshelas po
berego.

<span id="an_13:3">13:3</span> Phenelas lenge paramichi pa but dieli, ai
phendias lenge, "Iek manush gelo te shudel sumuntsi pe phuv.

<span id="an_13:4">13:4</span> Ai sar shudelas le sumuntsi pe phuv, uni
pele pasha drom, ai le chiriklia avile ai xale le.

<span id="an_13:5">13:5</span> Uni pele po than kai sas bax, kai nas but
phuv. Le sumuntsi barile sigo ka nas but phuv.

<span id="an_13:6">13:6</span> Numa kana anklisto o kham, phabardia le,
ke nas vuni shuchile.

<span id="an_13:7">13:7</span> Aver pele mashkar le kanrhe, kodola
kanrhe barile ai tasade le.

<span id="an_13:8">13:8</span> Numa aver pele pe lashi phuv, ai dine
fruta: uni dine iek shel, aver shovardesh ai aver trenda."

<span id="an_13:9">13:9</span> "Kudo kai si les khan te ashunel, mek te
ashunel!"

<span id="an_13:10">13:10</span> Antunchi le disipluria avile ai phende
leske, "Sostar des duma lensa andel paramichi?"

<span id="an_13:11">13:11</span> O Jesus phendia lenge, "Ke tumenge sas
shinado te zhanen so si garado pa e amperetsia le Devleski, num lenge
nas dino.

<span id="an_13:12">13:12</span> Kaste godi si leste si te avel dino mai
but, ai avela les but opral: numa kaste godi nai vi so si les, si te
avel lino lestar.

<span id="an_13:13">13:13</span> Sa anda kodia dav duma lensa andel
paramichi, dikhen numa chi dichol lenge, ashunen numa chi ashundiol
lenge, ai chi haliaren.

<span id="an_13:14">13:14</span> Ai lenge pherdili e profesi katar o
Isaiah. Wo phendia, 'Ashunena mishto, numa tume chi haliaren; dikhena
mishto, numa chi dichola tumenge.

<span id="an_13:15">13:15</span> Ke o ilo kodole manushengo zurailo, ai
le khanensa dabai ashunen, phandade penge iakha. Daratar ke kam te
dikhen le iakhensa, ai ashunen le khanensa, ai haliaren peske ilesa, ai
ambolden palpale ka Del, te sastiarav le."

<span id="an_13:16">13:16</span> Numa raduime tumare iakha ke dikhen, ai
tumare khan ke ashunen.

<span id="an_13:17">13:17</span> Chaches phenav tumenge, but profeturia
ai chache manush roden te dikhen so tume dikhen, ai chi dikhle, ai te
ashunen so tume ashunen, numa chi ashunde.

<span id="an_13:18">13:18</span> "Ashunen e paramichi pa manush kai
shudel le sumuntsi.

<span id="an_13:19">13:19</span> Kana vari kon ashunel e vorba pa e
amperetsia le Devleski, ai chi haliarel, o bi vuzho avel ai ankalavel so
sas thodino ando ilo le manushesko. Kadia si e sumuntsa kai peli pasha
drom.

<span id="an_13:20">13:20</span> E sumuntsa kai sas shudini pe phuv kai
sas bax, si sar ek manush kai ashunel e vorba ai andak data lel e vorba
ai veselimelo;

<span id="an_13:21">13:21</span> Numa chi gelo divano dur ande lesko ilo
ai nas katar te ankerdiol, rhivdil xantsi vriama, ke kana avel zumaimos
pe leste vai dosharen les manush vai maren mui lestar ke ashundias e
vorba ai pachaias, antunchi leske dragostia xantsol duriol ai mekelpe.

<span id="an_13:22">13:22</span> E sumuntsa kai sas shudini mashkar le
kanrhe si sar ek manush kai ashundia e vorba le Devleski, numa ande
lesko ilo si le ginduria, o pharipe, o nekazo le traiosko ande kadia
lumia, ai o dziliarimos barvalimasko, kadala tasaven e vorba le
Devleski, ai nashti del fruta.

<span id="an_13:23">13:23</span> E sumuntsa kai sas shudini pe lashi
phuv si sar ek manush kai ashunel e vorba le Devleski ai haliarel la.
Arakhadiol fruta ande leste ai kotsar avel mai but katar uni iek shel,
katar uni shovardesh, ai katar uni trenda.

<span id="an_13:24">13:24</span> O Jesus phendias lenge aver paramichi,
"E amperetsia le rhaioski si sar iek manush kai thodias lashe sumuntsi
ande peski niva.

<span id="an_13:25">13:25</span> Numa zhi kai le manush sovenas, lengo
duzhmano avilo ai thodias rherto (chorhi sumuntsa) mashkar o jiv ai
gelotar.

<span id="an_13:26">13:26</span> Kana o jiv barilo ai dia fruta, vi o
rherto dichilo.

<span id="an_13:27">13:27</span> Le slugi le gazdaske avile leste ai
phende, 'Raia, chi thodian tu lashi sumuntsa ande chi niva? Katar avilo
o rherto?"

<span id="an_13:28">13:28</span> Wo phendias lenge, 'O duzhmano kerdia
kodia,' le slugi phushle les, 'Mangas te tsirdas le avri?'

<span id="an_13:29">13:29</span> 'Te na' phendia lenge, 'Ke kana
tsirdena o rherto avri kam ankalaven vi o jiv.

<span id="an_13:30">13:30</span> Meken te barion vi le dui andek than,
zhi kai vriama kai trobul te chidas o jiv, antunchi phenava kodolenge
kai chiden o jiv, pervo chiden o rherto, phanden le andek than te
phabaren le, numa o jiv chiden ande murho bano.

<span id="an_13:31">13:31</span> O Jesus phendias lenge aver paramichi,
'E amperetsia le rhaioski si sar sumuntsa garchitsaki. Kai manush
thodias ande peski niva.

<span id="an_13:32">13:32</span> Makar ke si e mai tsinorhi andal
sumuntsi, kana bariol si mai bari andal patria, ai kerdiol krenga, ta le
chiriklia anda cheri aven ta beshen ande krenga.

<span id="an_13:33">13:33</span> Mai phendias lenge aver paramicha, "E
amperetsia le rhaioski si sar e drozhda. Kai zhuvli lias ai thodias ande
trin musuri arho, ta puchilo sa o arho."

<span id="an_13:34">13:34</span> O Jesus dias le narodos kado sicharimos
andel paramichi; ai chi phendias lenge khanchi bi te mothol lenge
paramichi.

<span id="an_13:35">13:35</span> Kadia pherdilo so phendias o profeto,
"Phutrav murho mui te dav duma andel paramichi, si te mothav so sas
garado de sar kerdili e lumia."

<span id="an_13:36">13:36</span> Antunchi meklia le narodos ai gelo ando
kher. Leske disipluria avile leste ai phende, 'Sikav ame te haliaras e
paramichi pa rherto ande niva.'

<span id="an_13:37">13:37</span> Dias atweto ai phendias lenge, "Kodo
kai shudel e lashi sumuntsa si O Shav le manushesko;

<span id="an_13:38">13:38</span> E niva si e lumia; ai e lashi sumuntsa
si le shave la amperetsiake, o rherto si le shave le bi vuzheske;

<span id="an_13:39">13:39</span> ai o duzhmano kai thodia o rherto si o
beng: o jiv chidelape kana getolape e vriama, le manush kai chiden o jiv
si le angeluria.

<span id="an_13:40">13:40</span> Sar o rherto si chidino ai phabarde
ande iag; kadia avela kana getolape e vriama.

<span id="an_13:41">13:41</span> O Shav le Manushesko tradela peske
angelon, te ankalaven avri anda leski amperetsia so godi kerel le
manushen te keren bezex, ai kodolen kai keren nasulimos.

<span id="an_13:42">13:42</span> Shudena le ando bov kai si dino iag,
kotse rovena ai chidena dandendar.

<span id="an_13:43">13:43</span> Antunchi le chache manush strefiana sar
o kham ande amperetsia peske Dadeske. Kodo kai si les khan, mek te
ashunel!"

<span id="an_13:44">13:44</span> "E amperetsia le rhaioski si sar iek
manjin garado ando kimpo. Kai o manush arakhlias, garadias les pale,
raduisailo, gelo ai bichindias so godi sas les, ai chindias o kimpo."

<span id="an_13:45">13:45</span> "Magdata e amperetsia le rhaioski si
sar iek manush kai chinel ai bichinel, kai rodel shukar perli. Kana
arakhlias iek perla kai mol but gelo ai bichindias so godi sas les, ai
chindia la."

<span id="an_13:47">13:47</span> "Magdata e amperetsia le rhaioski si
sar iek sita kai si shudini ande maria, ai astarel but fieluria masho.

<span id="an_13:48">13:48</span> Kana sas pherdi le masharia tsirde la
zhi po berego, beshlo tele, ai chide le lashe mashe andel kozhnitsi ai
le chorhe shuden.

<span id="an_13:49">13:49</span> Kadia si te avel kana getolape e
vriama, le angeluria si te aven ai te hulaven le nasul katar le chache.

<span id="an_13:50">13:50</span> Ai shuden le ando bov kai si dino iag,
kotse rovena ai chiden dandendar."

<span id="an_13:51">13:51</span> "Haliardian swako fielo?" O Jesus
phushlia lendar, won phende leske, "Haliardiam."

<span id="an_13:52">13:52</span> Phendias lenge, anda kodia swako
Gramnoto kai zhanela ai sikavela o zakono kai sas sikado pai e
amperetsia le rhaioski si sar iek gazda kheresko kai ankalavel anda
pesko kher, nevo manjin ai vi phurano."

<span id="an_13:53">13:53</span> Kana O Jesus getosardia sa le
paramichi, gelotar kotsar.

<span id="an_13:54">13:54</span> Areslo ando foro kai barilo, ai
sicharelas le narodos ande lengi synagogue, chudisaile, ai phenenas,
"Katar lias kado manush ka savo haliarimos ai putiera te kerel
mirakluria?"

<span id="an_13:55">13:55</span> Nai kado O Shav le stoliaresko? Nai
lesko dako anav Maria? Nai leske phral o Jakov, o Josef, o Simon, ai o
Judas?

<span id="an_13:56">13:56</span> Ai leske pheia nai sa mashkar amende?
Katar lias kado manush sa so si les?"

<span id="an_13:57">13:57</span> Xoliale pe leste. Numa O Jesus phendias
lenge, "Ferdi ande lesko foro ai ande lesko kher chi preznain le
profeturia.

<span id="an_13:58">13:58</span> O Jesus chi kerdia but mirakluria kotse
ke nas le pachamos.

<span id="an_14:1">14:1</span> Pe kodia vriama o Herod o tetrarch,
ashundias e viasta pa O Jesus.

<span id="an_14:2">14:2</span> Ai phenel peske slugenge, "Kado si o
Iovano o baptisto, zhuvindisailo pai martia, anda kodia si les e putiera
te kerel mirakluria."

<span id="an_14:3">14:3</span> O Herod astardias le Iovanos, phanglia
les lantsonsa ai thodia les ande temnitsa, palai Herodias, e rhomni
leske phraleski o Philip.

<span id="an_14:4">14:4</span> Ke o Iovano phenelas leske, "Nai tuke
slobodo te les la!"

<span id="an_14:5">14:5</span> Wo mangelas te mudarel le Iovanos, numa
daralas katar o narodo, ke sa o narodo jinenas les profeto.

<span id="an_14:6">14:6</span> Po dies kai arakhadilo, dine pachiv le
Herodos, e shei la Herodiaki kheldias lenge, ai de sa zurales plachalias
le Herodos.

<span id="an_14:7">14:7</span> Anda kudia solaxadias, te del la so godi
mangel.

<span id="an_14:8">14:8</span> Pala laka dako sikaimos phendias, An
mange pek charo o shero le Iovanosko o baptisto.'

<span id="an_14:9">14:9</span> O amperato nekezhisailo, numa ke
solaxadias angla o narodo phendias te den la so mangel.

<span id="an_14:10">14:10</span> Tradia te shinen o shero le Iovanosko
ande temnitsa.

<span id="an_14:11">14:11</span> Andine lesko shero pek charo, dine les
kai shei, ai woi angerdia les ka peski dei.

<span id="an_14:12">14:12</span> Leske disipluria avile, line lesko
stato, groposarde les; ai gele ka Jesus ta phende leske so kerdiliape.

<span id="an_14:13">14:13</span> Kana O Jesus ashundias so kerdiliape,
gelotar pek chuno korkorho kai nas khonik, o narodo andal foruria
ashunde kodia, ai linepe pala leste telal.

<span id="an_14:14">14:14</span> Kana O Jesus avilo palpale, dikhlias
baro narodo, pelias leske mila anda lende, ai sastiardias lenge
naswalen.

<span id="an_14:15">14:15</span> Kana e riat perelas le disipluria avile
leste ai phende," Vuzhe pozno ai nai khanchi katse. Trade le narodos te
zhantar, te zhan andel foruria te chinen peske te xan."

<span id="an_14:16">14:16</span> Numa O Jesus phendias lenge, 'Chi
trobul te zhantar, den le tume te xan!"

<span id="an_14:17">14:17</span> Won phende leske, "Ferdi panzh manrhe
ai dui mashe si ame."

<span id="an_14:18">14:18</span> "Anen le mande," phendias O Jesus.

<span id="an_14:19">14:19</span> O Jesus phendias le narodoske te beshen
tele pe char; lias le panzh manrhe ai le dui mashe, vazdia le iakha
karing o rhaio, ai naisisardias ai phaglias le manrhe, dias le kal
disipluria, ai le disipluria dine le ka narodo.

<span id="an_14:20">14:20</span> Savorhe xale ai chailile. Kana le
disipluria chide le kotora kai ashshile desh u dui kozhnitsi pherde sas.

<span id="an_14:21">14:21</span> Kodola kai xale sas panzh mi mursh, ai
vi zhuvlia ai glate sas.

<span id="an_14:22">14:22</span> Strazo O Jesus kerdias te anklen le
disipluria ando pamphuri te zhan mai anglal lestar pe kaver rig le
paieske, zhi pon wo tradias le narodos te zhantar.

<span id="an_14:23">14:23</span> Kana tradias le narodos te zhantar,
gelo opre ande plai korkorho te rhujilpe. Kana peli e riat, kote sas
korkorho.

<span id="an_14:24">14:24</span> O pamphuri sas mashkaral e maria, ai
buntuime sas katar le talazuria ke e barval phurdelas zurales.

<span id="an_14:25">14:25</span> Mashkar le trin ai le shov chasuria
diminiatsako O Jesus avilo karing lende, phirelas po pai.

<span id="an_14:26">14:26</span> Kana le disipluria dikhle les ke phirel
po pai, daraile. Ai tsipinas, "Choxano si!"

<span id="an_14:27">14:27</span> Numa strazo O Jesus phendias lenge,
"Aven veselo, ke me sim, Na daran!"

<span id="an_14:28">14:28</span> O Petri dias mui, "Gazda, te san tu,
akhar ma te avav tute po pai."

<span id="an_14:29">14:29</span> "Aidi," phendias. Antunchi o Petri
anklisto anda pamphuri ai phirdias po pai karing O Jesus.

<span id="an_14:30">14:30</span> Numa kana thodias sama ke e barval
phurdel zurales, darailo, antunchi tasolas ai tsipisardias, "Gazda,
skepisar ma!"

<span id="an_14:31">14:31</span> Strazo O Jesus anzardias pesko vas,
astardia les ai phendia leske, "Tu kai si tu xantsi pachamos! Sostar chi
pachaian?"

<span id="an_14:32">14:32</span> Kana ankliste ando pamphuri, e barval
aterdili.

<span id="an_14:33">14:33</span> Ai kodola kai sas ando pamphuri
luvudisarde ai preznaisarde les phenenas, "Chaches tu san O Shav le
Devlesko!"

<span id="an_14:34">14:34</span> Kana aresle inchal ando them sas kai
bushol Gennesaret.

<span id="an_14:35">14:35</span> Kana le manush kotsar prinzharde les,
trade divano ande sa o them ai le manush andine sa penge naswalen leste.

<span id="an_14:36">14:36</span> Rhugisaile leste te mekel le naswalen,
ferdi te azban e tivala leske raxamaki, ai kon godi azbadias leski
raxami sastile.

<span id="an_15:1">15:1</span> Antunchi uni Gramnoturia ai Farizeanuria
avile andai Jerusalem ka Jesus ai phushle les,

<span id="an_15:2">15:2</span> "Sostar che disipluria chi keren o zakono
le phurengo? Won chi xalaven penge vas kana xan!"

<span id="an_15:3">15:3</span> O Jesus phendia lenge, "Ai tume sostar
phagen o zakono le Devlesko, te keren tumaro zakono?

<span id="an_15:4">15:4</span> Ke O Del phendia, Preznaisar che dades ai
cha da, ai kodo kai prokletsila peske dades vai peska da trobul
mudardo."

<span id="an_15:5">15:5</span> Numa tume phenen kon godi phenela peske
dadeske vai peska dake, so sai demas tume te zhutiv tume dem ka Del.

<span id="an_15:6">15:6</span> Kado manush nai leske musai te preznail
peske dades ai peska da. Kadia tume phagen o zakono le Devlesko te keren
tumaro zakono.

<span id="an_15:7">15:7</span> Tume manush kai ankerdion so chi san! O
Isaiah, mishto dias profesi pa tumende kana phendia,

<span id="an_15:8">15:8</span> "Kado narodo preznain ma peska mosa, numa
lengo ilo dur mandar.

<span id="an_15:9">15:9</span> Intaino preznain ma, ke won sicharen
manushenge zakonuria sar te avilino le Devleske."

<span id="an_15:10">15:10</span> Pala kodia akhardias le narodos peste
ai phendia lenge, 'Ashunen ai haliaren!

<span id="an_15:11">15:11</span> Nai so thol o manush ando mui kai maril
les, numa so anklel anda lesko mui, si so kai maril les.'

<span id="an_15:12">15:12</span> Antunchi le disipluria avile leste ai
phende leske, "Zhanes ke le Farizeanuria xoliale kana ashunde so
phendian?"

<span id="an_15:13">15:13</span> O Jesus phendia, "Che godi patria kai
chi thodias te bariol murho Dat kai si ando rhaio, avela ankaladi avri.

<span id="an_15:14">15:14</span> Mek le! Ke won si sar korhe kai
phiraven avre korhen; kana iek korho ingerel avre korhes, vi le dui si
te peren ande hunia."

<span id="an_15:15">15:15</span> O Petri phendias, "Sikav ame te
haliaras kadala paramichi."

<span id="an_15:16">15:16</span> O Jesus phendias, "Chi tu sa chi
haliares?"

<span id="an_15:17">15:17</span> Chi haliares? Ke so godi thos ando mui,
zhan ando ji, ai porme anklel avri.

<span id="an_15:18">15:18</span> Numa so anklel anda mui avel anda ilo;
ai kodia si kai kerel andal manush marime angla Del.

<span id="an_15:19">15:19</span> Ke anda ilo anklen le nasul ginduria,
mudarimos, adulteri, kurvisia, chorimos, xoxaimos, pupuiimos, ai te des
duma nasul pa Del.

<span id="an_15:20">15:20</span> Kodia kerel andal manush marime angla
Del. Numa kai xan bi te xalaven peske vas. Nai marime angla Del.

<span id="an_15:21">15:21</span> O Jesus gelotar kotsar ai gelo karing o
Tire ai Sidon.

<span id="an_15:22">15:22</span> Ek zhuvli kai avili anda Canaan delas
mui, "Al tuke mila anda mande! Gazda, Shav le Davidosko. Murhi shei
chinuil zurales ke beng ande late."

<span id="an_15:23">15:23</span> O Jesus chi phendia lake khanchi chi
iek vorba. Leske disipluria avile leste ai phende leske, "Phen lake te
zhaltar ke tsipil ai lelpe pala amende!"

<span id="an_15:24">15:24</span> O Jesus phendia, "Tradino sim ferdi kal
bakriorhe le xasarde anda kher Israel."

<span id="an_15:25">15:25</span> Numa e zhuvli avili ai thodiape ande
changende angla leste, ai phendias, "Gazda, zhutisar ma!"

<span id="an_15:26">15:26</span> Wo phendias, "Nai vorta te les o manrho
le glatengo ai te shudes les kal zhukel."

<span id="an_15:27">15:27</span> Woi phendias leske, "Chaches, Gazda,
numa le zhukel xan le prusuka kai peren katar lenge gazdaski skafidi."

<span id="an_15:28">15:28</span> Antunchi O Jesus phendia lake,
"Zhuvlio, cho pachamos baro te kerdiolpe tuke so manges." Ai strazo lake
shei sastili.

<span id="an_15:29">15:29</span> O Jesus gelo pasha e maria, Galilee.
Gelo pe iek plaiin ai kote beshlo tele.

<span id="an_15:30">15:30</span> But narodo avelas leste, andine pesa le
bangen, korhen, kashuken, le muto, le dukhade, ai but aver. Thode le ka
leske punrhe, ai sastiardia le.

<span id="an_15:31">15:31</span> Ta o narodo chudisailo kana dikhle ke
le kashuke ashunen, le muto dine duma, le naswale sastile, le bange
phirenas, le korhe dikhenas, won preznaisarde ai luvudisarde O Del le
Israelosko.

<span id="an_15:32">15:32</span> O Jesus akhardia peske disiplon peste
ai phendias, "Mila mange anda narodo, ke de trin dies mansa le, ai na le
so xan. Chi mangav te zhantar bokhale, ke kam zalin po drom."

<span id="an_15:33">15:33</span> Le disipluria phende leske, "Kai te las
dosta manrho ande kadia pusta te pravaras ka savo baro narodo?"

<span id="an_15:34">15:34</span> O Jesus phushlias le, "Sode manrhe si
tume?" Won phende, "Efta manrhe ai xantsi tsinorhe mashe."

<span id="an_15:35">15:35</span> Wo phendia le narodoske te beshen tele
pe phuv.

<span id="an_15:36">15:36</span> Lia le efta manrhe ai le mashe, kana
dias naisimos, phaglias le, ai dias le kal disipluria, le disipluria
dine le ka narodo.

<span id="an_15:37">15:37</span> Savorhe xale ai chailile. Le disipluria
chide le kotora kai ashshile efta kozhnitsi pherde sas.

<span id="an_15:38">15:38</span> Kodola kai xale sas shtar mi mursh, ai
vi zhuvlia ai glate sas.

<span id="an_15:39">15:39</span> Kana O Jesus tradia le narodos te
zhantar, anklisto andek pamphuri, ai gelo ando o foro Magadan.

<span id="an_16:1">16:1</span> Le Farizeanuria ai le Saduseanuria avile
ka Jesus te zumaven les, ai mangle lestar te sikavel lenge ek semno kai
avel anda rhaio.

<span id="an_16:2">16:2</span> O Jesus phendias lenge, "Kana perel e
riat tume phenen, 'Si te avel shukar vriama ke o cheri lolo.'

<span id="an_16:3">16:3</span> Ai e diminiatsi, adies si te avel chorho
dies, ke o cheri lolo ai tuniariko.' Tume manush kai ankerdion so chi
san! Zhanen mishto te prinzharen le semnuria ando cheri; numa chi
haliaren le semnuria la vriamake!

<span id="an_16:4">16:4</span> Vitsa nasul kai nai chachimasa le
Devlesa, roden iek semno, ai semno chi avela dino len, ferdi o semno le
profetosko o Jonas." Antunchi meklia le ai gelotar.

<span id="an_16:5">16:5</span> Le disipluria aresle pe kaver rig le
paieske, numa busterde te len manrho pesa.

<span id="an_16:6">16:6</span> Antunchi O Jesus phendia lenge, "Arakhen
tume katar e drozhda kai avel katar le Farizeanuria ai le Saduseanuria."

<span id="an_16:7">16:7</span> Le disipluria denaspe duma mashkar pende,
ai phenenas, "Ke chi liam amensa manrho," phenel kadia.

<span id="an_16:8">16:8</span> O Jesus zhanglias ai phendias, "Tume kai
si tume xantsi pachamos. Sostar phenen mashkar tumende, chi andian
manrho?

<span id="an_16:9">16:9</span> Sa chi haliaren, chi seren le panzh
manrhe ai le panzh mi zhene, ai sode kozhnitsi ashshile?

<span id="an_16:10">16:10</span> Vai le efta manrhe ai le shtar mi
zhene, ai sode kozhnitsi ashshile?

<span id="an_16:11">16:11</span> Sar chi haliaren ke chi dav tumensa
duma pa manrho? Numa te arakhen tume katar e drozhda kai avel katar le
Farizeanuria ai le Saduseanuria!"

<span id="an_16:12">16:12</span> Antunchi haliarde ke chi phendia lenge
te arakhenpe katar e drozhda le manrheske, numa te arakhenpe katar o
sicharimos kai sikaven le Farizeanuria ai le Saduseanuria.

<span id="an_16:13">16:13</span> Kana O Jesus areslo karing o foro
Caesarea Philippi, phushlias katar peske disipluria, "Kon mothon le
manush ke si O Shav le manushesko?"

<span id="an_16:14">16:14</span> Phende leske, "Uni phenen ke san o
Iovano o baptisto, uni o Elijah, ai aver phenen ke san o Jeremiah, vai
iek andal profeturia."

<span id="an_16:15">16:15</span> Phushlias len, "Ai tume, kon mothon ke
sim."

<span id="an_16:16">16:16</span> O Simon Petri phendia, "Tu san O
Kristo, O Shav le Devlesko O Del o zhuvindo."

<span id="an_16:17">16:17</span> Antunchi O Jesus phendias leske,
"Raduime san, Simon Barjona! Chi avilo tuke kado haliarimos katar o
stato ai o rat manushestar, numa katar murho Dat kai si ando rhaio.

<span id="an_16:18">16:18</span> Ai me phenav tuke: ke tu san o Petri,
ai pe kado bax vazdav murhi khangeri, ai le vurotsi le iadoske chi avela
le putiera pe late.

<span id="an_16:19">16:19</span> Dava tu le cheie ka e amperetsia le
rhaioski: so phandesa pe phuv avela phanglo ando rhaio, ai so phutresa
pe phuv avela phuterdo ando rhaio."

<span id="an_16:20">16:20</span> Antunchi O Jesus dias trad peske
disiplon te na phenen kanikaske ke wo si O Kristo.

<span id="an_16:21">16:21</span> De katar kodia vriama O Jesus sikavelas
peske disiplon, "Ke musai te zhal ande Jerusalem ai but fialuria avela
chinuime katar le phure kai poronchin, ai le bare rasha, ai le
Gramnoturia. Te mudaren les, ai o trito dies te zhuvindil."

<span id="an_16:22">16:22</span> Antunchi o Petri lia les rigate ai
phendias leske, "Te na del O Del! Gazda, te na kerdiolpe tuke kodia."

<span id="an_16:23">16:23</span> O Jesus amboldinisailo katar o Petri ai
phendias, "Le tu angla mande, Satano! (o beng). Ande murho drom san,
Petri. Ke che ginduria si manusheske, na le Devleske."

<span id="an_16:24">16:24</span> Porme O Jesus phendia peske disiplonge,
"Te si vari kon kai mangel te avel pala mande, musai te bustrel pa
peste, te lel pesko trushul, ai te avel pala mande.

<span id="an_16:25">16:25</span> Ke o manush kai mangela te garavel
pesko traio xasarela les; numa kodo kai dela pesko traio pala mande
arakhela traio.

<span id="an_16:26">16:26</span> So lela o manush te nirila sa e lumia
ai te xasarela pesko traio duxosko? So sai del o manush te chinel
palpale pesko traio duxosko.

<span id="an_16:27">16:27</span> Ke O Shav le Manushesko si te avel ando
barimos peske Dadesko ai peske angelonsa, antunchi dela swakones so si
lesko pala so kerdias ai sar traiisardias.

<span id="an_16:28">16:28</span> Chachimasa phenav tumenge, uni anda
kadala kai si katse chi merena zhi pon chi dikhena sar O Shav le
Manushesko avel ande peske amperetsia."

<span id="an_17:1">17:1</span> Shov dies pala kodia O Jesus lias pesa o
Petri, o Iakov ai lesko phral o Iovano, ningerdias le pek bari plaiing
ai ferdi won sas kotse.

<span id="an_17:2">17:2</span> Kotse parhudilo angla lende, lesko mui
strefialsa sar o kham, ai leske tsalia parnile sar e vediara.

<span id="an_17:3">17:3</span> Strazo avisaile angla lende, o Moses ai o
Elijah denas duma le Kristosa.

<span id="an_17:4">17:4</span> Antunchi o Petri dias duma ai phendias,
"Jesus, Gazda, mishto ke sam katse! Te mangesa, anzaras trin tseri, iek
tuke, iek le Mosesoske, ai iek le Elijahaske."

<span id="an_17:5">17:5</span> Sar delas duma, iek nuvero kai strefialas
avilo ai vuäaradia le, ai anda nuvero iek glaso phendias: "Kado si murho
Shav kai si mange de sa drago, kai plachal ma de sa zurales; ashunen
leste!"

<span id="an_17:6">17:6</span> Kana le disipluria ashunde kodo glaso,
daraile zurales ai pele tele mosa pe phuv.

<span id="an_17:7">17:7</span> Numa O Jesus avilo, thodia o vas pe
lende, ai phendias, "Wushten, na daran!"

<span id="an_17:8">17:8</span> Kana vazde penge iakha, chi mai dikhle
kanikas, ferdi O Jesus sas.

<span id="an_17:9">17:9</span> Sar avenas tele pai plaiing O Jesus dias
le trad, "Na phenen kanikaske so dikhlian zhi kai O Shav le Manushesko
zhuvindila andai martia."

<span id="an_17:10">17:10</span> Leske disipluria phushle les, "Sostar
le Gramnoturia phenen ke o Elijah trobul te avel mai anglal?"

<span id="an_17:11">17:11</span> O Jesus phendia lenge, "Chaches trobul
te avel o Elijah te anel palpale swako fielo sar kai sas.

<span id="an_17:12">17:12</span> Numa phenav tumenge, o Elijah vunzhe
avilo, numa le manush chi prinzharde les, ai kerde lesa so godi mangle.
Sa kadia O Shav le Manushesko si te avel chinuime lendar."

<span id="an_17:13">17:13</span> Antunchi le disipluria haliarde ke
delas lensa duma pa o Iovano o baptisto.

<span id="an_17:14">17:14</span> Kana aresle karing o narodo, iek manush
avilo ka Jesus, thodiape ande changende angla leste,

<span id="an_17:15">17:15</span> ai phendias, "Gazda, al tuke mila anda
murho shav! Ke beng ande leste, ai chinuil zurales, butivar perel ande
iag, ai butivar perel ando pai.

<span id="an_17:16">17:16</span> Ningerdem les ka che disipluria, numa
nashti sastiarde les."

<span id="an_17:17">17:17</span> O Jesus dias atweto ai phendias, "Tume
kai nai tume pachamos, ai rimome vitsa, zhi kana trobula te avav
tumensa? Zhi kana trobul te rhivdiv tumen? Anen le shavorhes mande!"

<span id="an_17:18">17:18</span> O Jesus gonisardias le benges, ai o
beng anklisto avri anda shavorho, ai strazo sasto sas.

<span id="an_17:19">17:19</span> Porme le disipluria avile ka Jesus,
line les rigate ai phushle, "Sostar nashti gonisardiam les ame?"

<span id="an_17:20">17:20</span> O Jesus phendias lenge, ke de sa xantsi
pachamos si tume, o chachimos phenav tumenge, te avel tume pachamos
kambor e sumuntsa la garchitsaki, phendianas kakala plaiake, "Le tu
katkar ai tho tu kote!" Ai si te mishkilpe, ai nai khanchi kai nashti
kerena.

<span id="an_17:21">17:21</span> Numa kodolestar anklel avri ferdi kana
rhugis tu ai zhonis.

<span id="an_17:22">17:22</span> Andek dies kai le disipluria sas andek
than ande Galilee. O Jesus phendia lenge, ke O Shav le manushesko si te
avel dino andel vas le manushengo:

<span id="an_17:23">17:23</span> Ai si te mudaren les; numa o trito dies
zhuvindila." Won nekezhisaile zurales.

<span id="an_17:24">17:24</span> Kana O Jesus ai leske disipluria aresle
ando Capernaum, le manush kai chiden e taksa, avile ka Petri ai phushle
les, "Tumaro gazda chi pochinel e taksa?"

<span id="an_17:25">17:25</span> "Pochinel," phendia o Petri, ai kana o
Petri avilo ando kher, O Jesus dias duma mai anglal, ai phendias, "So
gindis tu, Simon? Le amparaturia la phuviake, kastar len e taksa le
themeski, katar penge shave, vai katar le streia?"

<span id="an_17:26">17:26</span> Kana o Petri phendias, "Katar le
streia," O Jesus phendias leske, "Antunchi le shave chi trobul te
pochinen.

<span id="an_17:27">17:27</span> Numa te na rimosaras lenge gindo ai te
peren ando bezex, zha ka maria, ai shude vunjitsa ando pai, le o pervo
masho kai astaresa, phuter lesko mui, ai kotse arakhesa love, inger
lende ai pochin e taksa pa mande ai pa tute."

<span id="an_18:1">18:1</span> Ande kodia vriama le disipluria avile ka
Jesus, ai phushle les, "Kon si o mai baro ande amperetsia le rhaioski?"

<span id="an_18:2">18:2</span> O Jesus akhardias peste iek tsinorhi
glata, ai thodia les angla lende,

<span id="an_18:3">18:3</span> ai phendia, "Chachimos phenav tumenge, te
na keiin tume ai te kerdion sar tsinorhe glate, nashtin chi te nakhen
ande amperetsia le rhaioski."

<span id="an_18:4">18:4</span> Kon godi mekelape kovlo sar kacha
tsinorhi glata si o mai baro ande amperetsia le rhaioski.

<span id="an_18:5">18:5</span> Ai kon godi primila iek tsinorhi glata
sar kadia ando murho anav primil man."

<span id="an_18:6">18:6</span> Numa kon godi kerela iek anda kadala
tsinorhe kai pachanpe ande mande te peren ando bezex, mai bini te avel
ek baro bax phanglo ka leski kox ai te avel shudino ande bari maria.

<span id="an_18:7">18:7</span> Nasul la lumiake pala o zumaimos kai
ingerel le manushen te peren ando bezex. O zumaimos musai te avel, numa
nasul kodoleske kastar avela o zumaimos.

<span id="an_18:8">18:8</span> Te si cho vas vai cho punrho kai kerel tu
te peres ando bezex, shin les ai shude les dur tutar! Mai bini te zhas
ando chacho traio ieka vastesa vai ieke punrhesa de sar te aven tu dui
vas ai dui punrhe ai te aves shudino ande iag kai chi getolpe.

<span id="an_18:9">18:9</span> Ai te si chi iakh ke kerel tu te peres
ando bezex. Le la avri ai shude la dur tutar! Ke mai bini te zhas ando
chacho traio ieka iakhasa de sar te aven tut dui iakha ai te aves
shudino ande iag le iadoski."

<span id="an_18:10">18:10</span> "Arakhen tume te na vurhitsin iek anda
kadala tsinorhe." Ke phenav tumenge, ke lenge angeluria ando rhaio,
dikhen sa data iek pe fatsa murhe Dadeski kai si ando rhaio.

<span id="an_18:11">18:11</span> Ke O Shav le manushesko avilo te skepil
kodia kai sas xasardo.

<span id="an_18:12">18:12</span> So gindis? Te si iek manush kai si les
ek shel bakre, ai iek anda lende xasavol, chi mekel le iniarvardesh tai
inia pe plai ai te zhal te rodel o iek kai xasailo?

<span id="an_18:13">18:13</span> Ai te arakhela les, phenav tumenge o
chachimos, "Mai raduime anda kodo iek de sar andal kaver iniarvardesh
tai inia kai nas xasarde.

<span id="an_18:14">18:14</span> Ai sa kadia nai e voia tumaro Dadeski
kai si ando rhaio, te xasavol ai te xaiil chi iek anda kadala tsinorhe.

<span id="an_18:15">18:15</span> "Te kerdia cho phral bezex karing tute,
zha leste korkorho ai sikav leske leski dosh. Te ashunela tute
nirisardian che phrales palpale.

<span id="an_18:16">18:16</span> Numa te na ashunela tute, le tusa iek
vai dui manush kashte te avel dui vai trin marturia ka divano.

<span id="an_18:17">18:17</span> Te na ashunela lende, phen la
khangeriake; te na ashunela ka khangeri, jin les sar iek manush kai chi
pachalpe ando Del, ai sar iek manush kai chidel e taksa."

<span id="an_18:18">18:18</span> O chachimos phenav tumenge, "So godi
phandena pe phuv vunzhe phanglo ando rhaio; ai so godi tume phutrena pe
phuv vunzhe phuterdo ando rhaio."

<span id="an_18:19">18:19</span> Magdata phenav tumenge, "Te avela dui
anda tumende kai san vorta ai chache iekavresa ai pe iek gindo pe phuv,
vari so kai mangena si e avel, kerdo lenge katar murho Dat ando rhaio."

<span id="an_18:20">18:20</span> Ke kai dui vai trin chidenape ande
murho anav, "Me sim, mashkar lende."

<span id="an_18:21">18:21</span> Antunchi o Petri avilo ka Jesus ai
phushlia les, "Gazda, sodivar trobul te iertiv murhe phraleske te kerela
bezexa karing mande? Zhi ka e eftato data?"

<span id="an_18:22">18:22</span> O Jesus phendias leske, "Me phenav tuke
na zhi ka e eftato data, numa zhi kal eftavardesh data efta.

<span id="an_18:23">18:23</span> "E amperetsia le rhaioski si sar iek
amperto kai manglias te dikhel sode kamenas leske, leske slugi.

<span id="an_18:24">18:24</span> De anda gor andine leske iekes kai
kamelas leske desh mi.

<span id="an_18:25">18:25</span> Ke nashti pochinelas, lesko gazda dias
ordina te bichinen les, leska rhomnia, leske shaven, ai sa so godi sas
les, kashte te pochindiol so kamelas.

<span id="an_18:26">18:26</span> E sluga thodiape ande changende ai
rhugisailo leste, 'Na xoliavol, rhevdisar, azhuker ma, ai pochinava tuke
sa.'

<span id="an_18:27">18:27</span> Leske gazdaske pelias mila, ai meklias
les te zhal ivia. Iertisardias les so godi kamelas leske.

<span id="an_18:28">18:28</span> "Numa e mizmo sluga sar zhalas avri,
arakhlias iek andal kaver slugi, kai kamelas leske iek shel teliara.
Lias les korhatar ai phendias, " Pochin mange so godi kames mange."

<span id="an_18:29">18:29</span> Kodia sluga thodiape ande changende ai
rhugisailo leste, " Na xoliavol, rhevdisar, azhuker ma, ai pochinava
tuke sa."

<span id="an_18:30">18:30</span> Numa wo chi manglias, gelo ai thodias
les ande temnitsa zhi pon pochinela so kamel.

<span id="an_18:31">18:31</span> Kana le kaver slugi dikhle so
kerdiliape, de sa nasul sas lenge, gele ai phende le gazdaske so godi
kerdiliape.

<span id="an_18:32">18:32</span> Antunchi lesko gazda akhardias les, ai
phendias leske, "Tu bi lasho, bi ilesko, nasul sluga! Me iertisardem
tuke so godi kamesas mange ke rhugisailian mande.

<span id="an_18:33">18:33</span> Chi trobulas te avel tuke mila andai
kaver sluga, sar sas mange mila anda tute?"

<span id="an_18:34">18:34</span> Ande xoli lesko gazda thodias les ande
temnitsa zhi pon pochinal so godi kamelas.

<span id="an_18:35">18:35</span> "Sakadia si te kerel tumensa murho Dat
kai si ando rhaio, te na iertina tumare phralen sa ilesa."

<span id="an_19:1">19:1</span> Kana O Jesus getosardias so phenelas,
gelotar andai Galilee karing e Judea inchal e Jordan.

<span id="an_19:2">19:2</span> Bare naroduria gele pala leste, ai
sastiardia le kotse.

<span id="an_19:3">19:3</span> Le Farizeanuria avile leste te zumaven
les, ai phushle les, "Dar vorta ai slobodo ando zakono te mekel o manush
peska rhomnia anda vari soste godi?"

<span id="an_19:4">19:4</span> Dias atweto ai phendias, "Chi jindian ke
kodo kai kerdias le de anda gor kerdias le mursh ai zhuvlia?

<span id="an_19:5">19:5</span> Ai phendias, "Anda kodia o mursh si te
mekel peske dades ai peska da, ai avela astardo ka peski rhomni, ai le
dui avena iek stato."

<span id="an_19:6">19:6</span> Pala kodia na mai dui numa iek stato. So
Del thodias andek than o manush te na hulavel."

<span id="an_19:7">19:7</span> Won phende leske, "Apo, Sostar o Moses
meklias ke sai mekel o manush peska rhomnia te dela la lil anda vas?"

<span id="an_19:8">19:8</span> Wo phendias lenge, "Ke zuradian tumaro
ilo o Moses meklias ke sai meken tumare rhomnian. Numa de anda gor nas
kadia.

<span id="an_19:9">19:9</span> Me mothav tuke kon godi mekela peska
rhomnia te na avela ke kurvisaile, ai te lela avria kerdias kurvia, ai
kodo kai lela la kerel kurvia.

<span id="an_19:10">19:10</span> Le disipluria phende leske, "Te avela
kadia mashkar o mursh ai leski rhomni mai feder te na meritinpe.

<span id="an_19:11">19:11</span> Wo phendias lenge, "Nashtin sa le
manush te primin kado sikaimos. Numa kodola kaste si dino.

<span id="an_19:12">19:12</span> Uni si Eunuchs ke biandile kadia, uni
si Eunuchs ke le manush kerde le kadia, ai uni si Eunuchs ke won mangen
pala e amperestia le rhaioski. Kodo kai sai primil, mek te primil."

<span id="an_19:13">19:13</span> Antunchi andine tsinorhe glaten te thol
peske vas pe lende ai te rhugil lenge, numa le disipluria dine le trad.

<span id="an_19:14">19:14</span> O Jesus phendias, "Mek te aven le glate
mande, ai na ashaven le, ke e amperetsia le rhaioski kodolenge si kai si
sar lende."

<span id="an_19:15">19:15</span> Thodia peske vas pe lende ai gelotar
kotsar.

<span id="an_19:16">19:16</span> Iek manush avilo ka Jesus ai phushlia
les, "Lasho Gazda, che lashimos trobul te kerav te avel ma traio kai chi
mai getolpe?"

<span id="an_19:17">19:17</span> Wo phendias leske, "Sostar mothos mange
lasho? Ke nai khonik lasho. O Del ferdi si lasho. Te mangesa te nakhes
ando traio kai chi getolpe anker le zakonuria."

<span id="an_19:18">19:18</span> "Savo?" phushlias lestar. O Jesus
phendias leske, "Na mudar, na ker kurvia, na chor, na xoxav.

<span id="an_19:19">19:19</span> Preznaisar che dades ai cha da, ai te
avel tuke drago le manush sar kai san tu tuke."

<span id="an_19:20">19:20</span> O terno manush phendias, "Sa kadala
zakonuria ankerdem de sar sim tsinorho: So mai trobul te kerav?"

<span id="an_19:21">19:21</span> O Jesus phendias leske, "Te mangesa te
aves vorta, zha bichin so si tu, de kal chorhe, ai avela tu manjin ando
rhaio: antunchi aidi pala mande."

<span id="an_19:22">19:22</span> Kana o terno manush ashundias kodia
tristosailo ai gelotar, ke but barvalimos sas les.

<span id="an_19:23">19:23</span> Porme O Jesus phendia peske disiplonge,
"Phenav tumenge o chachimos, trutno ek barvale manusheske te zhal ande
amperetsia le rhaioski.

<span id="an_19:24">19:24</span> Ai mai phenav tumenge, mai vushoro te
nakhel iek gemula andai iakh la suviaki, de sar iek barvalo manush te
zhal ande amperetsia le Devleski."

<span id="an_19:25">19:25</span> Kana le disipluria ashunde kadia,
chudisaile ai phende, "Apo, kon sai avela skepime?"

<span id="an_19:26">19:26</span> O Jesus dikhlias pe lende. Ai phendias
lenge, "Le manush anda pende nashtin, numa le Devlesa vari so sai
kerdiol."

<span id="an_19:27">19:27</span> Antunchi o Petri phendias leske, "Ame
mekliam swako fielo ai liam ame pala tute. So avela amen."

<span id="an_19:28">19:28</span> O Jesus phendia lenge, "Phenav tumenge
o chachimos, ande nevi lumia kana O Shav le Manushesko beshela pe pesko
skamin o amperatitsko ando barimos le rhaiosko, tume kai lian tume pala
mande, si te beshen pe desh u dui amperatitske skamina, te shinen kris
pe le desh u dui vitsi andai Israel.

<span id="an_19:29">19:29</span> Ai kon godi mekela khera, phralen,
pheian, dades, vai da, rhomni, glaten, vai phuvia pala mande, lena iek
shelvar mai but ai avela le o traio kai chi getolpe.

<span id="an_19:30">19:30</span> But anda le perve avena le palune, ai
but kai sas le palune avena le perve."

<span id="an_20:1">20:1</span> E amperetsia le rhaioski si sar iek gazda
kai gelo diminiatsi te lel manush te keren buchi ande leski rez.

<span id="an_20:2">20:2</span> Ashilo le bucharensa pe iek pena po dies
ai tradia le ande peski rez.

<span id="an_20:3">20:3</span> Karing le inia, gelotar ai ando bazari
dikhlias avren kai chi kerenas khanchi.

<span id="an_20:4">20:4</span> Lenge phendia, "Zhan vi tume ande murhi
rez, ai dava tumen so si vorta."

<span id="an_20:5">20:5</span> Karing le desh u dui miazutsi, ai magdata
karing le trin pala miazutsi kerdias sa kadia.

<span id="an_20:6">20:6</span> Karing le pansh pala miazutsi gelo ai
arakhlias avren kai chi kerenas khanchi, ai phendias lenge, "Sostar
beshen katse sorho dies ai chi keren khanchi?"

<span id="an_20:7">20:7</span> Won phende leske, "Ke chi lias amen
khonik te keras buchi." Lenge phendias, "Zhan vi tume ande murhi rez, ai
so godi avela vorta, kodia len."

<span id="an_20:8">20:8</span> "Kana peli e riat, o gazda la rezako
phendia peske slugake, "Akhar le bucharen ai de le lenge pochin, pervo
kodolen kai lem mai palal ai ando gor kodolen kai lem pervo.

<span id="an_20:9">20:9</span> Ai kodola kai sas line karing le pansh
pala miazutsi avile ai swako lias po iek pena.

<span id="an_20:10">20:10</span> Kana le perve avile, gindinas ke won
len mai but, numa swako lias po iek pena.

<span id="an_20:11">20:11</span> Kana line peske pochin pupuiinaspe pa
gazda.

<span id="an_20:12">20:12</span> Phenenas, "Kadala kai avile ande vurma
kerde buchi numa iek chaso, ai thodian le amensa, kai chinuisardiam
sorho jes ando tachimos!"

<span id="an_20:13">20:13</span> Numa wo dias atweto ai phendias
ieskeske, "Vortakona, chi kerav tusa nasul, chi ashilian mansa pe iek
pena?

<span id="an_20:14">20:14</span> Le so si chiro ai zha ci drom. Me
mangav te dav kodoles kai avilo ande vurma sode dem tute.

<span id="an_20:15">20:15</span> Dar nashti kerav murhe lovensa so
mangav. Vai inatsia si tut ke lasho sim, ai dav mai but de so trobul.

<span id="an_20:16">20:16</span> Kadia kerdiola, le palune avena le
perve, ai le perve avena le palune: but si akharde, numa xantsi si
halome."

<span id="an_20:17">20:17</span> Sar zhalas O Jesus ando Jerusalem, lia
le desh u dui disiplon rigate pa drom, ai phendias lenge,

<span id="an_20:18">20:18</span> Ame zhas ande Jerusalem ai O Shav le
Manushesko avela dino ando vas kal bare rasha ai le Gramnoturia, won
kerena leski kris te mudaren les.

<span id="an_20:19">20:19</span> Dena les kal manush kai Nai Zhiduvuria
te maren mui lestar, te maren les le bichosa, te karfon les po trushul;
ai o trito dies si te zhuvindil."

<span id="an_20:20">20:20</span> Antunchi le Zebedeske shave ai lenge
dei avile ka Jesus, thodias pe anda changende angla leste, te mangel
vari so lestar.

<span id="an_20:21">20:21</span> Phushlias la, "So manges?" Woi
phendias, "Mek murhe do shaven te beshen iek ka cho chacho vas ai iek ka
cho stingo vas ande chiri amperetsia."

<span id="an_20:22">20:22</span> Numa O Jesus phendias lake, "Chi zhanes
so manges." Amboldiaspe ka Iakov ai ka Iovano ai phushlias le, "Sai phen
andai kuchi kai me si te piiav?" Won phende, "Sai."

<span id="an_20:23">20:23</span> Wo phendias lenge, "Si te phen anda
murhi kuchi, numa te beshen ka murho chacho chas ai ka murho stingo, nai
mandar te dav. Kodo than avela dino ka kodola kaske getosardias le murho
Dat.

<span id="an_20:24">20:24</span> Kana le kolaver desh disipluria ashunde
kodia, xoliale pel dui phral.

<span id="an_20:25">20:25</span> O Jesus akhardias le peste ai phendias,
"Tume zhanen ke le bare le manushenge kai Nai Zhiduvuria gazdin len, ai
keren lensa so mangen.

<span id="an_20:26">20:26</span> Nai kadia mashkar tumende, numa savo
godi mangel te avel baro mashkar tumende, avela tumaro podaitori.

<span id="an_20:27">20:27</span> Ai savo godi mangel te avel o mai baro
mashkar tumende, avela tumari sluga;

<span id="an_20:28">20:28</span> Sakadia o Shav le Manushesko chi avilo
te podain les, numa avilo te podail ai te del pesko traio te pochinel
anda but te skepil le."

<span id="an_20:29">20:29</span> Kana zhanas avri anda Jericho, but
narodo liape pala Jesus.

<span id="an_20:30">20:30</span> Dui korhe beshenas pe rig le dromeske
kana ashunde ke O Jesus nakhelas, tsipisarde, "Gazda, tu Shav le
Davidosko! Al tuke mila anda amende!"

<span id="an_20:31">20:31</span> O narodo ashavelas le. Numa won
tsipinas mai zurales, "Gazda, Shav le Davidosko! Al tuke mila anda
amende!"

<span id="an_20:32">20:32</span> O Jesus terdilo, akhardias le, ai
phushlias len, "So mangen te kerav tumenge?"

<span id="an_20:33">20:33</span> Phende leske, "Gazda, phuter amare
iakha te dikhas!"

<span id="an_20:34">20:34</span> Mila sas leske anda lende. O Jesus
azbadias lenge iakha; strazo dikhle, ai linepe pala leste.

<span id="an_21:1">21:1</span> Kana pashile karing o Jerusalem, areslo
ando Bethphage pe plai le maslinengi. O Jesus tradias duien andal
disipluria.

<span id="an_21:2">21:2</span> ai phendia lenge, "Zhan ando gav mai
angle, ai arakhena kotse ek magari phangli ai lako magaristsi lasa;
phutren le, ai anen le mande.

<span id="an_21:3">21:3</span> Te phenela tumenge vari kon, vari so,
phenen leske, "Trobun le gazdas," ai strazo si te tradel le."

<span id="an_21:4">21:4</span> Kadia kerdiliape te pherdiol so
phendiasas o profeto.

<span id="an_21:5">21:5</span> Kana phendias, "Phenen la sheiake le
Zionoski, "Eta, cho amperato avel tute! Domolo ai anklisto pe ek magari,
ai pe ek tsinorho le magaresko."

<span id="an_21:6">21:6</span> Le disipluria gele, ai kerde so O Jesus
phendias lenge.

<span id="an_21:7">21:7</span> Andine le magares ai le tsinorho magares,
thode penge raxamia pe lende, ai O Jesus beshlo pel raxamia.

<span id="an_21:8">21:8</span> But anda narodo shudenas penge raxamia po
drom angla leste, kaver shinde patria pai krenga ai thode le po drom
angla leste.

<span id="an_21:9">21:9</span> O narodi kai zhanas anglal angla leste,
ai kodola kai avenas palal pala leste, tsipinas, "Hosana ka O Shav le
Davidosko! Raduime kodo kai avel ando anav le Devleske! Hosana zhi ando
rhaio."

<span id="an_21:10">21:10</span> Kana O Jesus avilo ande Jerusalem sa o
foro sas buntuime, ai phushenas, "Kon si kado?"

<span id="an_21:11">21:11</span> O narodo phenenas, "Kado si O Jesus o
profeto anda Nazareth ande Galilee."

<span id="an_21:12">21:12</span> O Jesus avilo ande tamplo le Devleski
ai gonisardia sa kodolen kai bichinenas ai chinenas ande tamplo. Dia
muial le skafidia kodolenge kai parhuvenas le love ai le skamina
kodolenge kai bichinenas le golumburia,

<span id="an_21:13">21:13</span> ai phendia lenge, "Ramome murho kher
avela akhardo 'Kher rhugimasko,' numatume keren anda leske shtala
chorengi!"

<span id="an_21:14">21:14</span> Le korhe ai le bange avile leste ande
tamplo ai sastiardia le.

<span id="an_21:15">21:15</span> Numa kana le bare rasha ai le
Gramnoturia dikhle sa le mirakluria ai sa so kerdias, ai ke le shavorhe
ande tamplo denas mui, ai phenenas, "Hosana ka O Shav le Davidosko,"
xoliale.

<span id="an_21:16">21:16</span> Ai phende leske, "Ashunes so phenen?" O
Jesus phendias, "E, Shoxar chi jindian, anda mui shavorhenge ai tsinorhe
glatengo andian chacho luvudimos."

<span id="an_21:17">21:17</span> Meklia le, ai gelotar anda foro, gelo
ande Bethani, ai kotse riatchardias.

<span id="an_21:18">21:18</span> De diminiatsi, sar avelas palpale ando
foro bokhailo.

<span id="an_21:19">21:19</span> Kana dikhlias ek pruing figengi pasha
drom gelo late, ai arakhlias patria ferdi, antunchi phendia la
pruingake, shoxar te na mai bariol fruta tutar, ai strazo shuchili e
pruing.

<span id="an_21:20">21:20</span> Kana le disipluria dikhle kodia,
chudisaile, ai phushle, "Sarta shuchili e pruing andak data?"

<span id="an_21:21">21:21</span> O Jesus phendias lenge, "O chachimos
phenav tumenge, te avela tume pachamos, ai te na avela tume gindo ke chi
kerdiol, tume chi kerena ferdi so sas kerdo kakala pruingake, numa vi te
mothona kakala plaiake,

<span id="an_21:22">21:22</span> "Le tu katkar ai av shudini ande maria
si te kerdiol. Ai so godi mangena ando rhugimos ai te pachana tume si te
len."

<span id="an_21:23">21:23</span> Ai kana avilo ande tamplo, le bare
rasha ai le phure kai poronchinas avile leste sar sikavelas, ai phende,
"Kon phendias tuke ke sai keres so tu keres, ai kon dias tu kudia
putiera?"

<span id="an_21:24">21:24</span> O Jesus phendia lenge, "Vi me akana
phushav tumendar ek divano, ai te phenena mange, antunchi me phenav
tumennge katar che putiera kerav so kerav.

<span id="an_21:25">21:25</span> O bolimos le Iovanosko katar sas, anda
rhaio vai manushendar?" Dinepe duma mashkar pende, ai pheneas, "Te
phenasa anda o rhaio si te phushel ame, Sostar chi pachaian les?"

<span id="an_21:26">21:26</span> Numa te phenasa manushendar. Dar katar
le manush ke savorhe ankeren le Iovanos profeto.

<span id="an_21:27">21:27</span> Antunchi phende le Kristoske, "Chi
zhanas." Ai Wo phendia lenge, "Chi me, chi phenav tumenge katar che
putiera kerav so kerav."

<span id="an_21:28">21:28</span> "So gindin tume? Sas iek manush kai sas
les dui shave. Gelo ka pervo, ai phendias, "Shava, zha, ker buchi adies
ande murhe rez."

<span id="an_21:29">21:29</span> Wo phendias, "Chi zhav" numa mai palal
keisailo ai gelo.

<span id="an_21:30">21:30</span> Avilo ka duito ai phendias leske
sakadia. Wo phendias, "Zhav, Raia," numa chi gelo.

<span id="an_21:31">21:31</span> Savo andal dui kerdia e voia peske
dadeske?" Won phende leske, "O pervo". O Jesus phendias lenge, "Chaches
mothav tumenge, le manush kai chiden e taksa ai le kurvi arasena ande
amperetsia le Devleski mai anglal tumendar.

<span id="an_21:32">21:32</span> Ke o Iovano avilo tumende te sikavel
tumenge o drom o chacho, ai chi pachaian les, numa le manush kai chiden
e taksa ai le kurvi pachaie les. Vi kana dikhlian kodia chi keisailian
ai te pachan les."

<span id="an_21:33">21:33</span> "Ashunen ka aver paramichi, sas iek
gazda kheresko thodias iek zido kruglom latar, ai lashardias iek than te
strangon o struguro, vazdias iek wucho than te len sama kotsar. Ai dias
e rez po wunjilepe manushende, ai gelotar andek dur them.

<span id="an_21:34">21:34</span> Kana pashili e vriama te chidelpe o
struguro, tradias peske slugen kal manush kai bariarenas pe leski rez,
te len o struguro kai avelas leske.

<span id="an_21:35">21:35</span> Numa kudula kai bariarenas pe rez line
leske slugen ai marde iekes, iekes mudarde, ai ande iek shude baxensa.
Magdata tradia avre slugen, kadia data tradias mai but ai kerde lenge
sakadia.

<span id="an_21:37">21:37</span> Ta ando gor tradias lende peske shaves,
ai phendias, "Si te preznain murhe shaves."

<span id="an_21:38">21:38</span> Numa kana dikhle le shaves le manush
kai bariaren pe rez phende iek avreske. Aven, mudaras les, ai lias ame
so si lesko.

<span id="an_21:39">21:39</span> Line les, shude les avri andai rez ai
mudarde les."

<span id="an_21:40">21:40</span> "Kana o gazda le rezako avela, so
kerela kodole manushenge?"

<span id="an_21:41">21:41</span> Won phende leske, "Si te mudarel kodole
nasul manushen, ai dela e rez ka kaver te bariaren pe late, kai dena les
e fruta kai si leski kana avela e vriama."

<span id="an_21:42">21:42</span> O Jesus phendias lenge, "Shoxar chi
jindian ando ramomos? O bax kai le manush kai vazden o kher shude
kerdilo o bax kai si sa e zor le khereski, O Del kerdias kadia, ai che
mundro ande amare iakha!"

<span id="an_21:43">21:43</span> Anda kodia phenav tumenge, "E
amperetsia le Devleski avela lini tumendar, ai avela dini kai iek them
kai avela laki fruta lendar.

<span id="an_21:44">21:44</span> Ai kon godi perela pe kado bax avela
phago, numa pe kaste perela o bax licharela les sar e pulberia.

<span id="an_21:45">21:45</span> Kana le rasha le bare ai le
Farizeanuria ashunde kadia paramicha haliarde ke pa lende delas duma.

<span id="an_21:46">21:46</span> Mangenas te thon o vas pe leste. Numa
daraile katar o narodo ke won ankerenas les profeto.

<span id="an_22:1">22:1</span> O Jesus dia duma pale andel paramichi ai
phenel,

<span id="an_22:2">22:2</span> "E amperetsia le rhaioski si sar iek
amperato kai kerdias abiav peske shaveske.

<span id="an_22:3">22:3</span> Tradias peske slugen te akharen kodolen
kai sas akharde ka abiav, numa won chi mangle te aven.

<span id="an_22:4">22:4</span> "Magdata tradias avre slugen, te mothon
kodolenge kai sas akharde, "Eta, getosardem o xabe, murhe guruv ai le
vitseluria sa mudarde, swako fielo gata. Aven ka abiav!" "

<span id="an_22:5">22:5</span> Numa chi thode sama, ai gele peske drom,
iek ka peski farma, aver ande peski buchi.

<span id="an_22:6">22:6</span> Ai le kolaver thode o vas pe leske slugi,
marde mui lendar, darade le ai mudarde le.

<span id="an_22:7">22:7</span> "Kana o amperato ashundias, xolialo,
tradias peske ketani; ai kerdias xaiimaske anda kodola kai mudarde, ai
dias iag lengo foro.

<span id="an_22:8">22:8</span> Antunchi phendias peske slugenge, o abiav
gata numa kodola kai sas akharde, chi molas te aven akharde."

<span id="an_22:9">22:9</span> Anda kodia zhan pel bare vulitsi, ai sode
arakhena kotse, akharen le ka o abiav.

<span id="an_22:10">22:10</span> "Kodola slugi gele pel vulitsi ai chide
andek than sa kai arakhle, vi nasul ai vi lashe; ai o kher le abiavesko
sas pherdo.

<span id="an_22:11">22:11</span> Kana o amperato avilo te dikhel le
gosten, dikhlia kotse iek manush kai sas xuriarado andel tsalia
abiaveske.

<span id="an_22:12">22:12</span> Ai phendias leske, "Vortako, Sar
avilian andre katse bi tsalengo abiaveske?" Les nas so mothol.

<span id="an_22:13">22:13</span> Antunchi o amperato phendias le
slugenge, "Phanden leske vas ai leske punrhe, ai shuden les avri ando
tuniariko. Kotse kai rovena ai chiden dandendar."

<span id="an_22:14">22:14</span> "Ke but si akharde, numa xantsi si
halome."

<span id="an_22:15">22:15</span> Antunchi le Farizeanuria gele ai dinepe
duma sar te astaren les ande lesko divano.

<span id="an_22:16">22:16</span> Trade leste peske disiplon ai une
Herodians, won phende , "Gazda, zhanas ke chachimasa san ai sikaves o
chachimos pa Del bi te daras vari kastar, ke chi thos partia kanikaske.

<span id="an_22:17">22:17</span> Phen amenge antunchi, "So gindis? Si
amenge slobodo vai nai, te pochinas taksa ka Caesar?"

<span id="an_22:18">22:18</span> Numa O Jesus haliardias lenge nasul
ginduria, ai phendias, "Sostar tume zumaven ma? Tume kai ankerdion so
chi san?

<span id="an_22:19">22:19</span> Sikaven mange le love so sa pochinen e
taksa." Andine leske iek pena,

<span id="an_22:20">22:20</span> ai phendias lenge, "Kaski fatsa ai
ramomos si kado?"

<span id="an_22:21">22:21</span> Won phende leske, "O Caesar" Antunchi O
Jesus phendias lenge, "Den ka Caesar so si lesko, ai den ka Del so si le
Devlesko."

<span id="an_22:22">22:22</span> Kana ashunde, chudisaile. Mekle les ai
geletar.

<span id="an_22:23">22:23</span> Sa kodo dies uni Saduseanuria kai
mothon ke nai traio pala e martia avile leste ai phushle les,

<span id="an_22:24">22:24</span> "Gazda, o Moses phendias, 'Te merela
iek manush ai nas les glate, lesko phral trobul te lel leska rhomni, te
vazdel familia peske phralesle.'

<span id="an_22:25">22:25</span> Sas mashkar amende efta phral. O pervo
ansurisailo ai mulo, ai ke nas les glate, meklia peska rhomnia peske
phraleske.

<span id="an_22:26">22:26</span> Sa kadia o duito, ai o trito zhi ka o
eftato.

<span id="an_22:27">22:27</span> Kana avela te zhuvindin le mule te zhan
ando rhaio, saveski andal efta phral avela e rhomni ke savorhenge sas?"

<span id="an_22:29">22:29</span> O Jesus phendias lenge, "Shubin tume
zurales! Ke tume chi haliaren E Vorba le Devleski , ai chi e putiera le
Devleski.

<span id="an_22:30">22:30</span> Ke kana avela te zhuvindin le mule te
zhan ando rhaio, le mursh chi lena rhomni ai le zhuvlia chi lena rhom,
numa avena sar le angeluria le Devleske kai si ando rhaio.

<span id="an_22:31">22:31</span> Numa anda kodia kai zhuvindin le mule
te zhan ando rhaio, chi jindian tume so sas phendo tumenge katar O Del,
kana phendias.

<span id="an_22:32">22:32</span> "Me sim O Del le Abramosko, O Del le
Isakosko ai O Del le Jacovosko," O Del nai O Del le mulengo, numa le
zhuvindengo."

<span id="an_22:33">22:33</span> Kana le naroduria ashunde kado divano,
chudisaile katar lesko sikaimos.

<span id="an_22:34">22:34</span> Numa kana le Farizeanuria ashunde ke
phandadias o mui le Saduseanongo, chidinisaile andek than,

<span id="an_22:35">22:35</span> ai iek anda lende, ablakato, phushlias
les ek divano te zumavel les.

<span id="an_22:36">22:36</span> "Gazda, Savo si o mai baro andal
zakonuria?"

<span id="an_22:37">22:37</span> O Jesus phendias leske, "Te avel tuke
drago O Del sa che ilesa, sa che duxosa, ai sa cho gojasa." Kado si o
pervo ai o mai baro andal zakonuria.

<span id="an_22:39">22:39</span> Ai o duito si saikfielo: "Te avel tuke
drago le manush sode san tu tuke."

<span id="an_22:40">22:40</span> Ande kadala dui zakonuria ankerdiol sa
e kris ai so phende le profeturia."

<span id="an_22:41">22:41</span> Kana sas chidine andek than le
Farizeanuria, O Jesus phushlia le divano,

<span id="an_22:42">22:42</span> "So gindin tume pa Kristo? Kasko shav
si wo?" Won phende leske, "O Shav le Davidosko."

<span id="an_22:43">22:43</span> O Jesus phendias lenge, "Sar, antunchi
o David kana sas O Swunto Duxo pe leste akhardias les, 'Gazda?'"
phendias,

<span id="an_22:44">22:44</span> "O gazda phendia murhe gazdaske: 'Besh
ka murho chacho vas, zhi pon thav che duzhmanon tela che punrhe.'"

<span id="an_22:45">22:45</span> Teala o David akharel les, "Gazda," Sar
si lesko shav?

<span id="an_22:46">22:46</span> Chi iek nashti phendias leske iek
vorba, ai pala kodia chi mai tromaile te phushen les kaver divanuria.

<span id="an_23:1">23:1</span> Antunchi O Jesus phendia le narodoske ai
peske disiplonge,

<span id="an_23:2">23:2</span> "Le Gramnoturia ai le Farizeanuria
thodepe ando than le Mosesosko.

<span id="an_23:3">23:3</span> Keren so mothon ai sikaven tumen: numa na
keren sar lende, ke won sikaven tumen numa chi keren so sikaven.

<span id="an_23:4">23:4</span> Thon pharipe pel dume le manushenge, numa
won chi mangen te vazden ek nai.

<span id="an_23:5">23:5</span> Ai won so godi keren keren kashte te
dikhen le manush pe lende. Phiraven E Vorba le Devleski pe pengo shero
ai pengo vas, ai lunzharen le chukuria ka penge tsalia!

<span id="an_23:6">23:6</span> Ai drago lenge te beshen ka shero la
skafidiako kal pachiva, ai le mai lashe skamina ande synagogue.

<span id="an_23:7">23:7</span> Ai drago lenge te den le dies lasho pel
vulitsi, ai te mothon lenge le manush, "Rabbi"

<span id="an_23:8">23:8</span> "Na roden te akharen tume "Rabbi" ke iek
si tumaro gazda, "O Kristo" ai tume san sa phral.

<span id="an_23:9">23:9</span> Na phenen kanikaske pe phuv "Murho Dat".
Ke iek ferdi si tumaro Dat kodo kai si ando rhaio.

<span id="an_23:10">23:10</span> Na roden te akharen tume "Baro", ke iek
si tumaro "Baro", "O Kristo".

<span id="an_23:11">23:11</span> "O mai baro mashkar tumende trobul te
avel tumari sluga.

<span id="an_23:12">23:12</span> Kon godi bariarelape si te avel
teliardo, ai kon godi mekelape tele si te avel vazdino.

<span id="an_23:13">23:13</span> "Nasul tumenge, Gramnoturia ai
Farizeanuria! Tume manush kai ankerdion so chi san! Ke tume phandaven le
manushenge, e amperetsia le rhaioski, tume chi zhan andre, ai chi meken
te zhan andre kodola kai mangen te zhan andre!

<span id="an_23:14">23:14</span> Nasul tumenge, Gramnoturia ai
Farizeanuria Tume manush kai ankerdion so chi san! Ke tume xan le
phivliange khera, ai rhugin tume lungo rhugimos, te miazol ke lashe san!
Anda kodia si te pherel mai phari kris pe tumende!

<span id="an_23:15">23:15</span> Nasul tumenge, Gramnoturia ai
Farizeanuria! Tume manush kai ankerdion so chi san! Tume phiren pe swako
rig la phuviake ai pe maria te nirin ai te parhuven iekes manushes;
antunchi, keren anda leste duvar mai but shav iadosko sar tume!

<span id="an_23:16">23:16</span> "Nasul tumenge, tume korhe kai ningeren
le korhen! Tume phenen, "Kon godi solaxala pe tamplo, kodia nai khanchi;
numa kon godi solaxala po sumnakai kai si ande tamplo, kodo phanglo lo
ka peske solax!"

<span id="an_23:17">23:17</span> Tume prosti ai korhe manush! So si mai
baro, o sumnakai vai e tamplo kai swuntsol o sumnakai?

<span id="an_23:18">23:18</span> Ai kon godi solaxala po altari, kodia
nai khanchi, numa kon godi solaxala pe soste si shinado po altari,
phanglo lo ka peske solax.

<span id="an_23:19">23:19</span> Tume prosti ai korhe manush! So si mai
baro, so si shinado po altari vai o altari kai swuntsol so si shinado po
altari?

<span id="an_23:20">23:20</span> Kon godi solaxal po altari, solaxal po
altari ai pe soste godi si po altari.

<span id="an_23:21">23:21</span> Ai kodo kai solaxal pe tamplo, solaxal
vi pe tamplo ai po Del kai si ande tamplo.

<span id="an_23:22">23:22</span> Ai kodo kai solaxal po rhaio, solaxal
vi po skamin le Devlesko ai po Del kai beshel pe leste.

<span id="an_23:23">23:23</span> "Nasul tumenge, Gramnoturia ai
Farizeanuria! Tume manush kai ankerdion so chi san! Ke tume den desh
anda iek shel e partia kai trobun te den andai mai tsinorhi diela, Mint,
Dill, ai Cummin, numa chi keren so si mai baro ando zakono. So si vorta,
Mila; ai Pachamos.

<span id="an_23:24">23:24</span> Tume korhe kai sikaven kavren! Tume
arakhen tume kaste te na nakhaven tsintsari, numa e gemula nakhavel!

<span id="an_23:25">23:25</span> "Nasul tumenge, tume Gramnoturia ai
Farizeanuria! Tume manush kai ankerdion so chi san! Ke tume vuzharen
avrial e kuchi ai o tiari, numa andral san pherde chorimos, atsaimos ai
keren so si tumenge mishto.

<span id="an_23:26">23:26</span> Tume korhe Farizeanuria! Vuzharen
andral mai anglal e kuchi ai o tiari, kashte te avel vuzho vi avrial!

<span id="an_23:27">23:27</span> "Nasul tumenge, Gramnoturia ai
Farizeanuria! Tume manush kai ankerdion so chi san! Tume san sar
greposhevuria vusharade, ai kerde te miazon shukar avrial, numa andral
pherde mule manushenge kokala ai so godi nai vuzho.

<span id="an_23:28">23:28</span> Sakadia vi tume avrial miazon vorta le
manushenge, numa andral bezexale san ai chi san so keren te miazon.

<span id="an_23:29">23:29</span> "Nasul tumenge, Gramnoturia ai
Farizeanuria! Tume manush kai ankerdion so chi san! Ke tume thon le
murmunturia le profetonge, ai shukaren le greposhevuria manushenge kai
sas chache;

<span id="an_23:30">23:30</span> ai phenen, "Te traiisardiamas andel
diesa amare dadenge ai paponge, nas te mudaras le profeton sar kerde
won.

<span id="an_23:31">23:31</span> Ke mothon kadia san marturis tumenge ke
san shave kodolenge kai mudarde le profeton!

<span id="an_23:32">23:32</span> Tume geton so tumare dada thodepe de
anda gor te keren!

<span id="an_23:33">23:33</span> Tume sap, tume vitsa sapenge! Sar
skepina e kris kai tradela tume ando iado?

<span id="an_23:34">23:34</span> "Anda kodia tradav tumenge profeturia
ai manush kai haliaren ai le manush kai sikaven; uni anda lende mudaren
ai thona po trushul, avren si te maren bichonsa ande tumare synagoguria,
ai chinuina le foro forestar.

<span id="an_23:35">23:35</span> Kadia si te perel e dosh pe tumende
pala sa o rat shordo ande lumia chache manushengo, de katar o rat le
Abelosko o chacho, zhi ka rat le Zachariahosko, o shav le Barachiasesko,
kai tume mudardian mashkar e tamplo ai o altari.

<span id="an_23:36">23:36</span> O chachimos me mothav tumenge, sa e
dosh si te perel pe kadia vitsa!"

<span id="an_23:37">23:37</span> "Jerusalem! Jerusalem! Kai mudaren le
profeton ai kai shuden baxensa ande kodola kai si tumenge tradine!
Sodivar manglem te chidav che shaven, sar ek kaini kai chidel peske
puion tela peske paka numa chi manglian.

<span id="an_23:38">23:38</span> Eta so ashshilo tume tumari tamplo
pusto.

<span id="an_23:39">23:39</span> Me mothav tumenge, chi mai dikhena ma
zhi pon chi mothona, Raduime kodo kai avel ando anav le Devlesko."

<span id="an_24:1">24:1</span> O Jesus anklisto avri andai tamplo ai
zhalastar, kana leske disipluria avile leste te sikaven leske sa e
tamplo ai so godi sas ek partia andai tamplo.

<span id="an_24:2">24:2</span> Numa O Jesus phendias lenge, "O chachimos
phenav tumenge, sa so dikhen avela pherado, chi ashela iek bax po
kaver."

<span id="an_24:3">24:3</span> Sar beshelas tele pe plai le masilinenge,
le disipluria avile leste korkorho, mothonas, "Phen amenge, kana
kerdiolape kodia? So avela o semno ke aves, ai ke getolpe e vriama?"

<span id="an_24:4">24:4</span> O Jesus phenel lenge, "Len tume sama, te
na atsavel tume khonik.

<span id="an_24:5">24:5</span> Ke but avena ande murho anav, ai phenena,
"Me sim o Kristo!" ai atsavena buten.

<span id="an_24:6">24:6</span> Ai ashunena ke marenpe ai vieste kai
marenpe, na daran: Ke kodia musai te kerdiol, numa nai inker o gor.

<span id="an_24:7">24:7</span> Iek them marelape aver themesa; iek
amperetsia marelape avria amperetsiasa. Ande but thana chi avela le
dosta te xan, avela but naswalimos, ai ande but thana izdrala e phuv.

<span id="an_24:8">24:8</span> Kadala avela le sumnuria ta anda gor le
chinosko ai o nekazo kai si te avel.

<span id="an_24:9">24:9</span> "Antunchi avela e vriama kai dena tume
manush ando vas te aven chinuime, te mudaren tume, ai swako them si te
vurhitsil tume ke phiraven murho anav.

<span id="an_24:10">24:10</span> Ande kodia vriama si te durion katar o
pachamos, si te purhin iek avres, si te vurhitsin iek avres.

<span id="an_24:11">24:11</span> Avena but kai nai chache numa kerdion
profeturia ai atsavena buten.

<span id="an_24:12">24:12</span> O nasulimos si te butiol, anda kodia
bute manushenge dragostia si te shudrol.

<span id="an_24:13">24:13</span> Numa kodo kai rhivdila ai ankerela
zhando gor, avela skepime.

<span id="an_24:14">24:14</span> "Ai kadia viasta e lashi pai amperetsia
avela phendi ande sa e lumia te avel marturo sa le themenge, antunchi o
gor avela."

<span id="an_24:15">24:15</span> "Kana dikhena kodia kai si griatsa le
Devleske ke si ando swunto than sar sas phendo katar o profeto Daniel.
(Kodo kai jinel, mek te haliarel)

<span id="an_24:16">24:16</span> Antunchi kodola kai si ande Judea
trobula te nashen andel plaia.

<span id="an_24:17">24:17</span> Kodo kai avela opral pa kher te na zhal
te lel vari so anda pesko kher.

<span id="an_24:18">24:18</span> Kodo kai si ande niva te na zhal
palpale te lel peske tsalia.

<span id="an_24:19">24:19</span> Nasul la zhuvliake kai si phari
glatasa, ai kodola kai si le glate pe chuchi ande kodola dies!"

<span id="an_24:20">24:20</span> Rhugin tume te na avela ivend kana
trobula te nashen, vai Sabat;

<span id="an_24:21">24:21</span> Ke antunchi si te avel ka savo chino ai
nekazo, sar e lumia shoxar chi dikhlias, zhi akana ai shoxar chi mai
dikhela.

<span id="an_24:22">24:22</span> Ai te na avino kodola dies skurtiarde;
sa le manush kamas te xaiin. Numa pala e sama le manushenge kai si
halome katar O Del, kodola diesa si te aven skurtiarde.

<span id="an_24:23">24:23</span> "Antunchi te avela vari kon te mothol
tuke "O Kristo avilo!" "Katka lo" vai "Kote lo" Na Pacha.

<span id="an_24:24">24:24</span> Ke si te vazdenpe xoxamne kristuria ai
xoxamne profeturia; kai kerena kasave semnuria ai mirakluria, ta te sai
kamas te atsaven vi kodolen kai si halome katar O Del.

<span id="an_24:25">24:25</span> "Ashunen! Phendem tumenge mai anglal.

<span id="an_24:26">24:26</span> Te mothona, "Dikhen, avilo. Ande pusta
lo! Na zha ta rode; vai kote garado lo! Na paàa. "

<span id="an_24:27">24:27</span> Ke sar o rhunjito kai strefial anda
Easto zhi ando Westo kadia si te avel kana O Shav le manushesko avela.

<span id="an_24:28">24:28</span> Kai godi avela mulo stato kote chidenpe
chiriklia kai xan mas."

<span id="an_24:29">24:29</span> "Numa strazo pala o chino ai o nekazo
kodole diesengo o kham si te avel tuniariko, o shunuto chi dela vediara,
le chererhaia perena anda cheri, ai e putiera kai si ando cheri avena
drenchinime.

<span id="an_24:30">24:30</span> Antunchi dichola o semno ando cheri ke
O Shav le Manushesko avel. Antunchi sa le vitsi pe phuv si te nekezhin,
ai si te dikhen sar O Shav le Manushesko avel pel nuveria rhaioske ande
putiera ai ando barimos.

<span id="an_24:31">24:31</span> E tutaraza bashela zurales, ai tradela
peske angelon ai si te chiden leske halome andal shtar barvalia, ai de
anda iek gor la lumiako ai le cheresko zhando kaver gor.

<span id="an_24:32">24:32</span> Sichon katar e paramicha pai pruing le
figenge. Kana si terne le krenzhitsi ai anklen patria. Zhanes ke o milai
pashe.

<span id="an_24:33">24:33</span> Sakadia, tume kana dikhena sa kadala
dieli zhanen ke pashe lo, ka wudar lo.

<span id="an_24:34">24:34</span> Chachimasa phenav tumenge, kadia vitsa
chi nakhela, zhi pon chi kerdion kadala dieli.

<span id="an_24:35">24:35</span> O rhaio ai e lumia nakhena, numa murhi
vorba shoxar chi nakhela.

<span id="an_24:36">24:36</span> "Khonik chi zhanel kana avela kodo dies
vai kodo chaso, chi le angeluria ando rhaio, chi O Shav; ferdi O Dat
zhanel.

<span id="an_24:37">24:37</span> "Sar sas ando dies kana sas o Noah.
Sakadia si te avel kana avela O Shav le Manushesko.

<span id="an_24:38">24:38</span> Sar kai sas ande kodola dies mai anglal
sar te avel o pai te tasavel e lumia, le manush xanas, penas, lenas
boria, denas sheia, zhi po dies kai o Noah gelo ando paraxodo (Ark).

<span id="an_24:39">24:39</span> Ai chi zhangle zhi pon chi avilo o pai
ai lias le sa. Sakadia avela kana avela O Shav le Manushesko.

<span id="an_24:40">24:40</span> "Antunchi dui zhene si te aven ande
niva; iek si te avel lino, ai iek ashela.

<span id="an_24:41">24:41</span> Dui zhuvlia licharena jiv; iek avela
lini, ai iek ashela.

<span id="an_24:42">24:42</span> Anda kodia arakh tu, ke chi zhanes o
dies kai cho Gazda avela.

<span id="an_24:43">24:43</span> Haliaren, te zhanglino o gazda le
kheresko ka che chaso la rachako avel o chor, kamas te arkhelpe ai nas
te mekel te den andre ande lesko kher.

<span id="an_24:44">24:44</span> Anda kodia, vi tu, trobul te aves gata
ke O Shav le Manushesko si te avel andek chaso kai tu chi gindis."

<span id="an_24:45">24:45</span> Kon si o chacho ai gojaver sluga, kai o
gazda thodias te lel sama ande lesko kher te pravarel le lengo xabe pe
vriama kai trobul?

<span id="an_24:46">24:46</span> Raduime kodia sluga, kai lesko gazda
arakhela les ke kerel peski buchi kana avela palpale.

<span id="an_24:47">24:47</span> O chachimos phenach tuke, si te thol
les baro pe so godi si les.

<span id="an_24:48">24:48</span> Numa te avela nasul kodia sluga ai te
phenel peske, "Chi avel palpale sigo murho gazda."

<span id="an_24:49">24:49</span> Antunchi marel le kavre slugen ai
tholpe te xal ai te pel macharnensa.

<span id="an_24:50">24:50</span> O gazda kodola slugako si te avel andek
dies kai wo chi azhukerel les, ai andek chaso kai wo chi zhanel.

<span id="an_24:51">24:51</span> Si te shinel les kotora, ai thol les
kodolensa kai ankerdion so nai. Kotse le manush si te roven ai te chiden
dandendar."

<span id="an_25:1">25:1</span> "Antunchi e amperetsia le rhaioski si sar
desh sheia baria kai line peske lampi (chediara) ai gele po drom kai o
ternaxar avelas.

<span id="an_25:2">25:2</span> Pansh anda lende sas prosti ai pansh
gojaver.

<span id="an_25:3">25:3</span> Le prosti kana line penge lampi, chi line
vuloi pensa.

<span id="an_25:4">25:4</span> Numa le gojaver line mai but vuloi pensa
de sar so sas andel lampi.

<span id="an_25:5">25:5</span> Ke chi avilo o ternaxar pe vriama
lindraile ai lias le e lindre.

<span id="an_25:6">25:6</span> Numa ando mashkar la rachako ek glaso
dias mui, Dikhen! O ternaxar, Aven leste!

<span id="an_25:7">25:7</span> Antunchi le sheia baria wushtile, ai
lasharde peske lampi.

<span id="an_25:8">25:8</span> Le prosti phende kodolenge kai sas
gojaver. "Den ame anda tumaro vuloi ke amare lampi meren."

<span id="an_25:9">25:9</span> Le gojaver phende, "Nashtis, ke kam chi
avel dosta tumenge ai vi amenge, zhan ka kodola kai bichinen vuloi ai
chinen tumenge.

<span id="an_25:10">25:10</span> Numa zhi pon won gele te chinen vuloi,
o ternaxar avilo; le sheia baria kai sas gata gele lesa andre ka o abiav
ai o wudar sas phandado.

<span id="an_25:11">25:11</span> Mai palal le kolaver sheia baria avile,
ai phende, "Gazda, Gazda! Phuter amenge!"

<span id="an_25:12">25:12</span> Numa wo phendias, "Chachimasa phenav
tumenge, me chi zhanav tumen."

<span id="an_25:13">25:13</span> Anda kodia arakhen tume, ke chi zhanen
o dies vai o chaso kana O Shav le Manushesko avela."

<span id="an_25:14">25:14</span> "Ke kadia si sar ek manush kai si te
zhaltar dur, ai akhardias peske slugen, ai dias ande lengo vas so sas
lesko.

<span id="an_25:15">25:15</span> Kai iek dias panzh gone sumnakai, ka
aver dias dui, ai ka aver dias iek, swakones dias sode wo sai dashtil te
lel sama, ai gelo pe pesko drom.

<span id="an_25:16">25:16</span> Kodo kai lias panzh gone sumnakai,
strazo gelo, kerdias buchi lensa, ai dobisardias panzh gone sumnakai mai
but.

<span id="an_25:17">25:17</span> Sakadia kodo kai lias dui, gelo ai
dobisardias dui mai but.

<span id="an_25:18">25:18</span> Numa kodo kai lias iek gono sumnakai,
gelo, hunadias gropa ande phuv, ai garadias pesko gazdasko sumnakai.

<span id="an_25:19">25:19</span> But vriama pala kodia o gazda kodole
slugenge avilo palpale, ai manglias te sikaven leske so kerde.

<span id="an_25:20">25:20</span> Kodo kai lias panzh gone sumnakai,
avilo ai andias panzh mai but, ai phendias, "Gazda, tu dian ma panzh
gone sumnakai. Dikh! Me dobisardem panzh mai but."

<span id="an_25:21">25:21</span> Lesko gazda phendias leske, "Mishto
kerdian, lasho ai chacho sluga chachimasa sanas, xantsi dielasa si te
thav tut baro pe but dieli, aidi ai hulav ande che gazdasko raduimos!"

<span id="an_25:22">25:22</span> Kodo kai lias dui gone sumnakai avilo,
ai phendias, "Gazda, Tu dian ma dui. Dikh! Me dobisardem dui mai but!"

<span id="an_25:23">25:23</span> Lesko gazda phendias leske, "Mishto
kerdian, lasho ai chacho sluga chachimasa sanas, xantsi dielasa si te
thav tut baro pe but dieli, aidi ai hulav ande che gazdasko raduimos!

<span id="an_25:24">25:24</span> Kodo kai sas les iek gono sumnakai
avilo ai phendias, "Gazda, Zhanglem ke zuralo ai trutno manush san, ke
les katar chi thodian ai chides katar chi thodian sumuntsa.

<span id="an_25:25">25:25</span> Ai darailem, gelem ai garadem cho
sumnakai ande phuv, Dikh! Si tu so si chiro."

<span id="an_25:26">25:26</span> Lesko gazda phendias leske, "Tu nasul
kandino sluga, tu zhanglian ke lav katar chi thodem ai chidav katar chi
thodem sumuntsa."

<span id="an_25:27">25:27</span> Antunchi tu trobulas te thos murho
sumnakai ando banko, ai kana avilemas, sas te lav murho sumnakai
palpale, ai vi mai but.

<span id="an_25:28">25:28</span> Anda kodia le o sumnakai lestar, ai de
les ka kodo kai si les le desh gone sumnakai.

<span id="an_25:29">25:29</span> Ke swakones te kai si mai but avela
dino ai si te avel les but mai but opral: numa katar kodo kai nai les,
vi so si les avela lino lestar.

<span id="an_25:30">25:30</span> E sluga kai nai kanchesko shuden avri
ando tuniariko ai ande kodo than kai rovena ai chiden dandendar."

<span id="an_25:31">25:31</span> "Kana avela O Shav le Manushesko ande
pesko barimos, ai sa le angeluria lesa, antunchi beshela pe pesko skamin
o amperatitsko.

<span id="an_25:32">25:32</span> Angla leste avena chidine sa le thema,
ai hulavela le manushen iek katar o kaver sar o pastuxo, hulavel le
bakren katar le buzhne.

<span id="an_25:33">25:33</span> Ai thola le bakren pe peski chachi rig,
ai le buzhnen pe peski stingo rig.

<span id="an_25:34">25:34</span> Antunchi o amperato si te mothol
kodolenge ka lesko vas o chacho, "Aven tume kai san raduime katar murho
Dat, len so sas tumenge shinado e amperetsia kai sas getome tumenge de
sar sas e lumia kerdi.

<span id="an_25:35">25:35</span> Ke bokhalo simas, ai dian ma te xav,
trushalo simas, ai dian ma te piiva: streino simas, ai andian ma ande
cho kher.

<span id="an_25:36">25:36</span> Nas ma tsalia, ai tu dian ma tsalia,
naswalo simas, ai lian sama mandar, phandado simas, ai tu avilian te
dikhes ma."

<span id="an_25:37">25:37</span> Antunchi le chache phenena leske,
"Gazda, Kana dikhliam tu bokhalo, ai diam tu te xas? Vai trushalo, ai
diam tu te pes?

<span id="an_25:38">25:38</span> Kana dikhliam tu streino, ai andiam tut
andre? Vai ke trobunas tut tsalia, ai diam tut?

<span id="an_25:39">25:39</span> Kana dikhliam tut naswalo, vai
phandado, ai aviliam te dikhas tu?"

<span id="an_25:40">25:40</span> Ai o amperato phenela, "O chachimos
phenav tumenge, so godi kerdian kodoleske kai si mai prosto anda murho
phral, kerdian mange."

<span id="an_25:41">25:41</span> Antunchi phenel kodolenge ka lesko
stingo vas, "Zhantar mandar, tume armandine, ande iag kai chi getolpe,
kai si getome le bengeske ai leske angelonge.

<span id="an_25:42">25:42</span> Bokhalo simas, ai chi dian ma te xav,
trushalo simas, ai tu chi dian ma te piiav.

<span id="an_25:43">25:43</span> Streino simas, ai chi akhardian ma
andre, nas ma tsalia, ai chi dian ma, naswalo, phandado, ai tu chi
avilian te dikhes ma."

<span id="an_25:44">25:44</span> Antunchi won phenen, "Gazda, kana
dikhliam tut bokhalo, vai trushalo, vai streino, vai bi tsalengo, vai
naswalo, vai phandado, ai chi zhutisardem tu?"

<span id="an_25:45">25:45</span> Antunchi phendia lenge, "O chachimos
phenav tumenge, sar chi kerdian le mai prostonenge, chi kerdian chi
mange.

<span id="an_25:46">25:46</span> Antunchi zhana ande iag kai chi
getolpe, numa le chache ando traio kai chi getolpe.

<span id="an_26:1">26:1</span> Kana O Jesus getosardias sa so sas te
phenel, phendias peske disiplonge.

<span id="an_26:2">26:2</span> "Tume zhanen ke pa dui dies o dies o baro
le Zhidovongo, ai O Shav le Manushesko avela dino ando vas te thon les
po trushul."

<span id="an_26:3">26:3</span> Antunchi le rasha le bare, ai le
Gramnoturia, ai le phure kai poronchinas po them, chidinisaile ande bar
ka o Caiaphas, o rashai o baro.

<span id="an_26:4">26:4</span> Ai denas pe duma sar sai atsaven le
Jesusos te thon o vas pe leste, ai te mudaren les.

<span id="an_26:5">26:5</span> Numa phende, "Nashti avel po dies o baro
ke kam buntuilpe o them."

<span id="an_26:6">26:6</span> Kana O Jesus sas ando Bethani, ando kher
ka Simon o lepra.

<span id="an_26:7">26:7</span> Iek zhuvli avili leste ai andias o mai
kuchi duxi, sar beshelas ka e skafidi, shordias les pe lesko shero.

<span id="an_26:8">26:8</span> Kana dikhle le disipluria, nas lenge
mishto, ai phushenas, "Sostar kerdias kasavi zida?

<span id="an_26:9">26:9</span> Kado duxi sai avilino bichindo pe but
love, ai le love dine kal chorhe."

<span id="an_26:10">26:10</span> O Jesus haliardias, ai phendias lenge,
"Sostar dosharen kadala zhuvlia? Ke so woi kerdias mange si de sa shukar
diela.

<span id="an_26:11">26:11</span> Le chorhe sagda avena tumensa, numa me
chi avava tumensa sagda.

<span id="an_26:12">26:12</span> Kana shordias kado duxi pe murho stato,
woi kerdias kodia te getol ma pe murho gropomos.

<span id="an_26:13">26:13</span> O chachimos phenav tumenge, kai godi
kadia viasta lashi avela phendi ande sa e lumia, so woi kerdias mange si
te avel phendo te denpe goji late."

<span id="an_26:14">26:14</span> Antunchi iek andal desh u dui kai
bushelas Judas Iscariot, gelo kal le bare rasha,

<span id="an_26:15">26:15</span> ai phushlias le, "Sode den ma, te dava
les ande tumaro vas? Ashshile lesa pe trenda kotora rup.

<span id="an_26:16">26:16</span> De katar kodia vriama rodias sar te del
les ando vas.

<span id="an_26:17">26:17</span> Po pervo andal jesa le bare kai xanas
manrho kai nai puchardo, le disipluria avile ka Jesus, ai phushle, "Kai
manges te getosaras tuke te xas o dies o baro le Zhidovongo?"

<span id="an_26:18">26:18</span> Wo phendias, "Zhan ando foro ka kutari,
ai phenen leske, 'O gazda phenel, murhi vriama pashe, kerav O Dies O
Baro le Zhidovongo ka chiro kher murhe disiplonsa.'"

<span id="an_26:19">26:19</span> Le disipluria kerde so Jesus phendias
lenge, ai getosarde O Dies O Baro le Zhidovongo.

<span id="an_26:20">26:20</span> Kana peli e riat beshlo kai skafidi le
desh u do disiplonsa.

<span id="an_26:21">26:21</span> Ai sar hanas, wo phendias, "O chachimos
phenav tumenge, iek anda tumende si te purhin ma."

<span id="an_26:22">26:22</span> Nekezhisaile zurales, ai iek pala
avreste phushenas, "Gazda, dar me sim?"

<span id="an_26:23">26:23</span> Wo phendias, "Kodo kai xal mansa anda
tiari, si te purhil man."

<span id="an_26:24">26:24</span> O Shav le Manushesko avela kerdo lesa
sar sas ramome pa leste. Numa nasul avela kodoleske kai purhila le
Shaves le Manushesko! Mai mishto avilino leske te na arakhadilo sas.

<span id="an_26:25">26:25</span> O Judas kai purhisardia les, phushlias,
"Me sim, gazda?" O Jesus phendias leske, "Tu phendian."

<span id="an_26:26">26:26</span> Sar xanas, O Jesus lias manrho, ai
swuntsosardias les, phaglias les, ai dias les kal disipluria, ai
phendias, "Len, xan, kado si murho stato.

<span id="an_26:27">26:27</span> Lias e kuchi, dias naisimos, ai dias
lende, ai phendias, "Pen, sa tume.

<span id="an_26:28">26:28</span> Ke kado si murho rat. O nevo kontrakto,
shordo te pochinel anda o bezex butengo."

<span id="an_26:29">26:29</span> Phenav tumenge, Chi mai piiava andai
fruta le struguroski, de akana ai zhi po dies kai piiava andai e nevi
fruta tumensa ande murhi Dadeski amperetsia.

<span id="an_26:30">26:30</span> Kana jilabavde iek jili, gele pe plai
le masilinengi.

<span id="an_26:31">26:31</span> O Jesus phendias lenge, "Ariat sa si te
meken ma palal so kerdiolape mange, ke ramome, 'Dava dab le pastuxos ai
le bakre, si te rhispinpe.'

<span id="an_26:32">26:32</span> Kana zhuvindiva andai martia, si te
zhav mai anglal tumendar ande Galilee."

<span id="an_26:33">26:33</span> O Petri phendias, "Vi te mekena tu sa,
pala so kerdiolape tusa, me shoxar chi mekava tut!"

<span id="an_26:34">26:34</span> O Jesus phendias leske, "O chachimos
phenav tuke, kadia riat mai anglal sar o kurkorsho te bashel, tu si te
mothos trivar ke chi zhanes ma."

<span id="an_26:35">26:35</span> O Petri dias mui, "Vi te trobula te
merav tusa, me shoxar chi phenava ke chi zhanav tut," ai sa le
disipluria phende sakadia.

<span id="an_26:36">26:36</span> Antunchi gelo peske disiplonsa ka o
than kai bushol Gethsemande, ai phendias lenge, "Beshen katka zhi pon
zhav me mai inchal te rhugiv ma."

<span id="an_26:37">26:37</span> Lias pesa o Petri ai le dui shave le
Zebedoske, ai kote avilo pe leste pharipe nekazo ai chinuilas.

<span id="an_26:38">26:38</span> Antunchi phendias lenge, "Haliarav ande
murho duxo de sa pharo nekazo, zhi kai martia, beshen katka, beshen
wushtiarde mansa."

<span id="an_26:39">26:39</span> Gelo tsirha mai angle, shudiaspe tele
mosa pe phuv, ai rhugisailo, "Murho Dat, te sai mek te nakhel kadia
kuchi mandar; numa na murhi voia, chiri voia te avel kerdi."

<span id="an_26:40">26:40</span> Antunchi avilo palpale ka peske
disipluria, ai arakhlias le ke soven, phendias le Petresko, "So
nashtisardian tume te len sama mansa iek chaso?

<span id="an_26:41">26:41</span> Len sama ai rhugin tume, te na peren
ando zumaimos: o duxo mangel, numa o stato kovlo."

<span id="an_26:42">26:42</span> Gelotar e duito data, ai rhugisailo,
"Murho Dat te nashti nakhela kadia kuchi mandar, zhi pon chi piiava
andai kuchi, chiri voia te avel kerdi."

<span id="an_26:43">26:43</span> Kana avilo palpale mai iek data
arakhlias le ke soven ke nashti ankerenas peske iakha phuterde.

<span id="an_26:44">26:44</span> Mai iek data meklias le, gelotar ai
rhugisailo pe trito data, ai phendias sa kodola vorbi.

<span id="an_26:45">26:45</span> Antunchi avilo kal disipluria, ai
phendias lenge, "Vi akana soven, ai hodinin. Dikhen, o chaso avilo te
avel dino O Shav le Manushesko, ando vas bezexale manushengo.

<span id="an_26:46">26:46</span> Wushten, aventar, Dikhen, avel kodo kai
dias ma ando vas."

<span id="an_26:47">26:47</span> Sar O Jesus delas duma o Judas, iek
andal desh u dui avilo,lesa avilo baro narodo sabiensa ai kashtensa,
tradine sas katar le bare rasha, ai katar le phure kai poronchinas.

<span id="an_26:48">26:48</span> Kodo kai dias les ando vas dias len ek
semno, phendias, "Kodoles kai chumidava, si o manush, len les."

<span id="an_26:49">26:49</span> Andak data gelo ka O Jesus, phendias
leske, "Sar san gazda?" ai chumidias les.

<span id="an_26:50">26:50</span> O Jesus phendias leske, "Vortakona, ker
so avilian te keres." Antunchi avile le manush angle, thode o vas po
Jesus ai phangle les.

<span id="an_26:51">26:51</span> Iek anda kodola kai sas le Kristosa,
anzilo ai lias peski sabia, ai shindias tele o khan kodolesko kai sas
sluga ka rashai o baro.

<span id="an_26:52">26:52</span> Antunchi O Jesus phendias leske, "Tho
chi sabia palpale: ke kon godi lel e sabia xaiil katar e sabia.

<span id="an_26:53">26:53</span> Dar gindis ke nashti dav mui pe murho
Dat, ai andek data tradel mange mai but sar eftavardesh mi angeluria?"

<span id="an_26:54">26:54</span> Numa sar antunchi te pherdiol o ramomos
kai mothol ke musai te kerdiolpe, so akana kerdiol.

<span id="an_26:55">26:55</span> Antunchi O Jesus phendias le narodoske,
"Dar chor sim te avilian pala mande sabiensa ai kashtensa te astaren ma?
Dies pala dieseste beshlem ande tamplo te sicharav, ai chi thodian o vas
pe mande."

<span id="an_26:56">26:56</span> Numa sa kado kerdilo, kashte o ramomos
le profetongo te pherdiol." Antunchi sa le disipluria mekle les, ai
rhispisaile.

<span id="an_26:57">26:57</span> Antunchi kodola kai line le Kristos
ningerde les ka rashai o baro, ka Caiaphas, ka lesko kher, kotse le
Gramnoturia ai le phure kai poronchinas chidinisaile.

<span id="an_26:58">26:58</span> O Petri liape pala leste de dural zhi
ka e bar le bare rashaske, gelo andre, beshlo tele le slugensa, te
dikhel so kerdiol.

<span id="an_26:59">26:59</span> Le rasha le bare, ai sa e Sanhedren
kodola kai shinenas le krisa, rodenas te thon beda xoxamni po Jesus, te
shinen kris pe leste, te mudaren les.

<span id="an_26:60">26:60</span> Numa chi arakhle, makar ke but avile
angle te xoxaven pa leste. De anda gor avile dui ai phende.

<span id="an_26:61">26:61</span> Kado manush phendias, "Man si e putiera
te xaiiv e tampla le Devleski, ai ande trin dies te vazdav kodia
tampla."

<span id="an_26:62">26:62</span> Antunchi o rashai o baro wushtilo opre,
ai phendias leske, "Nai tu so te phenes pa kodia? So phenen kadala
manush pa tute?"

<span id="an_26:63">26:63</span> Numa O Jesus chi phendias khanch. O
rashai o baro phendias leske, "Thav tut pe solax angla O Del o zhuvindo
te phenes amenge dar san tu O Kristo, O Shav le Devlesko."

<span id="an_26:64">26:64</span> O Jesus phendias leske, "Tu phendian
chire vorbensa, ai mai but me phenav tuke, ke mai angle si te dikhen O
Shav le Manushesko ka o vas o chacho putierako ai sar avel pel nuveria
le rhaioski."

<span id="an_26:65">26:65</span> Antunchi o rashai o baro shindias peske
tsalia, ai dias mui, "Wo dias duma xoxaimos karing O Del, xoxavel pa Del
(Blasfime!) So mai trobul ame marturia? Vi tume ashundian o blasfime.

<span id="an_26:66">26:66</span> So haliaren tume?" "Trobul mudardo,"
won phende.

<span id="an_26:67">26:67</span> Antunchi chungarde les ando mui, dine
les dab dukhumensa. Aver marde les palmi,

<span id="an_26:68">26:68</span> ai phende, "Kristo, de ame profesi, kon
dias tu dab!"

<span id="an_26:69">26:69</span> O Petri beshelas avri ande bar; iek
zhuvli sluga avili, ai phendias, "Vi tu sanas lesa O Jesus andai
Galilee."

<span id="an_26:70">26:70</span> Wo phendias, "Nai chaches" angla
savorhende, "Chi zhanav pa soste des duma."

<span id="an_26:71">26:71</span> Antunchi gelo karing e wurota, kotse
kaver zhuvli dikhlias les, ai phendias kodolenge kai sas kotse, vi wo
sas kodolesa O Jesus andai Nazareth."

<span id="an_26:72">26:72</span> Mai iek data phendias, "Nai chaches,"
ai solaxadias, "Me chi zhanav les."

<span id="an_26:73">26:73</span> Hantsi vriama pala kodia kodola kai sas
kote avile ka Petri, ai phende, "Chaches vi tu san iek anda lende, ke
cho divano purhil tut."

<span id="an_26:74">26:74</span> Antunchi o Petri dias pe armaia ai
solaxadias lenge, "Me chi zhanav kadale manushes," ai strazo o kurkorsho
bashlo.

<span id="an_26:75">26:75</span> Antunchi o Petri diape goji ka le
vorbi, kai O Jesus phendiasas leske, "Mai anglal sar te bashel o
kurkorsho, tu trivar phenesa, ke chi zhanes ma." Anklisto avri, ai ruia
zurales.

<span id="an_27:1">27:1</span> Kana phuterdilo o dies sa le rasha ai le
phure kai poronchinas avile andek than, ai dinepe duma pa O Jesus ai
ashshile te mudaren les.

<span id="an_27:2">27:2</span> Phangle les, ai ningerde les ka Pilate o
guvernori.

<span id="an_27:3">27:3</span> Kana O Judas kodo kai dias les ando vas,
dikhlias ke shinde leske kris te mudaren les, keisailo, ai ningerdias
palpale le trenda kotora rup kal rasha ai kal phure kai poronchinas.

<span id="an_27:4">27:4</span> Ai phendias, "Bezex kerdem ke dem ando
vas chache manushes, phende leske, "So si amenge kodia, chiri diela si."

<span id="an_27:5">27:5</span> O Judas shudias le rupune love ande
tamplo, ai gelo ai mudardilo.

<span id="an_27:6">27:6</span> Le bare rasha vazde sa le love, ai
phende, "Nai mishto te thas kadala love andel love la tamplaki, ke
kadala si ratvale love."

<span id="an_27:7">27:7</span> Dinepe duma ai ashshile te chinen le
lovensa ek kimpo kai busholas "Potter's field" o than kai bichinel le
phiria chikake, te gropon streinon.

<span id="an_27:8">27:8</span> Anda kodia phenen leske, "O kimpo le
ratesko, zhi adies."

<span id="an_27:9">27:9</span> Antunchi so sas phendo katar o profeto
Jeremiah pherdilo, "Line le trenda kotora rup, sode wo moldias uni
Zhidovonge.

<span id="an_27:10">27:10</span> Ai dine le te chinen o kimpo "Potter's
field". Sar O Del phendias mange."

<span id="an_27:11">27:11</span> O Jesus sas angla guvernori Pilate: ai
o guvernori Pilate phushlias les, "Tu san o amperato le Zhidovongo?"
"Sar tu phendian," O Jesus phendias leske.

<span id="an_27:12">27:12</span> Kana phende ke doshalo lo le rasha le
bare ai le phure kai poronchinas, wo chi phendias khanchi.

<span id="an_27:13">27:13</span> Antunchi o Pilate phendias leske, "Chi
ashunes sa le dosha kai mothon pe tute?"

<span id="an_27:14">27:14</span> Numa O Jesus chi phendias khanchi ka
chi iek andal dosha kai thode pe leste, anda kodia o guvernori Pilate
chudisailo.

<span id="an_27:15">27:15</span> Sas ek zakono ka guvernori Pilate po
dies o baro le Zhidivongo te mekel avri iekes ande temnitsa savo godi o
narodo halola.

<span id="an_27:16">27:16</span> Sas phandado antunchi iek kai
zhangloliaspe ke de sa nasul lo, lesko anav sas Barabbas.

<span id="an_27:17">27:17</span> Kana sas chidine, o Pilate phendias
lenge, "Saves mangen te mekav tumenge? O Barabbas vai O Jesus kai mothon
leske Kristo?"

<span id="an_27:18">27:18</span> Ke wo zhanglias sostar dine les ando
vas, ke le rashan sas inetsia pe leste.

<span id="an_27:19">27:19</span> Kana beshlias po skamin te kerel e
kris, leski rhomni tradias te mothon leske, "Na hamisavo ka kado chacho
manush, ke adies chinuisardem but pala o suno kai dikhlem pa leste."

<span id="an_27:20">27:20</span> Le rasha le bare ai le phure kai
poronchinas thode le narodos te mangen te mekel kodoles kai bushol
Barabbas, ai te mudarel kodoles kai bushol Jesus.

<span id="an_27:21">27:21</span> O Pilate magdata phendias lenge, "Savo
andal dui mangen te mekav tumenge?" Won phende, "Barabbas"

<span id="an_27:22">27:22</span> O Pilate phendias lenge, "So te kerav
kadalesa O Jesus kai mothon leske Kristo?" Savorhe phende, "Tho les po
trushul."

<span id="an_27:23">27:23</span> O Pilate phendias, "Sostar, che
nasulimos kerdias?" Numa won mai zurales dine mui, "Tho les po trushul."

<span id="an_27:24">27:24</span> Kana o Pilate dikhlias ke nashti kerel
khanchi, ke buntuilaspe o narodo, lias pai, ai xaladias peske vas angla
narodo, ai phendias, "Me chi sim doshalo anda rat kadale chache
manushesko, akana zhi tumende si."

<span id="an_27:25">27:25</span> Sa le manush phende, "Lesko rat te avel
pe amende ai pe amare glate."

<span id="an_27:26">27:26</span> Antunchi meklias lenge o Barabbas,
marde le Jesusos bichosa, ai dias les te thon les po trushul.

<span id="an_27:27">27:27</span> Antunchi le ketani le Pilatoske line le
Jesusos ningerde les ando kher le ketanengo, ai chidinisaile kruglom
lestar ek antrego kompania ketani.

<span id="an_27:28">27:28</span> Line leske tsalia pe leste, ai thode pe
leste ek loli raxami.

<span id="an_27:29">27:29</span> Kerde korona andal lunzhe kanrhe, ai
thode la po lesko shero, ai thode rhai ande lesko vas o chacho, dine
changa angla leste, te maren mui lestar, ai phenenas, "Lungo traio ka o
amperato le Zhidovongo!"

<span id="an_27:30">27:30</span> Chungarde pe leste, line e rhai ai
marde les pa shero lasa.

<span id="an_27:31">27:31</span> Kana getosarde te maren mui lestar,
line pa leste e raxami, dine leske tsalia pe leste, ai ningerde les te
thon les po trushul.

<span id="an_27:32">27:32</span> Po drom kai zhanas, arakhle ieke manush
anda Cyrene, kai busholas Simon: ai thode les te ningerel o trushul.

<span id="an_27:33">27:33</span> Aresle ka kodo than kai bushol
Golgatha, o than kai miazol "Kokalo sheresko".

<span id="an_27:34">27:34</span> Dine les lolo shut hamime drabensa te
pel, kana zumadias, ai haliardias so si, chi pelias.

<span id="an_27:35">27:35</span> Thode les po trushul, ai hulade leske
tsalia pe save godi nirisardias les: te kerdiol so o profeto phendiasas,
"Hulade murhe tsalia mashkar pende, ai thodepe te dikhen kon niril murhe
raxami."

<span id="an_27:36">27:36</span> Pala kodia beshle kote ai dikhenas pe
leste.

<span id="an_27:37">27:37</span> Opral pa lesko shero amblade ek ramomos
kai phenelas che dosh ankerde pe leste "KADO SI O JESUS AMPERATO LE
ZHIDOVONGO."

<span id="an_27:38">27:38</span> Lesa ek data dui chor sas thodine po
trushul, iek ka lesko chacho vas, ai iek ka lesko stingo.

<span id="an_27:39">27:39</span> Zhene kai nakhenas kotsar, kerenas anda
shero ai mishkirinas les.

<span id="an_27:40">27:40</span> Ai phenenas, "Tu kai sas te xaiis e
tampla, ai ande trin dies te vazdes kodia tampla, skepisar tut te san tu
O Shav le Devlesko, aidi tele pa trushul."

<span id="an_27:41">27:41</span> Sakadia le rasha le bare, le phure kai
poronchinas, ai kodola kai sikavenas le zakonuria marde mui lestar.

<span id="an_27:42">27:42</span> Phenenas, "Skepisardias kavren, numa
nashti skepil pes. Wo si O Amperato le themesko Israel, mek avel tele pa
trushul, ai pachasa ame ande leste.

<span id="an_27:43">27:43</span> Wo pachalpe ando Del ai jinel pe leste,
phendia ke O Shav le Devlesko lo, aven dikhas te mangela O Del te skepil
les akana.

<span id="an_27:44">27:44</span> Vi le chor kai sas thodine po trushul
lesa, marde lestar mui sakadia.

<span id="an_27:45">27:45</span> Kal desh u dui po mashkar le diesesko
tuniariko avilo pe lumia pe kai trin chasuria.

<span id="an_27:46">27:46</span> Karing le trin chasuria O Jesus dias
mui andek baro glaso, "Eli, Eli, lama sabachthani?" Kodia si "Murho Del,
Murho Del, Sostar meklian ma?"

<span id="an_27:47">27:47</span> Uni anda kodola kai sas kote ashunde
les, ai phende, "Po Elijah del mui."

<span id="an_27:48">27:48</span> Strazo iek anda lende grebisailo, lias
ek kotor, thodias les ando lolo shut, thodias po khash ai zumadias te
del ka Jesus te pel.

<span id="an_27:49">27:49</span> Numa le kaver phende, "Mek les aven
dikhas te avela o Elijah te skepil les."

<span id="an_27:50">27:50</span> Magdata O Jesus dias mui ando baro
glaso, antunchi dias pesko duxo opre, ai mulo.

<span id="an_27:51">27:51</span> Strazo o poxtan ande tamplo shindilo
ande donde de opral zhi tele; e phuv izdraias. Le bax pharhale.

<span id="an_27:52">27:52</span> Le greposhevuria phuterdile, but anda
le Devleske manush kai mule sas, sas vazdine ka traio.

<span id="an_27:53">27:53</span> Avile avri andal greposhevuria. Kana O
Jesus wushtilo, won gele ando swunto foro, kote but zhene dikhle le.

<span id="an_27:54">27:54</span> O fitsiri ai le ketani kai sas lesa
dikhenas po Jesus, dikhle sar izdraias e phuv, ai so godi kerdiliape,
daraile zurales, ai phende, "Chaches kado sas O Shav le Devlesko."

<span id="an_27:55">27:55</span> But zhuvlia avile pala Jesus andai
Galilee te len sama lestar ai dikhenas de dural.

<span id="an_27:56">27:56</span> Mashkar lende e Maria Magdalena, ai e
Maria e dei le Iakovoski ai le Josefoski, ai e dei le shave le
Zebedoske.

<span id="an_27:57">27:57</span> Kana peli e riat, avilo iek manush
barvalo andai Arimathaea, lesko anav sas Josef, wo sas iek anda kodola
kai pachanaspe ando Jesus.

<span id="an_27:58">27:58</span> Gelo ke o Pilate, ai manglias le
Jesusosko stato. O Pilate dias ordina te den les leste.

<span id="an_27:59">27:59</span> Kana o Joseph lias o stato,
vuluisardias les andek vuzho poxtan.

<span id="an_27:60">27:60</span> Ai thodias les ande pesko nevo
greposhevo kai sas shindo ando bax, ai spidias ek baro bax angla
greposhevo, ai gelotar,

<span id="an_27:61">27:61</span> E Maria Magdalena ai e kaver Maria
beshenas angla greposhevo.

<span id="an_27:62">27:62</span> Pe terharin, kana getolaspe, o pervo
anda le diesa le bare le Zhidovongo, le rasha le bare ai le Farizeanuria
gele ka Pilate.

<span id="an_27:63">27:63</span> Ai phende leske, "Raia, diam ame goji
ke kodo xoxamno mai anglal sar te merel phendias, "Po trito dies si te
zhuvindiv."

<span id="an_27:64">27:64</span> Anda kodia de ordina te phandachen o
greposhevo mishto, zhi po trito dies, ke kam zhan leske disipluria te
choren lesko stato, ai mothon le manushenge, ke wushtilo andai martia:
Kodo xoxaimos si te avel mai nasul sar o pervo."

<span id="an_27:65">27:65</span> O Pilate phendias lenge, "Si tume
zhene, zhan, keren so zhanen."

<span id="an_27:66">27:66</span> Geletar, ai phandade o greposhevo
zurales, ai thode vari so po bax te haliardiolpe te phutrena les, ai
mekle zhene te len sama.

<span id="an_28:1">28:1</span> Pala Sabat kana phuterdilo o dies. O
pervo dies le kurkosko, e Maria Magdalena ai e kaver Maria gele te
dikhen ka greposhevo.

<span id="an_28:2">28:2</span> Kote izdraias e phuv zurales, ke ek
angelo le Devlesko avilo tele anda rhaio, ai spidias palpale o bax, ai
beshlo pe leste.

<span id="an_28:3">28:3</span> Strefialas sar o rhunjito, ai leske
tsalia sas parne sar o iiv.

<span id="an_28:4">28:4</span> Le zhene kai meklesas te len sama,
daraile kadia de zurales ta izdranas ai kerdile sar mule manush.

<span id="an_28:5">28:5</span> O angelo phendias le zhuvliange, "Na
daran, zhanav ke roden te dikhen le Jesusos kai mulo po trushul.

<span id="an_28:6">28:6</span> Nai katse, wushtilo, sar kai phendias,
Aven ai dikhen o than kai sas.

<span id="an_28:7">28:7</span> Zhan sigo ai phenen leske disiplonge, ke
wo wushtilo andai martia, ai zhal mai anglal tumendar ande Galilee, kote
si te dikhen les, na bustren so phendem tumenge.

<span id="an_28:8">28:8</span> Grebisaile te zhantar katar o greposhevo
ande dar numa vi veselo sas, nashle te phenen leske disiplonge.

<span id="an_28:9">28:9</span> O Jesus avilo ande lengo drom, dias le
dies lasho. Avile leste, ai dine changa angla leste, thode le vas pe
lesko punrhe, luvudinas les ai preznainas les.

<span id="an_28:10">28:10</span> O Jesus antunchi phendias lenge, "Na
daran, zhan ai phenen murhe phralenge te zhan ande Galilee, kote si te
dikhen ma."

<span id="an_28:11">28:11</span> Zhi pon le zhuvlia sas po drom. Uni
andal ketani kai lenas sama ka greposhevo gele palpale ando foro, ai
phende le bare rashange so godi kerdiliape.

<span id="an_28:12">28:12</span> Le rasha le bare avile andek than le
phurensa kai poronchin ai dinepe duma so te keren. Dine but love kal
ketani.

<span id="an_28:13">28:13</span> Ai phende lenge, "Mothon ke leske
disipluria, "Avile ande riat, ai chorde lesko stato zhi pon tume
sovenas."

<span id="an_28:14">28:14</span> Te aresela kado divano ka o guvernori
Pilate, pachas les ame ai mekas te avel beda pe tumende."

<span id="an_28:15">28:15</span> Le ketani line le love, ai kerde so
phende lenge, kado divano phendo mashkar le Zhiduvuria zhi adies.

<span id="an_28:16">28:16</span> Le desh u dui disipluria gele ande
Galilee pe plai kai O Jesus tradias le.

<span id="an_28:17">28:17</span> Kana dikhle les, luvudisarde ai
preznaisarde les. numa uni chi pachanas.

<span id="an_28:18">28:18</span> O Jesus avilo pasha lende ai phendias
lenge, "Sa e putiera ando rhaio ai pe phuv si dini mande.

<span id="an_28:19">28:19</span> Anda kodia, zhan ai keren disipluria
anda sa le thema, bolen le ando anav le Dadesko, le Shavesko, ai le
Swuntone Duxosko.

<span id="an_28:20">28:20</span> Sikaven le te keren so godi phendem
tumenge, ai na bustren ke tumensa sim, zhi ando gor la lumiako."

------------------------------------------------------------------------

[Next: Mark](mar.md)
