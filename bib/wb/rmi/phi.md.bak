[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Romani Bible: Philippians

<span id="an_1:1">1:1</span> O Pavlo ai o Timote, le slugi le Jesus
Kristoske, ka sa le kai pachanpe ando Jesus Kristo kai si ando Philippi,
ai kodola kai inkeren e khangeri ai vi kodola kai zhutin ande khangeri.

<span id="an_1:2">1:2</span> O Del amaro Dat ai le Devles O Jesus Kristo
te del tume o lashimos ai e pacha.

<span id="an_1:3">1:3</span> Naisiv murhe Devleske anda tumende swako
data kai dav ma goji tumende;

<span id="an_1:4">1:4</span> swako data kai rhugiv ma tumenge, rhugiv ma
raduimasa.

<span id="an_1:5">1:5</span> Ke tume zhutisardian ma te ingerav e lashi
viasta, de katar o pervo dies zhi akana.

<span id="an_1:6">1:6</span> Zhanav ai pachav ma: ke O Del kai
nachinaisardia kadia buchi e lashi ande tumende, zhala angle zhi kai
godi getola la zhi ka dies kai avela la O Jesus Kristo.

<span id="an_1:7">1:7</span> Chaches ke kadia gindiv pa tumende savorhe
ke tume san ande murho ilo! Ke vi tume lian anda lashimos kai O Del dia
ma, akana kai sim phanglo ai vi kana chi simas phanglo te thav partia ai
te sikavav o chachimos la lashia viastako, tume kai savorhe san ande
kado lashimos kai si me.

<span id="an_1:8">1:8</span> O Del zhanel ke o chachimos mothav, kana
mothav ke drago san mange savorhe ande dragostia kai avel katar O Jesus
Kristo.

<span id="an_1:9">1:9</span> O rhugimos kai mangav katar O Del tumenge:
mangav te bariol tumari dragostia mai but ai mai but, ando zhanglimos ai
ande goji, saxke te sai alon so si mishto.

<span id="an_1:10">1:10</span> Ai kadia aven vuzhe ai khonik nashtila te
thol tumenge dosh kana avela o dies le Kristosko.

<span id="an_1:11">1:11</span> Tumaro traio avela pherdo fruti le
chachimaski, kai O Jesus Kristo kerel ando barimos ai o luvudimos le
Devlesko.

<span id="an_1:12">1:12</span> Murhe phral, mangav te zhanen, ke so
kerdilia mange sas te zhal angle e lashi viasta.

<span id="an_1:13">1:13</span> Kadia si kai sa le ketani kai garaven o
baro kher ai sa le kolaver zhanen ke ande lantsuria sim kai kerdem buchi
le Kristoski.

<span id="an_1:14">1:14</span> Kai zhanen ma andel lantsuria, si mai but
phral kai pachanpe ando Del sai mothon bi darako pa E Vorba le Devleski.

<span id="an_1:15">1:15</span> Chaches ke uni anda lende mothon pa
Kristo ke zhaluzole anda mande ai xoliasa keren kodia, numa aver den
duma pa Kristo penge ilesa.

<span id="an_1:16">1:16</span> Won keren kodia ande dragostia, ke won
zhanen ke O Del dia ma kadia buchi te thav partia la lashia viastaki.

<span id="an_1:17">1:17</span> Numa le kolaver chi mothon pa Kristo
penge ilesa, numa ande xoli ke won gindin ke mai butiaren murho chino
zhi kai sim andel lantsuria.

<span id="an_1:18">1:18</span> Nai mange kanchi! Te avela lenge ginduria
chorhe vai lashe, numa mishto ke den duma pa Kristo. Me raduiv ma anda
kodia ai mai raduiva ma.

<span id="an_1:19">1:19</span> Ke zhanav ke kodia avela pe murho
mishtimos pala tumare rhugimata, ai o zhutimos kai anel O Swunto Duxo le
Jesus Kristosko.

<span id="an_1:20">1:20</span> Ande murho azhukerimos ai zhanav ke chi
azhukerav intaino, chi avel mange lazhav kanchestar, numa akana sar mai
anglal O Kristo avela luvudime ande murho stato bi darako, ande murho
traio vai ande murhi martia.

<span id="an_1:21">1:21</span> Ke O Kristo si murho traio, ai te merava
mai mishto.

<span id="an_1:22">1:22</span> Numa te mai traiiva ando stato, te sai
mai kerav iek buchi kai trobul, chi zhanav so te alov.

<span id="an_1:23">1:23</span> Haliarav ke tsirdino sim pa dui riga,
drago mange te mekav kodo traio te avav le Kristosa, ai kodia avela mai
mishto.

<span id="an_1:24">1:24</span> Numa mai but zhutimos avela tumenge te
mai traiiv.

<span id="an_1:25">1:25</span> Ai zhanav ke kadia si, zhanav te beshava
ai traiiva tumensa savorhensa te zhutiv tume te barion ando pachamos, ai
te aven raduime ando pachamos.

<span id="an_1:26">1:26</span> Ai kadia kana avava pale tumensa, avela
tumen pala mande anda soste te luvudin tume, ande tumaro traio le
Kristosa.

<span id="an_1:27">1:27</span> Numa traiin kadia sar e lashi viasta le
Kristoski sikavel, te zhava te dikhav tume vai nichi, sai ashunava ke
tume beshen ande Vorba le Devleski ande iek gindo, ai ke maren tume
andek than, sa ieke ilesa, pala pachamos kai del e lashi viasta.

<span id="an_1:28">1:28</span> Na meken te daraven tume ande kancheste
tumare duzhmaia; ke kodia avela lenge iek semno, ke won xasavona, ai
tumenge avela o semno ke san po lasho drom le skepimasko, ai kodia avel
katar O Del.

<span id="an_1:29">1:29</span> Ke O Del dia tume e voia te keren buchi
le Kristoski, na ferdi te pachan tume anda leste, numa vi ke chinuin
leske.

<span id="an_1:30">1:30</span> Akana vi tume maren tume mansa. Ai kadia
kai maras ame sa kodo si kai dikhlian man ke maravas ma mai anglal, ai
kai inker kerav tume zhanen.

<span id="an_2:1">2:1</span> Si tume zor ke chiro traio si ando Kristo?
Leski dragostia pechin tume? Si tume raduimos ke zhutisardian te ingeren
e lashi viasta kal manush le Swuntone Duxosa? Si tumen dragostia ai
lashimos iek kavreske?

<span id="an_2:2">2:2</span> Mangav tumendar, keren anda mande te avav
defial raduime te dikhav ke pe iek gindo keren buchi, ai ke san drago
iek kavreske, ai te aven tumare ile saikfielo ai vi tumare ginduria.

<span id="an_2:3">2:3</span> Na keren kanchi ande xoli vai te luvudin
tume intaino, saxke te sikadion; numa te aven manush kai chi keren
barimata mashkar iek kavreste, ai swako te jinel le kolavren sar mai
opre lestar.

<span id="an_2:4">2:4</span> Te na rodel khonik te kerel ferdi peske
mishtimos, numa rodel te kerel vi le kolavrenge.

<span id="an_2:5">2:5</span> Te avel ande tumende le ginduria kai sas
ando Jesus Kristo.

<span id="an_2:6">2:6</span> Wo de sar godi sas Del sas, numa chi
phendia ke trobulas te rodel te kerel pe zor te avel saikfielo sar O
Del.

<span id="an_2:7">2:7</span> Numa wo thodia rigate so godi sas les, ai
kerdia anda peste iek sluga. Wo kerdilo saikfielo sar iek manush, ai
sikadilo sar iek chacho manush.

<span id="an_2:8">2:8</span> Manglia te traiil prostovanes ai pachaia o
mui zhi kai martia, e martia po trushul.

<span id="an_2:9">2:9</span> Anda kodia O Del vazdia les opre ando than
o mai opre, ai dia les o anav kai si o mai baro de sar sa le kolaver
anava.

<span id="an_2:10">2:10</span> Saxke ando luvudimos le anaveske le
Jesusosko, sa le manush kai si ando rhaio, ai pe phuv, ai telai phuv
dela changa angla leste.

<span id="an_2:11">2:11</span> Ai savorhe te mothon ke O Jesus Kristo si
le Devles, ando luvudimos le Devlesko O Dat.

<span id="an_2:12">2:12</span> Murhe vortacha, tume sagda pachaian mui
kana simas tumensa, ai akana mai but trobul te pachan o mui kai chi sim
tumensa. Keren buchi ka sikaven tumaro skepimos, ai durion katar le
dieli nai drago le Devleske.

<span id="an_2:13">2:13</span> Ke O Del kerel buchi ande tumende sagda
te kerel anda tumende te sai avel tume e voia ai te keren so wo mangel.

<span id="an_2:14">2:14</span> Keren swako fielo bi te vachin tume ai bi
te xan tume,

<span id="an_2:15">2:15</span> saxke te na aven doshale, tume san shave
Devleske kai nai doshale mashkar o narodo kai si xoxamle, ai bezexale
ande kadia lumia. Tume trobul te strefian mashkar lende sar le
chererhaia ando cheri,

<span id="an_2:16">2:16</span> ai kai anen lenge e vorba le traioski. Te
kerena kadia, luvudiva tumen kana avela O Kristo, ai kodia sikavela ke
sa murhi buchi ai sa murhi zor nas intaino.

<span id="an_2:17">2:17</span> Amborim murho rat kodia si murho traio
avela thodino sar iek podarka ka sakrifis kai tumaro pachamos anel angla
Del. Ai te avela kodia raduime sim ai hulavav murho raduimos tumensa.

<span id="an_2:18">2:18</span> Ai tume trobul te raduin tume ai te
hulaven mansa tumaro raduimos.

<span id="an_2:19">2:19</span> Gindiv ando anav le Devlesko O Jesus te
sai tradav tumenge sigo vriama o Timote, saxke te zuriaren les ando
pachamos ai i me kana ashunava pa tumende.

<span id="an_2:20">2:20</span> Ferdi wo hulavel mansa le dieli kai si ma
ando gindo, ai kai si leske chaches anda tumende.

<span id="an_2:21">2:21</span> Sa le kolaver si lenge ferdi anda penge
dieli, ai na andal dieli le Jesus Krisoske.

<span id="an_2:22">2:22</span> Zhanen tume sar o Timote sikadia sar
beshel sagda mansa, ai sar kerdia buchi mansa sar iek shav peske dadesa,
te ingeras e lashi viasta.

<span id="an_2:23">2:23</span> Mangav te tradav les tumende, kana
dikhava so kerdiolpe anda mande.

<span id="an_2:24">2:24</span> Ai pachav ma ando Del ke zhava me te
dikhav tume.

<span id="an_2:25">2:25</span> Haliardem ke trobul te tradav tumenge
amare phrales o Epaphroditas, wo si murho vortako ande buchi ai kai
marelpe mansa, wo kai tradian mange te zhutil ma kana trobulas ma
zhutimos.

<span id="an_2:26">2:26</span> Wo mangel defial te dikhel tume savorhen,
ai delpe goji ke ashundian ke wo naswalosas.

<span id="an_2:27">2:27</span> Chaches naswalo sas, ai vi mai xantsi sas
te merel. Numa O Del sas leske mila anda leste, ai na ferdi anda leste,
numa vi anda mande, saxke te na nekezhima mai zurales.

<span id="an_2:28">2:28</span> Akana grebime sim te tradav les tumende,
saxke pale te raduin tume kana dikhena les, ai murho nekazo te zhaltar.

<span id="an_2:29">2:29</span> Premin les, bare raduimasa, sar iek phral
kai zhanen le Devles. Tume trobul te sikaven respektimos le manushenge
kai si sar leste.

<span id="an_2:30">2:30</span> Ke wo mai xantsi sas te merel palai buchi
le Devleski, bunisardia pesko traio te xasarel les te anel mange o
zhutimos kai tume nashtin te anen mange.

<span id="an_3:1">3:1</span> Akana, murhe phral, raduin tume ando Del,
nai mange chino te mai mothav tumenge so vunzhe ramosardem tume, ai pe
tumaro mishtimos si.

<span id="an_3:2">3:2</span> Arakhen tume katar kodola kai keren o
nasulimos, kodola zhukel, kodola manush kai mangen pe zor te keren semno
ando stato.

<span id="an_3:3">3:3</span> Ame sam ai na won, kai sikavas o chacho
semno ando stato, ke ame luvudis le Devles katar lesko Swunto Duxo, ai
raduis ame ando amaro pachamos ando Jesus Kristo.

<span id="an_3:4">3:4</span> Te manglemas i me, sai thodemas murho
pachamos andel manush.Te gindila vari kon ke sai thol pesko pachamos
andel manush, sode mai but me sai gindiv ma ke sar wo.

<span id="an_3:5">3:5</span> Me, thode semno pe murho stato kana simas
ferdi ieke kurkesko. Me sim Zhidovo ai kadia biandilem, andai vitsa
kodoleske kai busholas Benjamin, wo sas Zhidovo andai chachi vitsa. Ai
so si anda zakono le Zhidovongo, Farizeano simas.

<span id="an_3:6">3:6</span> Ai kadia de zurales sas mange po ilo te
kerav kodo zakono ta chinuivas le Devleske shaven. Ai chi simas doshalo
karing e kris le zakonoski.

<span id="an_3:7">3:7</span> Numa sa kadala dieli kai garavavas sar iek
mishtimos, zasardem le pala Kristo.

<span id="an_3:8">3:8</span> Nai ferdi le dieli, numa dikhav swako diela
sar te avilino xasardi pala kado mishtimos defial mai baro, kai zhanav
le Jesus Kristos murho Devles. Pala leste shudem pa mande sa le dieli
kai sas ma; ai jinav kodola dieli sar gunoi, saxke te niriv le Kristos.

<span id="an_3:9">3:9</span> Ai te avav vorta astardo leste, ai chi mai
jinav ke vorta sim angla Del ke lav ma pala zakono. Numa me sim vorta
angla Del pala murho pachamos ando Kristo.

<span id="an_3:10">3:10</span> Me mangav te zhanava le Kristos, ai e
putiera kai zhuvindisardia les, ai te avav lesa andel chinuria kai sas
les, ai te avav sar leste ande leski martia,

<span id="an_3:11">3:11</span> ai te aresav te dashtiva te zhuvindiv
mashkar le mule.

<span id="an_3:12">3:12</span> Chi mothav ke areslem ka kodia vai ke
akana vorta sim. Numa zhav angle te thav zor te astarav kodo mishtimos
ke O Jesus Kristo vunzhe lia ma peske.

<span id="an_3:13">3:13</span> Nichi, murhe phral, chi gindiv ke lem
vunzhe kodo mishtimos; numa kerav iek diela, bustrav so si pala mande,
ai thav zor te aresav kal dieli kai si angla mande.

<span id="an_3:14">3:14</span> No nashav angle te niriv kodo mishtimos,
kai O Del katar O Jesus Kristo akharel ame te las kotse opre ando rhaio.

<span id="an_3:15">3:15</span> Ame kai zhanas mishto andel dieli le
Devleske trobul te avel ame iek gindo, numa te si uni anda tumende te
gindina aver fielo, O Del sikavela tumenge.

<span id="an_3:16">3:16</span> Numa sar sam akana phiras andek than.

<span id="an_3:17">3:17</span> Murhe phral, keren savorhe sar mande..
Ame sikadiam le kolavrenge sar te keren, dikhen pe kodola kai phiren sar
tume sichardian le.

<span id="an_3:18">3:18</span> Phendem tumenge butivar, ai mai phenav
tumenge akana asuensa. Si but kai phiren sar le duzhmaia kai martia le
Kristoski po trushul.

<span id="an_3:19">3:19</span> Kodola zhana ande iado, ke lengo del
lenge si lengo ji, won luvudinpe andal dieli kai trobulas te avel lenge
lazhav, ai won denpe goji ferdi kal dieli kadala lumiake.

<span id="an_3:20">3:20</span> Numa ame, amaro kher si ando rhaio, ai
azhukeras sa amare ilesa te avel anda rhaio amaro skepitori, le Devles O
Jesus Kristo.

<span id="an_3:21">3:21</span> Wo parhuvela amaro chorho stato la
phuviako ai kerela te avel sar lesko stato o luvudime, kerela kodia le
putierasa ke wo dashti kerel kodia peste sa le dieli kai mangel.

<span id="an_4:1">4:1</span> No murhe kuchi phral, tume kai sa murhe
ilesa mangav te dikhav tume, tume kai raduin ma, ai kai luvudiv tume!
Beshen phangle ka Del, murhe phral,

<span id="an_4:2">4:2</span> Euodia ai Syntiche, mangav ma tumendar te
aven tume andek than sar dui pheia, iek fielo ginduria karing O Del.

<span id="an_4:3">4:3</span> Vi tu, murho vortako kai shoxar chi meklian
ma, mangav tutar te zhutis len; ke won kerde zurales buchi mansa te
mothas e lashi viasta, ai vi le Clementosa ai sa murhe avre vortachensa
kai kerenas buchi mansa, kai lenge anava si ramome ande klishka le
traioski.

<span id="an_4:4">4:4</span> Raduin tume sagda le Devlesa, ai mai
mothav, raduin tume!

<span id="an_4:5">4:5</span> Sikaven lashimos karing savorhende. O Del
avela sigo vriama.

<span id="an_4:6">4:6</span> Na daran anda kancheste, numa ande soste
godi mangen katar O Del ando rhugimos so trobul tumen, ai mangen lestar
ieke ilesa kai naisil leske.

<span id="an_4:7">4:7</span> Ai e pacha le Devleski kai nakhel opral pa
so godi o manush sai haliarel, garavela tumare ile ai tumare ginduria
ando Jesus Kristo.

<span id="an_4:8">4:8</span> Murhe phral, len tume pala dieli kai si
lashe ai kai sai luvudis le: ai pe so godi si chacho, ai respektime,
vorta, vuzho, drago, kai avel lashe viasti.

<span id="an_4:9">4:9</span> Keren so sichilian ai so sas tumen dino
mandar, ai so ashundian mandar, ai dikhlian ke kerdem. Ai O Del kai del
ame e pacha avela tumensa.

<span id="an_4:10">4:10</span> Baro raduimos si ma ando Del! Ke akana
sai sikaven pale ke drago sim tumenge. Chi mangav te mothav ke chi mai
denas tume goji mande, numa nas tume te sikaven mange ke inker kamen
/volin ma.

<span id="an_4:11">4:11</span> Ai chi dav duma kadia ke trobul ma vari
so, ke sichilem te avel mange mishto so sa si ma.

<span id="an_4:12">4:12</span> Zhanav te traiiv ando chorimos, ai zhanav
te traiiv vi ando but, sichilem te avel mange mishto katar godi, ai sar
godi avela, te avela ma dosta te xav vai te avava bokhalo, te avela mai
but vai te na avela ma dosta.

<span id="an_4:13">4:13</span> Sai rhevdiv sa kadala dieli, nais le
Devleske kai del ma e zor.

<span id="an_4:14">4:14</span> Numa mishto kerdian te zhutin ma ande
murhe baiuria.

<span id="an_4:15">4:15</span> Tume zhanen mishto, tume le Philipiana,
kana gelemtar andai Macedonia ande vriama kai lasas ame te mothas e
lashi viasta, tume sanas ferdi iek khangeri te zhutil ma; tume sanas
ferdi te len anda so nirivas ai vi so xasaravas.

<span id="an_4:16">4:16</span> Vunzhe kana simas ande Thessalonika,
tradian mange mai but sar iek data o zhutimos kai trobulas man.

<span id="an_4:17">4:17</span> Nai ke rodav ferdi te den ma podarki;
numa mangav te mai butiol opral pa so si tume.

<span id="an_4:18">4:18</span> No len so godi tradian mange, ai mai but
si sar so trobul ma, akana o Epaphroditus andia mange tumare podarki. Si
ma so godi trobul ma, tumare podarki si sar iek sakrifis ai iek sung
lashi, iek sakrifis kai O Del premil ai kai si lesko drago.

<span id="an_4:19">4:19</span> Murho Del, dela tume so godi trobula tume
ande pesko baro barvalimos ando Jesus Kristo.

<span id="an_4:20">4:20</span> Ka Del amaro Dat te avel luvudimos ande
swako vriama. Amen.

<span id="an_4:21">4:21</span> Traden but bax, zor ai sastimos ando
Jesus Kristo sa le Devleske narodoske. Le phral kai si mansa traden
tumenge but bax, zor ai sastimos.

<span id="an_4:22">4:22</span> Sa o narodo le Devlesko kai si katse, ai
mai but kodola kai si ando baro kher le amperatosko traden tumenge but
bax, zor ai sastimos.

<span id="an_4:23">4:23</span> O mishtimos le Devlesko O Jesus Kristo te
avel tumensa savorhensa. Amen.

------------------------------------------------------------------------

[Next: Colossians](col.md)
