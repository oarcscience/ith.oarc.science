[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Romani Bible: Colossians

<span id="an_1:1">1:1</span> O Pavlo, ek apostle le Jesus Kristosko,
katar e voia le Devleski, ai katar o Timote amaro phral.

<span id="an_1:2">1:2</span> Ka le Devleske narodoske kai si ando
Colossae, ai kai si amare phral ando Kristo: O Del amaro Dat ai le
Devles Jesus Kristo del tume o mishtimos ai e pacha.

<span id="an_1:3">1:3</span> Ame das o naisimos sagda ka Del ai ka Dat
amaro Devles O Jesus Kristosko, kana rhugisavas tumenge.

<span id="an_1:4">1:4</span> De katar ashundiam pa tumaro pachamos kai
si tume ando Jesus Kristo, ai e dragostia kai si tume ka le Devleske
narodoske.

<span id="an_1:5">1:5</span> Kana e vorba le chachimaski e lashi viasta
avili e pervo data tumende, diam tume te zhanen o raduimos kai del, no
tumaro pachamos ai tumari dragostia thodine le ande so azhukeren kai si
garado tumenge ando rhaio.

<span id="an_1:6">1:6</span> E lashi viasta zhal katar godi, ai anel
pesko swuntsomos ande sa e lumia, vorta sar kerdia mashkar tumende de
katar o dies kai e pervo data ashundian pa lashimos le Devlesko, ai
sichilian te zhanen so si chaches o lashimos le Devlesko.

<span id="an_1:7">1:7</span> O Epaphras, amare kuchi vortako ande buchi
si kai sichardia tume kadia diela, wo si tumenge iek sluga kai kerel e
buchi kai dia les O Kristo;

<span id="an_1:8">1:8</span> Wo phendia amenge pa dragostia kai O Swunto
Duxo dia tume.

<span id="an_1:9">1:9</span> Anda kodia ame sagda rhugisavas anda
tumende, de katar o dies kai ashundiam pa tumende. Ame mangas katar O
Del te del tume te zhanen leski voia, ai te del tume sa o pachivalimos
ai e goji kai del lesko Swunto Duxo.

<span id="an_1:10">1:10</span> Ai kadia sai phirena sar O Kristo mangel,
ai te keren sagda so plachal les. Tume kerena but lashe dieli, ai zhana
angle te zhanen mai but le Devles.

<span id="an_1:11">1:11</span> Ame mangas katar O Del te aven defial
zurliarde katar leski putiera e luvudime, saxke te sai rhevdin swako
fielo rhavdasa ai raduimasa.

<span id="an_1:12">1:12</span> Das naisimos raduimasa ka O Dat, kai dia
tume te sai aven anda kodola kai si vi lenge o mishtimos kai O Del
garavel ando rhaio la vediarako kodolenge kai si leske.

<span id="an_1:13">1:13</span> Wo lia ame katar e putiera le
tuniarikoske, ai andia ame ando rhaio peske shavesko kai si leske drago.

<span id="an_1:14">1:14</span> Ame samas chindiam pala lesko rat ai
amare bezexa iertimele.

<span id="an_1:15">1:15</span> O Kristo si o patreto le Devlesko kai chi
dichol. Wo kerdilo o pervo mai anglal sar sa le kolaver dieli.

<span id="an_1:16">1:16</span> Ke lestar O Del kerdia swako fielo ando
rhaio ai pe phuv, so dichol ai vi so chi dichol, le putieri kai chi
dichon, le amperaturia vai le amperetsi, vai le putieri; O Del kerdia
swako fielo lestar ai leske.

<span id="an_1:17">1:17</span> Wo sas mai anglal sar swako diela, ai
lesa andek than sa le dieli kai si kerde beshen pe pengo than.

<span id="an_1:18">1:18</span> Wo si o shero le statosko kai kerel e
khangeri; ande leste si kai nachinail o traio o nevo, wo si o shav kai
kerdilo o pervo, wo si o pervo kai sas andino katar e martia ka traio,
saxke te avel leste o pervo than ande soste godi.

<span id="an_1:19">1:19</span> Ke O Del manglia te avel wo sa peska
putierasa ande pesko Shav.

<span id="an_1:20">1:20</span> Ai vi manglia te chidel sa e lumia peste
katar O Shav. O Del andia e pacha kana mulo lesko Shav ai shordia pesko
rat po trushul, ai kadia chidia swako diela pesa, pe phuv ai vi ando
rhaio.

<span id="an_1:21">1:21</span> Vi tume mai anglal sanas dur katar O Del,
tume sanas leske duzhmaia pala sa o nasulimos kai gindinas ai kerenas.

<span id="an_1:22">1:22</span> Numa akana katar e martia kai lesko Shav
lia ande pesko stato manushesko, O Del kerdia te avel tume e pacha lesa,
saxke te kerel te aven angla leste Swuntsi, vuzhe, ai bi doshako,

<span id="an_1:23">1:23</span> numa akana trobul tume te beshen ando
pachamos zurales, thodino andek zurali fundania, ai te na meken tume te
durion katar o lashimos kai azhukeren, ai kai si tumaro de sar ashundian
e lashi viasta kodia lashi viasta si kodia kai sas phendi swakone
manusheske ande lumia, ai kodia kai me o Pavlo kerdilem ek pasturi.

<span id="an_1:24">1:24</span> Akana raduiv ma ando chino kai si ma
tumenge. Ke katar murhe vutuimata kai sim ando stato, zhutiv te pherav
so mai trobul kal vutuimata le Kristoske leske statoske kai si e
khangeri.

<span id="an_1:25">1:25</span> Me kerdilem ek pasturi la khangeriaki,
palai buchi kai O Del dia ma te kerav tumenge, ando gindo le Devlesko te
phenav tumenge sa leski vorba.

<span id="an_1:26">1:26</span> Kodia si e buchi kai garadia sas la sagda
katar e lumia. Numa kai sikadia akana kodolenge kai si leske.

<span id="an_1:27">1:27</span> O Del manglia te del le te zhanen o baro
mishtios kai si ande kodo diela kai sas garadi. Mashkar sa le manush kai
chi zhanen le Devles. So si kodo lashimos garado? Te zhanen ke O Kristo
ande tumende lo, ai del tume ande tumaro ilo te zhanen ke vi tume avena
ando rhaio le Devlesa.

<span id="an_1:28">1:28</span> No ame mothas pa Kristo swakone
manusheske. Ame phenas ai sicharas swakones sa la gojasa kai dashtilpe,
saxke te keras te avel angla Del sar iek baro manush astardo le
Kristosa.

<span id="an_1:29">1:29</span> Te kerav kadia buchi, kerav buchi ai
marav ma la putierasa ai la zorasa kai del O Kristo, ai kodia zor kerel
buchi ande mande.

<span id="an_2:1">2:1</span> Mangav te zhanen sode de trutno o marimos
kai marav ma anda tumende, ai kodolenge kai si ande Laodicea, ai mai sa
kodolenge kai chi zhanen ma ai shoxar chi dikhle ma.

<span id="an_2:2">2:2</span> Marav ma me, saxke lengo ilo te avel pherdo
zor ai pechime te aven chidine ande dragostia, ai barvale andek bari
goji te zhanen e buchi e garadi le Devleske, ai le Dadesko ai le
Kristosko.

<span id="an_2:3">2:3</span> Ande leste si garadi sa le barvalimata le
pachivalimaske ai le zhanglimaske kai aven katar O Del.

<span id="an_2:4">2:4</span> Me dav duma tumensa kadia, saxke te na
meken khonik te dziliarel tumen la xitreniasa.

<span id="an_2:5">2:5</span> Vi te sim dur tumendar murhe statosa, pasha
tumende sim murhe gindonsa, ai raduime sim ke dikhav sar inkeren mishto
savorhe andek than ande tumaro pachamos ando Kristo.

<span id="an_2:6">2:6</span> Tume premisardian le Jesus Kristos sar
tumaro Devles O Skepitori, traiin andek than lesa.

<span id="an_2:7">2:7</span> Aven zurales astarde ande leste, keren sa
tumaro traio pe leste, barion ando pachamos pala so sichilian, ai naisin
sagda.

<span id="an_2:8">2:8</span> Na meken le kolavren te rimon tumaro
pachamos ai tumaro raduimos penge xoxamle sicharimasa, lenge divanuria
nai lashe, won len pe palal ginduria le manushenge, ai na pala so
phendia O Kristo.

<span id="an_2:9">2:9</span> Ke so godi si O Del thodiape sar stato ando
Kristo, saxke te avel sa ande leste.

<span id="an_2:10">2:10</span> Ai tume lian swako fielo lesa. Ke wo
poronchil pe sa le zora ai pe sa le putiera kai chi dichon.

<span id="an_2:11">2:11</span> Lesa andek than sanas semnome, na o semno
kai si kerdo katar le manush, numa o semno kai avel katar O Kristo, ai
kodo semno si te na mai aves phuterdo katar e putiera le statoski kai si
bezexalo.

<span id="an_2:12">2:12</span> Kana sanas bolde, tume sanas angropome le
Kristosa, ai porme zhuvindisailian lesa, ke tume pachaian tume ande
putiera le Devleski kai andia les katar e martia ka traio.

<span id="an_2:13">2:13</span> Tume mai anglal mule sanas le Devleske
pala tumare bezexa ai ke chi sanas semnome, tume chi zhanenas le Devles.
Numa akana O Del dia tume te traiin le Kristosa; O Del iertisardia ame
anda sa amare bezexa.

<span id="an_2:14">2:14</span> Wo xaladia e buchi kai o zakono
dosharelas ame, ai kai ashelas pe amende, ai lia sa kana karfosardia le
Kristos po trushul.

<span id="an_2:15">2:15</span> Kadia O Del lia le bengeski putiera kai
tholas dosh pe tumende ke bezexale san, ai O Del sikadia sa la lumiake,
ke O Kristo nirisardia po trushul kana lia sa tumare bezexa.

<span id="an_2:16">2:16</span> Na meken khonik te thol tumenge dosh anda
so xan, ai anda so pen, vai ke chi keren le praznikuria le Zhidovonge,
ai chi rhugin tume ka nevo shunuto, vai kal Sabat.

<span id="an_2:17">2:17</span> Kodia si ek patreto le dielenge kai
avena, numa o stato si ando Kristo.

<span id="an_2:18">2:18</span> Na meken kanikas te mothol ke chi san
skepime ke chi rhugin tume kal angeluria, ke won mothon ke trobul. Won
mothon ke dikhle iek vizion, ai mothon ke vi tume trobulas te dikhen, ke
kasavendar manush si le defial xitro, bezex ginduria ai won mothon ke
nai barimatange.

<span id="an_2:19">2:19</span> Kodola manush chi beshen astarde le
Kristosa kai si o shero, nais le Kristoske ke ame sam o stato antrego le
Kristosko. Amari zor te barios ando Del avel katar O Kristo.

<span id="an_2:20">2:20</span> Tume mulian ke Kristosa ai sanas line
avri anda phanglimos anda gindo kadala lumiako. Sostar, traiin sar te
avilianas kadala lumiake? Sostar premin te len tume pala kasavendar
ginduria?

<span id="an_2:21">2:21</span> "Na azba, na zumav kako, na le kako."
Kadala dieli kai si nai mai aven kana ma nai lashe.

<span id="an_2:22">2:22</span> Kado si o zakono ai o sicharimos le
manushengo.

<span id="an_2:23">2:23</span> Miazol kai kadala dieli si mishto te
keren, ke kodola dieli si trutno po stato, miazon te na aven
barimatange. Won chi aterdiaren o manush te mangen te keren bezex.

<span id="an_3:1">3:1</span> Tume sanas andine katar e martia ka traio
le Kristosa, akana roden le dieli kai si ando rhaio, kotse kai O Kristo
beshel pe chachi rik le Devleske.

<span id="an_3:2">3:2</span> Sagda gindin pa dieli kai so opre, ai na pe
dieli kai si pe phuv.

<span id="an_3:3">3:3</span> Ke tume mule san, ai tumaro traio garado lo
le Kristosa ando Del.

<span id="an_3:4">3:4</span> Tumaro chacho traio si O Kristo, ai kana
sikadiola, antunchi vi tume sikadiona lesa ai aven vi tume ande lesko
rhaio.

<span id="an_3:5">3:5</span> Keren te merel so godi si kadala phuviako
ande tumende; e kurvia, o bi vuzhimos, mangen te keren kurvia, le
ginduria le chorhe, ai mangen so si avereske, kadia si te del o
luvudimos kal ikoni.

<span id="an_3:6">3:6</span> Ke pal kasavendar dieli e xoli le Devleski
si te avel pe kodola kai chi pachan lesko mui.

<span id="an_3:7">3:7</span> Tume kadia phirenas mai anglal kana
traiinas andel bezexa.

<span id="an_3:8">3:8</span> Numa akana shuden sa kadala dieli: e xoli,
le chorhe ginduria kai sigo kerel e xoli, ai o bi lashimos, te
vuzhukerel kanikas, ai pupuimos, ai den duma nasul kontra O Del, ai le
vorbi zhungale anda tumaro mui.

<span id="an_3:9">3:9</span> Na xoxaven tume iek kavres, ke meklian
tumaro phurano traio le dielensa kai sas ande leste, ai lian pe tumende
o traio o nevo.

<span id="an_3:10">3:10</span> O traio le neve manushesko kai neviol
sagda pala patreto le Devlesko, kodo kai kerdia les, saxke te aresel te
zhanel les mishto.

<span id="an_3:11">3:11</span> Kai nai chi Grekuria, chi Zhiduvuria, chi
manush semnosa, chi manush kai nai semnome, chi barbarians (le manush
kai chi ashunde ai chi zhangle pa Kristo mai anglal), chi manush
phangle, chi manush kai nai phangle, numa O Kristo si swako fielo, ai
ande savorhende.

<span id="an_3:12">3:12</span> Tume san o narodo le Devlesko; O Del
manglia tume ai alosardia tume te aven leske. Anda kodia tume trobul te
avel ande tumende lashimos, te zhutin, te na aven barimatange, te na
xoliavon, ai te avel tume rhavda,

<span id="an_3:13">3:13</span> rhevdin iek kavreske, ai te si iek kai
vachilpe anda kolaver, iertin iek kavreske, sar O Kristo iertisardia
tumenge, vi tume iertin iek kavreske.

<span id="an_3:14">3:14</span> Ai opral, pa sa kadala dieli te avel tume
e dragostia, kado si kai kerela te aven mishto phangle iek kavresa.

<span id="an_3:15">3:15</span> Ai meken e pacha le Kristoski te lel sama
katar tumare ile, ke O Del akhardia tumen andek than sar savorhe andek
than sam ande iek stato. Naisin anda kodia.

<span id="an_3:16">3:16</span> E Vorba le Kristoski te avel sa peske
mishtimasa ande tumende, sicharen iek kavres ai len sama iek kavrestar
pachivales. Jilaben le jilia le Davidoske ai le jilia la khangeriake, ai
le jilia le rhaioske ka Del le ilesa pherdo naisimaske.

<span id="an_3:17">3:17</span> Ai so godi keren vai mothon, keren ando
anav le Devlesko O Jesus, ai ande lesko anav naisin le Devleske O Dat.

<span id="an_3:18">3:18</span> Rhomnia le, len tume pala tumare rhom, ke
kadia mangel O Del tutar te keren.

<span id="an_3:19">3:19</span> Le rhom, avel tumenge drago tumare
rhomnia, ai na xoliavon pe lende.

<span id="an_3:20">3:20</span> Tume le glate, angla Kristo te pachan o
mui ande soste godi tumare niamongo, ke kodia si drago le Devleske.

<span id="an_3:21">3:21</span> Tume le dada, na xoliaren tumare glaten
saxke te na rimonpe.

<span id="an_3:22">3:22</span> Tume le slugi, pachan o mui tumare
gazdango ande soste godi katse pe phuv, na raduin tume te keren kadia
ferdi kana len sama pe tumende, te plachan le, numa pachan o mui sa
tumare ilesa, ke pala respektimos kai si tumen le Kristoske.

<span id="an_3:23">3:23</span> Saviatar godi avela tumari buchi keren la
sa tumare ilesa, sar te kerdianas buchi le Kristoske, ai na le
manushenge.

<span id="an_3:24">3:24</span> Den tume goji ke O Del dela tume
lashimos, tume lena o mishtimos kai garavel le manushenge kai si leske.
Ke o chacho gazda kai tume keren leske buchi O Kristo si.

<span id="an_3:25">3:25</span> Numa kodo kai kerel o nasulimos, avela
les pala so kerdia, pala nasulimos kai kerdia; ke le Devleske sa le
manush iek fialo le.

<span id="an_4:1">4:1</span> Tume le gazda, keren tumare slugensa vorta
ai malades, ke den tume goji ke si vi tumen iek gazda ando rhaio.

<span id="an_4:2">4:2</span> Rhugin tume sagda, ai nachion kana rhugin
tume ando naisimos le Devleske.

<span id="an_4:3">4:3</span> Ai ande kodia rhugin tume vi amenge, saxke
ODel te del ame vriama maladi te das duma pa leski vorba, te mothas o
mishtimos o garado le Kristosko, ke pala kado mishtimos o garado si kai
sim ande temnitsa.

<span id="an_4:4">4:4</span> Rhugin tume, saxke te dav duma pa kodia
buchi, ai te sikavav mishto te haliaren sar trobul te kerav.

<span id="an_4:5">4:5</span> Traiin pachivales mashkar kodola kai chi
zhanen le Devles, keren mishtimos swako data kai dashtina.

<span id="an_4:6">4:6</span> Tumaro divano te avel sagda shukar ai
malado, ai trobul te zhanen sar te den atweto swakones malades.

<span id="an_4:7">4:7</span> O Tychicus amaro kuchi phral, kai zhutil ma
sagda ai kai si murho vortako ande buchi le Devleske, mothola tumenge sa
pa mande.

<span id="an_4:8">4:8</span> Tradav les tumende narozhno te mothol
tumenge sar sam, ai te mai raduinpe tumare ile.

<span id="an_4:9">4:9</span> Lesa avela o Onesimus, o kuchi ai zhutitori
phral, kai si iek anda tumare ai mothola tumenge so godi kerdiolpe
katse.

<span id="an_4:10">4:10</span> O Aristarchus, kai si mansa ande
temnitsa, tradel tumenge but bax, zor ai sastimos, ai vi o Mark, o vero
le Barnabasosko. Phendem tumenge pa vunzhe pa Mark te avela te dikhel
tume, premil les lashimasa.

<span id="an_4:11">4:11</span> O Jesus, kai akharen les Justus, tradel
tumenge vi wo but bax, zor ai sastimos. Kadala trin manush ferdi mashkar
le Zhiduvuria dinepe ka Del ai keren buchi mansa le Devleske
amperetsiake, won raduisarde murho ilo zurales.

<span id="an_4:12">4:12</span> O Epaphras, kai si iek anda tumare e
sluga le Jesus Kristoski, tradel tumenge but bax, zor ai sastimos,
rhugilpe sa peske ilesa tumenge, saxke te beshen zurales pasha Del, ai
te haliaren mishto sar trobul pe, ai te aven mishto gata te keren so
godi mangel O Del.

<span id="an_4:13">4:13</span> Sai phenav kacha iek diela pa leste ke
kerel zurales buchi tumenge, ai vi kodolenge kai si ando Laodicea, ai
kodolenge kai si ando Hierapolis.

<span id="an_4:14">4:14</span> O Luk, amaro drago doxktoro, ai o Demes
traden tumenge but bax, zor ai sastimos.

<span id="an_4:15">4:15</span> Traden but bax, zor ai sastimos le
phralenge kai si ando Laodicea, ai vi le Nymphaske ai la khangeriake kai
chidelpe ande lesko kher.

<span id="an_4:16">4:16</span> Kana jinena kado lil, keren te jinen les
vi ande khangeri ando Laodicea, ai vi tume jinen o lil kai tradena
tumenge ando Laodicea.

<span id="an_4:17">4:17</span> Mothon le Archipeske, "Le sama te ker
mishto e buchi kai sas tu dini le Devleske."

<span id="an_4:18">4:18</span> Murhe vastesa ramov kadala vorbi: but
bax, zor ai sastimos katar o Paul. Na bustren ke ande temnitsa sim! O
lashimos le Devlesko te avel tumensa.

------------------------------------------------------------------------

[Next: 1 Thessalonians](th1.md)
