[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Romani Bible: 2 Thessalonians

<span id="an_1:1">1:1</span> Katar o Pavlo, o Silvanus, ai o Timote, kai
khangeri ande Thesalonika kai si le Devleske amare Dadeske ai le Devles
O Jesus Kristo:

<span id="an_1:2">1:2</span> O Del O Dat ai O Jesus Kristo den tume o
lashimos ai e pacha.

<span id="an_1:3">1:3</span> Ame trobul sagda te naisisaras le Devleske
anda tumende, amare phral. Ai vorta keras, ke tumaro pachamos bariol
but, ai e dragostia kai swako anda tumende si les le kolavrenge pale
barion mai but ai mai but.

<span id="an_1:4">1:4</span> Anda kodia ame luvudisaras tumen andal
khangeria le Devleske, ke tume zhan angle ai inkeren tumaro pachamos
mashkar sa le vutuimata ai le chinuria kai si tume.

<span id="an_1:5">1:5</span> Katse dikhas e chachi kris le Devleski, ke
pala so godi tume rhevdin tume avela tumen o rhaio, kai chinuin pala
leste.

<span id="an_1:6">1:6</span> Ke O Del kerela so si vorta; dela o chino
kodolen kai chinuin tume.

<span id="an_1:7">1:7</span> Ai dela e pacha tumen kai chinuin, ai vi
amen. Wo kerela kodia kana O Jesus Kristo avela anda rhaio peske
angelonsa kai si le putiera.

<span id="an_1:8">1:8</span> Andek bari iag te chinuin kodolen kai chi
zhanen le Devles, ai kodolen kai chi pachan o mui la lashia viasta kai
mothol pa Jesus Kristo.

<span id="an_1:9">1:9</span> Won avena shudine ande iag kai shoxar chi
getolpe ai shoxar chi mai dikhena le Devles, ai dur avena katar leski
putiera e bari;

<span id="an_1:10">1:10</span> Kana avela kodo dies te avel luvudime
katar sa kodola kai si leske, ai luvudime katar sa kodola kai pachanpe
ande leste, ai vi tume aven anda kodola, ke pachaian tume ande Vorba le
Devleski kai andiam tumenge.

<span id="an_1:11">1:11</span> Anda kodia rhugisavas sagda tumenge.
Mangas katar amaro Del te del tume o traio kai akhardia tumen te del
tumen. Ame mangas katar peski putiera te del tume so godi mangen te
keren o mishtimos, ai te kerel te avel vorta e buchi tumare pachamaski:

<span id="an_1:12">1:12</span> ai kadia o anav amare Devlesko O Jesus
Kristosko avela luvudime tumendar, ai vi tume avena luvudime lestar, ai
katar o mishtimos amare Devlesko ai amaro Devles O Jesus Kristo.

<span id="an_2:1">2:1</span> Mangas tume, amare phral, pa kodia kai kana
avela amaro Devles O Jesus Kristo, ai kai ame avasa lesa,

<span id="an_2:2">2:2</span> na meken vushoro te rimolpe tumare
ginduria, ai na daran te phenela vari kon ke o dies kai O Kristo trobul
te avel avilo. Shaite ke vari kon phendia tumenge ande profesi vai kana
delas duma pa Del, vai amborim phende tumenge ke ame ramosardiam kodia
andek lil.

<span id="an_2:3">2:3</span> Na meken te xoxavel tume khonik chi iek
fielo. Ke O Kristo chi avela palpale zhi kai avela mai anglal sar te
kerdion ek vriama kai le manush duriona katar O Del, porme avela o
manush kai phaglo o zakono, kodo si o manush le bezexesko.

<span id="an_2:4">2:4</span> Wo mangela te aterdiarel ande so godi le
manush pachanpe, ai so godi si le manushenge swunto, wo mangela te
aterdiarel sa kadala dieli, ai zhala zhi ande khangeri le Devleski te
beshel, ai te mothol ke wo si O Del.

<span id="an_2:5">2:5</span> Pate chi seren tume? Ke phendem tumenge
kadala dieli kana simas inker tumensa.

<span id="an_2:6">2:6</span> Numa mai si vari so kai aterdiarel kadale
dielen te kerdion akana, ai tume zhanen so si. Ke o manush le bezexesko
avela ferdi kana avela leski vriama.

<span id="an_2:7">2:7</span> E putiera e garadi le nasulimaski vunzhi
kerel buchi, numa kadala dieli nashti kerdiona de ferdi kana O Del kai
ankerel o nasulimos zhalatar.

<span id="an_2:8">2:8</span> Ai antunchi o manush le bezexesko
sikadiola, ai O Jesus Kristo mudarela les le phurdimasa kai phurdela
anda pesko mui, ai licharela les peska putierasa kai si luvudime kana
avela.

<span id="an_2:9">2:9</span> O manush le bezexesko le bengeska putiera,
ai kerela mirakluria, semnuria, ai bare dieli xoxamle,

<span id="an_2:10">2:10</span> ai kerela le nasulimasa swako fielo te
dziliarel kodolen kai xasavona. Won xasavona ke chi premisarde ai chi
mangle e dragostia kai skepisardini le.

<span id="an_2:11">2:11</span> Ande kodia O Del tradel iek putiera kai
shubila le, saxke te pachanpe ando xoxaimos.

<span id="an_2:12">2:12</span> Ai kadia sa kodola kai chi pachaiepe ando
chachimos, numa kai mangle te keren o nasulimos, avena xasarde.

<span id="an_2:13">2:13</span> Ame trobul sagda te naisisaras le Devles
anda tumende, amare phral, tume kai san drago le Devleske, ke O Del
alosardia tume saxke te aven le pervi skepime katar O Swunto Duxo, kai
kerel tume te aven le Devleske, ai katar tumaro pachamos kai si tume
ando chachimos.

<span id="an_2:14">2:14</span> O Del akhardia tume ka kadia buchi katar
e lashi viasta kai ame andiam tumenge. Wo akhardia tume te aven vi tume
ando luvudimos amare Devlesko O Jesus Kristo.

<span id="an_2:15">2:15</span> No antunchi murhe phral, inkeren tumaro
pachamos, ai inkeren sa sichardiam tume kana samas tumensa, vai so
tradiam tumenge ande amaro lil.

<span id="an_2:16">2:16</span> Amaro Devles O Jesus Kristo Wo, ai O Del,
amaro Dat, kai sas lesko drago amenge, ai dia ame katar pesko lashimos
iek zor kai shoxar chi mai getolpe, ai lasho pachamos te azhukeras.

<span id="an_2:17">2:17</span> Te phenel tumare ile raduimos ai zor te
keren so godi si mishtimos ande so keren, ai vi ande tumaro divano.

<span id="an_3:1">3:1</span> Murhe palune vorbi tumenge amare phral si
te rhugin tume anda amende, saxke e Vorba le Kristoski te zhal angle, ai
te ashundiol sigo, ai te avel respektime, sar sas tumende.

<span id="an_3:2">3:2</span> Ai rhugin tume vi te ankalavel ame O Del
katar le manush le chorhe ai le bi lashe: ke chi mangen sa le manush te
pachanpe.

<span id="an_3:3">3:3</span> Numa O Kristo shoxar chi mekel ame. Wo dela
tume zor ai arakhela tume katar o nasulimos.

<span id="an_3:4">3:4</span> Ai O Kristo del ame te na daras anda
tumende; ke tume keren ai tume kerena le dieli kai ame phendiam tumenge.

<span id="an_3:5">3:5</span> O Kristo te ingerel tumare ile karing e
dragostia le Devleski ai karing e rhavda kai del O Kristo.

<span id="an_3:6">3:6</span> Amare phral, mangas tumendar ando anav le
Kristosko: te durion katar sa le phral kai traiin andek traio kai nai
lashai chi lenpe pala so phendiam lenge.

<span id="an_3:7">3:7</span> Tume zhanen mishto sar trobul te keren saxe
te len tume pala amende. Ke chi traiisardiam bi malades kana samas
tumende.

<span id="an_3:8">3:8</span> Ame chi mekliam te pravarel ame khonik
ivia. Numa kerdiam buchi ai butivar samas defielo chine. Ame kerdiam
buchi vi adiese ai vi e riate saxke te na dela ame khonik kanchi anda
tumende.

<span id="an_3:9">3:9</span> Ame kerdiam kadia, na ke amenge slobodo te
premisaras tumaro zhutimos; numa ke mangliam te sikavas tumenge sar te
keren.

<span id="an_3:10">3:10</span> Chaches kana samas tumende ame phendiam
tumenge, "Ke kodo kai chi mangel te kerel buchi chi trobul te xal."

<span id="an_3:11">3:11</span> Ame dasas duma tumensa kadia ke ashundiam
ke uni anda tumende kandine le ai chi keren kanchi, ferdi amimpe kal
kolavrenge dieli.

<span id="an_3:12">3:12</span> Kodole manushenge ame mangas ai phenas
kacha diela ando anav le Kristosko, te keren buchi swako dies saxke te
avel le so trobul le.

<span id="an_3:13">3:13</span> Numa tume murhe phral, na aterdion te
keren o mishtimos.

<span id="an_3:14">3:14</span> Te si vari kon kai chi pachal o mui kal
dieli kai ame phenas ande kado lil. Len sama kon si, ai na mai phiren
lesa, saxke te avel leske lazhav.

<span id="an_3:15">3:15</span> Numa na keren lesa sar te avino tumaro
duzhmano; numa sicharen les sar ieke phrales.

<span id="an_3:16">3:16</span> O Kristo kai del e pacha, te del tume wo
e pacha sagda, ai ande soste godi, O Kristo te avel tumensa savorhensa.

<span id="an_3:17">3:17</span> Murhe vastesa tradav kadala vorbi: but
bax, zor ai sastimos katar o Pavlo. Dikh, sar ramov murho anav pe sa
murhe lila: ai eta, sar ramov.

<span id="an_3:18">3:18</span> O mishtimos amare Devlesko O Jesus Kristo
te avel tumensa savorhensa. Amen.

------------------------------------------------------------------------

[Next: 1 Timothy](ti1.md)
