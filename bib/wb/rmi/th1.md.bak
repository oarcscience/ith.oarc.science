[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Romani Bible: 1 Thessalonians

<span id="an_1:1">1:1</span> Katar o Pavlo, o Silas, ai o Timote ka tume
kai si ande khangeri ande Thesalonika, kai tume si le Devleske O Dat, ai
ande le Devles Jesus Kristos o mishtimos ai e pacha te avel tumen dini
katar O Del amaro Dat, ai le Devles Jesus Kristo.

<span id="an_1:2">1:2</span> Ame naisisaras sagda le Devleske anda
tumende savorhende, ai das ame sagda goji tumende kana rhugisavas.

<span id="an_1:3">1:3</span> Seras ame angla Del amaro Dat sar sikadian
tumaro pachamos, ai sar tumari dragostia dia tume voia te keren buchi le
Devleske, ai sar tumaro pachamos ando Jesus Kristo ankerel.

<span id="an_1:4">1:4</span> Amare phral, ame zhanas ke O Del drago sas
tumenge, ai alosardia tume te aven leske.

<span id="an_1:5">1:5</span> Ke andiam tumenge e lashi viasta, na ferdi
le vorbensa, numa la putierasa kai avel katar O Swunto Duxo. Ai o
pachamos kai si amen ando kado chachimos kai avel katar e viasta. Tume
zhanen sar traiisardiam mashkar tumende pe tumaro mishtimos.

<span id="an_1:6">1:6</span> Tume liam tume pala amende ai pala Kristo;
chinuisardiam but, numa tume premisardian E Vorba le Devleski le
raduimasa kai del O Swunto Duxo.

<span id="an_1:7">1:7</span> No pe tumende sai len sama sa le phral kai
si ande Macedonia ai ande Gretsia sar te traiin angla Del.

<span id="an_1:8">1:8</span> E Vorba le Devleski tumendar avili, na
ferdi ande Macedonia ai ande Gretsia, numa katar godi e viasta tumare
pachamos ka ando Del ashundili. Ame chi mai trobul te mothas kanikaske.

<span id="an_1:9">1:9</span> Savorhe den duma pa kodia kai premisardian
ame kana geliam tumende, ai kai meklian le ikoni te bolden tume karing O
Del, saxke te keren buchi le Devleski le zhuvindeske ai le chacheske;

<span id="an_1:10">1:10</span> ai te azhukeren te avel lesko Shav anda
rhaio, kai zhuvindisardia les andai martia, lesko Shav O Jesus Kristo,
ai kai ankaladia ame avri anda xoli le Devleski kai si te avel.

<span id="an_2:1">2:1</span> Zhanen mishto tume, amare phral, ke chi
geliam tumende intaino.

<span id="an_2:2">2:2</span> Tume zhanen ke chinuisardiam ai vunzhe
vutisardia ame ando Filipi mai anglal sar te aresas tumende ande
Thesalonika. Numa O Del dia ame e zor te anas tumenge e lashi viasta kai
avel lestar, marka ke but roden te rimon.

<span id="an_2:3">2:3</span> Ke amaro divano pa Del kai phenas le
manushenge, nai xoxamlo vai bi vuzho, ai chi rodas te shubisaras
kanikas.

<span id="an_2:4">2:4</span> Numa das duma sagda sar O Del mangel, ke wo
manglia ai dia ame peski lashi viasta te ingeras la. Ame chi rodas te
avas drazhi le manushenge, numa le Devleske, wo kai lel sama le ginduria
amare ileske.

<span id="an_2:5">2:5</span> Tume zhanen ke shoxar chi kerdiam barimata
ande amaro divano, ai vi chi garadiam ande amare vorbi ke mangas te
nirisaras love, ai O Del zhanel!

<span id="an_2:6">2:6</span> Chi rodiam te luvudil ame khonik, chi anda
tumende, ai chi andal kolaver, ai te mangliamas sai thodiamas tume te le
amari zor sar slugi le Kristoske.

<span id="an_2:7">2:7</span> Numa lashe samas kana samas tumende, lashe
sar iek dei kai lel sama peske glatendar.

<span id="an_2:8">2:8</span> Pala amari dragostia tumenge, gata samas te
das tume na ferdi e lashi viasta kai avel katar O Del numa vi amaro
traio. Ke tume kadia de drago sanas amenge.

<span id="an_2:9">2:9</span> Tume seren tume, amare phral, sar ame
kerdiam buchi ai samas defial chine, ame kerdiam buchi vi adiese ai vi e
riate, saxke te na las pe love chi ieskeske anda tumende, phendiam
tumenge e lashi viasta kai avel katar O Del.

<span id="an_2:10">2:10</span> Tume san amare marturia, ai vi O Del si
amaro marturo: amaro traio mashkar tumende, tume kai pachan tume ando
Del vuzho sas, vorta, ai bi doshako.

<span id="an_2:11">2:11</span> Tume zhanen ke kerdiam swakonesa anda
tumende sar kerel iek dat peske shavensa.

<span id="an_2:12">2:12</span> Ame diam tume zor ando pachamos, ai
raduisardiam tumare ile, ame mangliam tumendar sa amare ilesa te traiin
iek traio kai si drago le Devleske, wo kai akhardia tume te aven ande
lesko rhaio ai ande lesko luvudimos.

<span id="an_2:13">2:13</span> Ame naisisaras le Devleske sagda anda iek
kolaver diela, kana andian tumenge E Vorba le Devleski tume ashundian
late, ai premisardian la na sar ek vorba kai avel katar o manush numa
sar ek Vorba kai avel katar O Del, ai chaches si E Vorba le Devleski, ai
e Vorba kerel buchi ande tumende kai pachan tume ande late.

<span id="an_2:14">2:14</span> Tume murhe phral, kerdiliam tumensa sa
kodola dieli kai kerdilia le Devleske khangeriange kai si ande Judea,
kodole narodoske kai dinepe le Kristoske. Tume sanas chinuime katar o
narodo kai si ande tumaro them sa sar won sas chinuime katar le
Zhiduvuria.

<span id="an_2:15">2:15</span> Won kai mudarde le Jesus Kristos ai le
profeton, ai kai chinuisarde amen, won chi traiin sar mangel O Del ai
won si duzhmaia sa le manushenge.

<span id="an_2:16">2:16</span> Won thon zor te aterdiaren ame te ingeras
ka kodola kai Nai Zhiduvuria, e Vorba kai anel lenge o skepimos. Kado si
lengo mai baro bezex kai thode opral pa penge bezexa kai kerde mai
anglal, numa e xoli le Devleski sa woi aresli len.

<span id="an_2:17">2:17</span> Numa ame, amare phral, de sar geliamtar
tumendar pe xantsi vriama, amaro stato nai tumensa, numa tume ande amare
ile san, amenge si anda tumende ai sa amare ilesa mangas te mai dikhas
tume!

<span id="an_2:18">2:18</span> Ame mangliam te avas tumende, me, o Pavlo
zumadem te kerav kodia butivar, numa o beng chi meklia ame.

<span id="an_2:19">2:19</span> Tume, kai san amaro pachamos, raduimos,
ai o semno ke nirisarasa, ai kai ame sai luvudisavas angla amaro Devles
Jesus Kristo kana avela palpale.

<span id="an_2:20">2:20</span> Tume san amaro luvudimos ai amaro
raduimos!

<span id="an_3:1">3:1</span> Kana ando gor nashti mai rhevdisarasas te
azhukeras, ame mangliam te beshas korkorho ande Athens.

<span id="an_3:2">3:2</span> Tradiam amare phrales, o Timote o pasturi
le Devlesko, wo kai ingerel e lashi viasta pa Kristo, ame tradiam les
tumende saxke te zuriarel tume, ai te zhutil tume ande tumaro pachamos,

<span id="an_3:3">3:3</span> saxke swako anda tumende te na mekelpe te
rimolpe palal vutuimata kai si ame. Tume zhanen ke kasavendar vutuimata
si sa andal dieli kai aven amenge.

<span id="an_3:4">3:4</span> Ke kana samas inker tumensa, phendiam
tumenge mai anglal ke si te avas vutuime/chinuime; ai kadia kerdilia,
tume zhanen mishto.

<span id="an_3:5">3:5</span> Anda kodia kai ma nas ma rhavda te
azhukerav, tradem amare phrales o Timote te dikhel sar si tumaro
pachamos. Ke daravas ke o beng rimosardia tume, ai sa amari buchi kai
kerdiam mashkar tumende avilino intaino.

<span id="an_3:6">3:6</span> Numa akana o Timote avilo amende palpale
tumendar, ai andai amenge lashe viasta anda tumaro pachamos ai anda
tumari dragostia. Wo phendia amenge ke tume den tume goji sagda amende
tumare ilesa, ai ke mangen te dikhen ame sa sar ame mangas te mai dikhas
tumen.

<span id="an_3:7">3:7</span> Amare phral, mashkar sa amare chinuimata ai
sa amare vutuimata raduisailem kai ashundiam pa tumende, ai tumaro
pachamos zhutisardia amare pachamos.

<span id="an_3:8">3:8</span> Ke akana ame pale traiisaras ke tume
ankeren zurales tumaro pachamos ando Kristo.

<span id="an_3:9">3:9</span> Sar ame naisisarasa amare Devles dosta pa
tumende pala sa o raduimos kai dian amen angla leste.

<span id="an_3:10">3:10</span> Vi diese ai vi e riate ame mangas lestar
amare ilesa te sai mai dikhas tume, ai te mai anas tumenge so mai trobul
tume ka tumaro pachamos.

<span id="an_3:11">3:11</span> Akana O Del Wo amaro Dat, ai le Devles O
Jesus Kristo lasharen o drom saxke te zhas te dikhas tume!

<span id="an_3:12">3:12</span> Ai O Jesus Kristo kerel tume te bariol
mai but ai mai but e dragostia kai si tume iek kavreske, ai karing sa le
manush, ai te avel tumari dragostia saikfielo sar si amari karing
tumende.

<span id="an_3:13">3:13</span> Wo vuzharela tumare ile, ai avena swuntsi
ai bi doshako angla Del, amaro Dat, kana avela amaro Devles O Jesus
Kristo peske shavensa kai pachaiepe ando leste.

<span id="an_4:1">4:1</span> Murhe phral, sichilian amendar sar trobul
te phiren te aven drago le Devleske. Ai me dikhav te keren kodia, numa
akana ame mangas tumendar ai rhugisavas tumende ando anav le Kristosko,
te keren mai mishto ai mai mishto.

<span id="an_4:2">4:2</span> Tume zhanen so sichardiam tume ando anav le
Kristosko.

<span id="an_4:3">4:3</span> O Del mangel tume te aven swuntsi, ai te
arakhen tume katar le dieli bi vuzhe (kurvia).

<span id="an_4:4">4:4</span> Trobul swako anda tumende te inkerel pesko
stato vuzho ai malado.

<span id="an_4:5">4:5</span> Ai na te meken tume te avel tume ginduria
bi vuzhe, sar le manush kai chi zhanen O Del.

<span id="an_4:6">4:6</span> Ande kadia diela chi iek manush chi trobul
te shubilpe karing pesko phral, vai te amilpe ka so si leske phralesko:
ame vunzhe phendiam tumenge, ai phendiam tumenge mishto te arakhen tume,
ke O Del xoliavola zurales pel manush kai keren kasavendar dieli bi
vuzhe.

<span id="an_4:7">4:7</span> Ke O Del akhardia ame te na traiisaras ando
bi vuzhimos, numa ando vuzhimos.

<span id="an_4:8">4:8</span> Anda kodia, o manush kai shudel kado
sicharimos, chi shudel ieke manushes, numa le Devles, kai del tume O
Swunto Duxo.

<span id="an_4:9">4:9</span> Chi trobul ame te mai ramosaras tumenge pa
dragostia, kai trobul te avel tume le phralenge kai zhanen le Devles. Ke
tume sichilian korkorho katar O Del sar trobul te aven drazhi iek
kavreske

<span id="an_4:10">4:10</span> Ai zhanas ke kadia keren mashkar sa le
phral kai si ande sa e Macedonia. Numa mangas tumendar amare phral te
mai but aven drazhi iek kavreske.

<span id="an_4:11">4:11</span> Ai thon zor te traiin ande pacha, ai len
sama katar tumare dieli, ai te keren buchi tumare vastensa te avel tume
so trobul tume, sar ame phendiam tumenge te keren,

<span id="an_4:12">4:12</span> ai kadia aven respektime katar kodola kai
chi zhanen le Devles, ai kadia chi trobula te mangen vari so katar le
kolaver.

<span id="an_4:13">4:13</span> Amare phral, ame mangas te zhanen o
chachimos pa kodola kai mule (soven), saxke te na aven nekezhime sar le
kolaver manush kai nai le chi iek azhukerimos.

<span id="an_4:14">4:14</span> Ke ame pachas ame ke O Jesus mulo ai pale
zhuvindisailo; sakadia pachan ame, ame zhanas ke O Del zhuvindila le
Kristosa kodolen kai mule.

<span id="an_4:15">4:15</span> Ame phenas tumenge kadia sar O Kristo
phendia amenge, ame kai avasa inker zhuvinde kana O Kristo avela, ame
chi zhasatar mai anglal sar le mule.

<span id="an_4:16">4:16</span> Ke O Kristo Wo hulela anda rhaio ek
tsipimasa, le glasosa le baro angelosko, le tuturazasa le Devleski, ai
kodola kai mule ai pachaiepe ando Kristo zhuvindina mai anglal.

<span id="an_4:17">4:17</span> Porme ame kai traiisa inker pe phuv avasa
line opre lensa andel nuvuria, te zhas ka Kristo ando rhaio ai beshas
sagda le Kristosa.

<span id="an_4:18">4:18</span> Pala kodia, raduin iek kavres kadale
vorbensa.

<span id="an_5:1">5:1</span> Chi trobul tume murhe phral, te ramosaras
tumenge pal vriami ai kana kadala dieli kerdiona.

<span id="an_5:2">5:2</span> Ke tume zhanen mishto ke o dies kai avela O
Kristo, avela sar iek chor kai avel e riate.

<span id="an_5:3">5:3</span> Kana le manush mothona, "Pacha ai nai chi
iek baio," antunchi si kai strazo o nasulimos perela pe lende ai
nashtina te skepinpe, avela sar le dukha kai si la zhuvlia kana si
phari.

<span id="an_5:4">5:4</span> Numa tume murhe phral, chi san ando
tuniariko, ai kodo dies chi trobul te avel pe tumende sar iek chor.

<span id="an_5:5">5:5</span> Tume shavorhe san le vediariake, ai
shavorhe le dieseske. Ame chi sam la rachake, chi le tuniarikoske.

<span id="an_5:6">5:6</span> Ame chi trobul te sovas sar le kolaver;
numa trobul te beshas vushtiarde ai te las sama.

<span id="an_5:7">5:7</span> Ke e riate sovelpe; ai vi e riate macholpa.

<span id="an_5:8">5:8</span> Numa ame sam le dieseske, ai trobul te las
sama. Ame trobula te avel ame o pachamos ai e dragostia sar tsalia
sastrune, ai o pachamos ke sam skepime sar iek staji sastruni.

<span id="an_5:9">5:9</span> Ke O Del chi alosardia ame te avel leski
xoli pe amende, numa te avel ame o skepimos katar O Jesus Kristo.

<span id="an_5:10">5:10</span> Ke O Jesus Kristo mulo amenge, saxke, ame
te traiisaras vai sovas, ame traiisa lesa.

<span id="an_5:11">5:11</span> Den tume zor, ai zhutin iek kavres sar
vunzhe keren.

<span id="an_5:12">5:12</span> Amare phral, mangas tumendar te respektin
kodolen kai keren buchi mashkar tumende, kodolen kai O Kristo thodia te
ingeren tume po drom o lasho ai te sicharen tume.

<span id="an_5:13">5:13</span> Sikaven lenge ke tume gindin pa lende, ai
kai si tume e dragostia lenge palai buchi kai keren. Ai traiis ande
pacha iek kavresa.

<span id="an_5:14">5:14</span> Ame mangas tumendar, amare phral, te
mothon kodolenge kai chi mangen te keren buchi. Pechin kodolen kai
daran, ai zhutin kodolen kai si kovle ando pachamos, haliaren le ai te
avel tume rhavda karing savorhende.

<span id="an_5:15">5:15</span> Len sama te na kerel khonik nasulimos ke
kerde leske nasulimos. Numa roden ande swako vriama te keren o mishtimos
mashkar tumende, ai mashkar sa le manush.

<span id="an_5:16">5:16</span> Te aven sagda pherdo raduimasa.

<span id="an_5:17">5:17</span> Rhugin tume sa data.

<span id="an_5:18">5:18</span> Naisin le Devleske ande soste godi. Ke so
mangel O Del tumendar ande tumaro traio le Jesus Kristosa.

<span id="an_5:19">5:19</span> Na aterdiaren e buchi le Swuntone
Duxoski.

<span id="an_5:20">5:20</span> Te na avel tumenge gratsia le profesi (na
asan lende kai keren e buchi le Devleski).

<span id="an_5:21">5:21</span> Numa len sama swako fielo. Garaven so si
lasho.

<span id="an_5:22">5:22</span> Ai arakhen tume katar so godi si
nasulimos ai kai miazol bezex.

<span id="an_5:23">5:23</span> O Del kai del e pacha te kerel te aven sa
leske, te garavel tume sa antrego; tumaro gindo, tumaro traio, ai tumaro
stato bi doshako o dies kai avela O Jesus Kristo.

<span id="an_5:24">5:24</span> Ke kodo kai akhardia tume peste kerela
kodia, ke wo kerel so mothol.

<span id="an_5:25">5:25</span> Murhe phral, rhugin tume vi amenge.

<span id="an_5:26">5:26</span> Ai chumiden sa le phralen sar phral.

<span id="an_5:27">5:27</span> Mangav ma tumendar ando anav le
Kristosko, jinen kado lil sa le phralenge.

<span id="an_5:28">5:28</span> O mishtimos amaro Devlesko O Jesus Kristo
te avel tumensa, Amen.

------------------------------------------------------------------------

[Next: 2 Thessalonians](th2.md)
