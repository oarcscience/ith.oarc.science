[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti1)  [Next](tit) 

------------------------------------------------------------------------

### Romani Bible: 2 Timothy

<span id="an_1:1">1:1</span> Katar o Pavlo, ek apostle le Jesus
Kristosko katar e voia le Devleski, thodino te mothol pa traio o shinado
kai si ame le Jesus Kristosa.

<span id="an_1:2">1:2</span> Ka Timote, murho kuchi shavo O Del O Dat ai
O Jesus Kristo amaro Devles te del tu o lashimos, e mila, ai e pacha.

<span id="an_1:3">1:3</span> Naisiv le Devleske, kai podaiv les vuzhe
gindosa, sar murhe dada kerde. Naisiv leske sagda e diese ai e riate,
dama goji tute ande murho rhugimos.

<span id="an_1:4">1:4</span> Dama goji ka che asua, ai sa murhe ilesa
mangav te dikhav tu, saxke te avav defial raduime.

<span id="an_1:5">1:5</span> Serav ma mishto o pachamos o chacho kai si
tu, kodo pachamos kai chi mami e Lois, ai chi dei e Eunice sas le tusa;
ai zhanav ke vi tu te si.

<span id="an_1:6">1:6</span> Anda kodia mai mothav tuke, inker zhuvindi
e podarka kai O Del dia tu kana thodem le vas pe tute, ai rhugisardem
tuke.

<span id="an_1:7">1:7</span> Ke O Del chi dia ame o duxo la darako; numa
lesko Swunto Duxo dia ame leski putiera, leski dragostia, ai leski goji.

<span id="an_1:8">1:8</span> Te na avel tuke lazhav pala le vorbi le
Kristoske, ai te na avel tuke chi lazhav anda mande kai sim lesko
rhobara. Numa te avel tuke mishto andel vutuimata palai lashi viasta, ai
e zor kai O Del del tu.

<span id="an_1:9">1:9</span> Ke Wo si kai skepisardia ame, ai akhardia
ame te keras leski buchi, na ke pala so kerdiam, numa pala pesko gindo
ai pesko lashimos wo dia ame kado lashimos ando Jesus Kristo mai anglal
sar te avel e lumia.

<span id="an_1:10">1:10</span> Numa akana sikadia amenge kai andia amare
skepitores O Jesus Kristo. Ke O Jesus Kristo aterdiardia e putiera kai
sas la martia, ai la lashia viastasa sikadia o traio kai chi merel.

<span id="an_1:11">1:11</span> O Del alosardia ma te mothav kadia lashi
viasta (pasturi sim), sar ek sluga (apostle sim), ai manush kai sicharel
e lashi viasta.

<span id="an_1:12">1:12</span> Ai anda kodia sim vutuime, numa ando
pachamos beshav, ke zhanav ande kaste thodem murho pachamos, ai zhanav
ke si les e putiera te garavel zhi ka kodo dies so dia ma.

<span id="an_1:13">1:13</span> Le sama pel vorbi le chache kai phendem
tuke, ai inkerdiol ando pachamos, ai ande dragostia kai si ame andek
than le Jesus Kristosa.

<span id="an_1:14">1:14</span> Garav le lashe dieli kai sas tu dine
katar o zhutimos kai avilo katar O Swunto Duxo kai traiil ande amende.

<span id="an_1:15">1:15</span> Sar zhanes, sa kodola kai si avrial ande
Asia mekle ma, ai vi o Phigelus ai o Hermogenes.

<span id="an_1:16">1:16</span> O Jesus Kristo te sikavel pesko lashimos
le Onesiphoroski familiake, ke butivar kado manush raduisardia ma, leske
nas lazhav anda mande kai sim ande temnitsa;

<span id="an_1:17">1:17</span> numa kana areslo ande Rome, rodia ma sa
peske ilesa zhi kai arakhlia ma.

<span id="an_1:18">1:18</span> O Kristo te del les te lel zhutimos katar
o Kristo ande kado dies! Ai tu zhanes mishto sa o mishtimos kai kerdia
mange ando Ephesus.

<span id="an_2:1">2:1</span> No tu, murho shav, le zor katar o lashimos
kai si ame le Jesus Kristosa.

<span id="an_2:2">2:2</span> So ashundian mande ke phendem angla but
marturia, de kal manush kai si tu pachamos ande lende, ai kai won
zhanena te sicharen vi le kolavren.

<span id="an_2:3">2:3</span> Te avel tuke mishto andel vutuimata sar ek
ketana le Jesus Kristosko kai chi mekel peski buchi.

<span id="an_2:4">2:4</span> Nai ketana kai marelpe ando marimos sai
kerel buchi te traiil. Trobul te plachal kodoles kai thodia les ketana.

<span id="an_2:5">2:5</span> Iek manush kai nashel, ai te nashela
nashtil te niril de ferdi te lelape pala zakono.

<span id="an_2:6">2:6</span> Ai koko kai bariarel kai kerdia e buchi e
phari trobul te avel o pervo te lel so si lesko kana avel e vriama te
chidel.

<span id="an_2:7">2:7</span> De tu mishto goji so phenav, ke O Kristo
dela tu e goji te haliares swako fielo.

<span id="an_2:8">2:8</span> De tu goji ka Jesus Kristo kai sas andino
katar e martia kai traio, ai kai sas andai vitsa le Davidoski, sar
mothol e lashi viasta ai ke me phenav le kolavrenge.

<span id="an_2:9">2:9</span> Ai ke phenav pa kadia lashi viasta chinuime
sim, ai vi phanglo sim le lantsonsa sar iek manush kai kerel nasulimos.
Numa E Vorba le Devleski nai phangli andel lantsuria,

<span id="an_2:10">2:10</span> anda kodia rhevdiv swako fielo po
mishtimos kodolenge kai O Del alosardia, saxke vi won te sai avel le o
skepimos kai si ando Jesus Kristo ai vi o luvudimos ande swako vriama.

<span id="an_2:11">2:11</span> Kadala vorbi kai si te mothav chache le:
"Te mulian le Kristosa, vi traiisaras lesa.

<span id="an_2:12">2:12</span> Ai te inkerasa lesa zhando gor, iame
poronchisarasa lesa.

<span id="an_2:13">2:13</span> Numa te shudasa les, vi wo shudela amen.
Ame te na pachasa so mothol O Kristo kerel so mothol, ke wo nashtil te
xoxavel pe pes."

<span id="an_2:14">2:14</span> Phen kado divano savorhenge, ai mang
lendar sakonestar angla Del te na xanpe andal vorbi, ke kodia chi mol
kanchi, de ferdi xasarela kodolen kai ashunen.

<span id="an_2:15">2:15</span> Ker mishto buchi saxke te mothol tuke O
Del "Ke mishto kerdia," sar iek manush kai chi trobul te avel leske
lazhav anda peski buchi, kai mothol vorta e Vorba le chachimaski.

<span id="an_2:16">2:16</span> Durion katar le divanuria le intaino ai
bi malade, ke kodola kai keren kadala dieli duriona mai but ai mai but
katar O Del.

<span id="an_2:17">2:17</span> Ke so won sicharen avela sar iek dukh kai
si infeksion/pugnia ai kai xal e morchi, ai mashkar kodo narodo si o
Himenaeus ai o Philetus.

<span id="an_2:18">2:18</span> Won durile katar o chachimos, ai rimon
bute manushen katar o pachamos, ke mothona ke O Kristo vunzhe avilo.

<span id="an_2:19">2:19</span> Numa le zurale fundani kai thodia O Del
inkeren, ai eta le vorbi kai si ramome, "O Kristo zhanel peske
manushen." ai "So godi manush kai mothol ke wo si le Kristosko trobul te
duriol katar o nasulimos."

<span id="an_2:20">2:20</span> Andek baro kher nai ferdi vasuria
sumnakune ai rupune, si vi kashtune ai chikake; le pervo vasuria garade
le le bare pachivenge, ai le kolaver pel prosto dies.

<span id="an_2:21">2:21</span> Te vuzharelape vari kon anda sa o
nasulimos kai ma phenav, kodo manush avela sar ek tiari kerdia anda
sumnakai. Wo avela respektime, ai o gazda le kheresko thol les te kerel
lashe dieli.

<span id="an_2:22">2:22</span> Durios katar le dieli le nasul kai si
andel ginduria le ternenge, ai rode o chachimos, o pachamos, e
dragostia, ai e pacha, kodolensa kai ieke vuzhe ilesa mangenpe katar O
Kristo.

<span id="an_2:23">2:23</span> Numa shude le divanuria le dzile ai le bi
malade; ke zhanes ke kodia angerel kai chingar.

<span id="an_2:24">2:24</span> Ai e sluga le Devleske kai del duma pa
Del chi trobul te xalpe. Numa trobul te avel lasho savorhensa, ai eta
zhanel te sicharel, ai te avel manush kai si les rhavda,

<span id="an_2:25">2:25</span> trobul te sicharel lashimasa kodolen kai
nai vorta lesa; ke O Del dela le ambroim te sai parhudion ande pengo
traio ai te aresen te zhanen o chachimos.

<span id="an_2:26">2:26</span> Ai antunchi avena pe pengo gindo o lasho,
ai anklena avri andal atsaimos le bengeske, kai astardia le ai kai
kerelas le te keren leski voia.

<span id="an_3:1">3:1</span> Zhanes tu mishto, ke mai anglal sar te avel
O Kristo avela trutno vriama.

<span id="an_3:2">3:2</span> Ke le manush rodena swako pengo mishtimos,
avela lenge drago lenge, ai avela lenge drago le love, bariarenape, ai
barimatange avena, ai dena duma nasul pa Del, ai chi mai pachana o mui
penge niamongo, ai chi naisina anda kancheste, ai chi respektina le
dieli kai si swunto,

<span id="an_3:3">3:3</span> nas le drago iek kavreske, ai bi milako, ai
xoxavena sagda, ai kerena chingara, ai chi avela lenge drago o lashimos,

<span id="an_3:4">3:4</span> ai avena defial nasul ai mangen te maren ai
dukhaven kodola manushen kai si lashe, ai avena nasul penge vortachensa,
ai xoliavona sigo, ai avena bare barimatange, ai avela lenge drago mai
but e lumia ke sar O Del.

<span id="an_3:5">3:5</span> Zhana ande khangeri numa chi pachanape so
ashunena. Ashun, durion katar kasavendar manush.

<span id="an_3:6">3:6</span> Ai uni anda lende den andel khera, ai thon
zor pel zhuvlia le kovlia le bezexalia kai si le andel ginduria dieli bi
malade,

<span id="an_3:7">3:7</span> zhuvlia kai roden sagda te sichon, numa kai
shoxar chi aresle te zhanen o chachimos.

<span id="an_3:8">3:8</span> Sa sar o Jannes ai o Jambres kai chi
lenaspe pala Moses. Sakadia kadala manush chi lenpe pala chachimos: won
si manush kai lenge goji nai lashi, ai lengo pachamos chi mol kanchi.

<span id="an_3:9">3:9</span> Numa chi zhana dur: ke sa e lumia dela po
gor ke dzile le, sar kerdilia le Janneske ai le Jambreske.

<span id="an_3:10">3:10</span> Numa tu lian tu pala murho sicharimos, ai
sar traiivas, ai so sas murhe ginduria, murho pachamos,ai murhi rhavda,
murhi dragostia, ai sar inkeravas le Devlesa, ai zhanes murhe vutuimata,
ai murhe chinuria.

<span id="an_3:11">3:11</span> Tu zhanes so godi kerdilia pe mansa ando
Antioch, ando Iconium, ai ando Listra; ai savendar vutuimata sas ma!
Numa O Kristo skepisardia ma anda swako fielo.

<span id="an_3:12">3:12</span> Ke kon godi mangel te traiil iek traio
vorta le Devlesa ando Jesus Kristo avena chinuime.

<span id="an_3:13">3:13</span> Numa le manush kai si nasul ai xoxamle
zhana sagda mai dur ando nasulimos, ai rimona le kolavren, ai vi won
rimonape.

<span id="an_3:14">3:14</span> Numa tu inker so sichilian ai so sas tu
dino sa che ilesa. Tu zhanes katar savo gazda sichilian.

<span id="an_3:15">3:15</span> Ke de sar sanas glata tu zhanes e Swunto
Vorba le Devleski, kai sai del tu e goji kai ingerel ka skepimos katar o
pachamos ando Jesus Kristo.

<span id="an_3:16">3:16</span> Sa e Swunto Vorba le Devleski avel katar
O Del ai traiil pala leste ai trobul te sicharel o chachimos, te sikavel
so nai vorta, ai te lasharel le dosha, ai e Vorba sikavel leske sar te
traiil vorta,

<span id="an_3:17">3:17</span> saxke o manush le Devlesko te avel vorta
gata, ai te avel les swako fielo te kerel so godi si mishtimos.

<span id="an_4:1">4:1</span> Kadala vorbi si katar murho ilo tumenge,
phenav le vorbi angla Del ai angla Jesus Kristo. Wo kai dela pe kris le
zhuvindin ai vi le mulen, phenela kon si doshalo, vai nai doshalo kana O
Jesus Kristo avela te anel leska swunto amperetsiako.

<span id="an_4:2">4:2</span> De duma pai Vorba le Devleski, phen pa late
sagda kana maladiol ai vi kana chi maladiol; parhu le ginduria le
manushenge, ai phen kodolenge kai chi keren vorta, ai sichar te bariol o
pachamos le manushengo ai te avel tu bari rhavda.

<span id="an_4:3">4:3</span> Ke avela e vriama kai le manush chi mai
mangena te ashunen e chachi Vorba le Devleski, numa lenape pala penge
ginduria, ai chidena pasha pende bute manushen kai sicharen, ai kai
mothona lenge so mangen won te ashunen.

<span id="an_4:4">4:4</span> Chi mai ashunena ka chachimos, duriona te
ashunen paramicha kai nai chache.

<span id="an_4:5">4:5</span> Numa tu les sama tutar ande soste godi;
rhevdisar le vutuimata, ai ker chi buchi sar iek manush kai ingerel e
lashi viasta, ai ker mishto sa chi buchi sar iek sluga le Devleski.

<span id="an_4:6">4:6</span> Numa me, o chaso avilo kai si te avav dino
sar iek sakrifis; e vriama avili mange te merav.

<span id="an_4:7">4:7</span> Me marde ma o lasho marimos, me gelem
zhando gor, ai garadem o pachamos.

<span id="an_4:8">4:8</span> Ai akana e podarka kai nirisardem azhukerel
ma, kodia si e konona le chachimaski ,kai O Kristo, kai kerel e kris
vorta, dela ma kodo dies: numa chi dela ferdi man kodia konona, numa sa
kodolen kai azhukeren le dragostimasa e vriama kana avela O Kristo.

<span id="an_4:9">4:9</span> Zumav ta aidi mande sar mai sigo.

<span id="an_4:10">4:10</span> Ke o Demas meklia ma, ke pra drago leske
kadia lumia, wo gelotar ande Thesalonika; ai o Crescenes gelotar ande
Galatia, ai o Titus ande Dalmatia.

<span id="an_4:11">4:11</span> Ferdi o Luk mansalo. Le le Markos, ai an
les tusa; ke sai zhutila ma ande murhi buchi.

<span id="an_4:12">4:12</span> Tradem o Tichicus ando Ephesus.

<span id="an_4:13">4:13</span> Kana avesa, an mange e raxami kai meklem
ando Troas ka Carpur; ai an mange vi le klishki, ai mai but an o ramomos
pe morchi le bakrengo kai si phangle.

<span id="an_4:14">4:14</span> O Alexander o kakaviari kerdia mange but
nasulimos; numa O Kristo pochinela leske anda so kerdia.

<span id="an_4:15">4:15</span> Arakh tu lestar vi tu, ke phendia ke
mangel te aterdiarel so godi mangas te keras.

<span id="an_4:16">4:16</span> Khonik chi thodia mange partia e pervo
data kana phendem ke chi sim doshalo; savorhe mekle ma. Numa te na lel
sama lenge O Del!

<span id="an_4:17">4:17</span> Numa O Kristo pasha mande sas, ai delas
ma zor, ai sai davas duma vorta pai Vorba le Devleski, ai te ashunen sa
kodola kai Nai Zhiduvuria; ai simas lino avri anda mui le lionosko.

<span id="an_4:18">4:18</span> O Kristo ankalavela ma anda swako
nasulimos, ai arakhela ma ai garavela ma vuzho te zhav ande lesko rhaio
le cheresko. Leske te avel o luvudimos sa data, ande swako vriama. Amen.

<span id="an_4:19">4:19</span> Trade but bax, zor ai sastimos ka
Priscilla, ai ka Aquila, ai vi ka familia le Onesiphoroski.

<span id="an_4:20">4:20</span> O Erastus beshlo ande Corinth, ai meklem
le Trophimus ande Miletus ke naswalo sas.

<span id="an_4:21">4:21</span> Zumav ta aidi mai anglal sar o ivend. O
Eubulus, o Pudens, o Linus, e Claudia ai sa le kolaver phral traden tuke
but bax, zor ai sastimos.

<span id="an_4:22">4:22</span> O Jesus Kristo te avel tusa ai o lashimos
le Devlesko te avel tumensa. Amen.

------------------------------------------------------------------------

[Next: Titus](tit)
