[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Romani Bible: Titus

<span id="an_1:1">1:1</span> Katar o Pavlo, ek sluga le Devlesko, ai ek
apostle le Jesus Kristosko. Simas thodino te ingerav o pachamos kodolen
kai O Del alosardia, ai te sikavav lenge o chachimos kai si ando
pachamos;

<span id="an_1:2">1:2</span> saxke te zhanen ke si le o traio kai chi
mai getolpe, ke O Del chi xoxavel, wo shinadia amenge kado traio mai
anglal sar te avel e lumia;

<span id="an_1:3">1:3</span> Wo kerdia te zhanen e chachi vriama pala
leske Vorba. O Del, kodo kai ankalavel ame andal bezexa, phendia mange
te phenav kado divano.

<span id="an_1:4">1:4</span> Tradav tuke kado lil, Titus, murho chacho
shav ando pachamos kai si ame andek than: O Del O Dat ai le Devles Jesus
Kristo amaro skepitori, te del tu o lashimos ai e pacha.

<span id="an_1:5">1:5</span> Me meklem tu ande Crete, saxke e lashares
so mai trobul te avel lashardo, ai te thos manushen kai den duma pa Del
ande swako foro, ai de tu goji kal dieli kai sichardem tu.

<span id="an_1:6">1:6</span> Ek manush kai del duma pa Del trobul te
avel ek manush kai nai dosh pe leste; ai trobul te avel o rhom ieka
rhomniako, ai leske shave trobul te pachanpe ando Del, ai na te mothon
le manush ke bi malades traiin vai ke chi pachan o mui.

<span id="an_1:7">1:7</span> Ke o manush kai inkerel e khangeri trobul
te kopaiilpe andal dieli le Devleski, no anda kodia trobul te na avel
dosha pe leste. Ai chi trobul te avel barimatango, ai chi te xoliavol,
ai chi te machol, ai chi te marelpe, ai chi trobul te niril love le
chorimasa.

<span id="an_1:8">1:8</span> Numa trobul te premil mishto kodolen kai
aven leste, ai te avel leske drago o mishtimos. Ai trobul te avel lasho,
chacho, ai vuzho, ai te arakhelpe.

<span id="an_1:9">1:9</span> Ai trobul te inkerel mishto e chachi Vorba
le Devleski sar sas sichardi, ai kadia sai zhutil la kolavren le chache
sicharimos, ai vi sai te sikavela lenge shipki ai so chi haliaren.

<span id="an_1:10">1:10</span> Ke si but ai mai but mashkar le
Zhiduvuria kai dinepe le Devleske, won chi lenpe palai Vorba le
Devleski, ai rimon le narodos penge bi malade divanonsa.

<span id="an_1:11">1:11</span> Trobul te phanaven lenge muia, ke won
rimon bute familian, ai sicharen so chi trobul, te nirin love le
chorimasa.

<span id="an_1:12">1:12</span> Iek andal Cretan, iek anda lenge
profeturia phendia, "Ke le Cretan de sar godi sas, xoxamle sas, ai vi
nasul, ai vi dzile, ai khandine kai ferdi te xan, den pe goji."

<span id="an_1:13">1:13</span> Ai so phendia kado profeto o cchachimos
sas. Anda kodia na dara, phen lenge lenge dosha, saxke te aven le iek
lasho pachamos,

<span id="an_1:14">1:14</span> ai te na mai lenpe palal paramicha le
Zhidovisko, ai palal zakonuria kai kerde le manush kai durile katar o
chachimos.

<span id="an_1:15">1:15</span> Swako fielo vuzho le manushenge kai si
vuzhe; numa kanchi nai vuzho kodolenge kai nai vuzhe ai kai chi
pachanpe, ke lenge goji ai lenge ginduria nai vuzhe.

<span id="an_1:16">1:16</span> Won mothon ke zhanen le Devles; numa
lengo traio sikavel ke chi zhanen les. Won nai lashe (bezexale le), ai
chi pachan o mui, ai nashti keren chi iek mishtimos.

<span id="an_2:1">2:1</span> Numa tu sichar o chachimos kai si ande
Vorba le Devleski.

<span id="an_2:2">2:2</span> Phen le phure murshenge te arakhenpe, ai te
aven respektime, ai lashe, ai te beshen ando pachamos, ande dragostia,
ai te avel les rhavda.

<span id="an_2:3">2:3</span> Ai phen vi le phuria zhuvliange te traiin
malades, ai te na pupuin, ai te na machon, numa trobul te sicharen so si
lasho;

<span id="an_2:4">2:4</span> saxke te sicharen le boriorhan te aven
lenge drago, lenge rhom, ai lenge glati,

<span id="an_2:5">2:5</span> ai te aven lashia, ai vuzhia, ai te len
sama mishto katar penge khera, ai te lenpe pala penge rhom, saxke te na
mothol khonik nasul pai Vorba le Devleski.

<span id="an_2:6">2:6</span> Ai vi mang katar le terne mursh te aven
lashe.

<span id="an_2:7">2:7</span> Ai vi tu trobul te sikaves ande soste godi
o mishtimos, ai vi trobul te aves chachimasa, ai te na keres phirasa
kana divines pa Del.

<span id="an_2:8">2:8</span> Ai phen vorbi chache, saxke te na mothon ke
nai mishto, ai kadia che duzhmaia avela lenge lazhav, ke nashti mothona
chi iek nasulimos pa amende.

<span id="an_2:9">2:9</span> Ai trobul le slugi te pachan o mui penge
gazdango, ai te aven lensa lashe ande soste godi; ai chi trobul te den
le atweto palpale zhungales.

<span id="an_2:10">2:10</span> Ai chi trobul te choren lendar kanchi,
numa trobul te sikaven sagda ke lashe le ai ke pachan o mui, saxke te
avel o luvudimos ande soste godi ande Vorba le Devleski amaro skepitori.

<span id="an_2:11">2:11</span> Ke O Del sikadia pesko lashimos te skepil
pe swako manush.

<span id="an_2:12">2:12</span> Ke o lashimos le Devlesko sicharel ame te
mekas o traio o chorho, ai le dieli kadala phuviake te traiisaras pe
kadia phuv iek traio lasho, vorta, ai te beshas pasha Del.

<span id="an_2:13">2:13</span> O lashimos le Devlesko sicharel ame te
traiisaras vorta zhi kai avel o dies kai azhukeras. O dies kai sikadiola
o luvudimos amare bare Devlesko ai amare skepitoresko o Jesus Kristo.

<span id="an_2:14">2:14</span> Wo diape pala amende, saxke te ankalavel
ame andal bezexa, ai te kerel anda amende iek narodo vuzho kai si ferdi
lesko, ai manush kai mangen te keren o mishtimos.

<span id="an_2:15">2:15</span> Sichar sa kodola vorbi bi darako te
zhutis le manushen kai ashunen tute, vai te mothos lenge lenge dosha, ai
na mek kanikas te rimol tu.

<span id="an_3:1">3:1</span> Ai phen savorhenge ke trobul te lenpe palal
bare, ai palai zhandari ke trobul te pachan lengo mui ai te keren so
godi si mishto.

<span id="an_3:2">3:2</span> Ai te na mothon nasulimos pa kanikaste,
numa te roden o mishtimos savorhengo, ai te aven lashe ai pachivale sa
le manushensa.

<span id="an_3:3">3:3</span> Ke iame mai anglal samas dzile, chi
pachasas o mui, ai chi zhanasas o chachimos, ai samas phangle katar but
dieli kadala lumiake, ai traiisarasas ando nasulimos, ai sas ame
ginduria chorhe, ai nas amenge drago khonik ,ai iame samas gratsia le
kolavrenge.

<span id="an_3:4">3:4</span> Numa kana O Del amaro skepitori sikadia
pesko lashimos ai peski dragostia le maushenge,

<span id="an_3:5">3:5</span> skepisardia ame. Na ke ame kerdiam buchi te
avas vorta le Devlesa, numa ke sas leski mila anda amende ai skepisardia
ame, wo dia ame o nevo traio kana O Swunto Duxo avilo te traiil ande
amende.

<span id="an_3:6">3:6</span> Ke O Del shordia but anda pesko Swunto Duxo
pe amende katar O Jesus Kristo amaro skepitori;

<span id="an_3:7">3:7</span> saxke pala lesko lashimos, ame sai avel ame
o traio kai chi mai getolpe.

<span id="an_3:8">3:8</span> Ai phenav tuke iek vorba chachi. Mangav
tutar te sichares butivar kadala dieli kai phendem tuke, saxke kodola
kai pachanpe ando Del te sichon mishto te keren o mishtimos.

<span id="an_3:9">3:9</span> Numa arakh tu te na ker tuke divano pal but
vitsi kai sas mai anglal, ai na xa tu, na mar tu pa zakono. Ke intaino
kodola dieli. Chi mon kanchi.

<span id="an_3:10">3:10</span> Ai te si iek manush kai rimol unen anda
tumende, phen leske te arakhelpe, ai te na pachala o mui, mai phen leske
iek data. Porme duriol lestar.

<span id="an_3:11">3:11</span> Ke kasavestar manush durilo pa drom o
vorta, ai leske bezexa sikaven ke durilo.

<span id="an_3:12">3:12</span> Kana tradava tuke o Artemas, vai o
Tychicus, tu grebisavo te aidi mande ande Nicopolis; ke me mangav te
beshav kotse sa o ivend.

<span id="an_3:13">3:13</span> Ai ker so godi dashtis ta zhutisar o
Zenas o ablakato, ai le Apollos kana zhanatar; ai le sama te avel le so
godi trobul le.

<span id="an_3:14">3:14</span> Ke vi amaro narodo trobul te sichol te
kerel o mishtimos, saxke te zhutil andel dieli kai trobul; ke chi trobul
te na keren kanchi ande pengo traio.

<span id="an_3:15">3:15</span> Ai sa kodola kai si mansa tradem tuke but
bax, zor ai sastimos. Ai iame tradas but bax, zor ai sastimos amare
vortakonge kai pachan pe ando Del, o lashimos le Devlesko te avel
tumensa savorhensa.

------------------------------------------------------------------------

[Next: Philemon](plm.md)
