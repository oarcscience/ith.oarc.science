[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joh)  [Next](rom) 

------------------------------------------------------------------------

### Romani Bible: Acts

<span id="an_1:1">1:1</span> Theophilus, dem duma ande murhi pervo
klishka pa sa le dieli kai O Jesus nachinaisardia te kerel ai te
sicharel de anda gor,

<span id="an_1:2">1:2</span> zhi ka dies kai gelotar ando rhaio, ai kai
dia ordina katar O Swunto Duxo le apostlonge kai alosardiasas;

<span id="an_1:3">1:3</span> pala peske martia sikadilo lenge zhuvindo,
ai sikadia lenge butivar ke zhuvindolo ke beshlo lensa shtarvardesh
dies, ai delas duma lensa pal dieli le amperetsia le Devleski.

<span id="an_1:4">1:4</span> Andek dies kai sas lensa O Jesus phendia
lenge, "Te na zhan anda Jerusalem, numa te azhukeren so lesko Dat
shinadiasas lenge. Tume ashundian tumenge pe kadia.

<span id="an_1:5">1:5</span> Ke o Iovano boldia ando paiesa, numa tume
pa xantsi dies avena bolde le Swuntone Duxosa."

<span id="an_1:6">1:6</span> Kana le disipluria ai O Jesus sas andek
than, won pushle les, "Devla, Kana si kadia vriama kai anesa palpale e
amperetsia ka Israel?"

<span id="an_1:7">1:7</span> O Jesus phendia lenge, "Nai tumendar te
zhanen e vriama vai le diesa, ke ferdi O Dat si les e putiera te phenel
kana kerdiol.

<span id="an_1:8">1:8</span> Numa tume avena pherde putierasa kana O
Swunto Duxo avela pe tumende, ai avena murhe marturia ande Jerusalem, ai
ande sa Judea, ai Samaria, ai pe sa e lumia."

<span id="an_1:9">1:9</span> Kana phendia kodo divano, O Jesus gelotar
ando rhaio, andek nuvero angla lenge iakha.

<span id="an_1:10">1:10</span> Ai sar dikhenas po cheri sar zhaltar O
Jesus, eta, dui manush kai sas vuliarde ando parno sikadile lenge;

<span id="an_1:11">1:11</span> ai phende lenge, "Tume kai san anda
Galilee, sostar dikhen po cheri? O Jesus kai sas lino tumendar ando
rhaio avela palpale sakadia sar tume dikhlian les te zhaltar ando
rhaio."

<span id="an_1:12">1:12</span> Antunchi gele palpale ando Jerusalem anda
E Plaiin le Maslinenge kai si pashai Jerusalem sar lel iek dies le
Savatosko te zhal.

<span id="an_1:13">1:13</span> Kana aresle, gele andek soba opre kai
beshenas o Petri, o Iakov, ai o Iovano, ai o Andre, o Filip, ai o
Thomas, o Bartholomew, ai o Mate, o Iakov o shav le Alphaeusosko, ai o
Simon (o zealot), ai o Judas o shav le Iakovosko.

<span id="an_1:14">1:14</span> Ai savo andek than rhuginas pe
chachimasa, le zhuvliansa, ai e Maria e dei le Jesusoski, ai leske
phral.

<span id="an_1:15">1:15</span> Ai andek dies ande kodia vriama o Petri
wushtilo opre mashkar le disiplonge, ai phendia, won sas chidine andek
than sas iek shel ai bish,

<span id="an_1:16">1:16</span> "Murhe phral, o ramomos trobulas te
kerdiol, so O Swunto Duxo ande Vorba le Devleski phendiasas mai anglal
katar o mui le Davidosko pa Judas, kai dia O Jesus ando lengo vas te
astaren les.

<span id="an_1:17">1:17</span> O Judas sas mashkar amende, ke
alosardiasas te kerel buchi amensa.

<span id="an_1:18">1:18</span> Le lovensa kai dine les te purhisar O
Jesus. O Judas chindia peske iek kimpo, ai amboldia pe o shero pervo, ai
lesko stato pharhadilo mashkaral, ai sa lesko porha ankliste avri.

<span id="an_1:19">1:19</span> Sa o narodo anda Jerusalem ashunde so
kerdilia, ai akharde kodole kimpos ande penge shib Acel'dama kodia
znachil, O Kimpo le Ratesko.

<span id="an_1:20">1:20</span> Ke te si ramome andel Psalms, te kerdiol
lesko kher sar iek pusta, ai "Te na beshel khonik ande kodo kher; ai
aver manush te lel lesko than te kerel buchi."

<span id="an_1:21">1:21</span> "Trobul o manush te avel pala amende te
avel marturo anda zhuvindimos le Jesusosko. Kodo manush trobul te avel
iek ando kodola kai sas mashkar amende sagda kai O Jesus phirdia amensa,

<span id="an_1:22">1:22</span> de katar e vriama kai o Iovano boldia les
ai zhi ka dies kai O Jesus gelotar mashkar amendar ando rhaio.

<span id="an_1:23">1:23</span> Andine le duien manushen, o Josef kai
busholas Barsabbas, ai vi akharenas les Justus, ai o Matthias.

<span id="an_1:24">1:24</span> Ai rhugisaile ai phende, "Devla, tu kai
zhanes sa le ile, savo anda kakala dui manush alosardian,

<span id="an_1:25">1:25</span> te len o than ande kadia buchi sar ek
Apostle, o than kai o Judas meklia te zhal ka pesko than ke kerdia
bezex."

<span id="an_1:26">1:26</span> Antunchi kerde vari so te alon iekes
andel dui, ai o Matthias sas alome; ai thodinosas andel desh u iek
disiplonsa.

<span id="an_2:1">2:1</span> Panvardesh dies kai sas Pentecost savorhe
sas ande iek than.

<span id="an_2:2">2:2</span> Ai strazo avilo ek bunto sar ek zurali
barval phurdelas, ai pherdilo sa o kher kai beshenas tele.

<span id="an_2:3">2:3</span> Antunchi sikadilia lenge shiba kai miazonas
sar parha iagaki, ai kodola shiba huladile, ai thodepe iek po iek pe
lende.

<span id="an_2:4">2:4</span> Ai savorhe pherdile le Swuntone Duxosa, ai
nachinaisarde te den duma aver shiba, sar O Swunto Duxo dia le le vorbi
te phenen.

<span id="an_2:5">2:5</span> Sas ando Jerusalem Zhiduvuria, manush kai
pachanaspe zurales ando zakono, anda sa le thema la lumiake.

<span id="an_2:6">2:6</span> Pala bunto kai kerdiliasas, but narodo
chidinisailia, ai savorhe chudisaile, ke swako anda lende ashunelas le
manushen kai pachanaspe sar denas duma ande penge shib.

<span id="an_2:7">2:7</span> Savorhe chudisaile ai shodo sas lenge, ai
mothonas iek kavreske, "Eta, kodola manush kai den duma si andal
Galileanuria?

<span id="an_2:8">2:8</span> Ai sarta sai dashtil pe, ke swako anda
amende ashunel le, sar den duma ande penge shib.

<span id="an_2:9">2:9</span> Si mashkar amende manush anda them kai
bushol Parthians, ai Medes, ai Elamites, ai anda Mesopotamia, ai andai
Judea, ai andai Cappodocia, ai andai Pontus ai Asia,

<span id="an_2:10">2:10</span> ai andai le Phrigia, ai Pamphilia, andai
Egypt, ai uni thana andai Libya pashai Cyrene, ai kodola kai avile andai
e Roma,

<span id="an_2:11">2:11</span> Zhiduvuria ai aver manush kai kerdile sar
lende. Le Cretia ai le Arapuria, sar ashunas le kai den duma ande amare
shiba pal lashimata le Devleski!"

<span id="an_2:12">2:12</span> Savorhe chidisaile, ai chi zhanenas so te
gindinpe, won mothonas iek kavreske, "So si so mothon?"

<span id="an_2:13">2:13</span> Numa uni marenas mui ai mothonas, "Pherdo
mol le."

<span id="an_2:14">2:14</span> Antunchi o Petri sikadilo peske desh u
ieke disiplonsa, ai vazdia o glaso ai phendia lenge, "Tume manush kai
san Zhiduvuria, ai tume savorhe kai avilian ande Jerusalem, te zhanen
iek diela ai thon khan ka murhe vorbi."

<span id="an_2:15">2:15</span> Kakala manush nai mate sar tume mothon,
ke akana si inia chasuria diminiatsi.

<span id="an_2:16">2:16</span> Numa akana si katse kai phendia sas o
profeto Joel.

<span id="an_2:17">2:17</span> Andel paluno dies O Del phenel, shorava
murho Swunto Duxo po swako manush; tumare shave ai tumare sheia
profesisaren, ai tumare terne avela le vizione, ai tumare phure dikhena
sune;

<span id="an_2:18">2:18</span> ai pe murhe slugi, le mursh ai le
zhuvlian, kodola duesa shorava murho Swunto Duxo, ai won den profesi.

<span id="an_2:19">2:19</span> Kerava bare dieli opre ando cheri, ai
mirakluria tele pe phuv, rat, iag, ai tsu.

<span id="an_2:20">2:20</span> O kham parhudiola ai kerdiola tuniariko,
ai o shunuto pherdiola rat, mai anglal sar o dies kai avela O Kristo,
kodo dies baro ai luvudime.

<span id="an_2:21">2:21</span> Antunchi kon godi tsipila po anav le
Devlesko avela skepime.

<span id="an_2:22">2:22</span> Tume manush kai san ande Israel, ashunen
kadala vorbi. O Jesus andai Nazareth, kado manush kai leske O Del sas
marturo angla tumende, ai katar le mirakluria ai le bare bucha kai
kerdia lestar mashkar tumende; sar tume zhanen.

<span id="an_2:23">2:23</span> Kado manush sas tume dino te manglia O
Del, ai kai manglia wo mai anglal tume karfosardian les, mudardian les,
katar le manush le bezexa le.

<span id="an_2:24">2:24</span> O Del zhuvindisardia les, skepisardia les
andai martia, ke nashtilas e martia te ankerel les.

<span id="an_2:25">2:25</span> Ke o David mothol pa peste: "Dikhem le
Devles sagda sar beshelas angla mande: ke wo si pe murhi rig e chachi,
saxke te na izdral.

<span id="an_2:26">2:26</span> Ai inker murho ilo raduimelo, ai murhi
shib pherdo raduimos la; ai vi murho stato merela raduimasa.

<span id="an_2:27">2:27</span> Ke chi mekes murho traio mashkar le mule,
ai chi mekesa kodoles kai si chiro te dikhel o chorhimos.

<span id="an_2:28">2:28</span> Sikadian mange le droma le traioske;
pheres ma raduimos ke pasha mande san.

<span id="an_2:29">2:29</span> Murhe phral, slobodo mange te dav tumensa
duma vorta pa David amaro dat, mulo ai groposarde les, ai lesko gropo
inker adies mashkar amende lo.

<span id="an_2:30">2:30</span> Sar wo sas profeto, ai zhanelas ke O Del
shinadia ai solaxadia te iek andel leske manush avela amperato.

<span id="an_2:31">2:31</span> Pa zhuvindimos le Kristosko phendia, ai
mothodia ke chi mekela les mashkar le mule, ai lesko stato chi dikhela o
chorhimos.

<span id="an_2:32">2:32</span> Kodo Jesus si kai O Del zhuvindisardia,
ai savorhe marturia sam.

<span id="an_2:33">2:33</span> Vazdino katar o chachimos le Devlesko,
lia katar O Dat O Swunto Duxo kai sas shinado, ai shordia pesko Swunto
Duxo, sar dikhen ai ashunen.

<span id="an_2:34">2:34</span> Ke o David chi gelo ando cheri, numa wo
mothol, "O Del phendia murhe Devleske, besh pe murhi rik e chachi,

<span id="an_2:35">2:35</span> zhi kai kerav skeri anda che duzhmaia.

<span id="an_2:36">2:36</span> Ai ke sa o kher le Israelongo te zhanel
chachimasa, ke O Del kerdia Kristo kodo Jesus, kai tume karfosardian.

<span id="an_2:37">2:37</span> Kana ashunde kado divano, lengo ilo sas
azbado, ai phende le Petreske ai kolaver apostlonge, "Murhe phral, so
keras?"

<span id="an_2:38">2:38</span> O Petri phendia lenge, "Kein tume anda
tumare bezexa, ai swako anda tumende te avel boldo ando anav le Jesus
Kristosko pala iertimos tumare bezexengo, ai avela dino O Swunto Duxo.

<span id="an_2:39">2:39</span> Ke so sas shinado katar O Del tumenge si,
ai tumare shavengo, ai sa kodolenge kai si dur, sode avena, sode O Del
akharela len.

<span id="an_2:40">2:40</span> Ai mai avre vorbensa motholas lenge te
zuralel le, skepin tume anda kado narodo kai si bezexalo.

<span id="an_2:41">2:41</span> Le manush kai premisarde leski vorba
boldia len, ai ande kado dies pherdile trin mi shave Devleske.

<span id="an_2:42">2:42</span> Ai zhanas angle kadia ando sicharimos le
apostlongo ai te chidenpe opral andek than te xan o manrho, ai te
rhuginpe.

<span id="an_2:43">2:43</span> Dar kerdiolas ando narodo, ke le
apostluria kerenas but mirakluria ai but semnuria.

<span id="an_2:44">2:44</span> Sa kodola kai pachanaspe ando Del sas
ande iek than, ai kerenas buchi andek than.

<span id="an_2:45">2:45</span> Bichinenas penge khera ai pengo mishtimos
kai sas le, ai hulavenas le love pe savorhende.

<span id="an_2:46">2:46</span> Savorhe sas swako dies andek than ande
khangeri, ai phagenas o manrho andel khera, ai xanas penge xabe
raduimasa, ai prostovanes ande pengo ilo.

<span id="an_2:47">2:47</span> Naisinas le Devles, ai arakhenas
mishtimos mashkar sa o narodo. Ai O Del tholas ande khangeri swako dies
aver manush kai sas skepime.

<span id="an_3:1">3:1</span> O Petri ai o Iovano zhanas andek than ande
khangeri kana sas o chaso le rhugimasko, kodo sas kal trin pala
miazutso.

<span id="an_3:2">3:2</span> Kotse sas iek manush kai nashti phirelas de
sar kerdilo, kai anenas les, ai thonas les swako dies angal e khangeri
kai busholas shukar, te mangel love katar kodola kai gele ande tampla

<span id="an_3:3">3:3</span> Kado manush kana dikhlia le Petres ai le
Iovanos sar zhan ande tampla, manglia lendar love.

<span id="an_3:4">3:4</span> Petri ai o Iovano dikhen pe leste ai
phende, "Dikh pe amende,"

<span id="an_3:5">3:5</span> ai wo dikhelas pe lende, ai azhukerelas te
den les vari so.

<span id="an_3:6">3:6</span> Antunchi o Petri phendia leske, "Nai ma chi
rup ai chi sumnakai, numa so si ma dav les tuke, anda o anav le Jesus
Kristosko andai Nazareth. Wushti opre ai phir."

<span id="an_3:7">3:7</span> Ai line les vastestar katar o vas chacho,
ai vazde les ande punrhende, ai strazo leske punrhe vortosaile.

<span id="an_3:8">3:8</span> Ai anda iek data, wushtilo opre, ai
phirdia, ai gelo lensa ande tampla, phirelas, xutelas, ai naisilas le
Devles.

<span id="an_3:9">3:9</span> Savorhe dikhle les sar phirelas ai sar
naisilas le Devles;

<span id="an_3:10">3:10</span> ai preznaisarde ke kodo sas kai beshelas
pashai tampla ke busholas shukar, ai mangelas love, ai savorhe
chudisaile kana dikhle so kerdilia leske.

<span id="an_3:11">3:11</span> Ai sar kado manush chi mai mekelas le
Petres ai le Iovanos, savorhe chudisaile, ai gele lende andek than kai
sas anglai tampla kai busholas Solomon.

<span id="an_3:12">3:12</span> Kana o Petri dikhlia kodia, mothol o
narodoske, "Tume kai san ande Israel, sostar chuden tume anda kadala
bucha? Sostar dikhen pe amende kadia, ke sar te avilino amende e putiera
vai katar amaro lashimos kai kerdiam te phirel kado manush?

<span id="an_3:13">3:13</span> O Del le Abrahamosko, ai le Isaakosko, ai
ke Iakovosko, O Del amare dadengo, luvudisardia pesko Shav O Jesus; kai
dian les ka Pilate, ai phendian ke chi mangen les, ai kai o Pilate
mangelas te mekel les.

<span id="an_3:14">3:14</span> Numa chi manglian le Swuntos ai kodoles
kai sas chacho, ai manglian te meken kodoles kai mudarelas.

<span id="an_3:15">3:15</span> Kerdian te mudaren kodoles kai sas o Baro
o traio, kai O Del zhuvindisardia andal mule, ai ame dikhliam ai
marturia sam.

<span id="an_3:16">3:16</span> Katar o pachamos ande lesko anav, si ke
lesko anav, chachardia kodoles kai dikhen ai zhanen; pala pachamos ande
leste si kai kado manush sastilo antrego angla tumende.

<span id="an_3:17">3:17</span> Akana, murhe phral, zhanav ke chi
zhanenas anda kodia tume, ai tume bare kerdian kadia le Jesusosa.

<span id="an_3:18">3:18</span> Numa O Del kerdia kadia, so sas phendo
mai anglal katar o mui peske profetongo, ke O Kristo trobulas te
chinuil.

<span id="an_3:19">3:19</span> Kein tume anda tumare bezexa, ai parhuven
tumaro traio, saxke te aven tumare bezexa iertime. Antunchi O Del sai
kerela te avel pe tumende vriama lashe.

<span id="an_3:20">3:20</span> Wo tradel palpale tumenge le Jesusos. Wo
si O Kristo de demult kai sas alosardia amenge.

<span id="an_3:21">3:21</span> Akana O Kristo trobul te beshel ando
rhaio zhi kai avel e vriama kai sa avela neviardo, sar O Del phendiasas
katar pesko Swuntsi profeturia de dumult.

<span id="an_3:22">3:22</span> O Moses phendia, "O Del, tumaro Del
vazdel les mashkar tumende ieke profetos sar mande, ai ashunena leste so
godi mothola tumenge.

<span id="an_3:23">3:23</span> Ai kon godi chi ashunela kodo le
profetos, avela lino avri mashkar tumende.

<span id="an_3:24">3:24</span> Sa le profeturia kai dine duma de katar o
Samuel, vi won phende pa kadala dies.

<span id="an_3:25">3:25</span> Tume san le shav le profetonge, ai so O
Del shinadia sas amare dadensa kai phendiasas le Abrahamoske, sa le
niamon la phuviake avena Swuntsome pala chiro narodo.

<span id="an_3:26">3:26</span> O Del vazdia pesko Shav Jesus, ai tradia
les tumende mai anglal te swuntsol tume, kana duriardia tumendar le
bezexa."

<span id="an_4:1">4:1</span> Sar denas duma o Petri ai o Iovano le
narodosa, avile le rasha, ai o baro le ketanengo kai lenas sama katar e
tampla, ai le Saduseanuria,

<span id="an_4:2">4:2</span> nas lenge mishto kai le dui disipluria
sicharenas le narodos, ai mothonas le narodoske ke O Jesus
zhuvindisailo, ke kodia sikavelas ke le mule sai zhuvindin.

<span id="an_4:3">4:3</span> Thode o vas pe lende, ai thode le ande
temnitsa, zhi pe terharin ke vunzhi kana line le e riat sas.

<span id="an_4:4">4:4</span> Numa but andal manush kana ashunde sas o
divano kai phende, pachaiepe, ai butile mai but, ai kerdilia panzh mi
shave Devleske.

<span id="an_4:5">4:5</span> Pe terharin le bare le narodoske, le mai
phure, ai le manush kai ramonas o zakono chidinisaile ande Jerusalem.

<span id="an_4:6">4:6</span> O baro rashai kai busholas Annas, ai o
Caiaphas, o Iovano, ai o Alexander, ai sa kodola kai sas anda kodia
familia (niamon) chidisaile andek than ande Jerusalem.

<span id="an_4:7">4:7</span> Andine mashkar pende le Iovanos ai le
Petres, ai phushle "Katar kaski putiera, vai ando kasko anav, kerdian
tume kodola bucha?"

<span id="an_4:8">4:8</span> Antunchi o Petri, pherdo le Swunto Duxosa
phendia lenge, "Tume kai san le bare le narodoske, ai tume le phure kai
san ande Israel,

<span id="an_4:9">4:9</span> Tuma phushen ame adies andak mishtimos kai
sas kerdo ieke manusheske kai sas naswalo. Ai ame mothas tumenge sar
sastilo.

<span id="an_4:10">4:10</span> Te zhanen savorhe, ai sa narodo andai
Israel te zhanel, ando anav le Jesus Kristosko andai Nazareth, kai tume
karfosardian po trushul, ai kai O Del zhuvindisardia les mashkar le
mule, lestar si kai kado manush si sasto angla tumende.

<span id="an_4:11">4:11</span> O Kristo si o bax kai tume shudian, numa
wo si o mai baro bax kai trobul te vazden.

<span id="an_4:12">4:12</span> Nai skepimos ande chi iek aver; ke nai
ando cheri chi iek aver anav kai sas dino mashkar le manush, kai ame sai
avas skepime.

<span id="an_4:13">4:13</span> Kana dikhle o pachamos le Petresko ai le
Iovanosko, chudisaile savorhe, ke won zhanenas ke won sas manush sar
aver kai chi sichile, ai prinzharde le ke sas le Kristosa.

<span id="an_4:14">4:14</span> Numa kana dikhle pasha pende le manushes
kai sastilo sas, chi zhanenas so te mothon.

<span id="an_4:15">4:15</span> Ai phende lenge antunchi te anklen avri
anda kodia soba, ai denas pe duma won de won,

<span id="an_4:16">4:16</span> "So te keren kodole manushenge?" Ke sa o
narodo anda Jerusalem zhanenas ke kodo miraklo won kerde les, ai won
nashtinas te mothon ke nas chaches.

<span id="an_4:17">4:17</span> Numa te na zhangliolpe mai dur mashkar o
narodo so kerdilia, tsipisaras pe lende, ai te aterdiaras le te na mai
den duma kanikasa ande kodo anav.

<span id="an_4:18">4:18</span> Akharde le, ai phende lenge, "Te na mai
sicharen, ai te na mai den duma ande anav le Jesusosko.

<span id="an_4:19">4:19</span> Numa o Petri ai o Iovano phende lenge,
"Dikhen tume te si vorta angla Del te pachas tumaro mui de sar le
Devlesko.

<span id="an_4:20">4:20</span> Ke nashtisaras te garavas, ai te na das
duma pa so dikhliam ai so ashundiam."

<span id="an_4:21">4:21</span> Ai mai tsipisarde pe lende te na mai
sicharen, ai porme mekle le, chi zhanenas sar te den le mai bare kris,
ke pala narodo; ke sa o narodo rhuginaspe ka Del, ai naisinas le
Devleske anda so kerdilia.

<span id="an_4:22">4:22</span> Ke o manush kai sastilo sas, sas mai but
de sar shtarvardesh bershengo.

<span id="an_4:23">4:23</span> Kana mekle le, gele karing penge manush,
ai phende so godi le rasha ai le mai phure phende lenge.

<span id="an_4:24">4:24</span> Kana ashunde savorhe, vazde savorhe pengo
glaso karing O Del andek than ai phende, "Devla, tu san O Del, tu kai
kerdian o cheri, ai e phuv, ai e maria, ai so godi si;

<span id="an_4:25">4:25</span> Tu phendian katar cho Swunto Duxo, katar
o mui amaro dadesko, che sluga, o David, "Sostar le tsema buntuinpe, ai
keren barimata ai le chorhe ginduria kai si mashkar o narodo?

<span id="an_4:26">4:26</span> Le amperatsi la phuviake xolaile, ai le
bare chidinisaile te maren pe le Devlesa, ai leske Shavesa O Kristo."
(Psalm 2:1-2)

<span id="an_4:27">4:27</span> Chaches te marenpe che Swuntone Shavesa O
Jesus, kai thodian les te avel o baro, o Herod ai o Pilate chidinisaile
ande kado foro le themensa ai le narodosa kai si ando Israel.

<span id="an_4:28">4:28</span> Te keren so godi cho vas ai cho zakono
aterdiardia mai anglal.

<span id="an_4:29">4:29</span> Akana, Devla, dikh so roden te aterdiaren
che slugen te mothon chi vorba bare chachimasa.

<span id="an_4:30">4:30</span> Kana lunzhardian cho vas te kerdiol
sastimata, ai mirakluria ai bare bucha ando anav cho Swuntone Shav o
Jesus.

<span id="an_4:31">4:31</span> Kana terdile te rhuginpe, kodo than kai
sas chidine izdraia, ai savorhe pherdile Swunto Duxo, ai porme phende E
Vorba le Devleski putierasa ande pengo ilo.

<span id="an_4:32">4:32</span> Sa kodola kai pachaie sas iek ilo ai sas
iek duxo; khonik chi mothol ke godi sas les, lesko sas ferdi, numa sas
savorhenge andek than.

<span id="an_4:33">4:33</span> Le apostluria divininas pa Del la
putierasa pa Jesus kai zhuvindisailo, ai iek baro lashimos sas mashkar
lende.

<span id="an_4:34">4:34</span> Khonik mashkar lende chi trobulas le
kanch; kaste godi sas phuvia vai khera bichinenas le, ai anenas le love
kai bichinde sas le,

<span id="an_4:35">4:35</span> ai thonas le andal punrhe le apostlonge,
ai denas sakoneste so trobulas les.

<span id="an_4:36">4:36</span> O Josef, kai akharenas les le apostluria
Barnabbas, ai kodia znachil o shav kai zhutil, wo sas anda Levite, andai
phuv kai busholas Cyprus.

<span id="an_4:37">4:37</span> Vi wo sas les iek phuv ai bichindia la,
ai andia le love kal punrhe le apostlonge.

<span id="an_5:1">5:1</span> Iek manush kai busholas Ananias, ai leski
zhuvli kai busholas Sapphira, bichinde penge phuv.

<span id="an_5:2">5:2</span> Ai garade andal love, leski rhomni
zhanelas, ai angerde so ashilia andel love kal punrhe le apostlonge.

<span id="an_5:3">5:3</span> Numa o Petri phendia leske, "Ananias,
Sostar o beng lia cho ilo ai te kerel tu te xoxaves le Swuntone Duxos,
ai kai garadian andal love kana bichindian e phuv?

<span id="an_5:4">5:4</span> Mai anglal sar te bichines kodia phuv chiro
sas, ai kana bichindian les le love chire sas, sarta thodian ande cho
ilo? Kasaviatar buchi, chi xoxadian le manushen numa le Devles."

<span id="an_5:5">5:5</span> O Ananias kana ashundia kodola vorbi, pelo
tele ai mulo; ai sa o narodo kai sas kotse daraile.

<span id="an_5:6">5:6</span> Le mai terne wushtilo opre, vulisarde les
andek tsol, ai angerde les te gropon les.

<span id="an_5:7">5:7</span> Trin chasuria pala kodia leski rhomni avili
kotse, ai chi zhanelas so kerdilia.

<span id="an_5:8">5:8</span> O Petri divinil lasa, ai phushel la, "Phen
mange, pe ka savo pretso bichindian tumare phuv?" E, woi mothol pe kado
pretso.

<span id="an_5:9">5:9</span> Antunchi o Petri mothol lake, "Sarta
akordisailian te xoxaven le Swuntsone Duxos kai si le Devlesko? Ashun
kodola kai groposarde che rhomes angla wudar le, ai vi tu te angeren.

<span id="an_5:10">5:10</span> Strazo peli kal punrhe le apostlonge, ai
muli; kana le terne avile andre, arakhle la muli, angerde la, ai
groposarde la pasha lako rhom.

<span id="an_5:11">5:11</span> Savorhe daraile kai sas kotse, ai vi
kodola kai ashunde so kerdilia.

<span id="an_5:12">5:12</span> But mirakluria ai but bucha kerdionas
mashkar o narodo katar le vas le apostlonge. Savorhe beshenas andek than
anglal o wudara kodoleske kai busholas Solomon.

<span id="an_5:13">5:13</span> Ai chi iek andal kolaver chi mai tromanas
te zhan lensa; numa o narodo bariarenas le zurales.

<span id="an_5:14">5:14</span> But narodo mai but ai mai but mursh ai
zhuvlia pachanaspe ando Del, ai buntionas.

<span id="an_5:15">5:15</span> Anenas le naswalen pel droma, an thonas
le pel paturia, saxke kana o Petri nakhela leski vushalin te sai
sastiarel vulen.

<span id="an_5:16">5:16</span> But narodo zhalas, uni andel gava kai sas
pashe ande Jerusalem, anenas le naswalen, ai le manushenge kai sas o bi
vuzho ande lende, ai savorhe sastionas.

<span id="an_5:17">5:17</span> Antunchi o baro rashai, ai sa kodola kai
sas lesa le Saduseanuria, xoliariko sas pe apostluria.

<span id="an_5:18">5:18</span> Line le apostluria, ai thode le ande
temnitsa.

<span id="an_5:19">5:19</span> Numa iek angelo le Devlesko phuterdia e
riate le vurotsi la temnisaki, ai lia le avri, ai phendia lenge,

<span id="an_5:20">5:20</span> "Zhan ande tampla ai mothon le narodoske
sa le vorbi kai si ande kado nevo traio."

<span id="an_5:21">5:21</span> Kana o Petri ai o Iovano ashunde kodia,
de diminiatsi gele le ande tampla, ai sicharenas le narodos.O baro
rashai ai kodola sas lesa avile, ai chide le mai phuren ai sa le bare
pel Zhiduvuria te den duma, porme trade ketanen le apostlonge katar e
temnitsa.

<span id="an_5:22">5:22</span> Numa kana le ketani aresle kai temnitsa,
won ma nas kotse, gele palpale kal bare le ketani, ai phende so
kerdilia. Phenen,

<span id="an_5:23">5:23</span> "Le wudara la temisake phandade sas, ai
le ketani kai lenas sama kotse sas anglal wudara; numa kana phuterdiam
le wudara, chi arakhlem kanikas andre."

<span id="an_5:24">5:24</span> Kana o baro le ketanengo kai lenas sama
kater e tampla ai le bare le rashange ashunde kodola vorbi, chi zhanenas
so kerdilia kai ma nai le slugi ai denas pe duma iek kavresa, so si te
kerdiol.

<span id="an_5:25">5:25</span> Vari kon avilia te mothol lenge, "Eta le
manush kai thodian ande temnitsa si ande tamplo, ai sicharen le narodos
pa Del."

<span id="an_5:26">5:26</span> O baro le ketanengo gelo peske
manushensa, ai andine le, numa chi line le pe zor, ke daranas katar o
narodo ke shudel le baxensa pe lende.

<span id="an_5:27">5:27</span> Kana andine le palpale, angla o narodo
kai sas kotse, ai o baro rashai phushlia le, phenelas,

<span id="an_5:28">5:28</span> "Ke phendiamas tumenge te na mai sicharen
le narodos ande kado anav? Ai akana sa o Jerusalem si sichardo tumendar,
ai tume mangen te perel pe amende o rat kodole manushengo."

<span id="an_5:29">5:29</span> O Petri ai le kaver apostluria phende,
"Trobul te pachas o mui, o mui le Devlesko de sar le manushengo.

<span id="an_5:30">5:30</span> O Del amare dadengo zhuvindisailo, O
Jesus, kai mudardian kana karfosardian les po trushul.

<span id="an_5:31">5:31</span> O Del vazdia les pesko chache vastesa sar
O Shav le Amperatosko, ai O Skepitori te del ka Israel, te keinpe, ai te
aven iertime anda penge bezexa.

<span id="an_5:32">5:32</span> Ame sam marturia anda kadala dieli, ai vi
O Swunto Duxo kai O Del dia ka kodola kai pachan lesko mui."

<span id="an_5:33">5:33</span> Kana ashunde kodia, le bare mangle te
mudaren le.

<span id="an_5:34">5:34</span> Numa iek manush mashkar o narodo, ek
Farisi, kai busholas Gamaliel, kai sicharelas o zakono kai o narodo
lazhalas lestar ai pachalas lesko mui, wushtilo opre ai phendia te
anklen avri le apostluria pe xantsi vriama.

<span id="an_5:35">5:35</span> Ai phendia lenge, "Tume manush kai san
andai Israel, arakhen tume so si te keren kadale manushensa."

<span id="an_5:36">5:36</span> Ke nai de dumult sikadilia o Theudas, kai
motholas kai wo si manush baro, ai shtar shela manush linepe pala leste;
numa vularde les ai sa kodola kai line sas pe pala leste, xasaile ai chi
mai ashilia kanch anda lende.

<span id="an_5:37">5:37</span> Ai pala leste sas o Judah andai Galilee,
kai tsirdia vi wo manushen pesa, ai vi kodola xasaile, ai sa kodola kai
linepe pala leste, xsaile vi won.

<span id="an_5:38">5:38</span> Akana phenav tumenge, na len sama kadale
manushenge ai meken le te zhantar; ai so keren kadala manush te avela
lendar pale kadia si te xasavon

<span id="an_5:39">5:39</span> Numa te avela katar O Del nashtil te
xasaren kadia buchi, ai na zumaven te rimon e kris le Devleski."

<span id="an_5:40">5:40</span> Ai vi won haliarde sar leste; ai akharde
le apostluria, ai marde le, ai phende lenge te na mai den duma ando anav
le Jesusosko, ai porme mekle le.

<span id="an_5:41">5:41</span> Ai geletar kotsar le bare, ai drago sas
lenge ke chinuisarde le pala anav le Jesusoske.

<span id="an_5:42">5:42</span> Ai swako dies ande khangeri, ai andel
khera, savon te sicharen ai te mothon e lashi viasta pa Jesus Kristo.

<span id="an_6:1">6:1</span> Ai antunchi le slugi mai butionas, le
Zhiduvuria kai denas duma grekchisko vachinas pe pal Zhiduvuria kodole
themeske, ke lenge zhuvlia kai sas phivlia chidenas le so trobulas le
swako dies.

<span id="an_6:2">6:2</span> Le desh u dui disipluria chide andek than
sa le kolavre slugen ai phende lenge, nai mishto te terduas te mothas po
Del ai te la sama katar o xabe.

<span id="an_6:3">6:3</span> Anda kodia murhe phral, alon mashkar
tumende efta mursh, kai zhal pa lende shukar xiro, ai kai si pherdo
Swunto Duxo ande lende, ai gojaver, ai dasa lende kadia buchi.

<span id="an_6:4">6:4</span> Ai ame rodasa te das mai but vriama ka
rhugimos, ai kai vorba le Devleski.

<span id="an_6:5">6:5</span> So phende pa kodola bucha sa o narodo drago
sas lenge; ai thode iekes kai busholas Stephen, kodo manush sas pherdo
pachamos ai O Swunto Duxo, ai vi o Philip, ai Prochorus, ai Nicanor, ai
Timon, ai Parmenas, ai Nicolas, iek manush andai Antioch kai mai anglal
wo pachalaspe sar le Zhiduvuria.

<span id="an_6:6">6:6</span> Andine le kal slugi kai kana rhugisaile
thode le vas pe lende.

<span id="an_6:7">6:7</span> E Vorba le Devleski zhalas mai dur ai mai
dur, ai le slugi mai butionas but anda Jerusalem; ai but andal rasha vi
won, dine pe le Devleske.

<span id="an_6:8">6:8</span> O Stephen, kai sas pherdo lashimos ai
pherdo putiera, kerelas bari bucha andel Devlesko anav, ai bare
mirakluria mashkar o narodo.

<span id="an_6:9">6:9</span> Uni manush nas dakordo le Stephenosa, won
sas andai synagogue, won bushonas Libertianes ai Cyrenians, ai
Alexandrians, le Zhiduvonsa andai Cilicia ai andai Asia.

<span id="an_6:10">6:10</span> Numa nashtinas te inkeren pala leski goji
ai pala Swunto Duxo kai delas duma pa lesko mui.

<span id="an_6:11">6:11</span> Antunchi pochinde avre manushenge, te
mothon, "Ashundiam leste ke delas duma ai marelas mui katar o Moses, ai
katar O Del."

<span id="an_6:12">6:12</span> Xoliarde o narodos, ai le mai phure, ai
kodola kai ramonas o zakono, ai porme pashile pashai Stephen, ai line
les, ai angerde les kal mai bare.

<span id="an_6:13">6:13</span> Ai andine manushen kai xoxavenas ai
thonas dosh pe leste intaino, won mothonas, "Kado manush marel mui katar
amari Swunto tampla, ai katar o zakono le Mosesosko;

<span id="an_6:14">6:14</span> Ke ame ashundiam leste, kai phendia ke O
Jesus kai sas andai Nazareth peravela kadia tampla, ai parhuvel o zakono
kai dia ame o Moses."

<span id="an_6:15">6:15</span> Sa le manush kai sas kotse ande kodo
than, dikhenas po Stephen, ai dikhle ke lesko mui sas sar ieke
angelosko.

<span id="an_7:1">7:1</span> O baro rashai phushlia katar o Stephen te
si chaches.

<span id="an_7:2">7:2</span> O Stephen phendia, "Manushale, murhe phral,
ai murhe dada ashunen: O Del le putierako sikadilo amare dadeske o
Abraham kana sas ande Mesopotamia, mai anglal sar te beshel ando Haran,
ai phendia leske.

<span id="an_7:3">7:3</span> Zhatar anda cho them, ai mek che niamuria,
ai zha ando them kai sikavava tuke.

<span id="an_7:4">7:4</span> Antunchi gelo anda them kai sas le
Chaldeans, ai avilo ando Haran; ai kotsar, kana mulo lesko dat, O Del
andia les ando them kai san tume akana.

<span id="an_7:5">7:5</span> O Del chi dia les kotse chi iek kher, chi
phuv te tho o punrho. Numa O Del shinadia ke dela les o them, ai kodola
kai avena pala leste avela vi lengo them kana wo merela, inker ande
kodia vriama o Abraham nas les glati.

<span id="an_7:6">7:6</span> Ai eta so phendia lesko O Del, kodola kai
avena pala tute traiina andek them, ai won avena slugi, ai chinuina le
shtar shela bersh.

<span id="an_7:7">7:7</span> Numa o them kai chinuisardia le, me dava
les pe kris, phendia O Del, ai porme pala kodia anklen avri, ai podaina
man katse.

<span id="an_7:8">7:8</span> O Del dia o Abraham o kontrakto le
shinimasko: O Abraham sas les iek shav o Isaak ai shindia lesko boriko
le oxtoto dies. Ai o Isaak sas o dat le Iakovosko; ai o Iakov sas les
desh u dui shave.

<span id="an_7:9">7:9</span> Numa le phral le Josephoske xolaile po
Joseph, ai bichinde les te avel sluga ande Egypt. Numa O Del sas lesa,

<span id="an_7:10">7:10</span> ai ankalavelas les anda sa leske baiuria,
ai dia les te avel gojaver, ai o Joseph pelo drago le Pharaohnoske kai
sas o amperato le Egyptako; ai thodia le Josephos te lel pesko vas te
avel baro pe Egypt ai pe sa o kher le Pharaohnosko.

<span id="an_7:11">7:11</span> Rimosaile e phuv ai chi mai bariolas
xaben ande Egypt ai vi ando Canaan, ai sas baro nekazo; ai amare dada
chi mai arakhenas xaben te pravarenpe.

<span id="an_7:12">7:12</span> O Iakov ashundia ke sas jiv ande Egypt,
ai tradia amare daden e pervo data.

<span id="an_7:13">7:13</span> Ai e duito data le phral le Josefoske
prinzharde les; ai o Pharaohono diape gor anda che familia sas o Josef.

<span id="an_7:14">7:14</span> Porme o Josef tradia te anen le Iakovos
kai sas lesko dat, ai sa peska niamon kai sas eftavardesh tai panzh
zhene.

<span id="an_7:15">7:15</span> O Iakov avilo ande Egypt, ai mulo kotse,
ai vi amare dada.

<span id="an_7:16">7:16</span> Ai angerde le ando Shechem, ai thode le
ando groposhevo kai o Abraham chindiasas lovensa katar le shave le
Hamoroske, o dat le Shechemosko.

<span id="an_7:17">7:17</span> E vriama pasholas kai trobulas te kerdiol
so O Del shinadia sas le Abrahamoske, ai o narodo butiolas ande Egypt,

<span id="an_7:18">7:18</span> zhi kai kerdilia aver amperato kai chi
zhanelas le Josefos.

<span id="an_7:19">7:19</span> Kodo amperato xoxadia amare narodos, ai
chinuisardia amare narodos, kana phendia lenge pe zor te meken tsinorhen
te meren.

<span id="an_7:20">7:20</span> Ande kodia vriama o Moses biandilo, ai wo
sas drago ai lasho angla iakha le Devleske, sas pravardo trin shon ando
kher peske dadesko;

<span id="an_7:21">7:21</span> ai kana mekle les, e shei le Pharoahnoske
lia les, ai bariardia les sar ta avino lako shav.

<span id="an_7:22">7:22</span> O Moses sas sichardo ande sa e goji le
Egyptonge, ai zuralo sas kana divinilas ai kana kerel vari so.

<span id="an_7:23">7:23</span> Shtarvardesh bershengo sas kana avilia
leske po ilo te zhal te dikhel peske phralen kai sas Zhiduvuria.

<span id="an_7:24">7:24</span> Dikhlia sar marenas iekes, ai mardia pe
wo anda kuko kai sas mardo, ai dia iek le Egyptianos.

<span id="an_7:25">7:25</span> Wo gindilas ke leske phral le Zhiduvuria
haliarenas ke O Del si te tradel lenge o skepimos katar o Moses; numa
won chi haliarde.

<span id="an_7:26">7:26</span> Pe terharin o Moses arakhlia duie
Zhidovon kai marenaspe, ai wo manglia te aterdiarel le, ai mothol lenge,
"Murhe vortacha, tume phral san, sostar maren tume?" Numa iek anda lende
kai marelas pe kukulesa, spidia le Mosesos,

<span id="an_7:27">7:27</span> ai phenel, "Kon thodia tu baro ai te des
ame kris tu?"

<span id="an_7:28">7:28</span> Ai phendia leske, "Manges te mudares i
man sar mudardia arachi le Egyptianos?"

<span id="an_7:29">7:29</span> Kana ashundia o Moses kodola vorbi liape
an nashlo, ai gelo andek them kai bushol Midian, ai kotse sas les dui
shave.

<span id="an_7:30">7:30</span> Shtarvardesh bersh pala kodia, iek angelo
sikadilo leske ande pusta kai sas o plai kai busholas Sinai ande parha
kai sas ande krenzha kai phabolas.

<span id="an_7:31">7:31</span> Kana dikhlia kodia o Moses, chudisailo
anda so dikhlia, ai sar pasholas o glaso le Devlesko, ashundilia leske,
phenelas,

<span id="an_7:32">7:32</span> "Me sim O Del che dadengo, O Del le
Abrahamosko, ai O Del le Isaakosko, ai O Del le Iakovosko. "O Moses
izdralas, ai chi tromalas te dikhel.

<span id="an_7:33">7:33</span> O Del phenel leske, "Le le papucha anda
che punrhe, ke po phuv kai beshes swuntsola.

<span id="an_7:34">7:34</span> Dikhlem o nekazo murhe narodosko kai si
ande Egypt, ashundem lengo tsipimos, ai hulistem akana te ankalavav le
avri. Akana zha, Me tradava tu ande Egypt.

<span id="an_7:35">7:35</span> Sa kodo Moses kai le Zhiduvuria gonisarde
les, ai phende leske, "Kon thodia tu baro ai te des kris?" O Del tradia
les sar baro ai skepitori la putierasa le angeloski kai sikadilia sas
leske ande krenzha.

<span id="an_7:36">7:36</span> O Moses si kai ankaladia le Zhidovon
andai Egypt, ai kai kerdia mirakluria ai semnuria ande kodo them, kai
pai e loli, ai ande pusta shtarvardesh bersh.

<span id="an_7:37">7:37</span> Ai pale o Moses phendia le Zhidovonge, O
Del tradela tumenge iek profeto sar mande kei avela iek anda tumaro
narodo.

<span id="an_7:38">7:38</span> Wo si kai sas mashkar le Zhiduvuria kai
sas chidine ande pusta, wo sas amare dadensa ai le angelosa kai delas
duma lesa pe plaiing kai bushol Sinai, ai o Moses phendia le vorbi ka
amare daden, ai lia le vorbi le Devleske te anel le amende;

<span id="an_7:39">7:39</span> Numa amare dada chi mangle te lenpe pala
leste, chi mangle kodo zakono ai ande pengo ilo mangenas te zhan palpale
ande Egypt.

<span id="an_7:40">7:40</span> Ai phende ieke manusheske kai busholas
Aaron, ker amenge dela kai phiren angla amende ke o Moses kai ankaladia
ame avri andai Egypt, chi zhanas so kerdilia ande leste.

<span id="an_7:41">7:41</span> Ai kerde ande kodola diesa iek vitselo
sumnakuno, ai mudarde ieke zhegania ai phende te avel angla vitselo, ai
raduisaile savorhe anda so kerde ande penge vas.

<span id="an_7:42">7:42</span> Antunchi O Del durilo lendar, ai meklia
len te rhuginpe kal chererhaia ai kal shunuto ai kal dieli kai si ando
cheri; sar si ramome ande klishka le profetonge, tume narodo andai
Israel, mange si kai dian le zhigenien ai ande murho anav kai mudardian
le shtarvardesh bersh ande pusta?

<span id="an_7:43">7:43</span> Nichi, numa angerdian e tsera le Devleski
kai busholas Moloch, ai e chererhai kai sas tumaro Del o Remphan, kodola
patreturia kai tume kerdian te rhugin tume lende; anda kodia angerava
tume mai dur de sar e Babylon.

<span id="an_7:44">7:44</span> Ande pusta amare dada sas le iek tsera
kai sas andre ramome le zakonuria. Kodia tsera sas kerdi sar O Del
phendia, sas le Mosesoske te kerel la, ai phendia sas le Mosesoske te
kerel saikfielo sai kodia tsera kai dikhlia;

<span id="an_7:45">7:45</span> Kodia tsera sas dini ka amaro narodo kai
avilo pala amende, ai angerde la pensa kana sas o Josef o baro line o
them katar le thema kai O Del gonisardia anda lende. Ai beshlo zhi kai
avilo o David.

<span id="an_7:46">7:46</span> O David sas drago le Devleske, ai manglia
te kerel ek kher le Devleske, pala O Del o Iakovosko.

<span id="an_7:47">7:47</span> Numa o Solomon kerdia o kher le Devlesko.

<span id="an_7:48">7:48</span> Numa O Del chi beshel anda so sas kerdo
andel vas le manusheske, sar mothol o profeto.

<span id="an_7:49">7:49</span> O rhaio si murhi amperetsia ai e phuv si
kai phirav savestar kher kerena mange? Mothol O Del. Vai kai avela o
than kai hodiniva?

<span id="an_7:50">7:50</span> Pate nai murho vas kai kerdia sa kadala
bucha?

<span id="an_7:51">7:51</span> Tume manushale kai chi pachan o mui ai
kai tumaro ilo ai tumare khan phandade le ka glaso le Devlesko, ai chi
meken O Swunto Duxo te del ande tumaro ilo, vi tume sar tumare dadasa.

<span id="an_7:52">7:52</span> Savo andal profeturia si kai tumare dada
chinuisarde le ai marde le? Mudarde kodolen kai mothonas mai anglal ke
si te avel O Swunto kodo kai bichindian les ai mudardian les;

<span id="an_7:53">7:53</span> Tume kai sas tume dino o zakono le
Devlesko katar le angeluria, ai chi lian tume pa kado zakono.

<span id="an_7:54">7:54</span> Kana ashunde kodala vorbi, xolaile, ai
kristsiinas andal dand pe leste.

<span id="an_7:55">7:55</span> Numa o Stephen kai sas pherdo Swunto
Duxo, vazdia le iakha karing o rhaio, ai dikhlia o barimos le Devlesko,
ai le Kristos ande punrhende sar beshelas pe rik e chachi le Devleski.

<span id="an_7:56">7:56</span> Ai phendia, "Eta, Dikhav o cheri sar si
phuterdo, ai O Shav le Manushesko ande punrhende pe rik e chachi le
Devleski."

<span id="an_7:57">7:57</span> Savorhe tsipinas, ai phandade penge khan,
ai savorhe xokle pe leste, ai angerde les avri anda foro, ai shude bax
anda leste te mudaren les; le manush kai shudenas bax anda leste dine
penge tsalia ka terno manush te garavel le, wo busholas Saul.

<span id="an_7:59">7:59</span> Ande kodia kai shudenas le baxensa anda
leste o Stephen, rhugilaspe ai motholas, "Devla, le murho traio tute."

<span id="an_7:60">7:60</span> Porme pelo ande changende, ai tsipisardia
zurales, "Devla, na xoliavol pe lende anda so kerde," ai kana phendia
kodola vorbi mulo.

<span id="an_8:1">8:1</span> O Saul phendia, "Ke mishto kerde kai
mudarde le Stephenos."Ando kodo dies mudarde buten andal shave le
Devleske kai sas ande khangeri ande Jerusalem; ai savorhe rhespisaile
andal gava karing e Judea ai Samaria,

<span id="an_8:2">8:2</span> ferdi le desh u dui apostluria chi gele.

<span id="an_8:3">8:3</span> Le shave le Devleske angroposarde le
Stephenos, ai rovenas but pe leski martia. O Saul pa peske rik delas
anda khangeria phagavelas, zhalas ande swako kher, ai lelas avri le
murshen ai le zhuvlian ai tholas le ande temnitsi.

<span id="an_8:4">8:4</span> Kodola kai rhespisaile sas, zhanas foro
forostar ai mothonas e lashi viasta le Devleski.

<span id="an_8:5">8:5</span> O Filip gelo ando foro kai sas ande
Samaria, ai delas duma pa Kristo.

<span id="an_8:6">8:6</span> But narodo ashunelas ka Filip so motholas,
ashunenas ai dikhenas le mirakluria kai kerelas.

<span id="an_8:7">8:7</span> Ke o beng anklelas avri anda but manush kai
sas ande lende, ai tsipinas zurales, ai but manush kai nashti phirenas
ai uni kai sas bange, lenge punrhe sastile.

<span id="an_8:8">8:8</span> Baro raduimos sas ando kado foro.

<span id="an_8:9">8:9</span> Sas mai anglal ande kodo foro iek manush
kai busholas Simon, kai wo miazolas peske bare buchi, wo kerelas le
bucha le bengeske, ai o narodo kai sas ande Samaria chudelas pe.

<span id="an_8:10">8:10</span> Savorhe dikh katar o mai tsigno zhi ka
mai baro, ashunenas leste, ai mothonas, kako si e putiera e bari le
Devleski.

<span id="an_8:11">8:11</span> Ashunenas leste mishto, ke de dumult
chudinas le narodos le buchansa kai kerelas.

<span id="an_8:12">8:12</span> Numa kana pachaiepe ande Filip, wo kai
motholas lenge e lashi viasta le rehaioski kai si le Devleski ai pa anav
le Jesus Kristosko, murhs ai zhuvlia boldepe.

<span id="an_8:13">8:13</span> O Simon, vi wo pac haiape, ai kana
boldiape, phirelas le Filiposa, ai dikhelas ai chudelaspe katar le
mirakluria ai le bare semnuria kai kerdionas.

<span id="an_8:14">8:14</span> Le apostluria kai sas ande Jerusalem kana
ashunde ke o narodo ande Samaria pachaiepe ande Vorba le Devleski, trade
le Petres ai le Iovanos lende.

<span id="an_8:15">8:15</span> Gele ande Samaria ka kodola manush,
rhugisarde lenge, saxke te len O Swunto Duxo;

<span id="an_8:16">8:16</span> ke inker chi hulisto sas pe chi iek anda
lende; ferdi bolde sas ando anav le Jesusosko,

<span id="an_8:17">8:17</span> Antunchi o Pertri ai o Iovano thode le
vas pe lende, ai line O Swunto Duxo.

<span id="an_8:18">8:18</span> Kana o Simon dikhlia ke O Swunto Duxo sas
dino kana le apostluria thode lenge vas pe lende, wo mangelas te del le
love,

<span id="an_8:19">8:19</span> phenelas, "Den i man kadia putiera, saxke
kana rhugiv ma i me vari kaske, ai thava le vas pe leste, te lel vi wo O
Swunto Duxo."

<span id="an_8:20">8:20</span> Numa o Petri phendia leske, "Che love
xasavon tusa, ke tu pachaian tu ke e putiera le Devleski sas dini le
lovensa.

<span id="an_8:21">8:21</span> Nai tu kanch anda kadia buchi, ai chi
poronchis tu: ke cho ilo nai vorta angla Del.

<span id="an_8:22">8:22</span> Keisavo anda cho bi lashimos, ai
rhugisavo ka Del, te sai kerdiola te iertil tu anda chorho gindo kai sas
tu.

<span id="an_8:23">8:23</span> Ke dikhav ke pherdo bi lashimos san, ai o
bezex phandel tu."

<span id="an_8:24">8:24</span> O Simon del atweto, "Rhugin tume ka Del
anda mande, saxke te na kerdiol mange sa le dieli kai phendian mange."

<span id="an_8:25">8:25</span> Kana phende so kerdia O Del lenge, ai
kana dine duma pa Del, o Petri ai o Iovano geletar palpale ande
Jerusalem, ai mothonas e lashi viasta le Devleski ande but foruria le
Samaritanonge.

<span id="an_8:26">8:26</span> Ai o angelo le Devlesko phendia le
Filiposke, phenelas, "Wushti opre ai zha tele South po drom kai hulel
ande Jerusalem zhando Gaza," kodo kai si pusta.

<span id="an_8:27">8:27</span> Wushtilo opre ai gelotar; ai eta, ek
Ethiopiano, kai sas sluga (eunuch) tela vas la amperatasaiko busholas
Candace, kai sas ande Ethiopia, ai wo lelas sama pe lako sumnakai ai
lako mishtimos, ai wo avilo ando Jerusalem te rhugilpe ka Del.

<span id="an_8:28">8:28</span> Ai porme zhalas khere, sar beshelas pe
pesko vurdon jinelas ande Vorba le Devleski pa profeto Isaiah.

<span id="an_8:29">8:29</span> O Swunto Duxo phendia le Filiposke, "Zha
mai angle, ai pashos pasha kudo vurdon."

<span id="an_8:30">8:30</span> O Filip pashilo pasha leste nashimasa, ai
ashunelas sar o Ethiopiano jinelas ande Vorba le Devleski pa profeto
Isaiah, ai phushlia les, "Haliares so jines?"

<span id="an_8:31">8:31</span> Kodo manush phendia, "Sar te haliarav te
na avela vari kon te mothol mange?" Ai phendia le Filiposke te anklel
lesa po vurdon, ai te beshel pasha leste.

<span id="an_8:32">8:32</span> Ai eta, so jinelas ande Vorba le
Devleski, angerde les sar iek bakriorho kai ingeren les te mudaren les;
wo sas sar iek vitselo kai chi mothol kanch angla kuko kai rhandel le
bal pa leste, chi phuterdia vov si o mui.

<span id="an_8:33">8:33</span> Mekliape tele numa nas lenge mila anda
leste, chi kerde leske kris, kon sai dela duma pa kodola kai avena pala
leste?

<span id="an_8:34">8:34</span> Ke mudarde les pe kadia phuv. Kodo sluga
phendia le Filiposke, "Rhugiv ma tute, phen mange pa kaste del duma o
profeto kadia, pa peste del duma vai pa aver vari kon?"

<span id="an_8:35">8:35</span> Antunchi o Filip phuterdia o mui, ai de
kotsar liape te mothol leske pe lashi viasta le Jesusoski.

<span id="an_8:36">8:36</span> Sar zhanas pa drom, arakhle pai; ai wo
phendia le Filiposke, "Eta pai, ai sostar te na bolav ma?"

<span id="an_8:37">8:37</span> O Filip phendia leske, "Te pachasa tu sa
che ilesa, sai kerdiol so manges. Wo phendia, "Pachav ke O Jesus Kristo
si O Shav le Devlesko."

<span id="an_8:38">8:38</span> Aterdiardia o vurdon, ai won huliste
tele, vi le dui zhene ando pai, ai o Filip boldia les.

<span id="an_8:39">8:39</span> Kana ankliste avri andai pai, O Swunto
Duxo le Devlesko lia le Filipos, ai o eunuch chi mai dikhlia les; numa
zhalas pesko drom raduimasa.

<span id="an_8:40">8:40</span> O Filip arakhlia pe andek foro kai bushol
Azotus; ai kotsar zhalas ande Caesarea, numa motholas e lashi viasta le
Devleski ande sa le foruria kai nakhelas.

<span id="an_9:1">9:1</span> Ai o Saul, tsipilas ai phenelas te mudarel
le disiplon kai sas le Devleske, gelo ka baro rashai,

<span id="an_9:2">9:2</span> ai manglia lestar lila te sai del andel
khangeria kai sas ando Damascus, saxke te arakhela manushen, mursh vai
zhuvlia kai lenas pe pala Del, te astarel le ai te anel le ando
Jerusalem.

<span id="an_9:3">9:3</span> Sar zhalas pa drom, ai sar pasholas pasha
Damascus: ek vediara kai avelas anda cheri strefialas kruglom lestar;

<span id="an_9:4">9:4</span> Pelo pe phuv, ai ashundia ek glaso kai
motholas leske, "Saul, Saul, Sostar chinuis ma?"

<span id="an_9:5">9:5</span> Ai wo phendia, "Kon san tu, Devla?" ai O
Del phendia, "Me sim O Jesus kai chinuis; trutno tuke te de palpale
katar le kanrhe."

<span id="an_9:6">9:6</span> Izdralas ai chudisailo, phendia, "Devla, so
manges te kerav?" Ai O Del phendia leske, "Wushti opre, zha ando foro,
ai mothola tuke so trobul te keres."

<span id="an_9:7">9:7</span> Le manush kai lenaspe pala Saul aterdile,
ai chi mai mothonas kanch, ashunenas o glaso, numa chi dikhenas kanikas.

<span id="an_9:8">9:8</span> O Saul wushtilo opre katar e phuv, ai marka
ke leske iakha phuterde sas, chi dikhelas kanch, line les vastestar ai
angerde les ando Damascus.

<span id="an_9:9">9:9</span> Beshlo trin dies bi te dikhel, ai chi xalia
ai chi pelia kanch.

<span id="an_9:10">9:10</span> Sas ando Damascus iek disiplo kai
busholas Ananias; O Del phendia leske ande ek vizion, "Ananias ," ai wo
phendia, "Eta, me sim katse, Devla."

<span id="an_9:11">9:11</span> O Del phendia leske, "Wushti opre, zha po
drom kai bushol o Chacho, ai rode ando kher le Judasosko iek manush kai
bushol Saul, anda Tarsus.

<span id="an_9:12">9:12</span> Ke o Saul rhugilpe, ai dikhlia ande
vizion iek manush kai bushol Ananias, kai avilo leste ai thodia le vas
pe leste, te phuterdiol leske iakha ai te dikhel.

<span id="an_9:13">9:13</span> Porme o Ananias phendia, "Devla, ashundem
katar but manush, sar kado manush chinuilas che shaven ande Jerusalem;

<span id="an_9:14">9:14</span> ai si les katse putiera katar le bare
rasha te phandavel kodolen kai divinin pa cho anav."

<span id="an_9:15">9:15</span> Numa O Del phendia leske, "Zha, ke me
alosardem kadale manushes, ai thava les te kerel mange buchi, ai te
mothol murho anav le kolavre themenge, ka penge amperatsi, ai kal
Zhiduvuria;

<span id="an_9:16">9:16</span> ai sikavava leske so godi trobul te
chinuil pala murho anav."

<span id="an_9:17">9:17</span> Ai o Ananias gelotar, ai kana areslo ando
kher; thodhia le vas po Saul ai phendia, "Saul, murho phral, O Del, vi O
Jesus kai sikadilo tuke po drom kai avesas katse, wo tradia ma saxke te
rhugiv tuke, te dikhes ai te aves pherdo Swunto Duxo.

<span id="an_9:18">9:18</span> Strazo pelia anda leske iakha korzhi, ai
dikhlia, wushtilo opre, ai boldiape.

<span id="an_9:19">9:19</span> Ai antunchi kana xalia, pale zurailo. O
Saul beshlo xantsi dies le disiplonsa kai sas ando Damascus.

<span id="an_9:20">9:20</span> Ai strazo delas duma pa Kristo andel
synagoguria, ke O Jesus si O Shav le Devlesko.

<span id="an_9:21">9:21</span> Sa le manush kai ashunenas leste
chudinaspe, ai mothonas; "Nai kado ke chinuilas ande Jerusalem kodolen
kai mothonas pa anav le Devlesko, ai chi avilo katse te phandavel le, ai
te angerel le angla le bare rasha?"

<span id="an_9:22">9:22</span> Numa o Saul delas duma pa Del mai but ai
mai but putierasa kai avelas katar O Del. Le Zhiduvuria kai sas anda
Damascus chi mai zhanenas so te mothon leske, kana sikavelas lenge ke O
Jesus si O Kristo.

<span id="an_9:23">9:23</span> Neskolki dies pala kodia, le Zhiduvuria
denas pe duma te mudaren les;

<span id="an_9:24">9:24</span> Numa o Saul ashundia pa so mangenas te
keren. Vi diese ai vi e riate lenas sama pel vudara le foroske te roden
les ai te mudaren les.

<span id="an_9:25">9:25</span> Numa andek riat le disipluria line les,
ai nakhade les inchal o zido andek shkonitsa.

<span id="an_9:26">9:26</span> Kana areslo ande Jerusalem, o Saul
mangelas te zhal te beshel le disiplonsa; numa sa le disipluria daranas
lestar, ke chi pachanas ke wo sas ek disiplo le Devlesko.

<span id="an_9:27">9:27</span> O Barnabas lia les pesa, ai angerdia les
ka le apostluria, ai phendia lenge sar o Saul dikhlia le Devles po drom,
ai wo dia lesa duma, ai sar ando Damascus dia duma pa Del ando anav le
Jesusosko chachimasa.

<span id="an_9:28">9:28</span> De antunchara o Saul beshlo le disiplonsa
ai zhalas avri andai Jerusalem ai avelas palpale, ai dia duma pa Del
ando anav le Jesusosko bi darasa,

<span id="an_9:29">9:29</span> ai delas duma pa Del vi le Zhidovonsa;
numa le Zhiduvuria mangenas te mudarenas les.

<span id="an_9:30">9:30</span> Le disipluria kana ashunde te mangen te
mudaren les, angerde les ande Caesaria, ai trade les te zhal ande
Tarsus.

<span id="an_9:31">9:31</span> E khangeri antunchi ande pacha sas ande
sa e Judea, ande Galilee, ande Samaria, e khangeri zuravolas le Devlesa,
ai traiinas chachimasa le Devlesa, ai mai but narodo pherdiolas e
khangeri ke zhutilas O Swunto Duxo.

<span id="an_9:32">9:32</span> O Petri kai zhalas pe sa o them gelo
andek dies kal shave le Devleske kai sas andek foro kai bushol Lydda.

<span id="an_9:33">9:33</span> Arakhlia ieke manushes kai busholas
Aneneas, kai sas po pato de oxto bersh, ke nashtilas te phirel.

<span id="an_9:34">9:34</span> O Petri phendia leske, "Aneneas, O Jesus
Kristo sastiarel tu, wushti opre, ai lashar cho pato," ai strazo
wushtilo opre.

<span id="an_9:35">9:35</span> Sa o narodo kai sas kai e Lydda ai Sharon
dikhle les, ai dinepe vi won ka Del.

<span id="an_9:36">9:36</span> Sas ande Joppe mashkar le disipluria ek
zhuvli kai busholas Tabitha, kodia znachil Dorcas; woi kerelas mishtimos
ai zhutilas le choren.

<span id="an_9:37">9:37</span> Naswaili ande kodia vriama ai muli; kana
xalade la, angerde la andek soba opre.

<span id="an_9:38">9:38</span> Sar o foro sas pashe pasha Joppa, le
disipluria ashunde ke o Petri kotse sas, trade duie manushen leste, te
mangen lestar te avel lende strazo.

<span id="an_9:39">9:39</span> O Petri wushtilo opre ai gelo kodole
manushensa. Kana areslo, angerde les ande soba kai sas opre, sa le
zhuvlia kai sas phivlia sas pasha leste ai rovenas, ai sikavenas leske
le gada ai le raxamia kai e Dorcas kerelas, inker kana traiilas.

<span id="an_9:40">9:40</span> O Petri phendia te anklen savorhe avri,
ai thodia pe anda changende, ai rhugisailo, porme gelo karing late ai
phendia, "Tabitha, wushti opre." Woi phuterdia le iakha, ai kana dikhlia
le Petres, beshli tele.

<span id="an_9:41">9:41</span> O Petri delas vas ai zhutisardia la te
wushtel opre; ai antunchi akhardia le devlekane ai le phivlian, ai dia
la lenge zhuvindi.

<span id="an_9:42">9:42</span> Kodia diela ande sa Joppa zhanelas o
narodo, ai but narodo pachaiepe ando Del.

<span id="an_9:43">9:43</span> O Petri beshlo xantsi vriama ando Joppa
ka iek manush kai pachaiape ando Del, wo busholas Simon, ek shapozniko.

<span id="an_10:1">10:1</span> Sas ando Caesarea iek manush kai busholas
Cornelius, wo sas baro mashkar le Romanonge ketani, mothonas lenge le
ketani le Italianonge.

<span id="an_10:2">10:2</span> Kodo manush pachalaspe ando Del, ai
pachalas o mui le Devlesko ai vi leski familia, wo zhutilas but le
chorhe manushen, ai rhugilaspe ka Del sagda.

<span id="an_10:3">10:3</span> Kal trin pala miazutso dikhlia iazhno ek
vizion, ek angelo le Devlesko avilo leste ando kher, ai mothol leske,
"Cornelius."

<span id="an_10:4">10:4</span> Ai dikhlia pe leste darasa, ai phendia,
"So si, Devla?" Ai o angelo phendia leske, "O Del ashundia che rhugimata
ai dikhlia ke zhutisardian le chorhen ai diape goji pe tute.

<span id="an_10:5">10:5</span> Trade akana manushen ando Joppa te anen
le Simonos kai akharel les Petri.

<span id="an_10:6">10:6</span> Wo beshel le manushensa kai bushol Simon,
wo kerel buchi morchaki, ai lesko kher pashai maria; wo phenel tuke so
te keres."

<span id="an_10:7">10:7</span> Kana o angelo kai dia lesa duma gelotar,
o Cornelius akhardia duie slugen, ai ek ketana kai kerelas leski buchi
ai kai pachalaspe ando Del.

<span id="an_10:8">10:8</span> Ai kana phendia lenge so kerdilia, tradia
le ando Joppa.

<span id="an_10:9">10:9</span> Pe terharin, sar zhanas pa drom, ai sar
pashonas pasha foro, o Petri anklisto po kher kal desh u dui te
rhugilpe.

<span id="an_10:10">10:10</span> Bokhailo, ai mangelas te xal, zhi kai
lasharenas leske te xal, dikhlia ek vizion.

<span id="an_10:11">10:11</span> Dikhlia o cheri sar phuterdilo, ai vari
so hulelas tele, sar ek bari selia kai sas phangli katar le shtar
koltsuria, kai hulelas ai bufliolas pe phuv;

<span id="an_10:12">10:12</span> Ai andre sas but failuria zhigeni shtar
punrhensa, ai sapa, shuporli (chorhe zhigeni), ai but fialuria
chiriklia.

<span id="an_10:13">10:13</span> Ai ek glaso mothol leske, Wushti,
Petri, Mudar, ai xa,"

<span id="an_10:14">10:14</span> Numa o Petri phendia, "Nichi, Devla, ke
shoxar chi xalem vari so kai si bi vuzho vai marime."

<span id="an_10:15">10:15</span> Ai o glaso mai phendia leske, "So O Del
vuzhardo, na dikh tu sar te avino marime."

<span id="an_10:16">10:16</span> Ai o trio data phendia leske, ai strazo
kodola diela anklisti opre ando cheri.

<span id="an_10:17">10:17</span> O Petri delaspe goji so znachil kodia
vizion kai dikhlia, eta le trin manush kai sas tradine katar o Cornelius
phushenas te arakhen kai sas o kher le Simonosko, ai won vorta angla o
wudar sas.

<span id="an_10:18">10:18</span> Ai phushle zurales te sas kotse kai
beshel o Simon kai akharen les Petri.

<span id="an_10:19">10:19</span> O Petri delaspe goji pe vizion, ai O
Swunto Duxo phendia leske, "Ashun, si katse trin manush kai roden tu.

<span id="an_10:20">10:20</span> Wushti opre, ai huli tele ai zha lensa,
ke me tradem le.

<span id="an_10:21">10:21</span> O Petri hulisto tele ai phendia kodole
manushenge kai avile katar o Cornelius, "Me sim kodo kai roden, ai
phenen lenge sostar avilian?"

<span id="an_10:22">10:22</span> Won phenen, "O Cornelius tradia ame, o
baro ketanengo, kodo manush lasholo, rhugilpe ka Del, ai sa le
Zhiduvuria lazhan lestar, ek angelo le Devlesko phendia leske te ingeras
tu leste, te ashunel so si tu te mothos leske."

<span id="an_10:23">10:23</span> O Petri phendia lenge te aven andre, ai
te beshen kodia riat.Pe terharin gelotar lensa, uni andal phral le
Joppeske gele lensa.

<span id="an_10:24">10:24</span> Aresle ando Caesarea pe terharin, o
Cornelius azhukerelas le peske niamonsa ai peske vortachensa.

<span id="an_10:25">10:25</span> Sar delas te del andre o Petri ando
kher, o Cornelius gelo angla leste, ai shudiape ka leske punrhe, ai
bandilo tele pe phuv angle leste.

<span id="an_10:26">10:26</span> Numa o Petri vazdia les opre ai
phendia, "Wushti opre, ke i me sim manush."

<span id="an_10:27">10:27</span> Sar divinilas lesa, dine ando kher,
kotse arakhlia bute manushen.

<span id="an_10:28">10:28</span> Ai phendia lenge, "Zhanen, nai slobodo
te phirel ieke streinosa vai te zhal leste; numa O Del sikadia mange te
na dikhav chi ieke manush sar marime vai bi vuzho.

<span id="an_10:29">10:29</span> Anda kodia kana akhardian ma, avilem vi
te mothav vari so, numa manglemas te zhanav sostar kerdian ma te avav?"

<span id="an_10:30">10:30</span> O Cornelius phendia, "De shtar dies
palpale kana postivas; kal trin pala miazutso rhugivas ma ando murho
kher, ai eta, ek manush kai sas pe leste tsalia kai strefianas avilo
angla mande,

<span id="an_10:31">10:31</span> ai phendia, "Cornelius, O Del ashundia
cho rhugimos, ai diape goji ka mishtimos kai kerdian le chorhenge.

<span id="an_10:32">10:32</span> Trade, vari kas ando Joppa, ai an le
Simonos, kai akharen les Petri; wo beshel ando kher le Simonosko kai
kerel buchi morchaki pashai maria.

<span id="an_10:33">10:33</span> Wo, kana avela, del duma tuke. Strazo
tradem vari kas karing tute, ai mishto kerdian kai avilian. Akana
savorhe sam angla Del, te ashunas so godi O Del phendia tuke te phenes
amenge."

<span id="an_10:34">10:34</span> Antunchi o Petri phendia, "Chachimasa
akana zhanav ke O Del nai leske mai drago iek manush de sar aver.

<span id="an_10:35">10:35</span> Numa swako manush ande vari savi vitsa
te avela, ai pachala le Devlesko mui, ai kerel so si vorta.

<span id="an_10:36">10:36</span> Drago lo le Devleske. Tradia e vorba
kal shave le Zhidovonge, ai andia lenge e pacha katar O Jesus Kristo,
kai so O Del savorhenge.

<span id="an_10:37">10:37</span> Zhanen so kerdilia ande sa e Judea, ai
kai kerde ande Galilee, mai anglal pala bolimos kai phendia o Iovano.

<span id="an_10:38">10:38</span> Zhanen sar O Del shordia pesko Swunto
Duxo ai peski putiera po Jesus andai Nazareth, kai zhalas than thanestar
ai kerelas mishtimos, ai sastiarelas kodolen kai sas telai putiera le
bengeske; ke O Del lesa sas.

<span id="an_10:39">10:39</span> Ame sam marturia ande sa godi kerdia
ando them le Zhidovon, ai ande Jerusalem; mudarde les kana karfosarde
les po trushul.

<span id="an_10:40">10:40</span> Numa O Del zhuvindisardia les o trito
dies, ai manglia te sikadiol.

<span id="an_10:41">10:41</span> Na sa le manushenge, numa le marturia
kai sas alome mai anglal katar O Del, ame kai xaliam ai piliam lesa
palal o zhuvindimos andal mule.

<span id="an_10:42">10:42</span> Ai O Kristo dia ame ordina te das duma
pa Del le narodoske, ai te mothas ke wo si kai sas thodino katar O Del
te avel kritsinitori pel zhuvinde ai pal mule.

<span id="an_10:43">10:43</span> Sa le profeturia mothon pa leste, ke
kon godi pachalpe anda leste, avena lenge bezexa iertime ando lesko
anav."

<span id="an_10:44">10:44</span> Sar o Petri divinilas, O Swunto Duxo
hulisto pe sa kodola kai ashunenas kodo divano.

<span id="an_10:45">10:45</span> Ai le shave le Devleske kai avile sas
le Petresa chudisaile, ke dikhle kai O Swunto Duxo hulisto vi pe le Nai
Zhiduvuria.

<span id="an_10:46">10:46</span> Ke ashunenas len sar denas duma anda
kolaver shiba, ai naisinas le Devles. Antunchi o Petri phendia,

<span id="an_10:47">10:47</span> "Sai aterdiaras kadale manushen te aven
bolde ando pai. Akana kai hulisto O Swunto Duxo pe lende sar amende?

<span id="an_10:48">10:48</span> Ai dia ordina te bolen le ando anav le
Devlesko." Ai porme mangle lestar te beshel lensa trin shtar dies.

<span id="an_11:1">11:1</span> Le apostluria ai le phral kai sas ande
Judea ashunde le Nai Zhiduvuria dinepe kal Del.

<span id="an_11:2">11:2</span> Antunchi o Perti gelo ando Jerusalem, ai
le shave le Devleske kai sas ande Jerusalem phende leske, ke chi kerdia
vorta.

<span id="an_11:3">11:3</span> Ai phendias, gelian kal Nai Zhiduvuria,
ai xalian lensa.

<span id="an_11:4">11:4</span> Ai o Petri liape te mothol lenge so
kerdilia, phenelas, "Simas ando Joppa, ai sar rhugivas ma, dikhlem
viziona, vari so kai miazolas sar ek bari selia, kai sas phangli kal
shtar koltsuria, hulelas anda cheri ai avili zhi mande.

<span id="an_11:6">11:6</span> Me dikhavas pe kodia selia, ai lem sama,
ai dikhlem zhigeni shtare punrhensa, ai sapa, shuporli (chorhe zhigeni),
ai chiriklia.

<span id="an_11:7">11:7</span> Ai ashundem ek glaso kai motholas mange,
"Wushti opre, Petri, mudar ai xa."

<span id="an_11:8">11:8</span> Ai me phendem, "Nichi, Devla, ke shoxar
chi xalem vari so kai si bi vuzho vai marime."

<span id="an_11:9">11:9</span> Ai pe duito data iek glaso avilo anda
cheri, "So O Del phendia ke si vuzho, tu na dikh sar bi vuzho."

<span id="an_11:10">11:10</span> Kodia sas mange phendo trivar; porme sa
geletar ando cheri.

<span id="an_11:11">11:11</span> Ai eta, strazo trin manush kai sas
tradine anda Caesarea karing mande, avile mande kai beshav.

<span id="an_11:12">11:12</span> O Swunto Duxo phenelas mange te zhav
lensa, ai gelem, kodole shov lashe avile mansa, ai diam ando kher ande
kodola manushesko kai bushol Cornelius.

<span id="an_11:13">11:13</span> Kodo manush phendia amenge sar
dikhliasas le angelos ande pesko kher, o angelo avilo leste, ai phendia
leske, "Trade manush ando Joppa, te anen le Simonos, kodoles kai akharen
o Petri,

<span id="an_11:14">11:14</span> kai mothola tuke o divano, kai tu ai
chi familia avena skepime."

<span id="an_11:15">11:15</span> Kana lem te dav duma, O Swunto Duxo
hulisto pe lende, sar pe amende anda gor,

<span id="an_11:16">11:16</span> Ai antunchi dema goji kal vorbi kai
phendiasas O Del, o Iovano boldia ando pai, numa tume avena bolde ando
Swunto Duxo.

<span id="an_11:17">11:17</span> "O Del dia len kodia podarka de sar
amenge, kai pachaia ma ando Devles Jesus Kristo, sar sai te na kerav so
mothol O Del?"

<span id="an_11:18">11:18</span> Kana ashunde kado divano, chi mai
phende kanch, ai naisin le Devles, phenenas, "O Del dia o keimos vi kal
manush kai Nai Zhiduvuria, saxke te avel o iertimos vi len o traio."

<span id="an_11:19">11:19</span> Kodola kai sas rhespisaile pala o baio
le manushenge kana o Stephen sas mudardo, gele zhande le Phoinicia, ai
Cyrus, ai Antioch, phenenas E Vorba le Devleski ferdi le Zhidovonge.

<span id="an_11:20">11:20</span> Ai uni mashkar lende sas manush ande
Cyprus ai andai Cyrene, kai kana avile ande Antioch, gele kal Grekuria,
ai mothonas lenge e lashi viasta pa Jesus Kristo.

<span id="an_11:21">11:21</span> O vas le Devlesko lensa sas, ai buta
manush pachaiepe, ai dinepe ka Del.

<span id="an_11:22">11:22</span> Kodia ashundilia zhi kal khan le
manushenge kai sas ande khangeri ande Jerusalem; ai trade iekes kai
busholas Barnabas, zhi ando Antioch,

<span id="an_11:23">11:23</span> kana areslo, ai dikhlia o lashimos le
Devlesko, raduisailo, ai phendia lenge, savorhenge te beshen ieke ilesa
phangle ka Del.

<span id="an_11:24">11:24</span> Ke lasho manush sas, pherdo Swunto Duxo
ai pachamos; ai but narodo diape ka Del.

<span id="an_11:25">11:25</span> Antunchi o Barnabas gelo ande Tarsus,
te rodel kodoles kai bushol Saul.

<span id="an_11:26">11:26</span> Kana arakhlia les, andia les ando
Antioch, iek bersh chidepe andek than andel khangeria, ai sicharenas but
narodos. Ando Antioch sas e pervo data kai le disipluria sas akharde le
Shave le Devleske.

<span id="an_11:27">11:27</span> Ande kodia vriama le profeturia gele
anda Jerusalem ando Antioch.

<span id="an_11:28">11:28</span> Iek anda lende kai busholas Agabus
wushtilo opre, ai phendia katar O Swunto Duxo ke chi mai avela xaben pe
sa e phuv, ai kerdilia kana o Claudius Caesar sas o baro le themengo.

<span id="an_11:29">11:29</span> Le disipluria dinepe duma, ai te traden
xaben sako so dashtila kal phral kai sas ande Judea;

<span id="an_11:30">11:30</span> Ai kerde kadia, trade xaben kal mai
phure kai sas ande Judea le Barnabasa ai le Saulosa.

<span id="an_12:1">12:1</span> Sa ande kodia vriama o amperato Herod
chinuilas uni manushen kai sas Devleske andel khangeria.

<span id="an_12:2">12:2</span> Ai mudardia la sabiasa o James, ophral le
Iovanosko.

<span id="an_12:3">12:3</span> Ai dikhlia ke so kerelas drago sas le
Zhidovonge, phendia te phandaven le Petres. Kodia kerdilia ande vriama
le manrhonge bi drozhdi.

<span id="an_12:4">12:4</span> Line les, ai thode les ande temnitsa, ai
thode desh u shov ketani te arakhen les; ai mangen te sikaven les angla
narodo pala E Patradi.

<span id="an_12:5">12:5</span> O Petri sas phandado ande temnitsa; numa
e khangeri chi terdiolas te rhugilpe ka Del anda leste.

<span id="an_12:6">12:6</span> Iek riat mai anglal kai o amperato Herod
zhalas te angerel le Petres angla narodo, o Petri sovelas ai phanglo sas
dui lantsonsa mashkar dui ketani; ai aver ketani lenas sama angla wudar
katar e temnitsa.

<span id="an_12:7">12:7</span> Eta, o angelo le Devlesko avilo, ai ek
bari vediara strefialas ande temnitsa. O angelo wushtiardia le Petres,
ai phenel leske, "Wushti opre strazo," ai le lantsuria pele tele katar
leske vas.

<span id="an_12:8">12:8</span> Ai o angelo phendia leske, "Tho chi
prashtai ai le shpargati." Ai o Petri kerdia so phendia leske, o angelo
mai phendia leske, "Le pe tute chi raxami, ai aidi pala mande."

<span id="an_12:9">12:9</span> O Petri anklisto avri, ai liape pala
leste, ai chi zhanelas ke so kerelas o angelo, chache sas, gindilas ke
vizion dikhelas.

<span id="an_12:10">12:10</span> Kana nakhle anglal pervo ketani ai
porme anglal duito, aresle angla o wudar o sastruno kai angerel ando
foro, kodo wudar phuterdiol korkorho angla lende, ankliste avri, ai dine
po drom, ai strazo o angelo meklia le Petres.

<span id="an_12:11">12:11</span> Avilo peste o Petri ai mothol, akana
dikhav ke chaches O Del tradia peske angelos, ai ke lia ma anda vas le
amperatosko, ai so godi le Zhiduvuria azhukerenas.

<span id="an_12:12">12:12</span> Kana haliardia so kerdilia lesa, gelo
ka kher la Mariako, woi sas e dei la Iovanoski, kai akharenas les Mark,
kotse but narodo sas andek than ai rhuginaspe.

<span id="an_12:13">12:13</span> O Petri mardia anda o wudar, ai ek shei
kai busholas Rhode, avili te dikhel.

<span id="an_12:14">12:14</span> Ai prinzhardia o glaso le Petresko, ai
ando pesko raduimos chi phuterdia o wudar, numa geli te mothol le
kolavrenge ke o Petri angla o wudar sas.

<span id="an_12:15">12:15</span> Won mothonas lake, "Dzili san," numa
woi motholas ke chaches sas. Ai won mothonas, "Ke lesko angelo si."

<span id="an_12:16">12:16</span> Numao Petri mai marelas anda o wudar,
ai kana phuterde o wudar ai dikhle les, chudisaile.

<span id="an_12:17">12:17</span> Kerdia lenge anda vas te na kerren mui,
ai phendia lenge sar O Del lia les avri andai temnitsa. Ai phendia,
phenen so kerdilia le Jamesoske ai le kolaver phralenge. Porme gelotar,
ai gelo ande kolaver rik.

<span id="an_12:18">12:18</span> Kana phuterdilo o dies, le ketani chi
haliarenas so kerdilia, ai chi zhanenas kai sas o Petri.

<span id="an_12:19">12:19</span> Ai kana o amperato Herod rodia les, chi
arakhe les, ai phushlia katar le bare, ai dia ordina te mudaren le
ketanen kai lenas sama lestar.Porme o Herod gelo andai Judea zhando
Casarea, te beshel kotse xantsi vriama.

<span id="an_12:20">12:20</span> O Herod defial xoliariko sas po narodo
kai sas ando Tyre ai ando Sidon, numa won avile karing leste. Line pesa
pe penge rik, ieka ketani kai busholas Blastus, wo sas pasha amperato,
porme gele te mangen katar o Herod e pacha lensa, ke won lestar anenas
xaben ande pengo them katar o amperato.

<span id="an_12:21">12:21</span> O dies kai manglia o Herod, liape peste
peske tsalia le amperetsisko , ai beshlo po skamin, ai dia lensa duma
angla savorhende.

<span id="an_12:22">12:22</span> Ai o narodo tsipilas, phenenas, "Nai
kado manush kai del duma, numa del si."

<span id="an_12:23">12:23</span> Numa strazo o angelo le Devlesko
naswardia (dia palma) le amperatos, ke mangelas te garavel pesko
barimos, kai trobulas le Devleske te avel, le rhimi xale les, ai mulo.

<span id="an_12:24">12:24</span> E Vorba le Devleski ashundilias mai but
ai mai but.

<span id="an_12:25">12:25</span> Kana o Barnabas ai o Saul getosarde
penge buchi avile palpale anda Jerusalem, angerde pesa le Iovanos kai
akharenas les Mark.

<span id="an_13:1">13:1</span> Sas ande khangeri ande Antioch profeturia
ai manush kai sicharenas o zakono; o Barnabas, ai o Simon kai akharenas
les Niger, o Luvius andai Cyrene, ai o Manaen kai barilo sas le
amperatosa o Herod, ai o Saul.

<span id="an_13:2">13:2</span> Sar kerenas buchi le Devleski, ai
postinas, O Swunto Duxo phendia, "Rigate o Barnabas ai o Saul mange te
keren e buchi kai mangav te keren."

<span id="an_13:3">13:3</span> Antunchi kana rhugisaile ai postisarde,
thode le vas pe lende, ai rhudisarde lenge, ai mekle le te zhantar.

<span id="an_13:4">13:4</span> O Barnabas ai o Saul sas tradine katar O
Swunto Duxo ande Seleucia; ai kotsar line o paraxodo te zhan andek izula
kai bushol Cyprus.

<span id="an_13:5">13:5</span> Kana aresle ande Salamis, phende E Vorba
le Devleski andel synagoguria le Zhidovonge; ai o Iovano zhutilas le.

<span id="an_13:6">13:6</span> Porme kana nakhle sa e izula zhi ando
Paphos, arakhle ieke manushes kai sas drabarno, xoxamno profeto, Zhidovo
sas, wo busholas Bar-jesus.

<span id="an_13:7">13:7</span> Wo traiilas pasha manush kai sas baro pe
kodia izula, o Sergius Paulus, kodo manush gojaver sas; ai o baro le
izulako akhardia Barnabas ai o Saul, ke mangelas te ashunel E Vorba le
Devleski.

<span id="an_13:8">13:8</span> Numa o Elimas o drabarno (ke kodo si
lesko anav kai akharenas les) chi mangelas o Barnabas ai o Saul te zhan
te mothon E Vorba le Devleski le bareske.

<span id="an_13:9">13:9</span> Antunchi o Saul (kai akharenas les Paul)
pherdo sas le Swuntone Duxosa, dikhlia pe leste ai phendia,

<span id="an_13:10">13:10</span> "Tu manusha kai san pherdo xoxaiimos ai
chorimos, tu kai san o shav le bengesko, o duzhmano la krisako, e kris e
vorta aterdiol, ai na mai rimosar le zakonuria kai si vorta le Devleske.

<span id="an_13:11">13:11</span> Akana, o vas le Devlesko pe tute lo,
aves sa korho pe xantsi vriama, ai chi mai dikhesa o kham.Ai strazo o
tuniariko pelo pe leste, ai rodelas sar te phirel ai manushen te sai
sikaven leske po drom.

<span id="an_13:12">13:12</span> O baro kai poronchilas pe izula, kana
dikhlia so kerdilia, pachaiape ando Del, ai ande lesko zakono.

<span id="an_13:13">13:13</span> O Pavlo ai leske vortacha line o
paraxodo anda Paphos, ai gele ando Perga ande Pamphlia; o Iovano meklia
le, ai gelotar palpale ande Jerusalem.

<span id="an_13:14">13:14</span> Andai Perga gele pengo drom, ai aresle
ando Antioch ande Pisidia, ai gele ande synagogue Savatone, ai beshle
tele.

<span id="an_13:15">13:15</span> Kana jinde e klishka le Zakonoski ai pa
le Profetonge, E Vorba le Devleski, le bare rasha le synagogaki trade
vari kas te mothon lenge, "Amare phral, te si tume vari so te mothon
katar O Del, mothon."

<span id="an_13:16">13:16</span> O Pavlo wushtilo opre, ai kerdia semno
anda vas, ai phendia, "Tume Zhiduvuria, ai tume kai pachan tume ando
Del, ashunen.

<span id="an_13:17">13:17</span> O Del le Zhidovongo alosardia amare
daden, kerdia te butiol kado narodo zhi kai sas streinuria ande Egypt,
ai ankaladia le avri peske vastesa o zurales.

<span id="an_13:18">13:18</span> Lia sama lendar shtarvardesh bersh ande
pusta.

<span id="an_13:19">13:19</span> Mudardia efta vitsen kai sas anda
Canaan, ai dia e phuv palpale ka pesko narodo te beshen.

<span id="an_13:20">13:20</span> Antunchi pala kodia shtar shela ai
panvardesh bersh dia le kristatoria kai sicharenas le, zhi kai avilo o
Samuel o profeto.

<span id="an_13:21">13:21</span> Porme mangle iek amperato; ai O Del dia
le pe shtarvardesh bersh o Saul, o shav le Kishesko, andai e vitsa kai
sas le Benjamin.

<span id="an_13:22">13:22</span> Porme kana chi mai mangle o Saul, O Del
dia le le Davidos te avel lengo amperato; ai phendia pa leste, pa David,
o shav le Jesesko, kodo manush si sar mangel les murho ilo, ai kai
kerela so mangav lestar.

<span id="an_13:23">13:23</span> Andai e vitsa le Davidoski O Del
shinadia te del ek Skepitori, ai andia le Zhidovonge ieke Skepitores,
kai si O Jesus.

<span id="an_13:24">13:24</span> Mai anglal sar te avel, o Iovano
phendia pa bolimos, ai pe keimos le bezexengo sa le Zhidovonge.

<span id="an_13:25">13:25</span> Ai kana o Iovano getosardia peske
buchi, phenelas, "Kon sim me? So gindin tume? Chi sim O Kristo. Numa
pala mande avel kodo kai chi sim dosta vuzho te phutrav leske doria le
papuchenge!"

<span id="an_13:26">13:26</span> Murhe phral, Tume kai san shave andai e
vitsa le Abrahamoske, ai tume kai pachan o mui le Devlesko, tumenge si
kai sas tradini e vora le skepimaski.

<span id="an_13:27">13:27</span> Le Zhiduvuria ande Jerusalem, ai lenge
bare kerde so le profeturia phende kana mudarde les, chi zhangle le
Kristos, ai chi haliarde so le profeturia phende, numa won jinenas pa
kodia swako Savato.

<span id="an_13:28">13:28</span> Marka ke chi arakhle anda leste baio
kadia de baro, kai trobulas mudardo, mangle katar o Pilate te mudarel
les.

<span id="an_13:29">13:29</span> Ai kana kerde so godi sas ramome pa
leste, huliarde les pa trushul, ai thode les ando greposhevo.

<span id="an_13:30">13:30</span> Numa O Del wushtiardia les mashkar le
mule.

<span id="an_13:31">13:31</span> Sikadilo but dies kodolenge kai gelesas
lesa andai Galilee zhi ande Jerusalem, ai kai akana won si leske
marturia mashkar o narodo.

<span id="an_13:32">13:32</span> Ai ame phenas tumenge kadia lashi
viasta, kai sas shinadi amare dadenge.

<span id="an_13:33">13:33</span> O Del kerdia so shinadiasas amenge kai
sam le shave amare dadenge, kana zhuvindisailo O Jesus sar si ramome
ando Psalm duito, tu san murho Shav, kerdem tu adies.

<span id="an_13:34">13:34</span> O Del phendiasas ke zhuvindila les
andai martia, ai anela les ka traio te na mai merel kadia, phendia sas,
me kerava so shinademas le Davidoske.

<span id="an_13:35">13:35</span> Anda kodia, mai phenel ande kolaver
Psalm 16:8-11, chi mekesa kodoles kai si chiro te cherniol.

<span id="an_13:36">13:36</span> O David kerdia ande peske vriama so
manglia lestar O Del, porme mulo, ai sas gropome pasha peske daden, ai
chernilo.

<span id="an_13:37">13:37</span> Numa kodo kai O Del zhuvindisardia les,
chi chernilo.

<span id="an_13:38">13:38</span> Murhe phral, lestar si kai o iertimos
le bezexengo si tumen dino.

<span id="an_13:39">13:39</span> Ai kon godi pachalape ande leste avela
iertime and peske bezexa lestar, ai kai o zakaono le Mosesosko nashtilas
te kerel.

<span id="an_13:40">13:40</span> Arakhen tume, te na kerdiol tumenge, so
si phendo katar le profeturia.

<span id="an_13:41">13:41</span> Ashunen tume, kai chi pachan tume,
chudin tume, ai meren: ke si te kerav ande tumare dies iek diela kai chi
pachana, te mothola la tumenge vari kon."

<span id="an_13:42">13:42</span> Kana o Pavlo ai o Barnabas ankliste
avri andai synagogue, mangle lendar te aven palpale o Savato te den duma
pa sa kodala dieli.

<span id="an_13:43">13:43</span> Kana getosailo divano, but mashkar le
Zhiduvuria ai mashkar kodola kai Nas Zhiduvuria kai kerenas o zakono le
Zhidovonge linepe pala Pavlo ai pala Barnabas. O Barnabas ai o Pavlo
zhutinas le ai divininas lensa pa Del, ai mothonas lenge te beshen ando
lashimos le Devlesko.

<span id="an_13:44">13:44</span> O kolaver Savato pashte sa narodo le
forosko chidinisailo te ashunel E Vorba le Devleski.

<span id="an_13:45">13:45</span> Le Zhiduvuria kai dikhle sa o narodo
kai chidinisailo, na lenge mishto, ai mothonas ke nas vorta so motholas
o Pavlo, ai marenas mui lestar.

<span id="an_13:46">13:46</span> O Pavlo ai o Barnabas phende lenge
chachimasa, "Ke tumenge mai anglal E Vorba le Devleski trobulas te avel
phendi, numa te chi mangena te ashunen, ai te kerena tume kris pe
tumende ke chi san dosta lashe te zhan ando rhaio, apo ame zhas te
mothas pa Del kodolenge kai chi zhanen pa Del.

<span id="an_13:47">13:47</span> Ke kadia phendia amenge O Del te keras.
"Thodem tu te aves e vediara la lumiaki, te angeres o skepimos zhandel
gora la lumiaki."

<span id="an_13:48">13:48</span> Kana le Nai Zhiduvuria ashunde kodia,
raduisaile, ai luvudinas E Vorba le Devleski: ai sa kodola kai sas lenge
shinado o traio kai chi mai getolpe pachaiepe.

<span id="an_13:49">13:49</span> E Vorba le Devleski ashundilias ande sa
o them.

<span id="an_13:50">13:50</span> Numa le Zhiduvuria rimonas le zhuvlian
kai nas andal Zhiduvuria ai kai rhuginaspe ka Del, ai vi le manushen kai
sas bare ando foro, kerde te chinuin o Pavlo ai o Barnabas, ai shude le
avri anda them.

<span id="an_13:51">13:51</span> O Pavlo ai o Barnabas kana ankliste
avri chinosarde e phulberia pa penge papucha, ai geletar ando Iconium.

<span id="an_13:52">13:52</span> Ai le disipluria ande Antioch pherdo
raduimasa, ai le Swuntone Duxosa.

<span id="an_14:1">14:1</span> Ando Iconium o Pavlo ai o Barnabas dine
andek than ande synagogue le Zhidovonge, ai kadia de mishto dine duma,
kai but narodo andal Zhiduvuria ai andal Grekuria pachaiepe.

<span id="an_14:2">14:2</span> Numa uni andal Zhiduvuria chi pachaiepe,
ai rimonas kodolen kai Nas Zhiduvuria, ai kerenas le te avel le chorhe
ginduria pel phral.

<span id="an_14:3">14:3</span> Numa o Pavlo ai o Barnabas beshle but
vriama ando Iconium, ai denas duma ai chi daranas ai pachanaspe ando
Del, O Del sikavela lenge ke so mothonas pa lesko lashimos, chacho sas,
ai delas len e zor te keren semnuria ai mirakluria.

<span id="an_14:4">14:4</span> Numa o narodo ande foro huladesas, uni
sas le Zhidovonsa, ai uni le apostlonsa.

<span id="an_14:5">14:5</span> Le Zhiduvuria ai kodola kai Nas
Zhiduvuria penge barensa lashardionas te chinuin o Pavlo ai o Barnabas,
ai te mudaren le baxensa.

<span id="an_14:6">14:6</span> Kana o Pavlo ai o Barnabas haliarde so
mangenas te keren lensa, geletar karing o Lystra ai o Derbe, le foruria
kai si ande Lyconia, ai le thana kotsar pashe.

<span id="an_14:7">14:7</span> Ai kotse denas duma e lashi viasta.

<span id="an_14:8">14:8</span> Ando Listra beshelas tele iek manush ke
nashtilas te phiral, bange sas leske punrhe de sar kerdilo sas, ai
shoxar chi phirdia sas.

<span id="an_14:9">14:9</span> Ashunelas sar divinilas o Pavlo, ai o
Pavlo dikhel pe leste, ai dikhlia ke pachalpe kai sai sastiol.

<span id="an_14:10">14:10</span> O Pavlo tsipisardia zurales, "Wushti
opre pe che punrhe." Ai wushtilo strazo ai phirdia.

<span id="an_14:11">14:11</span> Kana o narodo dikhlia so kerdia o
Pavlo, vazde o glaso, ai phende ande shib kodole themeske, Lycaonia; Le
dela (le ikoni) kai kerdile sar le manush avile mashkar amende.

<span id="an_14:12">14:12</span> Akharenas o Barnabas Jupiter; ai o
Pavlo, akharenas les Mercurius, ke wo si kai divinilas.

<span id="an_14:13">14:13</span> O rashai anda Jupiter, kai sas angla
wudar le forosko, andai gurumlia ai lulujansa anglal wudara, wo ai o
narodo mangenas te keren sakrifis ka Pavlo ai Barnabas.

<span id="an_14:14">14:14</span> Kana le apostluria, o Barnabas ai o
Pavlo ashunde kodia, shinde penge tsalia, ai gele mashkar le manushen,
tsipinas, ai phenenas,

<span id="an_14:15">14:15</span> "Murhe vortacha, sostar keren kadia?
Iame sam manush sar tumende, ai anas tumenge ek lashi viasta, ai sikavas
tumenge te na mai keren kadala dieli kai nai lashi, ai te bolden tume
karing O Del o zhuvindo kai kerdia o cheri, e phuv, e maria, ai so godi
si.

<span id="an_14:16">14:16</span> O Del mai anglal meklia sa le themen te
lenpe pala pengo zakono.

<span id="an_14:17">14:17</span> Numa savo sikavelas pesko mishtimos
anda cheri, kerelas te del breshind, ai te avel xaben pe e vriama, ai
delas tume but xaben, ai pherelas tumare ile mishtimos.

<span id="an_14:18">14:18</span> Vi kana divininas kadia le apostluria
le Devleske nashtinas te aterdiaren le narodos, te bariaren lengo anav.'

<span id="an_14:19">14:19</span> Antunchi avile andai Antioch ai andai
Iconium Zhiduvuria, ai tsirdenas le narodos pe penge rik, ai kana
shudele baxensa po Pavlo, ai ingerde les avri anda foro, won gindinas ke
mulo.

<span id="an_14:20">14:20</span> Numa le disipluria geletar leste, ai
pale wushtilo, ai pale gelo ando foro. Pe terharin gelotar o Pavlo ai o
Barnabas anda Derbe.

<span id="an_14:21">14:21</span> Kana o Pavlo ai o Barnabas dine duma pa
Del ande kodo foro, ai sichardia but manushen. Antunchi geletar palpale
ande Lystra, ande Iconium, ai ando Antioch,

<span id="an_14:22">14:22</span> ai o Pavlo ai o Barnabas denas zor le
kolavre phralen, ai mothonas lenge pa Del ai te beshen ando pachamos kai
sas dino, ai mothonas lenge trobul te nakhas pa but chino mai anglal te
aresas ando rhaio le Devlesko.

<span id="an_14:23">14:23</span> Ando swako khangeri, won alosarde le
mai phure lenge, ai rhugisaile ai postisarde, ai mangenas katar O Del te
arakhel le ande kodo Del, kai pachaiesaspe.

<span id="an_14:24">14:24</span> Porme kana nakhle andai Pisidia, avile
ande Pamphilia.

<span id="an_14:25">14:25</span> Ai kana phende pa Del andek foro kai
bushol Perga, gele ande Attalia;

<span id="an_14:26">14:26</span> Ai kotsar line o paraxodo ai gele ando
Antioch, kodo foro kai thosesas les angla Del pala e buchi kai kerde
sas.

<span id="an_14:27">14:27</span> Kana aresle ande Antioch, ai chide la
khangeria, phende so godi O Del kerdia sas lensa, ai sar phuterde sas le
themenge o drom le pachamasko.

<span id="an_14:28">14:28</span> Ai beshlo but vriama le disiplonsa.

<span id="an_15:1">15:1</span> Uni manush avilo andai Judea ande Antioch
te phenen le phralenge, te na avena shinde sar o zakono le Mosesosko
manglia, won nashtin avena skepime.

<span id="an_15:2">15:2</span> O Pavlo ai o Barnabas phenenas lenge te
nas nai vorta, ai divininas pa kodia buchi, antunchi mangle o Pavlo ai o
Barnabas ai aver manush te zhan ande Jerusalem, saxke te den duma pe
kadia buchi le kolavre apostlonsa ai le mai phurensa.

<span id="an_15:3">15:3</span> E khangeri tradia le pala kodia diela,
nakhle andai Phoenicia ai andai Samaria, ai mothonas sar kodola kai Nas
Zhiduvuria, dinesaspe ka Del, ai kana ashunde le kolaver phral kodia
diela raduisaile sas.

<span id="an_15:4">15:4</span> Kana aresle ande Jerusalem, e khangeri
akhardia le peste, ai le apostluria ai le mai phure, ai phende lenge so
godi O Del kerdia sas lensa.

<span id="an_15:5">15:5</span> Numa uni andal Farizeanuria kai vi won
dine sas pe ka Del, wushtilo opre ai phende, trobul te shinen kodolen
kai Nas Zhiduvuria ai kai dinepe ka Del, ai te lenpe pala zakono le
Mosesosko.

<span id="an_15:6">15:6</span> Le apostluria le Devleske ai le mai phure
chidepe andek than te len sama pa kodia diela.

<span id="an_15:7">15:7</span> Kerdilia ek baro bunto, numa o Petri
wushtilo opre, ai phendia lenge, "Murhe phral, zhanen ke de dumult O Del
alosardia mashkar tumende, saxke anda murho mui le Nas Zhiduvuria trobul
te ashunen E Vorba le Devleski, ai te pachanpe.

<span id="an_15:8">15:8</span> Ai O Del, kai zhanel le ile, sikadia
lenge o chachimos kana dia vi len O Swunto Duxo sar amen;

<span id="an_15:9">15:9</span> Le Devleske iek fialo sam, vi won ai vi
ame, vi lengo ilo vuzhardia le pachamasa.

<span id="an_15:10">15:10</span> Akana sostar zumaven le Devles, te thon
ek pharimos pe le disiplon, kai chi amare dada ai chi ame nashti
rhevdisardiam.

<span id="an_15:11">15:11</span> Numa pala lashimos le Devlesko o Jesus
Kristo avasa skepime, sam sa sar lende.

<span id="an_15:12">15:12</span> Sa o narodo ande khangeri chi mai
phendia kanch, ai ashunenas ka Pavlo ai ka Barnabas, sar mothonas pa le
mirakluria ai le semnuria kai kerdia sas O Del lensa mashkar le Nas
Zhiduvuria.

<span id="an_15:13">15:13</span> Kana aterdile te divinin, o Iakov
phendia, "Murhe phral, ashunen mande."

<span id="an_15:14">15:14</span> O Simon phendia sar O Del mai anglal
dikhlia pe thema, ai te alol mashkar lende narodos kai ingeren la lesko
anav.

<span id="an_15:15">15:15</span> Ai kodola sa kerdion le vorbi kai le
profeturia phende sas kai sas ramome,

<span id="an_15:16">15:16</span> ai pala kodia avava palpale, ai vazdava
palpale o kher le Davidosko, kai sas perado; vazdava opre so sas tele,
ai vortova.

<span id="an_15:17">15:17</span> Saxke, so ashelia andal manush te roden
le Devles, ai sa le thema kai murho anav si luvudime, phenel O Del. Wo
kerel sa kadala dieli.

<span id="an_15:18">15:18</span> Mothol O Del kai dia te zhanen kadale
buchi de anda gor la lumiake.

<span id="an_15:19">15:19</span> Amos 9:11-12. Anda kodia, me mangav te
na keren bunto mashkar le manush kai chi zhanen le Devles ai kai denpe
le Devleske.

<span id="an_15:20">15:20</span> Numa te ramon lenge, te arakhenpe te na
xan mas bi vuzho kai sas dino ando anav le ikonengo, ai te arakhenpe
katar le biznibraznia, ai te na xan mas zhigeniengo kai sas tasade, ai
te na pen rat.

<span id="an_15:21">15:21</span> Ke demult le mai phure manush mothon o
zakono le Mosesosko ande swako foro, ai jinen o zakono andel khangeria
swako Savato.

<span id="an_15:22">15:22</span> Ai pelia drago le apostlonge ai le mai
phurenge ai sa le khangeriake, te alon mashkar lende, ai te traden ande
Antioch le Paulosa ai o Barnabas; o Judas kai akharenas les Barsabas, ai
o Silas, manush kai jinenas pe leste le phral.

<span id="an_15:23">15:23</span> Ai dine le lila kai mothol, "Le
apostluria ai le mai phure ai tumare phral traden but bax, sastimos kal
phral kai chi zhanen le Devles kai traiin ande Antioch, ande Syria, ai
ande Cilicia.

<span id="an_15:24">15:24</span> Ashundiam, ke uni manush kai gele
tumende amendar, ai kai ame chi tradiam le, dziliarde tume, phenenas,
trobul te aven shinde ai garaven o zakono; ame chi phendiam lenge te
phenen kadala vorbi.

<span id="an_15:25">15:25</span> Anda kodia ame diam andek than, ai
mangliam te alosaras lashe manush, ai te tradas le tumenge, kodolensa
kai si amenge drago o Barnabas ai o Paul.

<span id="an_15:26">15:26</span> Kadala manush dine pengo traio pala
anav amaro Devlesko Jesus Kristo.

<span id="an_15:27">15:27</span> Ame tradiam tumenge o Judas ai o Silas,
kai phenena tumenge te traiin sar ame ramosardiam.

<span id="an_15:28">15:28</span> Ke O Swunto Duxo, ai ame mangliam te na
thas pe tumende mai but pharimos de ferdi so trobul tumen te keren.

<span id="an_15:29">15:29</span> Te na xan anda mas kai sas dino angla
ikoni, ai rat zhigeniengo kai sas tasade, arakhen tume katar e
biznibraznia, ai traiina mishto, te na kerena kadala dieli. Ashen
Devlesa."

<span id="an_15:30">15:30</span> Kana won geletar kotsar katar kodia
khangeri, gele ando Antioch; ai dine o lil ka narodo kai pachalaspe ando
Del ando Antioch.

<span id="an_15:31">15:31</span> Kana jinde o lil, le phral raduisaile
ke anelas lenge lashimos ai zor.

<span id="an_15:32">15:32</span> O Judas ai o Silas, kai vi won sas
profeturia, sicharenas le, ai denas le zor kana divininas lensa.

<span id="an_15:33">15:33</span> Pala xantsi vriama, mekle le phral te
zhantar karing kodola kai trade sas le.

<span id="an_15:34">15:34</span> Numa o Silas gindilas kai mai mishto te
beshela.

<span id="an_15:35">15:35</span> Vi o Pavlo ai o Barnabas beshle ando
Antioch, sicharenas ai mothonas e lashi Vorba le Devleski le kolavren
phralensa.

<span id="an_15:36">15:36</span> Neskolki dies nakhle, porme o Pavlo
phendia le Barnabasoske, "Aven, dikhas le phralen ande sa le foruria kai
phendiam E Vorba le Devleski, te dikhas sar si kodala phral."

<span id="an_15:37">15:37</span> O Barnabas manglia te ingerel pesa vi
le Iovanos, kai akharenas le Mark.

<span id="an_15:38">15:38</span> Numa o Pavlo miazolas leske kai nai
mishto te len pesa kodoles kai mekliasas le andai Pamphilia, ai kai chi
avilo te zhutil le ande penge buchi.

<span id="an_15:39">15:39</span> Xolaile, ai meklepe o Pavlo, ai o
Barnabas lia pesa le Markos ai line o paraxodo, ai gele andek izula kai
bushol Cyprus;

<span id="an_15:40">15:40</span> O Pavlo alosardia o Silas, lia les
pesa, ai geletar, kai trade le le phral ando lashimos de Devlesko.

<span id="an_15:41">15:41</span> Ai gele ande Syria ai ande Cilicia, te
den zor le khangeria.

<span id="an_16:1">16:1</span> Porme o Pavlo gelo ande Derbe ai ande
Lystra, ai kotse sas ek disiplo kai busholas Timothy, wo sas o shav ieka
zhuvliako kai sas Zhiduvaika, ai pachalaspe ando Del, ai lesko dat sas
Greko.

<span id="an_16:2">16:2</span> Le phral andai Lystra ai andai Iconium
mothonas pa leste ke lasho manush sas.

<span id="an_16:3">16:3</span> O Pavlo manglia te ingerel les pesa, ai
shindia les palal Zhiduvuria ke kadia sas lenge zakono, ke but
Zhiduvuria sas kotsar, ai savorhe zhanenas ke lesko dat Greko sas.

<span id="an_16:4">16:4</span> Kana nakhenas pal foruria, mothonas le
phralenge te keren so mangen le apostluria le Devleske ai le mai phure
kai si ande Jerusalem.

<span id="an_16:5">16:5</span> Le khangeria zuravolas lengo pachamos, ai
butionas swako dies.

<span id="an_16:6">16:6</span> O Swunto Duxo chi meklia le te mothon E
Vorba le Devleski ande Asia, ai nakhle ande Phrygia ai anda them kai
busho Galatia.

<span id="an_16:7">16:7</span> Kana aresle ande Mysia, mangle te zhan
ande Bithynia, numa O Swunto Duxo le Kristosko chi manglia.

<span id="an_16:8">16:8</span> Nakhle anda Mysia ai aresle ando Troas.

<span id="an_16:9">16:9</span> Ande kodia riat o Pavlo dikhlia ek
vizion, ek manush andai Macedonia sikadilo lesko, ai rhugisailo leste,
ai phendia, aidi amende ande Macedonia, ai zhutisar ame.

<span id="an_16:10">16:10</span> Kana o Pavlo dikhlia kodia vizion,
mangliam strazo te zhas ande Macedonia, ke haliardiam ke O Del mangelas
te phenas kotse E Vorba le Devleski.

<span id="an_16:11">16:11</span> Kana geliamtar ando Troas, liam o
paraxodo ai geliam strazo ande Samothracia, ai pe terharin aresliam ande
Neopolis.

<span id="an_16:12">16:12</span> Kotsar geliam ande Philippi, kodo si o
pervo foro kai si andai Macedonia, kai avile sas le Romanuria: beshliam
xantsi dies ande kodo foro.

<span id="an_16:13">16:13</span> Kana dia o Savato anklistiam avri anda
foro karing o pai, ke rodasas ek than te sai rhugisavas; beshliam tele,
ai diam duma le zhuvliansa kai sas chidine kotse.

<span id="an_16:14">16:14</span> Ek anda lende busholas Lydia,
bichinelas brazba poxtan ando foro kai bushol Thyatira. Woi sas ek
zhuvli kai pachalaspe ando Del, ai ashunelas: O Del phuterdia lako ilo
te sai ashunel so motholas o Paul.

<span id="an_16:15">16:15</span> Kana boldiape peska familiasa, manglia
amendar vari so, ai phendia, te haliarena tume ke vorta sim karing O
Del, aven ande murho kher, ai beshen mande. Ai astarelas zor pe amende
te beshas.

<span id="an_16:16">16:16</span> Sar zhasas pe kodo than te rhugisavas,
ek shei kai sas o beng ande late avili amende, ai woi sai motholas so si
te avel, ai nirilas but love peske barenge ke drabarel ai phenel so si
te avel.

<span id="an_16:17">16:17</span> Ai liape pala Pavlo ai pala amende,
motholas, kakala manush si le slugi le Devleske kai si opre, ai won
mothon tumenge o drom le skepimasko.

<span id="an_16:18">16:18</span> Ai woi phendia kadia but dies, chi
haliarelas les. O Pavlo nashti mai rhevdilas, boldinisailo karing late,
ai phendia le bengeske, "Ando anav le Jesus Kristosko ankli avri anda
late." Ai strazo anklisto avri.

<span id="an_16:19">16:19</span> Le gazda kodola slugaki, kana dikhle ke
anklisto o bi vuzho anda late, line le Pavlos ai o Silas, ai angerde le
mashkar o foro anglal bare.

<span id="an_16:20">16:20</span> Angerde le angla bare ketani ai phenen,
"Kakala manush, buntuin amaro foro;

<span id="an_16:21">16:21</span> ai sicharen le zakonuria kai amenge nai
slobodo te las, ai chi te keras kodo zakono. Ame sam Romanuria."

<span id="an_16:22">16:22</span> Vi o narodo xolailo pe lende, le bare
ketani phende te shinen le tsalia pa Pavlo, ai pa Silas, ai dine ordina
te maren len le bichosa.

<span id="an_16:23">16:23</span> Kana marde le but, thode le ande
temnitsa, ai phende kodoleske kai lelas sama katar e temnitsa te arakhel
le zurales.

<span id="an_16:24">16:24</span> Sar phende leske kodia, kodo manush
thodia le ande temnitsa ta ando gor po zido, ai thodia lenge punrhe ande
bare khash.

<span id="an_16:25">16:25</span> Kal desh u dui e riat o Pavlo ai o
Silas rhuginaspe ai jilabenas te bariaren le Devlesko anav. Le kolaver
manush kai sas ande temnitsa ashunenas lende.

<span id="an_16:26">16:26</span> Numa strazo zurales mishtisaile e phuv,
kadia de zurales kai le ziduria le temnitsake pele tele strazo, ai sa le
wudara phuterdile, ai le lantsuria sa le manushenge kai sas ande
temnitsa phuterdile.

<span id="an_16:27">16:27</span> O manush kai lelas sama katar e
temnitsa wushtisailo, ai kana dikhlia le wudara la temnitsaki sar
phuterdili, ankaladia peske sabia, ai mangelas te mudarelpe, ke gindilas
ke sa le manush kai sas ande temnitsa geletar.

<span id="an_16:28">16:28</span> Numa o Pavlo tsipisardia zurales,
phenelas, "Na ker tuke baio, ke savorhe katse sam."

<span id="an_16:29">16:29</span> Strazo kodo manush lia pesa vediara, ai
strazo dia ande temnitsa, ai shudiape kal punrhe le Pavloske ai o Silas
izdraimasa.

<span id="an_16:30">16:30</span> Ankaladia le avri ai phendia, "Manusha,
so trobul te kerav te avav skepime."

<span id="an_16:31">16:31</span> O Pavlo ai o Silas phende, "Pachas tu
ando Del o Jesus Kristo, ai avesas skepime, tu ai chi familia."

<span id="an_16:32">16:32</span> Ai dine duma leske pai Vorba le
Devleski, ai vi kodolenge kai sas ando lesko kher.

<span id="an_16:33">16:33</span> Kodo manush kai lelas sama katar e
temnitsa lia le pesa strazo kodia e riat, ai xaliadia lenge dukha, ai
won bolde les, ai vi kodolen kai sas leske.

<span id="an_16:34">16:34</span> Kana angerdia le peste khere, ai dia le
te xan, ai raduime sas wo ai sa peski familia, ke pachaiesaspe ando Del.

<span id="an_16:35">16:35</span> Kana phuterdilo o dies, le ketani
Romanuria trade te mothon le manusheske kai lelas sama katar e temnitsa,
phenenas, "Mekes kodole manushen avri.

<span id="an_16:36">16:36</span> Ai kado manush kai arakhelas e temnitsa
phendia le Pavloske, ke mangle lestar te mekel le te zhantar: phendia
lenge, "Anklen avri ai zhantar, O Del tumensa."

<span id="an_16:37">16:37</span> Numa o Pavlo phendia lenge, "Mardia ame
angla narodo ai bi te keren kris pe amende, ame kai sam chache
Romanuria, ai thodia ame ande temnitsa, ai akana meken ame te zhastar
chordanes? Nichi, Mek te aven won te meken ame.

<span id="an_16:38">16:38</span> Le zhandari gele te mothon kado divano
kal ketani, ai le ketani daraile kana ashunde ke kodola manush Romanuria
sas.

<span id="an_16:39">16:39</span> Gele lende, ai mangle lendar te iertin
le, ai mekle le, ai phende lenge te zhantar anda kado foro.

<span id="an_16:40">16:40</span> Kana ankliste avri andai temnitsa, gele
ando kher la Lydiako: ai kana dikhle kodole phralen, mai dine le xantsi
zor katar O Del, ai geletar.

<span id="an_17:1">17:1</span> O Pavlo ai o Silas nakhle pai Amphipolis,
ai pai Apollonia, ai aresle ande Thessalonica, kai le Zhiduvuria sas le
synagogue kotse.

<span id="an_17:2">17:2</span> Sar kerelas wo butivar, o Pavlo, dia
andre ande synagogue, trin Savatone gelo ai divinilas lensa pa zakonuria
le Devlesko.

<span id="an_17:3">17:3</span> Motholas lenge ai sikavelas lenge, ke O
Kristo trobulas te chinuil, ai te zhuvindil mashkar le mule; ai kado
Jesus, kai mothav tumenge pa leste, wo si O Kristo.

<span id="an_17:4">17:4</span> Uni anda lende pachaie, ai raduimesas le
Pavlosa ai o Silas, ai but andal Grekuria rhuginaspe ka Del, ai vi but
zhuvlia kai sas gojaver.

<span id="an_17:5">17:5</span> Le zhiduvuria kai chi pachanaspe ando Del
nas lenge mishto, ai line pesa uni manushen kai nas lashe, kai kerenas
baio mashkar o narodo, ai kerde bunto ando foro, ai gele ka kher ieke
manushesko kai busholas Jason, ai rodenas kotse o Pavlo ai o Silas te
anen le ka narodo.

<span id="an_17:6">17:6</span> Numa chi arakhle le, line kodole manushes
kai busholas Jason, ai mai avre phralen kai zhandari kodole foroske ai
tsipinas, "Kadala manush sa rimosarde e lumia, avile vi katse.

<span id="an_17:7">17:7</span> Ai o Jason meklia le te aven leste, ai sa
kado narodo chi keren o zakono amare amperatosko, o Caesar, phenenas, ke
si aver amperato kai bushol Jesus."

<span id="an_17:8">17:8</span> Kodola vorbi xoliarde le narodos, ai le
zhandari kai sas ando foro.

<span id="an_17:9">17:9</span> O Jason ai le kolaver kai sas lesa,
pochinde love kai zhandari ai o zhandari meklia le pala kodia.

<span id="an_17:10">17:10</span> Strazo le phral kodia riat phende le
Pavloske ai o Silas te zhantar ande Berea, ai kana aresle kotse dine
ande khangeri le Zhidovonge.

<span id="an_17:11">17:11</span> Kodola Zhiduvuria mai lashe sas de sar
le Zhiduvuria kai sas ande Thessalonica, ashunde E Vorba le Devleski
dragosa, ai swako dies lenas sama ande Vorba le Devleski, te si vorta so
mothonas lenge.

<span id="an_17:12">17:12</span> But anda lende pachaiepe, ai vi but
zhuvlia kai sas Grekaiki, kai sas andai vitsa le barvalenge, ai but
manush.

<span id="an_17:13">17:13</span> Numa kana le Zhiduvuria andai
Thessalonica ashunde ke o Pavlo motholas pai Vorba le Devleski ande
Berea, gele kotse te rimon le narodos.

<span id="an_17:14">17:14</span> Strazo kodo phral kotsar phende le
Pauloske te zhaltar karing o pai, numa o Silas ai o Timothy beshlo ande
Berea.

<span id="an_17:15">17:15</span> Kodola kai angerenas le Paulos, gele
lesa zhi ande Athens, porme mekle les, ai geletar palpale, ai o Pavlo
phendia lenge te phenel le Silasoske ai o Timothy te aven leste mai
sigo.

<span id="an_17:16">17:16</span> O Pavlo azhukerelas le ande Athens,
numa haliarelas ande peste ke lesko duxo nas leske mishto, ke dikhlia le
manush rhuginaspe kal ikoni ande sa kodo foro.

<span id="an_17:17">17:17</span> Divinilas ande khangeri le Zhidovonsa,
ai vi kodolensa kai nas Zhiduvuria ai kai rhuginaspe ka Del. Ai vi
kodolensa ando foro mashkaral po bazari swako dies kai arakhelas.

<span id="an_17:18">17:18</span> Uni andal dokxtoria le Epicureononge ai
le Stoiconge marenas mui le Paulosa, uni mothonas, "So si kado divano?"
Uni kai ashunenas ke mothol pa Jesus ai pa zhuvindimos, mothonas, "Wo
mothol pa aver dela."

<span id="an_17:19">17:19</span> Antunchi line les, ai angerde les ka
Areopagus, phenenas, "Mangas te zhanas so si kado nevo zakono kai tu
sichares?

<span id="an_17:20">17:20</span> Ke tu keres ame te ashunas dieli kai si
shode. Ame mangliamas te zhanas so si kodola dieli."

<span id="an_17:21">17:21</span> Sa le manush kai beshenas ande Athens
ai le streia kai beshenas ande Athens, nakhavenas penge vriama te mothon
vai te ashunen nevimos.

<span id="an_17:22">17:22</span> Antunchi o Pavlo beshlo ande punrhende
po plai bushol 'Mars', ai phendia lenge, "Tume kai san andai Athens, me
dikhav ke tume san manush kai roden le zakonuria le devlenge ande soste
godi.

<span id="an_17:23">17:23</span> Chaches nakhlem angla tumaro foro, ai
dikhlem savendar dieli si tume te keren tumare khangeria, ai vi arakhlem
ek than kai si ramome pe leste, "Kai ek del kai chi zhanas." Tume
rhuginpe ka leste bi te zhanen les. Pa kodo si kai mothav tumenge.

<span id="an_17:24">17:24</span> O Del kai kerdia e lumia ai so godi si,
wo si o baro po cheri ai pe phuv, chi beshel andel tampluria (khangeria)
kai kerde le manush andel vas.

<span id="an_17:25">17:25</span> Nai podaime le manushenge vastensa, sar
te trobulsardino les vari so, wo kai del savorhen o traio, ai barval, ai
vi la kolaver dieli.

<span id="an_17:26">17:26</span> Kerdia sa le manushen te aven anda iek
rat, ai te beshen pe sa e lumia, ai thodia e vriama mai anglal, ai le
thana vorta kai trobulas te beshen.

<span id="an_17:27">17:27</span> Wo manglia le manush te roden le
Devles, ai te thon zor te arakhen les le rodemasa, marka ke nai dur
amendar.

<span id="an_17:28">17:28</span> Ke ande leste si ame o traio, ai sai
mishtisavas, ai sam so sam, ai vi tumare gramnoturia phende, "Ke leske
shave sam."

<span id="an_17:29">17:29</span> Te sam andal shave le Devleske, nashti
pachas ke O Del si sar o sumnkai, vai sar o rup, vai sar o bax, kai sas
ramome katar e buchi ai katar le mashinki le manusheske.

<span id="an_17:30">17:30</span> O Del chi mai lel sama palpale kana sas
le vriama kai le manush chi zhanenas kanch, akana mothol sa le
manushenge kai godi si te keinpe anda penge bezexa.

<span id="an_17:31">17:31</span> Ke thodia ek dies, kai kerela kris pe
lumia le chachimasa ieke manushesa kai wo alosardia; dia te zhanen
savorhe kana andai kodole manushes, katar e martia ka traio.

<span id="an_17:32">17:32</span> Kana ashunde pa zhuvindimos mashkar le
mule, uni asanas, ai uni mothonas, pe kadia buchi pa zhuvindimos desa
amensa duma aver data.

<span id="an_17:33">17:33</span> Porme o Pavlo gelotar mashkar lende.

<span id="an_17:34">17:34</span> Numa uni linepe pala leste, ai
pachaiepe, mashkar lende sas ek manush kai busholas Dionysius, ai wo sas
anda kodo narodo kai chidelaspe te keren kris. E zhuvli kai busholas
Damaris pachaiape ai mai aver lensa.

<span id="an_18:1">18:1</span> Pala kodia o Pavlo gelotar andai Athens,
ai gelo ande Corinth.

<span id="an_18:2">18:2</span> Kotse arakhlia ieke Zhidovos kai busholas
Aquila, wo kerdilo sas ando them kai bushol Pontius, antunchi areslo sas
andai Aitalia peska zhuvliasa, woi busholas Priscilla; ke o amperato o
Claudius diasas ordina ka sa le Zhiduvuria te zhantar andai Rome, ai o
Pavlo gelo lende.

<span id="an_18:3">18:3</span> Ai sar kerenas iek fial buchi, beshlo
lende, ai kerdia buchi, tseri kerelas lensa.

<span id="an_18:4">18:4</span> O Pavlo divinilas ande synagogue swako
Savato, ai anelas ka Del le Zhidovon ai le Grekon.

<span id="an_18:5">18:5</span> Ai kana o Silas ai o Timote avile kotse
andai Macedonia, o Pavlo thodia peske vriama te mothol E Vorba le
Devleski le Zhidovonge, ai phenelas lenge ke O Jesus si O Kristo.

<span id="an_18:6">18:6</span> Numa le Zhiduvuria chi lenaspe pala
leste, ai marenas mui lestar, o Pavlo chinosardia peske tsalia, ai
phendia lenge, "Tumaro rat si te perel pe tumare shero" me vorta si,
numa akana zhav karing le Nai Zhiduvuria.

<span id="an_18:7">18:7</span> Kana gelotar kotsar, avilo ka ek manush
kai busholas Justus, kado manush pachalaspe ando Del, ai lesko kher sas
pashai khangeri.

<span id="an_18:8">18:8</span> Numa o Crispus, o baro rashai la
khangeriako pachaiape ando Del, wo ai sa peski familia, ai but andal
Corinthiana kai ashundesas, dinepe ka Del, ai boldepe.

<span id="an_18:9">18:9</span> O Del mothol le Pavloske andek vizion
ande riat, "Na dara, numa des duma, na terdiol.

<span id="an_18:10">18:10</span> Ke me tusa sim, ai khonik chi thola o
vas pe tute te kerel tuke o baio ke des duma, ke but narodo sima ande
kado foro."

<span id="an_18:11">18:11</span> O Pavlo beshlo kotse iek bersh ai shov
shon, sicharelas E Vorba le Devleski mashkar lende.

<span id="an_18:12">18:12</span> Ande vriama kai o Gallio, o baro Romano
poronchilas pek them kai busholas Achaia, le Zhidvuria xolaile po Pavlo,
ai angerde les anglai kris, mothonas,

<span id="an_18:13">18:13</span> "Kado manush thol le manushen te lenpe
pala Del, numa na sar mangel o zakono.

<span id="an_18:14">18:14</span> Kana o Pavlo lelas te mothol vari so, o
Gallio mothol le Zhidovonge, "Te avilino ke kado manush kerdia vari so
kai nai vorta, vai te kerdia ek baio, me ashunav tumaro divano, tume
Zhiduvuria.

<span id="an_18:15">18:15</span> Numa te xalian tume andek vorba, vai ke
pel anava, vai pe tumaro zakono, keren so tume mangen, nai murhe diela,
chi mangav te kerav kris pe kadala dieli."

<span id="an_18:16">18:16</span> Ai phendia lenge te zhantar.

<span id="an_18:17">18:17</span> Antunchi sa le Grekuria line o
Sosthenes, o baro la khangeriako, ai marde les kotse anglai kris, numa o
Gallio nas leske diela.

<span id="an_18:18">18:18</span> O Pavlo mai beshlo but vriama ande
Corinth, porme lia pesko dies lasho katar le phral kai sas kotse, porme
lia o paraxodo ai gelotar ande Syria, lia pesa e Priscilla ai o Aquilla;
numa mai anglal sar te zhaltar rhanglia le bal pa pesko shero ande
Cenchrea; ke kadia diasas vorba.

<span id="an_18:19">18:19</span> Areslo ando Ephesus, ai o Pavlo meklia
peske vortakon kotse; ai gelo ande synagogue, ai kotse delas duma le
Zhidovonsa.

<span id="an_18:20">18:20</span> Ai won mangenas lestar te beshel mai
but lensa, numa chi manglia,

<span id="an_18:21">18:21</span> ai lia pesko dies lasho lendar, ai
phendia, "Trobul te zhav ka iek pachiv kai si ando Jerusalem, numa avava
palpale tumende, te mangel O Del," ai gelotar andai Ephesus.

<span id="an_18:22">18:22</span> Kana areslo ande Caesarea, gelo ande
Jerusalem, ai kotse gelo kai khangeri te dikhel le phralen, porme
gelotar ando Antioch. Kana beshlo xantsi vriama ando Antioch, gelotar,
ai zhalas karing e Galatia ai e Phrygia, ai kotse delas zor ando anav le
Devlesko le disiplon kai sas kotse.

<span id="an_18:24">18:24</span> Iek Zhidovo kai busholas Apollos, wo
kerdiilosas ande Alexandria, areslo ande Ephesus, kado manush delas duma
mishto ai zhanelas mishto E Vorba le Devleski.

<span id="an_18:25">18:25</span> Zhanelas o drom le Devlesko, ai dragosa
kerelas buchi le Devleski, motholas ai sicharelas vorta so sas O Jesus,
so phendia sas chacho, numa zhanelas ferdi pa o bolimos le Iovanosko.

<span id="an_18:26">18:26</span> Thodiape te divinilas andel synagogue,
ai kana o Aquilla ai e Priscilla ashunde les, line les pesa, ai sikade
leske mai vorta o drom le Devlesko.

<span id="an_18:27">18:27</span> Mangelas te nakhel ande Achaia, le
phral phende leske te zhal, ai trade iek lil kotse kal disipluria, kana
avela te premin les mishto. Kana areslo kotse, lashi buchi kerelas
mashkar kodola kai dinesaspe le Devleske katar o lashimos le Devlesko.

<span id="an_18:28">18:28</span> Ke sikavelas vorta angla narodo kai le
Zhiduvuria nas vorta angla Del, sikavela lenge katar E Vorba le Devleski
ke O Jesus si O Kristo.

<span id="an_19:1">19:1</span> Zhi kai o Apollos sas ande Corinth, o
Pavlo kana nakhlo anda sa le gava kai si ande Asia, areslo ando Ephesus,
ai kotse arakhlia uni disiplon.

<span id="an_19:2">19:2</span> Ai phendia lenge, "Lian anda tumende O
Swunto Duxo kana pachan tume?" Won phende leske, "Ame chi ashundiam ke
si ek Swunto Duxo."

<span id="an_19:3">19:3</span> Ai phendia lenge, "Anda savo bolimos tume
sanas bolde?" Ai won phende leske, "Ando bolimos le Iovanosko."

<span id="an_19:4">19:4</span> Antunchi o Pavlo phendia, "O Iovano
boldia kodolen kai mangenas te parhuven pengo traio, ai motholas le
Zhidovonge te pachanpe ande kodo kai avela pala leste, kodo si O Kristo.

<span id="an_19:5">19:5</span> Pe kodola vorbi, bolde sas ando anav le
Devlesko O Jesus.

<span id="an_19:6">19:6</span> Kana o Pavlo thodia le vas pe lende, O
Swunto Duxo avilo pe lende, ai denas duma andal kolaver shiba, ai
mothonas so si te avel.

<span id="an_19:7">19:7</span> Won sas sa andek than desh u dui manush.

<span id="an_19:8">19:8</span> Porme o Pavlo gelo ande synagogue, ai
kotse dia duma bi darako trin shon, ai delas duma pal dieli le rhaioske
kai si le Devlesko.

<span id="an_19:9">19:9</span> Numa uni lengo ilo zuralo sas, ai chi
pachanaspe, ai mothonas chorhe dieli pa drom le Devlesko angla narodo.
Antunchi o Pavlo gelotar lendar, ai lia le manushen kai pachanaspe ando
Del pesa; ai sicharelas len pa Del swako dies andek shkola ieke
manusheske kai busholas Tirannas.

<span id="an_19:10">19:10</span> Kodia buchi gelia dui bersh, ai sa
kodola kai beshenas ande Asia, Zhiduvuria ai Grekuria ashunde E Vorba le
Devleski.

<span id="an_19:11">19:11</span> Ai O Del kerelas bare mirakluria le
Pavlosa.

<span id="an_19:12">19:12</span> Kadia kai thonas pe naswale gada vai
dikhlorhe kai azbade sas le Pavlos, ai le naswale sastionas, ai le
manush kai sas o beng lende zhalastar.

<span id="an_19:13">19:13</span> Sas uni Zhiduvuria kai zhanas andek
than ando foro forestar te gonin le bengen andal naswale, zumavenas ando
anav le Devlesko Jesus te keren le te anklen avri, phende le bengenge,
"Dav tume ordina ando anav le Jesusosko, anklen avri, kado Jesus kai o
Pavlo mothol pe leste."

<span id="an_19:14">19:14</span> Ieke bare rasha kai sas Zhidovo,
busholas Sceva, sas les efta shave, kodola shave kerenas kadia.

<span id="an_19:15">19:15</span> Numa o beng mothol lenge, "Zhanav kon
si O Jesus, ai zhanav kon si o Pavlo, numa tume kon san?"

<span id="an_19:16">19:16</span> Ai kado manush kai sas o beng ande
leste xoko pe lende, ai sas les putiera pe lende, ai mardia le. Kadia de
zurales kai nashle anda kodo kher sa nange ai dukhade.

<span id="an_19:17">19:17</span> Kodola diela zhanenas sa le Zhiduvuria
sa le Grekuria kai beshenas ando Ephesus, ai daraile savorhe, ai o anav
le Devlesko Jesus sas bariardia.

<span id="an_19:18">19:18</span> But shave le Devleske avenas te
mothonas angla narodo so kerde.

<span id="an_19:19">19:19</span> But anda kodola kai kerenas drabarimos,
andine penge klishki, ai phabarenas le angla sa o narodo. Ai line sama
le love kai monas kadala klishki, ai arakhle ke sas pe panvardesh mi
teliara rupune.

<span id="an_19:20">19:20</span> Ai E Vorba le Devleski zhalas katar
godi ande putiera ai ande zor.

<span id="an_19:21">19:21</span> Akana kai kodola dieli nakhle, o Pavlo
manglia te zhal ande Jerusalem. Ai manglia te nakhel pai Macedonia ai
pai Greece, "Ai kana avava kotse," phendia, "Trobul te dikhav Rome."

<span id="an_19:22">19:22</span> Tradia antunchi ande Macedonia dui anda
peske zhutitoria, o Timote ai o Erastus; ai wo mai beshlo xantsi vriama
ande Asia.

<span id="an_19:23">19:23</span> Ande kodia vriama kerdilia but bunto
pala zakono le Devlesko.

<span id="an_19:24">19:24</span> Iek manush kai sas zhintari, wo
busholas Demetrius, wo kerelas ikoni rupeske pala Diana, ai le manush
kai kerenas leski buchi nirinas but love.

<span id="an_19:25">19:25</span> Ai chidia sa kodolen kai kerenas
kodalatar buchi, ai phendia lenge, "Manushale, te sam barvale, barvale
sam pala e buchi kai si ame.

<span id="an_19:26">19:26</span> Ai dikhen ai ashunen, ke na ferdi ando
Ephesus, numa pashte ande sa Asia, kado kai bushol Pavlo phendia le
manushenge ai sikadia lenge ke le dela kai si kerde andal vas le
manushenge nai dela.

<span id="an_19:27">19:27</span> Kadia diela chi rimol ferdi amari
buchi, numa vi e bari del Diana te xasarel sa pesko barimos ande tampla,
ai antunchi chi mai avela la lako barimos, ai kadia ikona kai rhuginpe
late o narodo kai si ande Asia ai sa le lumia!"

<span id="an_19:28">19:28</span> Kana ashunde kodola vorbi, savorhe
xolaile, ai tsipinas. Phenenas, "Bari si e ikona Diana le Ephesusonge."

<span id="an_19:29">19:29</span> Sa o foro buntisailosas, ai line pesa o
Gaius ai o Aristarchus, dui andal Macedonia, kai sas le vortacha le
Pauloske kai zhanas lesa, ai gele savorhe andek bari soba.

<span id="an_19:30">19:30</span> O Pavlo mangelas vi wo te zhal angla
narodo, numa le shave le Devleske chi mekenas les.

<span id="an_19:31">19:31</span> Uni andel bare kai poronchinas pe uni
gava ande Asia, kai sas leske vortacha, trade leske lil te mangenpe
lestar te na zhal ande kodo kher.

<span id="an_19:32">19:32</span> Uni mothonas kadia, uni aver fialo ke
buntuimos kerdiliasas; ai but anda narodo chi zhanenas sostar
chidinisaile sas andek than.

<span id="an_19:33">19:33</span> Uni manush anda narodo line o Alexander
ai thode les angla narodo. O Alexander antunchi kerdia iek semno anda
vas ai manglia te del duma te chacharel le angla narodo.

<span id="an_19:34">19:34</span> Numa kana haliarde ke Zhidovo sas,
tsipisarde savorhe andek than sa kodola vorbi pashte dui chasuria, "Bari
si e ikona Diana le Ephesusonge".

<span id="an_19:35">19:35</span> Ai kana o baro manush le forosko
ashadia le narodos te na mai buntuilpe, phendia, "Ephesusanuria, sa e
lumia zhanel ke o foro kai si ando Ephesus, lel sama katar o tampla kai
si e ikona Diana ai lako patreto kai hulisto anda cheri (Jupiter).

<span id="an_19:36">19:36</span> Khonik nashti mothol ke chi zhanel,
anda kodia trobul te na mai buntuin tume, ai te na keren kanch mai
anglal sar te gindin tume.

<span id="an_19:37">19:37</span> Tume andian kadale manushen katse, won
chi chorde andal tampluria, ai chi marde mui katar amari ikona.

<span id="an_19:38">19:38</span> Te si o Demetrius, ai leske manush te
thonpe vari kashte dosh, si diesa krisake, ai si zhandari, ai kotse
trobul te zhan te mothon pe kaste thon dosh.

<span id="an_19:39">19:39</span> Ai te mai si tumen vari so kai miazol
tumenge ke nai mishto, lasharasa kodia diela ande kris.

<span id="an_19:40">19:40</span> Ke sai dosharen ame ke buntuisailiam
anda so kerdilia adies. Ke kanchi nai ame te sikavas ke vorta keras kai
chidinisailiam.

<span id="an_19:41">19:41</span> Kana getosardia pesko divano, phendia
le narodoske te zhantar khere.

<span id="an_20:1">20:1</span> Kana o bunto terdilo, o Pavlo chidia
andek than le shave le Devleske ai kana mai dia les zor katar E Vorba le
Devleski, lia pesko dies lasho lendar, ai gelotar ande Macedonia.

<span id="an_20:2">20:2</span> Nakhlo anda kodola gava ai zuralelas anda
pachamos le shave le Devleske pal divanuria pa Del kai motholas lenge.
Porme gelo ande Gretsia,

<span id="an_20:3">20:3</span> ai kotse beshlo trin shon. Lelas o
paraxodo te zhaltar ande Syria, numa kana ashundia ke le Zhiduvuria
divininas pa leste te zumaven te rimon lesko drom; manglia te zhaltar,
numa te nakhel pai Macedonia.

<span id="an_20:4">20:4</span> Sopater, o shav le Pirrhusosko, andai
Berea gelo lesa; ai vi o Aristarcheus ai o Secundus andai Thessalonica:
ai o Gaius andai Derbe; o Timote ai o Tychicus ai o Trophimus andai
Asia.

<span id="an_20:5">20:5</span> Sa kadala geletar anglal ai azhukerenas
ame ando Troas.

<span id="an_20:6">20:6</span> Ame liam o paraxodo andai Philippi kana
getosaile E Patradi, ai panzh dies pala kodia aresliam lende ando Troas,
ai kotse beshliam iek kurko.

<span id="an_20:7">20:7</span> Savatone le disipluria chidinesas andek
than te xas e mol ai o manrho. O Pavlo kai trobulas te zhaltar pe
terharin, divinilas pa Del le phralensa kai sas kotse, ai dia lensa duma
zhi kal desh u dui e riat.

<span id="an_20:8">20:8</span> But vediara sas ande soba kai sas opre,
ai kai sas chidine.

<span id="an_20:9">20:9</span> Sas iek terno manush kai busholas
Eutychus, kai beshelas pe feliastra; ai lia les e lindri zurales ande
kodia kai ashunelas o divano kai motholas o Pavlo, ai ande kodia lindri
pelo de katar e trito feliastra zhi tele pe phuv. Numa kana gele te
vazden les, wo mulo sas.

<span id="an_20:10">20:10</span> Numa o Pavlo hulisto tele, bandilo
karing leste, ai lia les ande peske vas, ai phendia, "Na daran ke chi
mulo!"

<span id="an_20:11">20:11</span> Kana anklisto opre palpale, o Pavlo
phaglia o manrho ai xalia, ai mai dia duma but pa Del zhi ando dies,
porme gelotar.

<span id="an_20:12">20:12</span> O terno manush kai mulo sas pale
zhuvindisailo ai traiilas, ai savorhe raduimesas.

<span id="an_20:13">20:13</span> Ame geliamtar mai anglal po paraxodo
kai ingerelas ame ando Assos, ai kotse trobulas te las le Pavlos amensa.
Wo phendia sas te keras kadia, ke wo mangelas telal te zhal.

<span id="an_20:14">20:14</span> Kana areslo amen ando Assos, liam les
amensa po paraxodo, ai aresliam ando Mitylene.

<span id="an_20:15">20:15</span> Porme geliamtar kotsar, ai aresliam pe
terharin ando Chios. Ai pe terharin aresliam ando Samos ai beshliam ando
Trogillium; ai pala kodo dies aresliam ando Miletus.

<span id="an_20:16">20:16</span> O Pavlo mangelas te nakhel anglai
Ephesus, numa bi te aterdiol saxke te na xasarel vriama ande Asia.
Grebilaspe te aresel te dashtilas ande Jerusalem, kodo dies kai sas e
Pentecost.

<span id="an_20:17">20:17</span> Numa o Pavlo tradia vari kas anda
Miletus ando Ephesus, te akharel le mai phuren kai si ande khangeri.

<span id="an_20:18">20:18</span> Ai kana avile leste, wo phenel lenge,
"Tume zhanen sar kerdem tumensa, de sar o pervo dies kai areslem ande
Asia.

<span id="an_20:19">20:19</span> Kerava buchi le Devleski bi te kerav
barimata, univar rovavas, ai le zumaimos, ai univar trutno sas mange ke
le Zhiduvuria rodenas te rimon mange.

<span id="an_20:20">20:20</span> Zhanen ke chi garadem kanch anda so
trobulas te zhanen, ai ke chi daravas te mothav tumenge pa Del, ai te
sicharav tume angla narodo, ai andal kher khereske.

<span id="an_20:21">20:21</span> Mothavas le Zhidovonge ai le Grekonge,
te keinpe anda penge bezexa karing O Del, ai te pachanpe ando amaro Del
O Jesus Kristo.

<span id="an_20:22">20:22</span> Ai akana, eta, le Swuntone Duxosa kai
si ande mande, zhav ande Jerusalem, ai chi zhanav so avel mansa.

<span id="an_20:23">20:23</span> Numa ferdi foro forostar, O Swunto Duxo
mothol mange mai anglal ke e temnitsa ai chino azhukerel ma.

<span id="an_20:24">20:24</span> Numa me chi lav sama katar murho traio,
ke sar te avilino bari diela, numa ferdi te kerav so si ma te kerav
raduimasa, ai e buchi kai dia ma O Del O Jesus te kerav, te mothav e
lashi viasta anda lashimos le Devleski.

<span id="an_20:25">20:25</span> Ai akana, zhanav ke chi mai dikhena
murho mui, tume savorhe, tume kai sas mansa kana demas duma pa rhaio le
Devlesko.

<span id="an_20:26">20:26</span> Anda kodia mothav tumenge adies, ke te
xasavola iek anda sa le manush nai murhe dosh.

<span id="an_20:27">20:27</span> Ke mothodem tumenge, sa o zakono le
Devlesko, ai chi garadem kanchi.

<span id="an_20:28">20:28</span> Tume arakhen tume, ai arakhen le
kolavren kai O Swunto Duxo thodia tumen te len sama. Len sama katar e
khangeri le Devleski, kai wo chindia la pesko ratesa.

<span id="an_20:29">20:29</span> Zhanav ke thola pe mashkar tumende
manush sar le ruv, kai roden te rimon kana zhavatar, ai rodena te rimon
savorhen.

<span id="an_20:30">20:30</span> Ai vazdelape mashkar tumende manush kai
sicharen o xoxaimos ai te tsirden le shave le Devleske karing peske.

<span id="an_20:31">20:31</span> Arakhen tume! Ai seren tume, ke trin
bersh chi aterdilem, vi adiese, vi e riate te sicharav tume, ai te
zuravol tumaro pachamos karing O Del, le asuensa sicharavas sakones anda
tumende.

<span id="an_20:32">20:32</span> "Ai akana, mekav tumen le Devlesa, ai
kai leski lashi Vorba. Kodo kai si les e putiera te del tume zor, ai te
del tume le mishtimata kai garavel sar iek barvalimos sa kodolenge kai
si leske.

<span id="an_20:33">20:33</span> Chi manglem chi le love, chi o
sumnakai, ai kankaske tsalia.

<span id="an_20:34">20:34</span> Tume zhanen ke kerdem buchi murhe
vastensa, saxke te avel ma so trobul ma ai vi kodolen kai sas mansa.

<span id="an_20:35">20:35</span> Sikadem tumenge ande soste godi ke
trobul te kerelpe buchi, saxke te zhutisaras le chorhen, ai das ame goji
kal vorbi kai amaro Del. O Jesus phendia, "Ke mai drago te des de sar te
avel tut dino."

<span id="an_20:36">20:36</span> Kana getosardia pesko divano, thodiape
ande changende o Pavlo, ai rhugisailo lensa.

<span id="an_20:37">20:37</span> Savorhe rovenas, ai line le Pavlos
korhatar te chumidin les mai anglal sar te zhaltar.

<span id="an_20:38">20:38</span> Ai mai but nekezhime sas ke o Pavlo
phendia sas ke chi mai dikhena les. Ai savorhe gele lesa zhi ka
paraxodo.

<span id="an_21:1">21:1</span> Kana mekliam le, geliamtar po paraxodo ai
geliam strazo ando Cos; ai pe terharin aresliam kai izula Rhodes, ai
kotsar geliamtar ando Patara.

<span id="an_21:2">21:2</span> Ai arakhliam iek paraxodo kai nakhelas
pai Phoenicia, liam les, ai geliamtar.

<span id="an_21:3">21:3</span> Kana dikhliam e izula Cyprus, chi
aterdiliam, mekliam la pe stingo, ai geliam mai angle karing e Syria, ai
aterdiliam ande Tyre: Ke o paraxodo trobulas te huliarel tele o tovorho
kai sas les.

<span id="an_21:4">21:4</span> Ai kotse arakhliam manush kai pachanaspe
ando Del, beshliam lensa iek kurko. Ai O Swunto Duxo phendia kodola
phral te mothon le Pavloske te na zhal ando Jerusalem.

<span id="an_21:5">21:5</span> Ai kana nakhlo kurko, mangliamas te
zhastar mai angle. Ai savorhe avile amensa, zhi avri anda foro penge
rhomniansa penge shavensa. Thodiam ame anda changende pe chishai pasha
pai te rhugisavas.

<span id="an_21:6">21:6</span> Porme kana liam amenge dies lasho iek
kavrestar, anklistiam po paraxodo, ai won geletar khere.

<span id="an_21:7">21:7</span> Kana getosardiam te zhas po paraxodo,
geliam anda Tyre ando Ptolemais,ai kotse geliam te dikhas le shave le
Devleske, amare phral, ai beshliam lensa iek dies.

<span id="an_21:8">21:8</span> Pe terharin geliamtar, ai aresliam ando
Caesarea. Kana aviliam ando kher le Filiposko, wo sas manush kai
divinilas pa Del, iek andal efta manush kai alosardiamas ando Jerusalem,
beshliam leste.

<span id="an_21:9">21:9</span> Sas les shtar sheia, kai nas ansurime.
Won denas duma pa E Vorba le Devleski.

<span id="an_21:10">21:10</span> Beshliam kotse neskolki dies, iek
profeto kai busholas Agabus avilo andai Judea.

<span id="an_21:11">21:11</span> Ai avilo te dikhel ame, ai lia e
prashtia le Pavloski, ai phanglia peske punrhe ai peske vas, ai phendia,
"Eta, so phendia O Swunto Duxo, kodo manush kai si leski kadia prashtia
le Zhiduvuria phandenas les sakadia ando Jerusalem, ai dena les ka le
Nai Zhiduvuria."

<span id="an_21:12">21:12</span> Kana ashundiam kodia, ame ai kodola kai
samas lende ando kher, mangliam ame katar o Pavlo te na zhal ande
Jerusalem.

<span id="an_21:13">21:13</span> O Pavlo phendia, "So keren, kai roven
ai dukhaven murho ilo? Vi mekava te phanden ma, ai vi te mudaren ma ando
Jerusalem pala o anav le Devlesko, Jesus Kristo."

<span id="an_21:14">21:14</span> O Pavlo chi mekelaspe pala lende, ai
won chi mai phende leske kanch, phenenas, "E voia le Devleski te
kerdiol."

<span id="an_21:15">21:15</span> Xantsi dies pala kodia lashardiliam, ai
geliamtar ando Jerusalem.

<span id="an_21:16">21:16</span> Uni andal shave le Devleske anda
Caesarea avile amensa, ai angerdia lensa iek manush kai busholas Mnason
andai Cyprus, wo diasas pe ka Del de dumult ai leste trobulas te beshas.

<span id="an_21:17">21:17</span> Kana aresliam ande Jerusalem, le shave
le Devleske kai sas kotse raduime sas kana dikhle ame.

<span id="an_21:18">21:18</span> Pe terharin o Pavlo gelo amensa ka iek
phral kai busholas Iakov, ai sa le mai phure chidepe kotse.

<span id="an_21:19">21:19</span> Kana dia o vas savorhensa, o Pavlo
phendia lenge so godi O Del kerdia mashkar le Nai Zhiduvuria, la buchasa
kai dia les O Del.

<span id="an_21:20">21:20</span> Kana ashunde leste, bariarenas o anav
le Devlesko, phende leske, "Dikhes, amaro phral, sode mi Zhiduvuria
pachaiepe ai si le o zakono ande lengo ilo."

<span id="an_21:21">21:21</span> Ai won ashunde pa tute, ke tu sichares
sa le Zhidovon kai traiin mashkar le Nai Zhiduvuria, te na lenpe pala
zakono le Mosesosko, ai ke mothos lenge te na shinen penge glaten ai te
na lenpe pala zakono o Zhidovisko.

<span id="an_21:22">21:22</span> So te keras? Kodola manush si te
chidenpe andek than, ke si te zhangliolpe ke avilian.

<span id="an_21:23">21:23</span> Anda kodia ker so si te mothas tuke. Si
mashkar amende shtar manush kai shinade te rhuginpe ai te lenpe pala
zakono le Devlesko.

<span id="an_21:24">21:24</span> Anger le tusa, ai zha lensa kai
khangeri kai vuzharen, ai pochin anda lende, te rhanden penge bal: ai
kadia savorhe zhanena ke nas kanchi chacho pa so phendesas pa tute, numa
ke vi tu les tu pala zakono le Mosesosko.

<span id="an_21:25">21:25</span> Numa kodola kai Nai Zhiduvuria kai
pachanpe, tradiam lenge ek lil, ai phendiam lenge, te na xan anda mas
kai sas dino anglal ikoni, ai chi rat, chi zhigeniengo kai sas tasade,
ai te arakhenpe katar e biznibraznia."

<span id="an_21:26">21:26</span> O Pavlo lia kodole manushen,
vuzhardiape, ai pe terharin gelo ande tamplo lensa, te mothol savo dies
o vuzhimos kerdiolape, ai te den iek zhigania sako anda peste.

<span id="an_21:27">21:27</span> Ai kana o kurko pashte getolaspe, le
Zhiduvuria andai Asia avile, ai dikhle le Pavlos ande tampla,
buntuisarde sa le narodos, ai line les, tsipinas,

<span id="an_21:28">21:28</span> "Tume kai san anda Isarel, zhutin! Kodo
si o manush kai del duma bi malades pal Zhiduvuria ai amaro zakono le
Mosesosko, ai pa kadia tampla, ai akana angerdias le Grekuria ande
Swunto than, Ai kadia tampla mai nai vuzhi."

<span id="an_21:29">21:29</span> Won mothonas kadia, ke mai anglal o
Trophimus andai Ephesus sas lesa ando foro. Ai won gindinas ke o Pavlo
angerdiasas les ande tampla.

<span id="an_21:30">21:30</span> Sa o foro buntuisailo, ai o narodo pa
sako rik avelas, line o Pavlos, ai line les avri andai tampla, ai
phandade strazo le wudara.

<span id="an_21:31">21:31</span> Mangenas te mudaren le Pavlos, numa e
viasta avili zhi ka baro le ketanengo kai sas andal Romanuria, ke sa e
Jerusalem buntuilaspe.

<span id="an_21:32">21:32</span> Strazo lia pesa ketanen ai mai baren,
ai gele lende, kana dikhle le bares le ketanengo ai le ketanen, chi mai
marenas le Pavlos.

<span id="an_21:33">21:33</span> Antunchi o baro le ketanengo pashilo
pasha Pavlo, lia les, ai phendia te phanden les duie lantsonsa. Ai porme
phushlia kon si wo ai so kerdia?

<span id="an_21:34">21:34</span> Numa anda narodo uni tsipinas iek
diela, uni mothonas aver diela, ai nashtilas te lel o gor kanikastar ke
pra but bunto sas, ai phendia leske ketana te angeren o Pavlos ando baro
kher le ketanengo.

<span id="an_21:35">21:35</span> Kana aresle kal skeri, le ketani line
le Pavlos andel vas ke de but narodo kai sas.

<span id="an_21:36">21:36</span> Ke savorhe lenaspe pala leste ai
tsipinas te mudaren les.

<span id="an_21:37">21:37</span> Strazo kana zhanas ando baro kher le
ketanengo o Pavlo phendia le bareske, "Sai mothav vari so tuke?" ai o
baro phushel les, "Zhanes te des duma Grechisko?"

<span id="an_21:38">21:38</span> "Apo tu chi san o Egypsiano, kai mai
buntisailo sas, ai kai angerdia pesa ande pusta shtare mien choren?"

<span id="an_21:39">21:39</span> O Pavlo phendia, "Zhidovo sim, me sim o
Pavlo anda e Tarsus, kai si ande e Cilicia, me kerdilem andek baro foro.
Mek ma, mangav ma tutar te dav duma le narodosa."

<span id="an_21:40">21:40</span> O baro le ketanengo meklia les te del
duma, o Pavlo ande punrhende sas pel skeri, ai kerelas anda vas le
narodoske. Ai kerdilia iek baro chixo (ma nai bunto), ai o Pavlo dia
duma lenge ande shib le Zhidovisko ai phenelas,

<span id="an_22:1">22:1</span> "Manushale, Murhe phral, ai tume kai san
dada, ashunen akana so si ma te mothav tumenge ke chi sim doshalo!"

<span id="an_22:2">22:2</span> Kana ashunde kodala manush ke delas duma
o Pavlo ande shib le Zhidovisko, mai but chixo sas; ai o Pavlo phendia,

<span id="an_22:3">22:3</span> "Me sim zhidovo, me kerdilem ande Tarsus
o foro kai si ande Cilicia, numa barilem ande kado foro ai beshavas
pashol punrhe ieke manusheske kai busholas Gamaliel. Wo sicharelas ma
vorta te zhanav o zakono amare dadengo, ai kodo manush radimasa kerelas
buchi le Devleski, sar keren tume savorhe adies.

<span id="an_22:4">22:4</span> Me chinuisardem zhi kai martia sa kodolen
kai lenaspe pala drom le Jesusosko, aterdiardem murshen ai zhuvlian ai
thodem le ande temnitsa.

<span id="an_22:5">22:5</span> O baro rashai ai le mai phure kai sas
ande tampla sai mothon tumenge ke o chachimos phenav. Won dine ma lila
le phralenge le Zhidovonge kai si ando Damascus, ai gelem kotse te
aterdiarav kodolen kai pachanaspe ando Del ai te anav le ando Jerusalem
te chinuiv le."

<span id="an_22:6">22:6</span> "Po drom kai zhavas ai sar pashuavas
pasha Damascus, strazo karing le desh u dui chasuria iek bari vediara
avili anda cheri, ai strefialas kruglom mandar.

<span id="an_22:7">22:7</span> Pelem pe phuv, ai iek glaso ashundem kai
motholas mange, "Saul, Saul! Sostar chinuis ma?"

<span id="an_22:8">22:8</span> Ai me dem atweto, "Kon san tu Devla?" Ai
wo phendia mange, "Me sim O Jesus andai Nazareth, kai tu chinuis."

<span id="an_22:9">22:9</span> Kodola kai sas mansa dikhle e vediara,
numa chi ashunenas o glaso kodolesko kai delas duma,

<span id="an_22:10">22:10</span> Antunchi phendem, "So te kerav, Devla?"
Ai O Del mothol mange, "Wushti opre, zha ando Damascus; ai kotse
mothonas tuke so godi trobul te keres."

<span id="an_22:11">22:11</span> Chi mai dikhavas kanch palai razha
kodola vediaraki, kodola kai sas mansa line ma vastestar ai aresliam
ando Damascus.

<span id="an_22:12">22:12</span> Kotse sas iek manush kai busholas
Ananias, wo lelaspe pala zakono le Mosesosko, ai sa le Zhiduvuria anda
Damascus lazhanas lestar, ai chetainas les.

<span id="an_22:13">22:13</span> Avilo mande, ai phendia mange, "Saul,
Murho phral, te aven che iakha phuterde, ai strazo murhe iakha
phuterdile ai dikhavas."

<span id="an_22:14">22:14</span> Ai phendia, "O Del amare dadengo
alosardia tu, te zhanes so mangel, ai te dikhes kodoles kai si chacho,
ai te ashunes o glaso anda lesko mui.

<span id="an_22:15">22:15</span> Ke tu avesa lesko marturo mashkar sa le
manush andal dieli kai dikhlian ai ashundian.

<span id="an_22:16">22:16</span> Ai akana, na mai azhuker, wushti opre,
ai aves boldo, ai te aves xalado anda che bezexa kana akhares po anav le
Devlesko."

<span id="an_22:17">22:17</span> "Kana gelem palpale ande Jerusalem, ai
rhugivas ma ande tampla, dikhlem iak vizion,

<span id="an_22:18">22:18</span> ai dikhlem le Devles kai motholas
mange, "Grebisavo, ankli avri andai Jerusalem, ke o narodo chi pachana
pe so phenesa pa mande."

<span id="an_22:19">22:19</span> Ai me phendem, "Devla, won zhanen ke me
savas ande temnitsi ai keravas tumaren le sastrensa ande swako synagogue
kodolen kai pachanaspe ande tute.

<span id="an_22:20">22:20</span> Ai kana shorde o rat le Stephenosko, me
simas kotse, ai phenavas ke vorta kerenas kodole kai mudarenas les, ai
ankerdem lenge tsalia zhi kai mudaren les."

<span id="an_22:21">22:21</span> Porme O Del mothol mange, "Zha, tradava
tu dur karing le thema."

<span id="an_22:22">22:22</span> O narodo ashunelas leste zhi kai
phendia kadala vorbi, ai porme tsipinnas, ai phende, "Len pai lumia
kasavestar manush, intaino traiil."

<span id="an_22:23">22:23</span> Ai tsipinas, ai shudelas penge tsalia
ai shudenas phulberia opre.

<span id="an_22:24">22:24</span> O baro le ketanengo phendia te ingeren
le Pavlos andre ando baro kher, ai te maren les le bichosa saxke te del
duma, ai te zhanen sostar o narodo tsipilas pe leste.

<span id="an_22:25">22:25</span> Numa kana phangle les te maren les le
bichosa, o Pavlo phendia la ketanaki kai sas pasha leste, "Si tumenge
slobodo te maren le bichosa ieke chacho Romanos, kai nas inker dino ande
kris?"

<span id="an_22:26">22:26</span> Kana ashundia kodola vorbi wo gelo
karing o mai baro ketana te mothol leske, "So si te keres akana? Kado
manush Romano lo!"

<span id="an_22:27">22:27</span> Antunchi o baro ketana gelo karing o
Pavlo, ai phushlia les, "Phen mange te san chacho Romano?" O Pavlo dia
atweto, "E".

<span id="an_22:28">22:28</span> Ai o baro ketana phendia, "Pochindem
bare love te kerdiuav chacho Romano." Ai o Pavlo phendia leske, "Me
kadia kerdilem."

<span id="an_22:29">22:29</span> Strazo, kodola kai lenas te maren les
ai te keren les te del duma durile lestar, ai vi o baro ketana darailo
kana dikhlia ke o Pavlo sas ek chacho Romano, ke wo phanglia le Pavlos
le lantsonsa.

<span id="an_22:30">22:30</span> Pe terharin mangelas te zhanel chaches
anda soste le Zhiduvuria dosharenas les, o baro ketana phuterdia leske
lantsuria, ai dia ordina ke le bare rashan, ai le kolavren, le mai phure
te chidenpe andek than. Porme lia le Pavlos, ai thodia les mashkar
lende.

<span id="an_23:1">23:1</span> Ai o Pavlo dikhlia pe lende, ai phendia,
"Manushale! Murhe phral! Chachimasa ai ilesa kerdem o zakono le Devlesko
zhi adies."

<span id="an_23:2">23:2</span> O baro rashai kai busholas Ananias dia
ordina kodolen kai sas pasha leste te den les iek pa mui.

<span id="an_23:3">23:3</span> Antunchi o Pavlo phendia leske, "O Del
marela tu, tu baro zido parniardo! Tu beshes tele katse te des ma pe
kris pala zakono, numa tu chi keres sar si o zakono ke des ordina te
maren ma?"

<span id="an_23:4">23:4</span> Kodola kai sas pasha leste, mothonas,
mardian mui katar o baro rashai le Devlesko!"

<span id="an_23:5">23:5</span> Ai o Pavlo phendia, "Chi zhanavas, murhe
phral ke wo si o baro rashai. Ke E Vorba le Devleski mothol, "Na de duma
bi malades pa baro kai poronchil pe cho narodo."

<span id="an_23:6">23:6</span> Numa kana o Pavlo zhanelas ke uni anda
narodo kai sas kotse sas andal Saduseanuria, ai kolaver rik sas andal
Farizeanuria, anda kodia o Pavlo tsipilas angla lende, "Manushale, Murhe
phral, Farisi sim, shav le Farizeanosko; ai ke pachav ma ke le mule sai
zhuvindin, anda kodia den me pe kris!"

<span id="an_23:7">23:7</span> Kana ashunde so phendia o Pavlo, kerdilia
iek bunto mashkar le Farizeanuria ai le Saduseanuria, ai ande kodo kher
kai beshenas hulazhile.

<span id="an_23:8">23:8</span> Ke le Saduseanuria mothonas ke le mule
nashti mai zhuvindin, ai ke nai angeluria, ai chi duxuria, numa le
Farizeanuria pachanaspe ande kodola dieli.

<span id="an_23:9">23:9</span> Baro bunto kerdilia, ai uni anda kodola
manush kai sicharenas o zakono, kai won sas pe rig le Farizeanonge
wushtile opre, ai tsipinas zurales, phenenas, "Ame chi arakhas chi iek
bi lashimos ande kado manush! Amborim ek duxo vai ek angelo dia lesa
duma!"

<span id="an_23:10">23:10</span> Kadia de zurales buntuisaile, ai o baro
le ketanengo darailo ke mudaren le Pavlos, anda kodia dia ordina peske
ketanen te zhan mashkar o narodo, ai te len le Pavlos mashkar lende, ai
te anen les kotse kai sas le ketani.

<span id="an_23:11">23:11</span> Pe terharin e riat O Del sikadilo le
Pavloske, ai phendia leske, "Na dara, ke sar dian duma pa mande ande
Jerusalem, trobul te mothos pa mande vi ande Rome."

<span id="an_23:12">23:12</span> Kana phuterdilo o dies, le Zhiduvuria
denas pe duma, ai phende ke lenpe armaiansa, te na xan kanch ai te na
pen zhi kai mudaren le Pavlos.

<span id="an_23:13">23:13</span> Kodola kai linepe te keren kodia diela
sas mai but sar shtarvardesh zhene.

<span id="an_23:14">23:14</span> Gele kal bare le rashange ai kal mai
phure, ai phendia lenge, "Ame liam ame armaiansa pe amende, te na xas
zhi kai mudaras le Paulos.

<span id="an_23:15">23:15</span> Akana tume ai le mai bare mangen ka
baro le ketanengo te anel le Pavlos tumenge terhara, ai mothon ke mangen
te dikhen mai mishto so kerdia, ai ame, mai anglal ke sar te pashol
tumende, mudaras les."

<span id="an_23:16">23:16</span> Kana o shav le Pavloski phei ashundia
so mangenas te keren, gelo kal ketani, dia andre ando kher ai phendia le
Pavloske.

<span id="an_23:17">23:17</span> O Pavlo akhardia iekes andal ketani, ai
phendia, "Anger kakale terne manushes ka baro le ketanengo; ke si les
vari so te mothol leske."

<span id="an_23:18">23:18</span> Le ketana lia kodole terne manushes
pesa, ai angerdia les ka baro le ketanengo, ai phendia, "O Pavlo kai si
phandado, akhardia ma, ai manglia mandar te anav tuke kadale terne
manushes, ke si les vari so te mothol tuke."

<span id="an_23:19">23:19</span> O baro lia le terne manushes vastestar,
ai gelo lesa mai dur, ai phushlia lestar, "So si tu te mothos mange?"

<span id="an_23:20">23:20</span> Ai wo phendia, "Le Zhiduvuria mangen
tutar te anes le Pavlos anglal bare terhara, ai mothon ke le bare mangen
te dikhen mai mishto so kerdia ai te phushen vari so lestar.

<span id="an_23:21">23:21</span> Numa tu na pachas so mothon, ke mai but
sar shtarvardesh mashkar lende, keren narozhno te len les ai dinepe
armaia pe pende te na xan kanch ai te na pen zhi kai mudaren les. Won
azhukeren akana, ai azhukeren pala tute so keresa.

<span id="an_23:22">23:22</span> O baro le ketanengo phendia le terne
manusheske te zhaltar. Numa mai anglal phendia leske te na mothol
kanikaske o divano kai phendia leske.

<span id="an_23:23">23:23</span> Porme akhardia duien andal ketani, ai
phendia lenge, "Chiden kal inia e riate dui shela ketani, shovardesh
ketani pel gras, ai dui shela ketani kai meken le fleshensa te zhan zhi
ando Caesarea.

<span id="an_23:24">23:24</span> Ai lasharen grasten te ingeren le
Pavlos, ai arakhen les pa drom te aresel ka governori, o Felix.

<span id="an_23:25">23:25</span> Ai ramosardia iek lil leste. Ai mothol
"Me o Claudius Lysias, tradav tuke lasho dies, tu o lasho governori o
Felix.

<span id="an_23:27">23:27</span> Le Zhiduvuria line kadale manushes, ai
mangenas te mudaren les, numa me avilem ketanensa, ai lem les ke
ashundem ke wo Romano sas.

<span id="an_23:28">23:28</span> Ai mangavas te zhanav sostar thon dosh
pe leste, angerdem les angla lengo baro.

<span id="an_23:29">23:29</span> Ai dikhlem ke thonas dosh pe leste pa
uni vorbi kai motholas pa lengo zakono, numa chi mudardia kanikas te
mudaren les vai te phandaven les.

<span id="an_23:30">23:30</span> Phende mange ke le Zhiduvuria rodenas
te len les, ai strazo me tradem les tuke, ai phenava kodolenge kai thon
dosh pe leste te aven tute. Ash Devlesa."

<span id="an_23:31">23:31</span> Le ketani, palai ordina kai sas dini
lende, line le Pavlos, ai angerde les e riate zhi ande Antipatris.

<span id="an_23:32">23:32</span> Pe terharin mekle le ketanen kai sas
pel gras te ingeren les, ai won geletar palpale khere.

<span id="an_23:33">23:33</span> Kana aresle ando Caesarea, le ketani
pel gras dine o lil ka governori kotse, ai dine les le Pavlos.

<span id="an_23:34">23:34</span> Ai kana o governori kotsar jindia o
lil, phushlia anda savi rik o Pavlo sas. Ai phende leske, ke sas andai
Cilicia.

<span id="an_23:35">23:35</span> "Ashunava tute," phendia leske, "Kana
kodola kai thon dosh pe tute avena. Ai dia ordina te garaven les kotse
kai o amperato Herod kerelas peske krisa.

<span id="an_24:1">24:1</span> Pansh dies pala kodia avilo o baro rashai
o Anianas ai avre manushensa mai phure, ai ieke ablakatosa ka busholas
Tertullus, won avile karing o Felix ando Caesarea te thon dosh po Pavlo.

<span id="an_24:2">24:2</span> Akharde le Pavlos, ai o Tertullus liape
te dosharel les, phenelas, "Tu kai san baro ando Caesarea, pala tute si
ame iek bari pacha, ai but dieli kerdian te avel mishto amare themeske.

<span id="an_24:3">24:3</span> Ai so godi si ame, ande swako vriama, ai
katar godi, ame naisisaras tuke.

<span id="an_24:4">24:4</span> Numa te na xasaras chi vriama, mangav ma
tutar te ashunes ande cho lashimos so si ame te mothas tuke ande xantsi
vorbi.

<span id="an_24:5">24:5</span> Ame arakhliam kadale manushes ek manush
nai lasho, ai buntuil sa le Zhidovon ande lumia, ai o baro le Nazarengo.

<span id="an_24:6">24:6</span> Ai vi zumadia te marel mui katar o
tampla, ai ame aterdiardiam les. Ame mangliam te das les pe kris pala
amaro zakono,

<span id="an_24:7">24:7</span> numa o baro le ketanengo o Lysias kana
avilo, lia les anda amare vas ai xaliape amensa.

<span id="an_24:8">24:8</span> Ai dia ordina kodolen kai thon dosh pe
kado manush te aven tute. Dikhesa tu kana phushesa lestar ai ashunesa
lestar sa le dieli, kai ame dosharas les."

<span id="an_24:9">24:9</span> Le Zhiduvuria mai zuravenas e dosh pe
leste, ai mothonas ke kadia si.

<span id="an_24:10">24:10</span> Pala kodia o governori kerdia semno le
Pavloske te del duma, o Pavlo dia atweto, "Zhanav ke tu san o baro
kadale themesko de dumult, ai bi darako phenav angla tute ke chi sim
doshalo.

<span id="an_24:11">24:11</span> Sai dikhes tu korkorho ke nai mai but
de sar desh u dui dies kai simas ande Jerusalem te rhugiv ma ka Del.

<span id="an_24:12">24:12</span> Chi arakhle ma ande tampla, chi ande
chi iek than, chi anda foro te dav duma varikasa, vai te chidav le
narodos te buntuilpe.

<span id="an_24:13">24:13</span> Ai nai le so te sikaven te dosharen ma
akana.

<span id="an_24:14">24:14</span> Phenav tuke chachimasa, ke me kerav
buchi le Devleski, O Del murhe dadengo, ai lav ma pala drom o nevo kai
won mothon ke nai chacho, numa me pachav ma ande so godi si ramome ando
zakono ai so mothon le profeturia.

<span id="an_24:15">24:15</span> Ai si ma o pachamos ando Del, sar sas
murhe daden ke zhuvindina, vi le manush kai si vorta ai vi le manush kai
nai vorta.

<span id="an_24:16">24:16</span> Anda kodia thav murhi zor te avel sagda
murho gindo bi doshako angla Del, ai angla manush.

<span id="an_24:17">24:17</span> But bersh gelemtar anda Jerusalem, numa
akana avilem te anav zhutimos le lovensa ka murhe narodos.

<span id="an_24:18">24:18</span> Uni Zhiduvuria andai Asia arakhle ma
ande tampla vuzhardo. Nas narodo mansa, ai nas chi iek bunto.

<span id="an_24:19">24:19</span> Won trobunas te aven tute, ai te mothon
le dosha, kai won sas le pe mande.

<span id="an_24:20">24:20</span> Vai kakala te mothon, savestar baio won
arakhle ke me sim doshalo, kana simas anglal bare kai keren la krisa.

<span id="an_24:21">24:21</span> Vai amborim kai tsipisardem kana simas
mashkar lende, ai kai phendem ke pachav ma ke le mule wushten, anda
kodia dino sim pe kris adies angla tute."

<span id="an_24:22">24:22</span> Ai o Felix zhanelas mishto kodo zakono,
ai phendia, "Dikhasa mai angle pa kadia diela, kana o baro le ketanengo
o Lysias avela, dikhava so kerava anda chi diela."

<span id="an_24:23">24:23</span> Ai dia ordina ka ek ketana te lel sama
katar o Pavlo, te na nashel, numa te meken leske vortachen te dikhen les
vai te den les vari so.

<span id="an_24:24">24:24</span> Xantsi dies pala kodia o Felix avilo
peska rhomniasa, woi bushol Drusilla, woi si Zhidovaika. Ai akhardia le
Paulos te ashunen sar del duma pa pachamos ando Kristo.

<span id="an_24:25">24:25</span> Numa o Pavlo delas duma sar te traiis
ek traio vorta, ai te les tutar sama, ai e kris kai si te avel pe lumia,
o Felix darailo, ai phendia, "Zhatar ai mai ashunava tute aver data kana
avela ma vriama."

<span id="an_24:26">24:26</span> Ai vi gindilas ke o Pavlo del les love,
anda kodia akharela les butivar te del duma lesa.

<span id="an_24:27">24:27</span> Dui bersh nakhle kadia, porme o Porcius
Festus lia o than le governorosko o Felix, ai o Felix te avel drago le
Zhidovonge, meklia le Pavlos ande temnitsa.

<span id="an_25:1">25:1</span> Trin dies nakhle, ai o Festus areslo ande
kado them, gelo andai Caesarea ande Jerusalem.

<span id="an_25:2">25:2</span> Kotse o baro rashai ai o baro anda le
Zhiduvuria phende leske le dosha kai si le po Pavlo. Mangle les katar o
Festus.

<span id="an_25:3">25:3</span> Te kerel lenge iek mishtimos, te anen le
Pavlos ande Jerusalem, ke won dine sas pe duma so te keren le Pavlosa ke
mangenas te mudaren les pa drom kana avela.

<span id="an_25:4">25:4</span> Numa o Festus phendia, "Ke o Pavlo
arakhado sas ande Caesarea, ai ke sigo vriama vi wo trobul te zhaltar
palpale.

<span id="an_25:5">25:5</span> Ai mothol le mai bare mashkar tumende te
aven mansa, ai te avela ka kado manush si doshalo ande vari soste, mek
dosharen les."

<span id="an_25:6">25:6</span> O Festus beshlo lensa desh dies , porme
gelotar palpale ande Caesarea. Pe terharin gelo ando kher kai keren le
krisa, ai dia ordina te anen le Pavlos.

<span id="an_25:7">25:7</span> Kana avilo, le Zhiduvuria kai avile sas
andai Jerusalem kruglom lestar sas, ai mothonas pe leste but ai bare
dosha, kai won nashtinas te sikaven ke sas pe leste.

<span id="an_25:8">25:8</span> O Pavlo chacharelaspe ai motholas, "Chi
kerdem chi iek dosh, chi karing o zakono le Zhidovongo, chi karing e
tamplo, ai chi karing o Caesar."

<span id="an_25:9">25:9</span> O Festus kai mangelas te avel drago le
Zhidovonge, manglia katar o Pavlo, "Manges te zhas ande Jerusalem, ai te
aves kotse, dino ande kris angla mande pa kadala dieli kai dosharen tu?"

<span id="an_25:10">25:10</span> Antunchi o Pavlo phendia, "Anglai kris
le Caesaroske sim, ai katse trobul te avav lino pe kris. Chi kerdem chi
iek baio karing le Zhiduvuria, ai vi tu zhanes mishto.

<span id="an_25:11">25:11</span> Te sim doshalo, ai kerdem iek baio kai
trobul te merav, me merava. Numa le dieli kai won dosharen ma nai
chache, kanikaske nai slobodo te del ma kal Zhiduvuria, ai te mudaren
ma, ke me akharav le Caesaros.

<span id="an_25:12">25:12</span> Porme kana o Festus dia duma le mai
barensa kai sas kotse, phendia, "Tu manges te akhares le Caesaros, Apo
leste zhasa."

<span id="an_25:13">25:13</span> Xantsi dies pala kodia o amperato
Agrippa ai e Bernice aresle ando Caesarea te dikhen le Festus.

<span id="an_25:14">25:14</span> Ai mangenas te beshen kotse meskolke
dies, o Festus andia angla amperato e diela le Pavloski, ai mothol
leske, "Si katse iek manush kai o Felix meklia ande temnitsa;

<span id="an_25:15">25:15</span> Ai pe kado manush, kana simas ande
Jerusalem, le bare le rashange ai le mai phure le Zhidovonge vachisaile
lestar, ai mangel te dosharen les.

<span id="an_25:16">25:16</span> Ai me dem le atweto, ke nai o zakono le
Romanongo te dosharen ieke manushes, mai anglal te dikhel kodolen kai
thon dosh pe leste, ai te avel les e vriama te dikhel ai te chacharelpe
andal dieli kai won mothon ke doäalolo.

<span id="an_25:17">25:17</span> Kana avili katse mansa, chi xasardem
vriama pe terharin, gelem kotse kai keren le krisa, ai dem ordina te
anen kakale manushes.

<span id="an_25:18">25:18</span> Kodola manush kai dosharenas les avile,
numa chi dosharde les anda chi iek diela kai me gindivas.

<span id="an_25:19">25:19</span> Xanaspe lesa anda pengo zakono, ai
andak manush kai bushol Jesus, kai mulo; ai kai o Pavlo mothol ke
zhuvindisailo.

<span id="an_25:20">25:20</span> Me chi zhanavas sar te dikhav anda
kodola dieli, anda kodia phushlem katar o Pavlo te mangelas te zhal ande
Jerusalem, ai te avel dino pe kris kotse.

<span id="an_25:21">25:21</span> Numa o Pavlo manglia te avel leski
diela dikhli katar o Caesar Augustus, ai me dem ordina te ankeren les
ande temnitsa zhi kai tradav les ka Caesar.

<span id="an_25:22">25:22</span> O Agrippa phendia le Festusoske,
"Manglemas i me te ashunas kodole manushes" O Festus phendia leske,
"Terhara ashunesa les,"

<span id="an_25:23">25:23</span> Pe terharin, o Agrippa ai e Bernice
avile vuliarde ai penge slugensa, ai dine ande kado kher kai keren le
krisa, le barensa kai poronchin pel ketani, ai le mai barensa kai sas
ande kodo foro. Ai o Festus dia ordina te anen kotse le Pavlos.

<span id="an_25:24">25:24</span> Porme o Festus phendia, "Tu amperato
Agrippa, ai sa tume kai san katse amensa, dikhen kadale manushes, kai sa
le Zhiduvuria mangle mandar, vai ande Jerusalem, vai katse, tsipimasa ke
kado manush trobulas mudardo

<span id="an_25:25">25:25</span> Me kikhlem ke chi kerdia kasavestar
baio te mudaren les, ai wo o Pavlo manglia te dikhel le amperatos
Augustus, me manglem te tradav les leste.

<span id="an_25:26">25:26</span> Nai ma chi iek diela vorta te ramov ka
Caesar pa e diela le Pavloski, anda kodia manglem te dikhen les, ai mai
but tu Amperato Agrippa, saxke kana phushesa les tu, si ma vari so te
ramov le amperatosko.

<span id="an_25:27">25:27</span> Ke mange miazol ke nai vorta te trades
ieke manushes kai si doshalo bi te sikaves anda soste si doshalo."

<span id="an_26:1">26:1</span> O Agrippa mothol le Pavloske, "Slobodo
tuke te des duma te chachares tu," ai o Pavlo vazdia o vas ai
chacharelaspe: ai phendia,

<span id="an_26:2">26:2</span> "Raduime sim Amperato Agrippa, ke si
mange slobodo adies te chacharav ma angla tute anda sa le dieli kai le
Zhiduvuria dosharen ma:

<span id="an_26:3">26:3</span> Ke tu zhanes mishto lenge zakonuria, ai
lenge divanuria, rhugiv ma tute te ashunes mande vriamasa.

<span id="an_26:4">26:4</span> Murho traio de katar le vriama kai simas
terno, sa le Zhiduvuria zhanen les. Ke datunchara me traiisardem ande
Jerusalem mashkar murho narodo.

<span id="an_26:5">26:5</span> Won zhanen man de dumult, ai sai phenen
te mangena, ke traiisardem sar lende ai lema pala zakono o mai baro kai
si le Farizeanonge.

<span id="an_26:6">26:6</span> Ai akana den ma pe kris ke pachav ma ande
so shinadia O Del amare dadenge.

<span id="an_26:7">26:7</span> Le desh u dui vitsi amare narodoske
pachanpe ke dikhena ke kerdiol so sas shinado, ande kodia keren buchi le
Devleski raduimasa, vi adiese ai vi e riate. Anda kodia Amperatona
Agrippa, pala kado pachamos sim dino ande kris katar le Zhiduvuria.

<span id="an_26:8">26:8</span> Sostar tume, le Zhiduvuria gindin ke
nashti O Del te del traio le mulen?

<span id="an_26:9">26:9</span> "Me gindivas, ke trobulas vari so te
rimov o anav kodoleske kai si O Jesus andai Nazareth,

<span id="an_26:10">26:10</span> Kodia kerdem ando Jerusalem. Thodem
andel temnitsa buten kai pachanaspe ando Del; ke sas ma dini e ordina
katar le bare le rashange, ai kana mudarenas le, me mothavas ke mishto
sas.

<span id="an_26:11">26:11</span> Butivar chinuisardem le ande swako
synagogue, ai pe zor thavas le te parhuven ai te na mai pachanpe ando
Del. Kadia de xoliariko simas pe lende, ke zhavas te chinuiv le zhi
andel kolaver foruria avrial.

<span id="an_26:12">26:12</span> Anda kodia zhavas ando Damascus la
putierasa ai buchi kai dinesas ma le bare le rashange.

<span id="an_26:13">26:13</span> Desh u dui ka miazutso, Amperatona,
dikhlem po drom kruglom mandar ai kruglom murhe vortacha, ek vediara kai
hulelas anda cheri, ai o strefaimos sas mai baro de sar o strefaimos le
khamesko.

<span id="an_26:14">26:14</span> Savorhe peliam tele, ai ek glaso
ashundem kai motholas mange ande shib le Zhidovisko, "Saul, Saul! Sostar
chinuis man? Bi malades keres kai rhevdis sar iek gurumli, trutno tuke
te de palpale katar le kanrhe."

<span id="an_26:15">26:15</span> Ai me phendem, "Kon san tu Devla," ai o
Del phendia,

<span id="an_26:16">26:16</span> "Me sim O Jesus kai chinuis man, Numa
wushti opre ai besh anda punrhende. Sikadilem tuke, te kerav anda tute
ek sluga ai te aves murho marturo, ai te mothos le kolavrenge sar
dikhlian ma adies, ai te mothos lenge so mai sikava tuke mai angle,

<span id="an_26:17">26:17</span> Alosardem tu mashkar dado narodo, ai
mashkar le Nai Zhiduvuria, ai karing lende si te tradav tu.

<span id="an_26:18">26:18</span> Saxke te phutres lenge iakha, te nakhen
anda tuniariko kai e vediara ai katar e putiera le bengeske ka Del, ai
te avel len dino ando pachamos ande mande, o iertimos le bezexengo, ai
te avel le iek than mashkar kodola kai si le Devleske."

<span id="an_26:19">26:19</span> Kadia, O Amperato Agrippa, chi dem
rigate pa so sas mange sikado ande viziona kai avelas mange anda cheri.

<span id="an_26:20">26:20</span> Numa phendem mai anglal le narodoske
kai si ando Damascus, ai ando Jerusalem, porme sa kodolenge kai si ande
Judea, ai le nai Zhiduvuria, te parhuven pengo traio, ai te boldenpe
karing O Del, ai te sikaven dieli kai sikaven o chachimos ke parhudile.

<span id="an_26:21">26:21</span> Eta, sostar le Zhiduvuria line ma ande
tampla ai mangenas te mudaren ma.

<span id="an_26:22">26:22</span> Numa nais le Devleske ke arakhlia ma,
ta chi sim mulo adies, ai sim marturo mashkar le tsinorhe ai le bare.
Mothav kanchi aver de ferdi so phende le profeturia ai o Moses ke
kerdiola.

<span id="an_26:23">26:23</span> Ke o Kristo chinuila, ai ke wo avela o
pervo kai zhuvindila mashkar le mule, ai mothola pai vediara le
narodoske, ai la lumiake.

<span id="an_26:24">26:24</span> Ai kadia o Pavlo divinilas te
chacharelpe. Numa o Festus tsipisardia "Dzilo san, Pavlo, ke de but kai
manglian te zhanes dzilailian!"

<span id="an_26:25">26:25</span> O Pavlo phendia, "Chi sim dzilo,
Festus! Le vorbi kai mothav vorbi cchache si ai malade.

<span id="an_26:26">26:26</span> O amperato Agrippa zhanel pa kadala
dieli, ai sai dav duma bi darako angla leste, ai zhanav ke zhanel sa
kadala dieli ke kadala dieli chi kerdile chordanes andek koltso.

<span id="an_26:27">26:27</span> O amperato, Agrippa, "Pachas tu andel
profeturia? Zhanav ke pachas tu!"

<span id="an_26:28">26:28</span> Ai o Agrippa phendia le Pavloske,
"Akanash parhuves ma, ai keres te kerdiuav shav Devlesko?"

<span id="an_26:29">26:29</span> Ai o Pavlo phendia, "Te avel akana vai
mai angle sar mangela O Del, ai na ferdi tu , numa savorhe kodola kai
ashunden mande adies, sai kerdion sar mande, numa chi avela len le
lantsuria kai si pe mande!"

<span id="an_26:30">26:30</span> O amperato Agrippa, o governori Festus,
ai Bernice, ai sa kodola kai sas lensa wushtilo opre,

<span id="an_26:31">26:31</span> ai durile xantsi, ai denas pe duma won
de won, ai mothonas, "Kako manush chi kerdia kasavestar baio te mudaren
les vai te thon le ande temnitsa."

<span id="an_26:32">26:32</span> Ai o Agrippa phendia le Festusoske,
"Kako manush sai mekenas les te na akhardino le amperatos Caesar."

<span id="an_27:1">27:1</span> Kana manglia te zhas po paraxodo ande
Italia, dine le Pavlos ai mai avre manushen kai sas phandade kai ek
ketana kai busholas Julius, wo sas ketana Romanonge le amperatoske."

<span id="an_27:2">27:2</span> Anklistiam pe ek paraxodo andai
Adramyttium, kai trobulas te zhal karing Asia, ai geliamtar, ai sas
amensa o Aristarchus. Wo sas Macedonia andai Thessalonica.

<span id="an_27:3">27:3</span> Pe terharin aresliam ando Sidon. O Julius
kai kerelas mishtimasa le Pavlo meklia les te zhal te dikhel peske
vortakon, ai te lel lendar so trobul le.

<span id="an_27:4">27:4</span> Kana geliamtar kotsar, nakhliam, pai
izula kai bushol Cyprus, ke bare barvalia avenas pe amende.

<span id="an_27:5">27:5</span> Kana nakhliam e maria kai nakhelas andai
Cilicia ai andai Pamphylia, aresliam ando Myra, ek foro ande Lycia.

<span id="an_27:6">27:6</span> Ai kotse e ketana arakhlia ek paraxodo
kai sas andai Alexandria, ai kai zhalas ande Italia; kerdiam ame te
anklas pe kodo paraxodo.

<span id="an_27:7">27:7</span> But dies geliam po pai lokorhes, ai bute
chinosa aresliam ando foro kai si ando Cnidus. Ai e barval chi mekel ame
te zhas mai dur pe kodo drom, nakhliam pa Salmone ai arakhliam ame
pashai izula kai bushol Crete.

<span id="an_27:8">27:8</span> Zhasas angle chinosa pashai rig, ai
aresliam ande ek than kai bushol Safe Harbos (Bopor), pasha foro kai sas
ande Lasea.

<span id="an_27:9">27:9</span> But vriama phasardiam, ai baio vunzhe sai
kerdiolas te mai zhasa po paraxodo, kana si pozno ande bersh, ivend sas,
anda kodia o Pavlo phendia lenge,

<span id="an_27:10">27:10</span> "Dikhav manushale ke kado drom chi
avela lasho, o paraxodo ai so si andre si te rimonpe, ai te phadion, ai
vi ame sai meras."

<span id="an_27:11">27:11</span> Numa o mai baro le Romanonge mai but
pachalaspe so motholas o manush kai tradelas o paraxodo ai kodolesko mui
kai sas lesko paraxodo de sar te pachal so phendia o Pavlo.

<span id="an_27:12">27:12</span> Numa o than nas lasho te beshen kotse
sa ivend, anda kodia mai but anda lende mangenas te zhantar kotsar, ai
mangenas te zhan te dashtina ando Phoenix, ek porto kai sas ande Crete,
kai sas karing o saut westo ai o nort westo ai kotse nakhasa o ivend.

<span id="an_27:13">27:13</span> E tsinorhi barval avelas anda Sauto ai
phurdelas, won gindisaile ke sai keren so mangenas; ai mangle te
zhantar, numa zhanas le paraxodosa pashai phuv kai si e Crete.

<span id="an_27:14">27:14</span> Numa sigo ek barval zurali kai bushol
Euroclydon (norteasto) avili andal plaia le izulaki.

<span id="an_27:15">27:15</span> O paraxodo angerelas les e barval, ai
nashtisarasas te zhas la barvaliasa, ai chi mai kerdiam khanchi. Mekliam
te zhal o paraxodo kai mangel.

<span id="an_27:16">27:16</span> Nakhliam pa sauto pa izula kai bushol
Clauda. Kodia izula vorta anglal sas, ai xantsi barval sas, ai aresliam
chinosa te las o tsinorho paracodo kai sas ame.

<span id="an_27:17">27:17</span> Ai thodiam les po baro, porme phangliam
les shelensa pasha paraxodo, ke darasas ke del dap pashai phuv la
Libyiake, line tele e tsera ai makle o paraxodo te zhal le barvaliansa.

<span id="an_27:18">27:18</span> E barval inker drichinilas ame zurales,
pe terharin thodepe te shuden o torhaxo kai sas ando paraxodo ando pai.

<span id="an_27:19">27:19</span> Ai o trito dies shude penge vastensa le
dieli le paraxodoske ando pai.

<span id="an_27:20">27:20</span> But dies chi dichilia o kham ai chi
dichilia le chererhaia, ai e barval sakadia de zurales phurdelas. Ai
savorhe darasas ke meras.

<span id="an_27:21">27:21</span> Chi xaliamas de dumult, antunchi o
Pavlo ande punrhende angla lende phendia lenge, "Manushale, trobulas te
ashunen mande, ai te na zhantar andai Crete, saxke te na xasavas ai te
na xasaras so sas amen.

<span id="an_27:22">27:22</span> Numa akana na daran, ke chi iek anda
tumende chi merela, ferdi o paraxodo xasavola.

<span id="an_27:23">27:23</span> Me sim le Devlesko, ai kerav leski
buchi, e riat ek angelo sikadilo mange,

<span id="an_27:24">27:24</span> ai phendia mange, "Pavlo, Na dara
kanch, ke tu trobul te nakhes angla Caesar, ai O Del dia tu kodolen kai
si tusa po paraxodo."

<span id="an_27:25">27:25</span> "Anda kodia, manushale, Na daran, ke
pachav ma ando Del, ke avela sar phendia mange.

<span id="an_27:26">27:26</span> Numa si te aresas pek izula."

<span id="an_27:27">27:27</span> Kana e desh u shtarto riat avili, e
barval angerelas ame pe maria kai bushol Adria karing le desh u dui e
rait, kodola kai tradenas o paraxodo haliarenas ke pashuavas pasha ek
phuv.

<span id="an_27:28">27:28</span> Shude iek shelo ai kako shelo sas
phanglo iek para sastri ai dine pe gor ke o pai trenda ai efta metura
(120') de baro sas, mai angle mai shude o shelo ai arakhle besh tai oxto
metura (90') de baro.

<span id="an_27:29">27:29</span> Daranas ke o paraxodo malavel andel
bax, anda kodia shude shtar shele kai sas sastria pare pe lende ando pai
palal o paraxodo, ai azhukerde te phuterdiol o dies.

<span id="an_27:30">27:30</span> Numa le manush kai lenas sama katar o
paraxodo mangenas te zhantar pa paraxodo; ai line o tsinorho paraxoditsi
ai thode les pe maria, ai won mothonas ke bute shuden sastria pare ando
pai te inkeren le paraxodos.

<span id="an_27:31">27:31</span> O Pavlo phendia le ketanako kai
poronchil pel ketani ai le ketanenge, "Kakala manush te zhanatar ai te
na beshen anda paraxodo nashtin te aven skepime."

<span id="an_27:32">27:32</span> Antunchi le ketani shinde le shele kai
ankerenas le paraxoditses te perel ande maria.

<span id="an_27:33">27:33</span> Mai anglal sar te phuterdiol o dies, o
Pavlo phendia savorhenge te len pesa xaben, phenelas, "Ke adies si o
desh u shtarto dies ke sar azhukerdiam ai inkerdilian te na xan.

<span id="an_27:34">27:34</span> Akana mothav tumenge te len xaben; ke
trobul te xan te traiin: ai chi iek firo anda tumare bal chi xasavola."

<span id="an_27:35">27:35</span> Kana getosardia te del duma, o Pavlo
lia manrho, ai rhigisailo ka Del anda leste angla savorhende, ai phaglia
les, ai thodiape te xal.

<span id="an_27:36">27:36</span> Porme savorhe mishto sas, ai vi won
xanas.

<span id="an_27:37">27:37</span> Samas dui shela ai eftavardesh tai shov
zhene ande sa.

<span id="an_27:38">27:38</span> Kana savorhe xale mishto, shude o jiv
ande maria, saxke te vushurilpe o paraxodo.

<span id="an_27:39">27:39</span> Kana phuterdilo o dies le manush kai
arakhenas o paraxodo, chi prinzharde e phuv: numa dikhle le avelas pai
vari katar kai delas ande maria, ai mangenas te terdion kotse te
dashtina.

<span id="an_27:40">27:40</span> Phuterde le shele kai sas sastrensa
ande maria, ai mai phuterde le shele le khashtenge kai sas te traden o
paraxodo. Porme thode iek bari tsera anglal po paraxodo, saxke te spidel
e barval o paraxodo, ai zhanas karing e phuv vai plazha.

<span id="an_27:41">27:41</span> Numa dine le paraxodosa andek phuv, kai
sas kotse andek than kai avelas pai pa dui riga; ai kotse astardilo o
paraxodo, e rik e anglui dia ande chishai ai nashtilas te mai mishtilpe,
numa e rik e palui phadili katar o talazo.

<span id="an_27:42">27:42</span> Le ketani mangenas te mudaren kodolen
kai sas phandade, ke dar sas lenge ke xoten ande maria ai zhantar
naimasa.

<span id="an_27:43">27:43</span> Numa o baro ketano le Romanonge
mangelas te skepil le Pavlos, chi meklia te mudaren kanikas; ai dia
ordina kodolen kai zhanen te naion te xoten ando pai mai anglal
savorhendar ai te zhan pe phuv.

<span id="an_27:44">27:44</span> Ai le kolaver te lenpe pala lende, ai
te inkerdion katar le palia (khash) vai katar le kotora le paraxodoske.
Ai kadia savorhe aresle pe phuv, ai skepisaile savorhe.

<span id="an_28:1">28:1</span> Kana skepisailiam, ashundiam ke kodia
izula busholas Malta.

<span id="an_28:2">28:2</span> O narodo kai sas pe kodia izula sas
defial lashe amensa, breshind delas, ai defial shil sas, kerde ek bari
iag, ai savorhe akhardia ame te beshas lensa.

<span id="an_28:3">28:3</span> O Pavlo chidia but krenzhetsi te shudelpe
iag, numa ek sap anklisto avri andal krenzhetsi ke pala tachimos, ai
huluisailo pe lesko vas.

<span id="an_28:4">28:4</span> Kana o narodo kodola izulako dikhle o sap
kai sas huluime pel Pavlosko vas, denas pe duma won de won, ai mothonas,
"Kako manush si kai mudarel, ke o chacho zakono le Devlesko chi mekel
les te traiil, marka ke skepisailo andai maria."

<span id="an_28:5">28:5</span> Numa o Pavlo shudia le sapes ande iag, ai
nas vov si dukhado.

<span id="an_28:6">28:6</span> Kado narodo azhukerelas te shuvliol, vai
te merel strazo, numa azhukerde but te dikhen so kerdiol leske, ai
dikhle ke chi kerdilia leske chi iek baio, ai parhude penge ginduria
karing leste ai phende, "Kako manush si ek del!"

<span id="an_28:7">28:7</span> Kotsar pashe sas ek phuv kai sas ieke
manusheski, ai wo sas baro pe kodia izula kai busholas Publius, kodo
manush akhardia ame peste lashimasa, ai meklia ame te beshas leste trin
dies.

<span id="an_28:8">28:8</span> O dat kodole manushesko ando than sas, ai
baro zharo sas pe leste, ai leski ji sas defial naswali. O Pavlo gelo
leste, thodia le vas pe leste, ai rhugisardia leske, ai sastiardia les.

<span id="an_28:9">28:9</span> Pala kodia le kolaver naswale kai sas pe
izula avile ka Pavlo ai vi won sastile.

<span id="an_28:10">28:10</span> Ai lazhanas amendar, ai chetainas amen,
ai kana avili e vriama te zhastar, dine ame so godi trobulas ame te
zhas.

<span id="an_28:11">28:11</span> Kana nakhle trin shon liam ek paraxodo
kai si andai Alexander, kodo paraxodo busholas 'Le dui zhamea dela'
(Castor ai Pollux), kai nakhlo sas o ivend ande izula.

<span id="an_28:12">28:12</span> Aresliam andek foro kai bushol
Syraceuse, ai kotse beshliam trin dies.

<span id="an_28:13">28:13</span> Ai kotsar geliam kodole dromesa te
aresas ando Rhegium. Pe terharin e barval kai avelas anda sauto
phurdelas, ai ande dui dies aresliam ando Puteoli.

<span id="an_28:14">28:14</span> Ande kodo foro arakhliam phralen, kai
mangel amendar te beshas lensa iek kurko. Ai geliam ande Rome.

<span id="an_28:15">28:15</span> Kana le phral kai sas ande Rome ashunde
kai aviliamas won avile zhi ka bazari kai bushol Appius Forum ai le trin
kafanavi te dikhen ame. O Pavlo kana dikhlia le, naisisardia le Devles,
ai mishto sas leske.

<span id="an_28:16">28:16</span> Kana aresliam ande Rome, o baro ketano
angerdia le manush kai sas phandade ka o baro le Romanongo, numa meklia
le Paulos te beshel korkorho ieka ketanasa te arakhel les.

<span id="an_28:17">28:17</span> Trin dies pala kodia o Pavlo akhardia
peste le bare le Zhidovonge kai sas ande Rome. Kana chidinisaile, wo
phendia lenge, "Manushale, Murhe phral! Ivia ke chi kerdem kanch amare
narodoske, ai chi rimosardem o zakono amare dadengo, aterdiarde ma ande
Jerusalem, ai dine ma kal Romanuria.

<span id="an_28:18">28:18</span> Numa le Romanuria phushle ma, ai
mangenas te meken ma, ke chi arakhle kasavestar baio pe mande te mudaren
ma.

<span id="an_28:19">28:19</span> Numa savon mangenas te mudaren ma, le
Zhiduvuria; ai antunchi musai sas mange te akharav le amperatos o
Caesar, ai chi tradem chi iek chorhi viasta pa kodo narodo.

<span id="an_28:20">28:20</span> Eta, Sostar manglem te dikhav tumen, ai
te dav tumensa duma; ke te si kako lantso pe mande ke pala kuko kai le
Zhiduvuria pachanpe ande leste."

<span id="an_28:21">28:21</span> Ai won mothon leske, "Chi aviliam
amende chi iek lil andai Judea pa tute, chi avilo chi iek phral te anel
vai te mothol nasulimos pa tute.

<span id="an_28:22">28:22</span> Numa ame mangliamas te zhanas tutar, so
gindis, ke ame zhanas ke kadia buchi kai tu keres, o narodo chi mangel."

<span id="an_28:23">28:23</span> Line penge iek dies te den duma le
Pavlos, ai kodo dies avile mai but leste kotse kai beshelas o Pavlo. De
diminiatsi zhi ande riat o Pavlo motholas lenge ai sicharelas le pa
rhaio le Devlesko, ai mangelas te anel le te pachanpe ando Jesus, ai
motholas lenge pa zakono le Mosesosko, ai pal klishki le profetonge.

<span id="an_28:24">28:24</span> Uni pachaiepe pa so motholas lenge, ai
le kolaver chi mangenas te pachanpe.

<span id="an_28:25">28:25</span> Zhanastar, ai nashtinas te malaven pala
iek kavreste, ai o Pavlo phendia lenge, "O Swunto Duxo vorta motholas
kana divinilas tumare dadensa anda mui le profetosko o Isaiah!

<span id="an_28:26">28:26</span> Isaiah motholas, Zha karing kado
narodo, ai mothol leske; "Ashunena mishto, numa chi haliaren; dikhena
mishto, numa chi dikhena."

<span id="an_28:27">28:27</span> Ke e goji kadale narodosko chi mai
haliarel, ai phandade penge khan, phandade penge iakha, saxke te na
dikhen penge iakhensa. Ai te na ashunen penge khanensa, ai lenge goji
chi haliarel kanch, ai te na boldenpe karing mande, ai te sastiarav le,
mothol O Del.

<span id="an_28:28">28:28</span> "Me mangav tume te zhanen e viasta le
skepimaski kai si katar O Del, sas tradini ka kodola kai Nai Zhiduvuria,
ai won ashunen ka kodia viasta."

<span id="an_28:29">28:29</span> Kana o Pavlo phendia kodo divano le
Zhiduvuria geletar, ai denas pe duma won de won.

<span id="an_28:30">28:30</span> Ai o Pavlo beshlo dui bersh antrego
ando kher kai pochinelas swako shon, mekelas te aven leste sa kodola kai
avenas te dikhen les.

<span id="an_28:31">28:31</span> Motholas pa rhaio le Devlesko, ai
sicharelas pa Del Jesus Kristo, sa peske ilesa, ai chi aterdiarelas les
khonik te kerel peske buchi le Devleski.

------------------------------------------------------------------------

[Next: Romans](rom)
