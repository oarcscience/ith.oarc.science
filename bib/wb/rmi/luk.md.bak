[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mar)  [Next](joh.md) 

------------------------------------------------------------------------

### Romani Bible: Luke

<span id="an_1:1">1:1</span> O Theophilus: But narodo zumade te ramon pa
so kerdilia mashkar amende,

<span id="an_1:2">1:2</span> ai won ramosarde so kerdilia sar sas
amenge, kodola kai dikhle de anda gor, ai kai sas lenge phendo te phenen
e vorba le Devleski.

<span id="an_1:3">1:3</span> Ai akana me lem o gor mishto te zhanav so
godi kerdilia de anda gor, miazilia mange mishto lasho te ramov tumenge
pa kadala dieli kai sas.

<span id="an_1:4">1:4</span> Me kerav kadia saxke tume te sai len po gor
o chachimos kai sas tumenge phendo.

<span id="an_1:5">1:5</span> Kana o Herod sas o amperato ande Judea, sas
iek rashai kai bushol Zechariah, wo sas andal rasha kai busholas Abijah.
Leski rhomni busholas Elizabeth, ai woi sas andai vitsa le rashaske kai
busholas Aaron, o baro rashai.

<span id="an_1:6">1:6</span> Won le dui zhene sas vorta angla Del, ai
kerdia mishto sa le zakonuria ai sa le krisa le Devleski.

<span id="an_1:7">1:7</span> Nas le glati ke e Elizabeth nashti avelas
le glate, ai vi le dui zhene sas phure.

<span id="an_1:8">1:8</span> Iek dies o Zechariah kerelas peski buchi le
rashaski angla Del.

<span id="an_1:9">1:9</span> Ke pala zakono le rashango, o Zacharias sas
alosardia te zhal ande tampla te phabarelas e thumwiia pe altari.

<span id="an_1:10">1:10</span> Sa o narodo rhugilaspe avri ka chaso kai
phabarenas e Thumwiia.

<span id="an_1:11">1:11</span> Ek angelo le Devlesko antunchi sikadilo
ka Zachariah, wo beshelas pe chachi rik kai sas o altari kai phabarenas
e Thumwiia.

<span id="an_1:12">1:12</span> Kana o Zechariah dikhlia o angelos, wo
sas nekezhisailo ai darailo.

<span id="an_1:13">1:13</span> Numa o angelo phendia leske, "Na dara o
Zechariah! O Del ashundia cho rhugimos, ai Elizabeth, chi rhomni dela tu
iek shav kai akharesa les Iovano.

<span id="an_1:14">1:14</span> Ai tu avesa defial raduime, ai but narodo
raduilape kana kerdiola!

<span id="an_1:15">1:15</span> Ke baro manush avela anglal iakha
Devleske, ai shoxar chi pela mol ai chi iek pimos kai si alkolsa. Avela
pherdo le Swuntone Duxoske kana kerdiola.

<span id="an_1:16">1:16</span> Anelas palpale buten andal Zhiduvuria ka
lenge Del.

<span id="an_1:17">1:17</span> Wo zhala mai anglal lestar le duxosa ai
la putierasa le profetoske o Elijah te thon pale andek than le daden ai
le shaven ai te anen palpale kodolen kai chi pachaie o mui ka goji le
manushenge kai sas chache; wo lasharela narodos vorta angla Del."

<span id="an_1:18">1:18</span> O Zechariah phenel le angeloske, "Sar te
zhanav ke so phenes si chaches? Ke phuro sim ai vi murhi rhomni."

<span id="an_1:19">1:19</span> Ai o angelo del les atweto, "Me sim o
Gabriel, me beshav angla Del, vo tradia ma te dav tusa duma ai te anav
tuke kadia lashi vorba.

<span id="an_1:20">1:20</span> Num chi pachaian murhe vorbi, kai savon
avena pe kana avela e vriama. Anda kodia si te kerdios muto ai nashti
desa duma zhi ka dies kai avela pe so phendem tuke."

<span id="an_1:21">1:21</span> Ande kodia vriama le kolaver narodo
azhukerenas o Zechariah, ai chudinaspe sostar beshel kadia but vriama
kotse andre tampla.

<span id="an_1:22">1:22</span> Kana anklisto avri nashti delas lensa
duma, ai o narodo aliardia ke O Del sikadiasas leske vari so ande
tampla. Wo sikavelas lenge le vastensa numa nashti delas duma.

<span id="an_1:23">1:23</span> Kana o Zechariah getosardia peski vriama
kai trobulas te podail ande tampla, gelo peste khere.

<span id="an_1:24">1:24</span> Xantsi vriama pala kodia e Elizabeth
leski rhomni pharisas, ai garadile panzh shon ando kher.

<span id="an_1:25">1:25</span> Woi motholas ande peste, "Eta, so kerdia
O Del mange, manglia te ankalavel ma akana so sas mange lazhav anglal
manush!"

<span id="an_1:26">1:26</span> Ai ando shovto shon O Del tradia o angelo
kai bushol Gabriel andek foro kai bushol Galilee ando Nazareth.

<span id="an_1:27">1:27</span> Kai iek shei bari kai trobulas te
ansurilpe ieke manushesa kai bushol Josef, wo sas andai vitsa le
amperatoski o David, o anav kodola zhuvliako kay sas shei bari busholas
Maria.

<span id="an_1:28">1:28</span> O angelo gelo late khere ai phendia lake,
"Pacha tuke, tu kai O Del andia mishtimos, O Del tusa."

<span id="an_1:29">1:29</span> E Maria daraili xantsi palal vorbia kai
phendia lake, ai gindilas pa so phendia lake o angelo,

<span id="an_1:30">1:30</span> O angelo phendia lake, "Na dara, Maria,
ke drago sanas le Devleske.

<span id="an_1:31">1:31</span> Si te aves phari ai avela tu iek shav kai
desa les o anav Jesus.

<span id="an_1:32">1:32</span> Baro avela ai akharena les O Shav le
Devlesko kai si opre. O Del kerela anda leste amperato, sar sas o David,
kodo kai sas mai anglal lestar.

<span id="an_1:33">1:33</span> Ai poronchila po narodo kai si ande
Israel kai bushon zhiduvuria sagda, ai leski amperetsia shoxar chi
getolpe!"

<span id="an_1:34">1:34</span> E Maria phendia le angeloske, "Sar sai
kerdiola so mothos mange, ke shei bari sim?"

<span id="an_1:35">1:35</span> O angelo dia atweto, "O Swunto Duxo avela
pe tute, ai e putiera le Devleski. Vusharela tu sar iek vushalin, anda
kodia avela akhardo Swunto O Shav le Devlesko ek glata kai kerdiola.

<span id="an_1:36">1:36</span> Ai eta, Elizabeth chi vara, vi woi
azhukerel iek shav. Marka ke si phuri, mothonas ke nashti avela glate,
ai akana ka pesko shovto shon la.

<span id="an_1:37">1:37</span> Ke kanchi nai so O Del nashti kerel."

<span id="an_1:38">1:38</span> Antunchi Maria phendia, "Me sim e sluga
Devleski, te avel mange sar tu phenes", ai o angelo gelotar.

<span id="an_1:39">1:39</span> Ande kodia vriama e Maria sigo gelitar
karing le plaia andek gav kai sas ande Judea.

<span id="an_1:40">1:40</span> Geli ando kher ka Zechariah ai dia dies
lasho kai Elizabeth.

<span id="an_1:41">1:41</span> Kana Elizabeth ashundia so phendia lake e
Maria, o glata mishtisailo ande late. Elizabeth pherdo sas le Swuntone
Duxosa.

<span id="an_1:42">1:42</span> Ai tsipisardia zurales. "O Del
swuntsosardia tu mai but ke sar sa le zhuvlia ai lesko swuntsomos beshel
pe glata kai avela tu!

<span id="an_1:43">1:43</span> Kon si me, kai e dei murhi Devleski avel
mande?

<span id="an_1:44">1:44</span> Ke dikhes kana ashundem ke dian ma dies
lasho o glata mishtisailo raduimastar ande mande.

<span id="an_1:45">1:45</span> Tu raduime san kai pachaian tu so sas
tuke phendo katar O Del ai kerdiola!"

<span id="an_1:46">1:46</span> E Maria phendia, "Murho ilo naisil o
barimos le Devlesko;

<span id="an_1:47">1:47</span> Murho ilo pherdo raduimos lo pala Del
murho skepitori.

<span id="an_1:48">1:48</span> O Del dikhlia pe mande, leski sluga kai
nai kanch! Numa akana ai sagda sa o manush akharena ma raduime.

<span id="an_1:49">1:49</span> Ke O Del kai si les e putiera kerdia
mange lasho dieli. Lesko anav si Swunto.

<span id="an_1:50">1:50</span> Sikavel leski mila sagda ka kodola kai
daran lestar, katar e vitsa po vitsa.

<span id="an_1:51">1:51</span> Kerdia bare dieli leske vastesa, le
zuralesa lia pal manush le barimata kai sas le ande ilo.

<span id="an_1:52">1:52</span> Lia le amperaton anda penge amperetsia ai
dia iek than kai si opre kal manush kai si lashe.

<span id="an_1:53">1:53</span> Wo dia but lashimos ka kodola kai sas
bokhale, ai tradia palpale le barvalen le vastensa mange.

<span id="an_1:54">1:54</span> Wo garado leski vorba kai shinado sas ka
le Zhidovon, ai avilo te zhutil leske naroduria le Zhidovon.

<span id="an_1:55">1:55</span> Chi busterdia te sikavel leski mila
karing o Abraham ai kodola kai sas mai palal lestar sagda.

<span id="an_1:56">1:56</span> E Maria beshli peska varasa Elizabeth
trin shon, porme gelitar peste khere.

<span id="an_1:57">1:57</span> Kana e vriama avili kai Elizabeth
trobulas te avel la iek glata sas la iek shav.

<span id="an_1:58">1:58</span> O narodo kai beshelas pashai Elizabeth ai
lake naimuria dine po gor ke O Del dias la kodo mishtimos, vi won
raduisaile lasa.

<span id="an_1:59">1:59</span> Kana o tsinorho sas kurkesko avile te
shinen kotor anda lesko boriko; ai mangenas te del anav peske dadesko
Zechariah,

<span id="an_1:60">1:60</span> numa leski dei phendia, "Nichi, Iovano
busholas." Numa phende lake,

<span id="an_1:61">1:61</span> "Na khonik ande chi familia kai si les
kado anav!"

<span id="an_1:62">1:62</span> Antunchi phushle le vastensa le dades, te
zhanen sar mangel te akharel o shav.

<span id="an_1:63">1:63</span> O Zechariah manglia iek skafidi te ramol
ai ramosardia, "Iovano busholas." ai savorhe chudisaile!

<span id="an_1:64">1:64</span> Strazo o Zechariah sai delas duma ai
liape te naisil le Devles zurales.

<span id="an_1:65">1:65</span> Katar godi antunchi sa narodo kai
beshelas pasha leste daraile, ai sa e viasta pa so kerdili geli kruglom
karing le plaia ande Judea.

<span id="an_1:66">1:66</span> Kon godi ashunelas so kerdilia denas pe
goji ai denas pe duma, so avela kodia glata e putiera le Devleski sas
chaches lesa.

<span id="an_1:67">1:67</span> O Zechariah, o dat la glatako sas pherdo
le Swuntone Duxosa, ai dia duma E Vorba le Devleski.

<span id="an_1:68">1:68</span> Luvudime te avel le Devles, O Del le
Zhidovongo, ke andia te lia sama pe pesko narodo ai skepisardia les.

<span id="an_1:69">1:69</span> Dia ame iek putiera ai iek skepitori
amenge kai sam andai vitsa le amperatoski o David leski sluga.

<span id="an_1:70">1:70</span> Kadia si kai phendias, de mult katar
swuntso profeturia:

<span id="an_1:71">1:71</span> Phendiasas te skepil ame katar amare
duzhmaia; ai katar e putiera katar kodola kai sam lenge griatsa.

<span id="an_1:72">1:72</span> Inker sikavela peski mila amenge sar si
kadia kodolenge kai sas mai anglal amendar, ai serela pe peski swinto
vorba kai phendiasas te beshel amensa;

<span id="an_1:73">1:73</span> Ke O Del phendiasas le Abramoske kadala
dieli kai sas mai anglal amendar.

<span id="an_1:74">1:74</span> Te ankalavel ame katar e putiera amare
duzhmange, ai te podaisaras le Devles bi darako;

<span id="an_1:75">1:75</span> Te sai avas swintsi ai vorta angla Del,
swako dies ande amaro traio.

<span id="an_1:76">1:76</span> Ai tu, murho tsinorho, avesa akhardo o
profeto le Devlesko kai si opre, ke phiresa angla Del te lashares lesko
drom;

<span id="an_1:77">1:77</span> Ai te sikaves leske narodoske ke skepila
le kana iertila lenge bezexa.

<span id="an_1:78">1:78</span> Ke amaro Del lasholo, ai kerela te
strefial pe amende iek vediara kai avel opral.

<span id="an_1:79">1:79</span> Te sikavel e vediara kodolenge kai si
ando tuniariko ai kai si ande vushalin la martiake, te ingerel amare
punrhe po drom la pachako."

<span id="an_1:80">1:80</span> Ai tsinorho bariolas ai o Swunto Duxo le
Devlesko lel les zor ande leste. Wo beshlo ande pusta zhi ka dies kai
sikadilo kal Zhiduvuria.

<span id="an_2:1">2:1</span> Ande kodia vriama iek baro manush kai
busholas Ceasar Augustus dia ordina te dikhen sode narodo sas ando them.

<span id="an_2:2">2:2</span> Kana jinde le narodos e pervo data kana
inker aver manush kai busholas Cyrenius sas baro pe them kai busholas
Syria.

<span id="an_2:3">2:3</span> Savorhe gele te ramonpe ando foro kai
kerdiol.

<span id="an_2:4">2:4</span> O Josef gelotar anda kado foro Nazareth kai
sas ande Galilee te zhal ande Judea, andek foro kai busholas Bethlehem,
kai kerdilo o amperato David. Ke wo sas andai vitsa le Davidoski.

<span id="an_2:5">2:5</span> Gelo vi wo te ramol pe la Mariasa, kodia
kai sas tomnime pala leste.

<span id="an_2:6">2:6</span> Woi azhukerelas iek glata, kana sas ando
Bethlehem e vriama avili kai o shav trobulas te kerdiol.

<span id="an_2:7">2:7</span> O Shav kerdilo, o pervo andai lake glate,
pachardia les andel poxtan ai thodia les ande liagano pel suluma ke nas
than lenge ando hotelo.

<span id="an_2:8">2:8</span> Ande kodo foro sas pastuxuria kai
nakhavenas e riat pel kimpuria te garaven le bakriorhan.

<span id="an_2:9">2:9</span> Ek angelo le Devlesko sikadilo lenge, ai o
barimos le Devlesko strefial pe lende: ai won daraile,

<span id="an_2:10">2:10</span> Numa o angelo phendia lenge, "Na daran!
Ke me anav tumenge ek lashi viasta, kai raduila zurales sa le narodos.

<span id="an_2:11">2:11</span> Kadia dies ando foro le Davidosko ek
skepitori kerdilo, wo si o Kristo le Devles.

<span id="an_2:12">2:12</span> Sar te prinzharen les arakhena iek
tsinorho kai si pachardo andel poxtan ai ande liagano."

<span id="an_2:13">2:13</span> Strazo angelosa but aver angeluria anda
cheri luvudinas le Devles ai mothonas,

<span id="an_2:14">2:14</span> "O barimos ka Del ke si ando rhaio, ai
leski pacha dinila pe phuv kal manush kai si leske drago!"

<span id="an_2:15">2:15</span> Kana le angeluria geletar katar le
pastuxuria te zhantar ando rhaio, le pastuxuria denas pe duma mashkar
pende, "Aven ando Bethlehem ke trobul te dikhas so si so O Del phendia
amenge."

<span id="an_2:16">2:16</span> Grebisaile te zhan ai kotse arakhle la
Maria ai Josefos, ai dikhle o tsinorho kai sas ande liagano.

<span id="an_2:17">2:17</span> Kana dikhle les phende so phendiasas
lenge o angelo pai glata.

<span id="an_2:18">2:18</span> Savorhe kai ashunde le pastuxuria
chudisaile so phendesas lenge.

<span id="an_2:19">2:19</span> Numa e Maria garavelas kodola dieli ande
peske goji ai delas pe goji ande peste.

<span id="an_2:20">2:20</span> Porme le pastuxria geletar palpale khere,
jilabenas pa drom o barimos le Devlesko ai naisinas leske anda so
ashunde ai dikhle; ke swako diela kerdili sar o angelo phendiasas lenge.

<span id="an_2:21">2:21</span> Ek kurko pala kodia, kana e vriama avili
te shinen lesko boriko, ai dine les o anav kai si Jesus, o anav kai
phendiasas lenge o angelo te thon leske mai anglal sar te avel e Maria
phari.

<span id="an_2:22">2:22</span> Porme e vriama avili le Josefoske ai la
Mariake te keren so o zakono le Mosesoske sas te vuzharenpe, antunchi
andine o tsinorho ando foro kai si ando Jerusalem te sikaven o tsinorho
ka Del.

<span id="an_2:23">2:23</span> Ke ramome ando zakono le Devlesko, swako
mursh glata o pervo kai kerdilo avela thodino rigate le Devlesko."

<span id="an_2:24">2:24</span> Ai mai kerde vari so kai o zakono le
Devlesko mangelas te den dui terne golumburia. (Turtledoves vai pigeons)

<span id="an_2:25">2:25</span> Sas ando Jerusalem iek manush kai
busholas Simeon. Kodo manush lasho sas ai respektilas le Devles, ai
azhukerelas pala e vriama kana le Zhiduvuria avena skepime, ai O Swunto
Duxo sas lesa.

<span id="an_2:26">2:26</span> Ai O Swunto Duxo phendia leske ke chi
merela mai anglal sar te dikhel le skepitores kai si tradino katar O
Del.

<span id="an_2:27">2:27</span> O Swunto Duxo sikavelas leske kai te
zhal, o Simeon gelo ande tampla. O dat ai e dei le Kristoske andine
pengo Shav O Jesus ande tamplo te keren so mangelas o zakono.

<span id="an_2:28">2:28</span> O Simeon lia le Kristos ande peske vas ai
naisilas le Devles, ai motholas:

<span id="an_2:29">2:29</span> "Devla, akana so phendian kerdilia, ai
sai mekes man te merav pachasa.

<span id="an_2:30">2:30</span> Ke dikhlem murhe iakhensa cho skepimos,
kai dian ka sa le thema:

<span id="an_2:32">2:32</span> Vediara te sikavel sa le themenge kai si
ande lumia, ai dela barimos ande Israel kai si cho narodo."

<span id="an_2:33">2:33</span> O dat ai e dei le Kristoske chudisaile so
motholas o Simeon pa Jesus.

<span id="an_2:34">2:34</span> O Simeon swuntsosardia le ai phendia la
Mariake e dei le Kristoski, O Del alosardia kadala glata te pherel ai te
vazdel buten kai si ande Israel. Wo avela katar O Del kai le manush chi
mangena.

<span id="an_2:35">2:35</span> Ai kadia sikavela le ginduria kai si
garade ando lengo ilo. Numa tu zhuvlio, e dukh dukhavela cho duxo sar ek
sabia."

<span id="an_2:36">2:36</span> Sas ek profeti, Anna busholas, woi sas e
shei le manusheske kai busholas Phanuel, ande vitsa kodolenge kai bushon
Asher. Phuri sas, traiisardiasas efta bersh le manushesa kai
ansurisailisas lesa kana sas terni.

<span id="an_2:37">2:37</span> Ai akana kai si phivli areslisas kal
bersh kai sas oxtovardesh tai shtar bersh. Chi zhalastar anda tampla,
numa podailas le Devles e diese ai e riate chi xalas ai rhugilaspe.

<span id="an_2:38">2:38</span> Ande kodia momento aresli ai naisilas le
Devles, ai delas duma pai glata sa kodolenge kai azhukerenas te skepil O
Del o Jerusalem.

<span id="an_2:39">2:39</span> kana kerde so godi mangelas o zakono le
Devlesko geletar palpale ande Galilee, ande pengo foro kai bushol
Nazareth.

<span id="an_2:40">2:40</span> O tsinorho bariolas, ai zuriavolas ando
duxo; ai gojaver sas e goji, ai o mishtimos le Devlesko sas po leste.

<span id="an_2:41">2:41</span> Swako bersh o dat ai e dei le Kristoske
zhanas ando Jerusalem pala O Dies O Baro le Zhidovongo.

<span id="an_2:42">2:42</span> Kana O Jesus pherdilo desh u do bershengo
gele te xan O Baro Dies le Zhidovongo sar keren swako bersh.

<span id="an_2:43">2:43</span> Kana getosaile le diesa kana xanas O Baro
Dies le Zhidovongo geletar, numa O Jesus beshlo ande Jerusalem, ai lesko
dat ai leski dei chi zhanenas.

<span id="an_2:44">2:44</span> Won gindinas ke O Jesus sas penge
vortakonsa kai zhanas pa drom, phirde iek dies, porme rodenas les ka
penge naimuria ai ka penge vortacha.

<span id="an_2:45">2:45</span> Numa chi arakhle les, pale gele ande
Jerusalem te roden les.

<span id="an_2:46">2:46</span> O trito dies arakhel les ande tampla,
beshelas tele mashkar le Zhiduvuria kai sicharenas o zakono le Devlesko,
O Jesus ashunelas lende ai phushelas le vari so.

<span id="an_2:47">2:47</span> Ai sa kai ashunde les chudinaspe che
gojaver sas ai sar delas le atweto.

<span id="an_2:48">2:48</span> Lesko dat ai leski dei chudisaile zurales
kana dikhle les. Leski dei phendia leske, "Murho shav, sostar kerdian
kadia? Cho dat ai me nekezhisas ai rodasas tu."

<span id="an_2:49">2:49</span> Ai wo dia le atweto, "Sostar roden ma?
Pate tume chi zhanen ke trobul te avav ando kher murho Dadesko?"

<span id="an_2:50">2:50</span> Numa won chi haliarde so motholas lenge.

<span id="an_2:51">2:51</span> Porme O Jesus gelotar palpale lensa ande
Nazareth, ai pachalas lenge mui, leski dei garavelas sa le vorbi ande
pesko ilo.

<span id="an_2:52">2:52</span> O Jesus bariolas ande pesko stato ai vi
leski goji, ai bariolas ande dragostia le Devleski ai le manushengi.

<span id="an_3:1">3:1</span> Kado sas o desh u panshto bersh kai sas o
baro themesko kai busholas Tiberius, ai Pontius Pilate sas guvernori
ande Judea, o Herod poronchilas pe Galilee, ai lesko phral o Philip
poronchilas pe phuv kai bushol Iturea ai Trachonitis; ai o Lisanias
poronchilas pe Abilene,

<span id="an_3:2">3:2</span> Ai Annas ai o Caiaphas sas le bare rasha. E
vorba le Devleski geli zhi ka Iovano, o shav kodolesko kai bushol
Zechariah, ande pusta.

<span id="an_3:3">3:3</span> O Iovano gelo ande sa o them kruglom o pai
kai zhal busholas Jordan. Motholas le narodoske, "Keiin tume katar che
bezexa ai aven bolde, ai O Del iertila tumare bezexa."

<span id="an_3:4">3:4</span> Kadia areslia so o profeto Isaiah
ramosardiasas ande peske klishka, o glaso le manushesko kai tsipil ande
pusta, lasharen o drom le Devlesko, keren leske droma vorta!

<span id="an_3:5">3:5</span> So godi gropi mashkar le plaia aven pherdo
sar le plaia ai le mai tsinorhe aven vortome, le droma kai nai vorta
avena vortome. Le mai tsinorhe droma kai si chorhe aven vortome.

<span id="an_3:6">3:6</span> Ai swako manush dikhela sar skepil O Del!"

<span id="an_3:7">3:7</span> But narodo avelas kai Iovano te bolel le,
ai motholas lenge, "Tume kai san sar o sap, kon sichardia tume ke sai
den rigate anglai Swunto xoli kai si te avel?

<span id="an_3:8">3:8</span> Keren tumaro zakono vorta kai sikaven kai
keisardian katar tumaro bezex, ai na mothon ande tumende, 'Abraham si
amaro dat.' Phenav tumenge chachimasa, O Del sai kerel manush le
Abrahamoske katar kadale bax.

<span id="an_3:9">3:9</span> O tover gatalo te shinel le krenzhi kal
vuni, swako krenzha kai nai fruta si te avel shindi ai shudini ande
iag."

<span id="an_3:10">3:10</span> Antunchi o narodo phushelas les, "So
trobul te keras?"

<span id="an_3:11">3:11</span> Ai wo dia le atweto, "Kodo kai si les dui
gada trobul te del iek ka kodo kai nai les, ai kodo kai si les xaben
trobul te del kodo kai nai les."

<span id="an_3:12">3:12</span> Uni manush kai lenas le love pal taksa,
vi won avile te bolenpe ai phushle katar o Iovano, "Gazda, so trobul te
keras?" Ai wo phendia lenge,

<span id="an_3:13">3:13</span> "Na keren te pochinel o narodo ke so si o
zakono."

<span id="an_3:14">3:14</span> Ai vi ketani phushenas les, "Ai ame so
trobul te keras?" ai wo phendia lenge, "Na len love kanikastar zorasa
vai te xoxaven pe kodo manush. Numa aven raduime so si tumenge
pochindo."

<span id="an_3:15">3:15</span> O narodo ashunelas ai pachalaspe, savorhe
gindinas ke o Iovano sas o skepitori (Messiah).

<span id="an_3:16">3:16</span> Antunchi o Iovano phendia lenge, "Me
bolav tume ando pai numa iek manush kai si mai zuralo mandar si te avel,
ai me chi sim dosta lasho te phutrav le doria leske papuchenge. Wo
bolela tume le Swuntone Duxosa ai iagasa.

<span id="an_3:17">3:17</span> Ande lesko vas si le o pata te alol o jiv
ai le suluma, wo chidela o jiv ande peske shtala, numa phabarela le
suluma andek iag kai shoxar chi getolpe.

<span id="an_3:18">3:18</span> Ai kadia motholas lenge so te keren kai o
Iovano motholas e lashi viasta le narodoske.

<span id="an_3:19">3:19</span> Numa o Iovano phendia zurale vorbi le
guvernoske, o Herod, ke ansurisailo ieka zhuvliasa kai bushol Herodias,
kai sas e rhomni leske phraleske, ai vi ke mai kerdiasas but aver chorhe
dieli.

<span id="an_3:20">3:20</span> Antunchi o Herod mai kerdia iek chorhi
diela, thodia le Iovanos ande temnitsa.

<span id="an_3:21">3:21</span> Kana sa narodo sas boldo, O Jesus vi vo
boldiape, ai kana rhugilaspe o cheri phuterdilo.

<span id="an_3:22">3:22</span> Ai O Swunto Duxo vulisto pe leste ande ek
stato sar ek gulumbo, ai ek glaso avilo anda rhaio, "Tu san murho Shav
kai san mange drago ai ande tute thav murho raduimos."

<span id="an_3:23">3:23</span> Kana O Jesus nachinail peske buchi trenda
bershengolo sas; le manush gindinas ke sas o shav le Josefosko, ai O
Josef sas o shav le Helisosko,

<span id="an_3:24">3:24</span> o shav le Matthatosko, o shav le
Levisosko, o shav le Mechisosko, o shav le Jannaisosko, o shav le
Josefosko,

<span id="an_3:25">3:25</span> o shav le Mattathiasosko, o shav le
Amososko, o shav le Nahumosko, o shav le Eslisosko, o shav le
Naggaisosko,

<span id="an_3:26">3:26</span> o shav le Maathosko, o shav le
Mattathiasosko, o shav le Semeinosko, o shav le Josefosko, o shav le
Jodasosko,

<span id="an_3:27">3:27</span> o shav le Joananosko, o shav le
Rhesasosko, o shav le Zerubbabelosko, o shav le Shealtielosko, o shav le
Nerisosko,

<span id="an_3:28">3:28</span> o shav le Melchisosko, o shav le
Addisosko, o shav le Cosamosko, o shav le Elmadamosko, o shav le Erosko,

<span id="an_3:29">3:29</span> o shav le Joshuasosko, o shav le
Eliezerosko, o shav le Jorimosko, o shav le Matthatosko, o shav le
Levisosko,

<span id="an_3:30">3:30</span> o shav le Simeonosko, o shav le
Judahosko, o shav le Josefosko, o shav le Jonamosko, o shav le
Eliakimosko,

<span id="an_3:31">3:31</span> o shav le Meleasosko, o shav le
Mennasosko, o shav le Mattathasosko, o shav le Nathanosko, o shav le
Davidosko,

<span id="an_3:32">3:32</span> o shav le Jessesosko, o shav le Obedosko,
o shav le Boazosko, o shav le Salmonosko, o shav le Nahshonosko,

<span id="an_3:33">3:33</span> o shav le Amminadabosko, o shav le
Adminosko, o shav le Arnisosko, o shav le Hezronosko, o shav le
Perezosko, o shav le Judahosko,

<span id="an_3:34">3:34</span> o shav le Iakovosko, o shav le Isaakosko,
o shav le Abrahamosko, o shav le Terahosko, o shav le Nahorosko,

<span id="an_3:35">3:35</span> o shav le Serugosko, o shav le Reusosko,
o shav le Pelegosko, o shav le Eberosko, o shav le Shelahosko,

<span id="an_3:36">3:36</span> o shav le Cainanosko, o shav le
Arphaxadosko, o shav le Shemosko, o shav le Noahosko, o shav le
Lamechosko,

<span id="an_3:37">3:37</span> o shav le Methuselahosko, o shav le
Enochosko, o shav le Jaredosko, o shav le Mahalaleelosko, o shav le
Cainanosko,

<span id="an_3:38">3:38</span> o shav le Enososko, o shav le Sethosko, o
shav le Adamosko, o shav le Devlesko.

<span id="an_4:1">4:1</span> O Jesus pherdo sas le Swuntone Duxosko kana
gelotar katar o Jordan, ai sas angerdo katar O Swunto Duxo ande pusta.

<span id="an_4:2">4:2</span> Kotse zumadia les o beng shtarvardesh dies
ai chi xalia kanchi sa kodola dies, ai kana nakhle kodola dies bokhailo.

<span id="an_4:3">4:3</span> Antunchi o beng phendia leske, "Te san tu O
Shav le Devlesko, phen kadale bax te kerdion manrho."

<span id="an_4:4">4:4</span> O Jesus dia les atweto, "E Vorba le
Devleski mothol, 'O manush nashtil traiil ferdi anda manrho,'"

<span id="an_4:5">4:5</span> Porme o beng angerdia les mai opre, ai
sikadia leske strazo sa le amperetsi la phuviake.

<span id="an_4:6">4:6</span> O beng phendia ka Jesus, "Dava tu sakadia
putiera ai o barvalimos kadale amperetsiango, sa kadala dieli sas dini
mange ai me sai dav le kaske mangav.

<span id="an_4:7">4:7</span> Ferdi te desa changa angla mande dav le sa
tuke."

<span id="an_4:8">4:8</span> O Jesus dia les atweto, "E Vorba le
Devleski mothol, 'Rhugisavo ka cho Del ai ferdi les podaisar.'"

<span id="an_4:9">4:9</span> Antunchi o beng angerdia les ando Jerusalem
ai thodia les ta opre pe tampla, ai phendia les, "Te san tu O Shav le
Devlesko, shude tu katsar tele.

<span id="an_4:10">4:10</span> Ke ramome ande Vorba le Devleski, 'Ke O
Del dela ordina peske angelon te arakhen tu.'

<span id="an_4:11">4:11</span> Ai phenel, 'Ankerena tu pe penge vas te
na dukhaves cho punrho po bax.'"

<span id="an_4:12">4:12</span> O Jesus dia les atweto, "E Vorba le
Devleski mothol, 'Na zumav che Devles.'"

<span id="an_4:13">4:13</span> Kana o beng getosardia te zumavel le
Kristos sar wo manglia, wo meklia les xantsi vriama.

<span id="an_4:14">4:14</span> O Jesus gelo palpale ande Galilee, ande
putiera le Swuntone Duxoski. Sa o narodo delas duma pa leste kotsar.

<span id="an_4:15">4:15</span> Wo sicharelas ande le synagoguria ai sa o
narodo luvudisardia les.

<span id="an_4:16">4:16</span> O Jesus gelo ando Nazareth kotse kai
barilo sas, iek dies kana sas Sabato gelo ande synagogue sar kerelas
butivar. Wushtilo opre te jinel E Vorba le Devleski.

<span id="an_4:17">4:17</span> Dine les e klishka le profetoske kai
busholas Isaiah. Phuterdia la ai arakhlia kai si ramome,

<span id="an_4:18">4:18</span> "O Swunto Duxo le Devlesko pe mandelo, wo
alosardia ma te anav e lashi viasta kal chorhe. Wo tradia ma te anav o
skepimos kodolenge kai si phangle, ai te sastiarav le korhen, te skepiv
le manushen kai si chinuime.

<span id="an_4:19">4:19</span> Te mothav o bersh kai sikadiola o
lashimos le Devlesko."

<span id="an_4:20">4:20</span> Porme O Jesus phandadia e klishka ai dia
la kal slugi la synagogaki ai beshlo tele. Sa o narodo kai sas ande
synagogue dikhenas pe leste.

<span id="an_4:21">4:21</span> Ai wo antunchi mothon lenge, "So jindem
ande Vorba le Devleski sikadilia adies kana tume ashundian so jindem."

<span id="an_4:22">4:22</span> Savorhe raduimesas karing O Jesus ai
chudinaspe andal shukar vorbi kai motholas.

<span id="an_4:23">4:23</span> Ai mothonas, "Nai kado o shav le
Josefosko?" O Jesus phendia lenge, "Suguro si te mothol mange,
'Dokxtoro, sastiar tu tut.' Ai vi mothon mange, 'Ashundiam, so godi
kerdian ando foro kai bushol Capernaum, kerdian sa kodola dieli katse
ande cho foro.'"

<span id="an_4:24">4:24</span> Porme mai phendia, "Phenav tumenge o
chachimos, 'Chi iek profeto nai premisardo ande pesko foro kai kerdilo.

<span id="an_4:25">4:25</span> Ashun mange, suguro ke sas but phivlia
ande Israel, ande vriama kai sas o Elijah kana o breshind chi dia trin
bersh ai dopash, ai ma nas xaben ando them.

<span id="an_4:26">4:26</span> Ai O Del chi tradia kudules kai bushol
Elisha lende numa kai ek zhuvli ka ma nas la rhom kai traiilas andek
foro kai busholas Zarephath karing Sidon.

<span id="an_4:27">4:27</span> Ai sas vi but lepuria (manush kai
chirniolas ka lenge morchi) ando Israel kana sas o profeto o Elisha,
inker chi iek anda lende chi sastilo, numa iek manush kai busholas
Namaan ande Syria."

<span id="an_4:28">4:28</span> Savorhe ande synagogue sas xoliariko kana
ashunde kodola vorbi.

<span id="an_4:29">4:29</span> Wushtilo opre, angerde O Jesus avri anda
foro ai angerde les opre po plai kai lengo foro sas kerdo, te shuden les
tele.

<span id="an_4:30">4:30</span> Numa O Jesus nakhlo mashkar lende ai
gelotar.

<span id="an_4:31">4:31</span> Antunchi O Jesus gelo ando Capernaum, o
foro ande Galilee, kai sicharelas le narodos dies savatosko.

<span id="an_4:32">4:32</span> Kodo narodo chudimesas sar sicharelas, ke
O Jesus delas duma putierasa.

<span id="an_4:33">4:33</span> Ande synagogue sas iek manush kai sas
ande leste ek beng; kodo manush tsipilas zurales.

<span id="an_4:34">4:34</span> "So manges amendar, Jesus andai Nazareth?
Tu avilian te mudares ame? Zhanav mishto ke O Swunto san kai si tradino
karar O Del!"

<span id="an_4:35">4:35</span> O Jesus dia duma zurales le bengesa, ai
dia les ordina te na mai del duma ai te anklel avri anda manush! O beng
peredia kodole manushes pe phuv angla sa o narodo ai anklisto avri anda
leste, bi te kerel leske chi iek baio.

<span id="an_4:36">4:36</span> Sa o narodo chudisailo ai mothonas iek
kavreske, "Savata vorba? Kado manush del ordina putierasa ai zorasa le
benges ai anklel avri!"

<span id="an_4:37">4:37</span> Ai porme katar godi o narodo delas duma
pa Jesus ande kodo foro.

<span id="an_4:38">4:38</span> O Jesus gelotar andai synagogue ai gelo
ka Simon leste khere. E sakra le Simonoski sas la e baro zharo, ai
mangle katar O Jesus te sastiarel la.

<span id="an_4:39">4:39</span> Pashilo karing late, ai dia duma zurales
ai dia ordina le zharos, ai o zharo gelotar pa late, wushtilo opre ai
podaisardia les.

<span id="an_4:40">4:40</span> Kana o kham pelo tele, sa kodola kai sa
le naswale kai sas len but fialuria naswalimata. Andine le ka Jesus ai
thodia le vas pe lende ai sastiardia le.

<span id="an_4:41">4:41</span> Ai vi but benga ankliste avri anda lende,
ai tsipinas, "Tu san O Shav le Devlesko!" Numa O Jesus dias le trad te
na mothon, ke zhanenas won ke wo sas o skepitori.

<span id="an_4:42">4:42</span> Kana phuterdilo o dies O Jesus anklisto
avri anda foro, ai gelotar vari kai te avel korkorho. But narodo rodelas
les, kana arakhle les mangenas te ankeren les ai te na meken te zhaltar
lendar.

<span id="an_4:43">4:43</span> Numa O Jesus phendia lenge, "Trobul te
phenav e lashi viasta le rhaioski le Devleski ande kolaver foruria, ke
anda kodia O Del tradia ma."

<span id="an_4:44">4:44</span> Vi delas duma pa Del ande le synagoguria
ande Galilee.

<span id="an_5:1">5:1</span> Andek dies O Jesus beshelas pasha maria le
Gennersaretako, ai o narodo sas pasha leste te ashunen E Vorba le
Devleski.

<span id="an_5:2">5:2</span> Dikhlia dui chunuria pasha pai, le masharia
nas kotse ke xalavenas penge siti.

<span id="an_5:3">5:3</span> O Jesus anklisto ande iek chuno kai sas le
Simonosko, ai mangle lestar te duriol xantsi mai dur katar e phuv. O
Jesus beshlo tele ande chuno ai sicharelas le narodos.

<span id="an_5:4">5:4</span> Kana getosardia te del duma, phendia le
Simonoske, "An cho chuno pek than kai si baro pai, ai porme tu ai kodola
kai si tusa shuden tumare siti te len mashe."

<span id="an_5:5">5:5</span> O Simon phendia leske, "Gazda, sorho riat
kerdiam buchi ai chi astardiam kanch, numa pala che vorbi shudav murhe
siti tele ando pai."

<span id="an_5:6">5:6</span> Ai kana shude le, won line but mashe, ke de
but mashe kai sas lenge siti shinenas.

<span id="an_5:7">5:7</span> Antunchi akharde penge vortakon, kai
kerenas buchi ando kolaver chuno, te aven te zhutin le. Avile, ai pherde
dui chunuria, de fial but mashe kai tasonas.

<span id="an_5:8">5:8</span> Kana o Simon Petri dikhlia so kerdilia,
pelo ande changende angla Jesus ai phendia, "Duriol mandar Devla, ke sim
ek bezexalo manush!"

<span id="an_5:9">5:9</span> O Simon ai vi kodola kai sas lesa
chudisaile pala but mashe kai line sas.

<span id="an_5:10">5:10</span> Sakadia sas le vortacha le Simonoske, o
Iakov, o Iovano, le shave le Zebedoske. O Jesus phendia le Simonosko,
"Na dara, de akanara le manushen astaren."

<span id="an_5:11">5:11</span> Antunchi line penge chunuria ai tsirde le
pe phuv, ai mekle sa ai linepe pala Jesus.

<span id="an_5:12">5:12</span> Kana O Jesus sas andek foro avilo iek
manush kai sas pherdo lepra, kana dikhlia O Jesus shudiape angla leste
le mosa pe phuv, ai rhugisailo leste ai phendia, "Gazda, te mangesa sai
sastiares ma!"

<span id="an_5:13">5:13</span> O Jesus lunzhardia o vas, azbadia les ai
phendia, "Me mangav ai akana te aves vuzho!" Ai strazo e lepra gelitar
pa kado manush.

<span id="an_5:14">5:14</span> O Jesus dia les trad "Na phen kanikaste
so kerdem tuke, numa zhas sikav le rashange sar san, ai mudar la
bakrorha kai o Moses dia sas ordina te sikaves savorhenge ke san sasto.

<span id="an_5:15">5:15</span> Numa e viasta pe Jesus ashundesas mai but
ai mai but, ai but narodo chidelaspe te ashunen leste, ai te sastion
ande penge naswalimata.

<span id="an_5:16">5:16</span> Numa O Jesus duriolas kai nas khonik
korkorho te rhugilpe.

<span id="an_5:17">5:17</span> Andek dies O Jesus sicharelas, uni
Farizeanuria ai le manush kai sicharno zakono beshenas tele, won avile
anda gava kai si ande Galilee ai Judea, ai anda Jerusalem, ai O Jesus
sas les e putiera te sastiarel le naswalen.

<span id="an_5:18">5:18</span> Uni manush avile, andine manushes po than
kai nashti phirelas; won rodenas te anen les ando kher, ai te thon les
angle leste, O Jesus.

<span id="an_5:19">5:19</span> Numa chi zhanenas katar te keren te den
ando kher, ke but narodo sas, ankliste po chardako, ai vuliarde les tele
pai iek gropa kai sas opre le patosa mashkar o narodo ai angla Jesus.

<span id="an_5:20">5:20</span> Kana O Jesus dikhlia lengo pachamos, wo
phendia kal manushes "Che bezexa iertimele, murho vortako."

<span id="an_5:21">5:21</span> Le Farizeanuria ai le Gramnoturia denas
pe duma ande pende, ai phenenas, "Kon si kado manush kai del duma nasul
pa Del? Chi iek manush sai iertil le bezexa, ferdi O Del sai iertil."

<span id="an_5:22">5:22</span> O Jesus zhanglia lengo ginduria, ai
phendia lenge,

<span id="an_5:23">5:23</span> "Savendar ginduria si tume ando ilo? So
si mai vushoro te phenel tu "Che bezexa iertimele" vai "Vushti opre ai
phir?"

<span id="an_5:24">5:24</span> "Numa ke zhanen ke O Shav le Manushengo
pe phuv si les putiera te iertil le bezexa, ai phendia le bangeske,
"Vushti opre, le cho than ai zha khere."

<span id="an_5:25">5:25</span> Strazo vushtilo angla lende, lia pesko
than kai beshelas pe leste, ai gelotar khere. Ai naisilas le Devles.

<span id="an_5:26">5:26</span> Sa narodo chudisailo, naisin le Devles,
ai darasa, phenenas, "Dikhliam adies shodo dieli."

<span id="an_5:27">5:27</span> Pala kodia O Jesus anklisto avri ai
dikhlia ieke manushes kai chidelas le love le guvernoske, wo busholas
Levi, wo beshelas po than kai avenas le manush te pochinen e taksa, ai O
Jesus phendia leske, "Aidi pala mande."

<span id="an_5:28">5:28</span> Ai kodo manush vushtilo opre, meklia sa
ai liape pala leste.

<span id="an_5:29">5:29</span> Porme o Levi kerdia iek bari pachiv le
Jesusos ando pesko kher. Ai but manush kai chidenas taksa ai aver narodo
sas kai skafidi lensa.

<span id="an_5:30">5:30</span> Uni Farizeanuria ai le Gramnoturia
marenas mui pa leske disipluria, "Sostar tume xan ai pen le manushensa
kai chiden love (taksa) ai le bezexalensa?"

<span id="an_5:31">5:31</span> O Jesus phendia lenge, "Chi trobul o
dokxtoro kodolen kai si saste, numa kodolen kai si naswale.

<span id="an_5:32">5:32</span> Chi avilem te akharav le lashe manushen.
Avilem te akharav le bezexalen."

<span id="an_5:33">5:33</span> Ai phenen leske, "Le disipluria le
Iovanoske ai vi le disipluria le Farizeanonge postin butivar ai
rhuginpe, numa che disipluria xan ai pen."

<span id="an_5:34">5:34</span> Ai O Jesus phendia lenge, "Sar sai postin
le vortacha le rhomeske, kana o rhom lensa lo?

<span id="an_5:35">5:35</span> Numa le dies aven, kai o rhom zhalatar,
antunchi sai postina."

<span id="an_5:36">5:36</span> Antunchi O Jesus phendia lenge ek
paramichi: "Khonik chi shinel iek kotor andal neve tsalia te thol pal
phurane tsalia, ke antunchi wo shinel le tsalia neve, ai o kotor kai
shindia chi maladiol kal phurane.

<span id="an_5:37">5:37</span> Khonik chi thol nevi mol andel phurane
morchia; ke e mol e nevi shinel e morchi, ai e mol shordiol ai e morchi
nai lashi.

<span id="an_5:38">5:38</span> Numa trobul te thon e nevi mol andel nevi
morchi.

<span id="an_5:39">5:39</span> Ai khonik kana pela e mol phurai chi
mangel nevi mol. E phurai mol mai lashi.

<span id="an_6:1">6:1</span> Andek dies Savatone O Jesus nakhelas andel
kimpuria le jiveske, leske disipluria lenas jiv, phagenas le jiv ande
penge vas, ai xale.

<span id="an_6:2">6:2</span> Uni Farizeanuria phende lenge, "Sostar
keren so nai slobodo te keren Savatone?"

<span id="an_6:3">6:3</span> O Jesus dia le atweto, "Pate chi jindian so
kerdia o David, kana wo ai kodola kai sas lesa bokhale sas.

<span id="an_6:4">6:4</span> Gelo ando kher le Devlesko, ai lia le
manrhe (Shewbread), ai xalia ai dia kodolen kai sas lesa, ai nai slobodo
te keren kadia de ferdi le rashange te xan kodo manrho?"

<span id="an_6:5">6:5</span> Ai mai phendia lenge, "Ke O Shav le
Manushesko si o Gazda po Savato."

<span id="an_6:6">6:6</span> Aver dies pale Savatone O Jesus gelo ande
synagogue ai sicharelas; ai kotse sas o manush kai o vas o chacho kodole
le manushesko sas shuko.

<span id="an_6:7">6:7</span> Le Gramnoturia ai le Farizeanuria mangenas
te thon dosh pe leste. Lenas sama po Jesus te sastiarela vari kas
Savatone.

<span id="an_6:8">6:8</span> Numa O Jesus zhanelas lenge ginduria, ai
phendia le manusheske kai sas lesko vas shuko, "Vushti opre, ai besh
kata mashkaral." Vushtilo opre.

<span id="an_6:9">6:9</span> Antunchi O Jesus phendia lenge, "Phushav
tume, So si slobodo adies Savatosko te kerel mishtimos vai te kerel
nasulimos; te sai skepis le manushes vai te mudares le manushes?"

<span id="an_6:10">6:10</span> Wo dikhlia pe lende, ai phendia le
manusheske, "Lunzhar cho vas," ai kodo manush lunzhardia pesko vas ai
lesko vas sastilo.

<span id="an_6:11">6:11</span> Savorhe xolaile ai denas pe duma mashkar
pende so te keren le Jesusosko.

<span id="an_6:12">6:12</span> Ande kodia vriama O Jesus gelo po plai te
rhugilpe, ai sa e riat nakhlo te rhugilpe ka Del.

<span id="an_6:13">6:13</span> Kana phuterdiol o dies O Jesus akhardia
peske disiplon; ai alosardia desh u dui, ai akhardia le Apostles.

<span id="an_6:14">6:14</span> Ai dia le anav, iek busholas o Simon kai
akhardo sas o Petri ai lesko phral Andre, o Iakov ai o Iovano, o Philip
ai o Bartholomew,

<span id="an_6:15">6:15</span> Mate ai o Thomas, Iakov o shav le
Alphaeusosko, ai o Simon akharenas les Zelotes.

<span id="an_6:16">6:16</span> O Judas o shav le Iakovosko, ai Judas
Iscariot, kodo kai purhisardia O Jesus.

<span id="an_6:17">6:17</span> Ai avilo tele lensa katar e plaiing, ai
terdilo pek than kai sas but narodo anda leske disipluria. Sas but
narodo anda Judea ai anda Jerusalem, ai anda le gava Tire ai Sidon pasha
pai, won avile te ashunen les, ai te aven saste anda penge naswalimos.

<span id="an_6:18">6:18</span> Kodola kai sas chinuime katar o bi vuzho
sastionas,

<span id="an_6:19">6:19</span> ai sa o narodo rodelas te azbal le
Jesusos, ke putiera anklelas angla leste, ai sastiarelas le savorhen.

<span id="an_6:20">6:20</span> Antunchi O Jesus vazdia le iakha pe peske
disipluria, ai phendia "Raduime te aven tume kai san chorhe; ke o rhaio
le Devlesko tumaro si.

<span id="an_6:21">6:21</span> Raduime te aven tume kai san bokhale
akana; ke avela tume dino but.

<span id="an_6:22">6:22</span> Raduime te aven tume kai roven akana; ke
asana. Raduime te aven gretsona tume le manush, kana gonina tume, kana
chinuina tume, ai kana shudena tumaro anav sar kanch pa O Shav le
Manushesko.

<span id="an_6:23">6:23</span> Raduin tume kodo dies, ai xoten
raduimastar ke tumari podarka avela bari ando rhaio, ke kadia kerenas
lenge dada le profetonsa.

<span id="an_6:24">6:24</span> "Numa nasul avela tumenge kai san
barvale, ke si tume swako fielo.

<span id="an_6:25">6:25</span> Nasul avela tumenge kai si tume but xabe,
ke avena bokhale. Nasul avela tumenge kai asan akana, ke nekezhis ai
roves.

<span id="an_6:26">6:26</span> Nasul avela, kana sa le manush phenena
mishtimos pa tumende! Ke kadia kerenas lenge dada le profetonsa.

<span id="an_6:27">6:27</span> "Numa me phenav tumenge kai ashunen ma te
aven tumenge drago tumare duzhmaia, keren mishtimos kodolenge kai san
lenge griatsia.

<span id="an_6:28">6:28</span> Swuntson kodolen kai den tume armaia,
rhugin kodolenge kai chi keren tumensa mishto.

<span id="an_6:29">6:29</span> Te dela tu vari kon iek palma pai buka,
de les vi le kolaver; te lela vari kon chi raxami, mek les te lel vi chi
bunda.

<span id="an_6:30">6:30</span> De kodoles kai mangel vari so tutar, ai
te lel vari so tutar na manges palpale katar kodo kai dian les.

<span id="an_6:31">6:31</span> So mangen tume te keren le kolaver
tumenge, keren vi tume lenge.

<span id="an_6:32">6:32</span> "Te aven tumenge drago kodola kai san vi
tume lenge drago, che mishtimos keren? Vi le bezexale drago lenge kodola
kai si vi won lenge drago.

<span id="an_6:33">6:33</span> Te kerena mishtimos kodolenge kai keren
tumenge mishtimos, che mishtimos keren? Vi le bezexale keren kadia.

<span id="an_6:34">6:34</span> Ai te dena le kodolen kai tume zhanen ke
vi won dena tumen, che mishtimos keren? Vi le bezexale den kal bezexale
saxke te keren vi le sakadia.

<span id="an_6:35">6:35</span> Numa te aven tumenge drago tumare
duzhmaia, ai keren mishtimos lenge; den bi te azhukeren palpale. Ai
tumari podarka avela bari ai aven shave le Devleski; ke O Del lasholo
kodolensa kai chi naisin leske, ai vi kodolensa kai nai lashe.

<span id="an_6:36">6:36</span> Aven lasho sar tumaro Dat, lasholo.

<span id="an_6:37">6:37</span> "Na keren kris pe kanikaste, ai chi avel
chi pe tumende kris; na thon dosh ai chi tume chi aven doshale; iertin
ai vi tume aven iertime;

<span id="an_6:38">6:38</span> Den, ai avela vi tumen dino; ai si tume
dosta, ai vi mai but, sar den ka kolaver, avena palpale tumen mai but
sar dian.

<span id="an_6:39">6:39</span> Ai O Jesus phendia lenge aver paramichi,
"Sar sai iek korho manush angerel avre korhes. Vi le dui peren ande
gropa.

<span id="an_6:40">6:40</span> O disiplo nai mai baro katar pesko gazda,
numa swako disiplo kai phirela vorta avela sar pesko gazda.

<span id="an_6:41">6:41</span> Sostar dikhes e sulum kai si ande iakh
che phraleski, kana tut si tu khash ande chiri iakh?

<span id="an_6:42">6:42</span> Vai sar sai mothos che phraleske,
'Phrala, mek ma te lav e sulum kai si tu ande iakh,' kana tu chi dikhes
o khash kai si ande chiri iakh? O manush kai ankerdiol so chi san! Le
avri mai anglal o khash kai si ande chiri iakh, ai antunchi dikhesa sar
te ankalaves e sulum kai si ande iakh che phraleski.

<span id="an_6:43">6:43</span> E lashi khash nashti bariol fruta chorhi,
ai chi e chorhi khash chi bariol fruta lashi.

<span id="an_6:44">6:44</span> Ke palai fruta dikhes te si e khash
chorhi vai lashi. Le manush nashti chidenpe figi katar kanrhe, vai
stuguro katar kanrhe.

<span id="an_6:45">6:45</span> O manush o lasho, ankalavel lashe dieli
anda lashimos ka si les anda ilo, ai o manush o chorho ankalavel chorhe
dieli andal chorhe dieli kai si les garade, ke o manush mothol anda mui
so si les ando ilo."

<span id="an_6:46">6:46</span> " Sostar akharen ma, Devla, ai chi keren
so mothav tumenge?

<span id="an_6:47">6:47</span> Sikavava tumenge pe kaste miazol, swako
manush kai avel mande ashunel murhe vorbi ai kerel le.

<span id="an_6:48">6:48</span> Kodo manush si sar iek manush kai kerel
iek kher, kerdia bari gropa, ai kerdia bax, fundania po bax, o pai kai
xhal dia opral, o pai avilo po kher, ai o kher chi mishtisailo, ke kodo
kher mishto kerdo sas.

<span id="an_6:49">6:49</span> Numa kodo kai ashunel ai chi kerel so
mothav, wo si sar iek manush kai kerdia iek kher pe phuv, bi fundaniako,
o pai avilo pe kodo kher ai kodo kher pelo, ai chi mai arashilia kanch.

<span id="an_7:1">7:1</span> Kana O Jesus getosardia sa pesko divano
angla narodo, gelo ando Capernaum.

<span id="an_7:2">7:2</span> Iek manush kai poronchilas pe iek shel
ketani sas les iek sluga kai sas leske drago; ai kudia sluga sas
naswalo, merimasko.

<span id="an_7:3">7:3</span> Kodo manush kana ashundia pa Jesus, tradia
phure Zhidovon leste te phushel les te avel te sastiarel lesko sluga.

<span id="an_7:4">7:4</span> Avile ka Jesus, ai phushenas les, phenenas,
" Kodo manush si respektime ai trobul te avela sasto.

<span id="an_7:5">7:5</span> Ke kodo manush drago leske amaro narodo, ai
wo kerdia amare synagogue."

<span id="an_7:6">7:6</span> O Jesus gelo lensa, nas dur katar lesko
kher, kana kodo manush kai poronchilas peske ketani, tradia peske
vortachen te mothon le Devleski, "Na nashen pala mande, ke chi sim dosta
vorta te aves mande khere.

<span id="an_7:7">7:7</span> Sa anda kodia chi haliardema dosta vorta te
zhav me karing tute, numa phen iek vorba, ai murho sluga avela sasto.

<span id="an_7:8">7:8</span> Ke me kai trobul te kerav so mothon kodola
kai si mai bare mandar, si ma ketani te lel murho vas, ai phenav
iekeske, "Zha', ai kodo zhal; ai kolavreske mothav, 'Aidi', ai avel; ai
murha slugaki mothav, 'Ker kadia', ai wo kerel.

<span id="an_7:9">7:9</span> Kana O Jesus ashundia kadala vorbi,
chudisailo ai boldinisailo karing o narodo kai lelas pala leste, ai
phendia, "Me mothav tumenge, chi anda Israel chi arakhlem kasavestar
pachamos,"

<span id="an_7:10">7:10</span> Kana aresle khere le manush kai sas
tradine katar kodo manush karing O Jesus, arakhle sasto o sluga kai sas
naswalo.

<span id="an_7:11">7:11</span> O kolaver dies O Jesus gelo andek gav kai
bushol Nain; leske disipluria ai but narodo zhanas lesa.

<span id="an_7:12">7:12</span> Kana areslo pasha o wudar le forosko,
manush zhanas te gropon mules, iek zhuvli kai sas la ferdi iek shav,
phivli sas, ai but narodo sas lasa kodo le gavesko.

<span id="an_7:13">7:13</span> Kana O Del dikhlia la, pelia leski mila
anda late, ai phendia lake, "Na rov!"

<span id="an_7:14">7:14</span> Pashilo ai azbadia o khash kai sas o mulo
andre; kodola manush kai ingerenas o khash terdile. O Jesus phendia.
"Terno manush, me phenav tuke, Vushti opre!"

<span id="an_7:15">7:15</span> O mulo vushtilo opre ai beshlo tele ai
delas duma, ai O Jesus del les palpale ka peski dei.

<span id="an_7:16">7:16</span> Savorhe daraile, ai luvudinas le Devles,
ai mothonas, "Iek baro profeto si mashkar amende! O Del avilo te skepil
pesko narodo!"

<span id="an_7:17">7:17</span> E viasta pa Jesus geli ande sa e Judea,
ai sa le foruria kai sas pashe.

<span id="an_7:18">7:18</span> Le Iovanoske disipluria phende leske pa
kadala dieli.

<span id="an_7:19">7:19</span> O Iovano akhardia duien andal slugi ai
tradia le karing O Jesus, te phushen lestar, "Tu san kodo kai trobulas
te avel, vai trobul te azhukeras avres?"

<span id="an_7:20">7:20</span> Kana aresle ka Jesus, phende, "O Iovano o
baptisto tradia amen karing tute, te mothos, "Tu san kodo kai trobul te
avel, vai trobul te azhukeras avres?"

<span id="an_7:21">7:21</span> Ande kadia vriama O Jesus sastiardia bute
manushen kai sas naswale, bange, kodola kai sas beng ande lende, ai
phuterdia le iakha bute korhen.

<span id="an_7:22">7:22</span> O Jesus dia atweto ka le Iovanoske
disipluria, "Zhan palpale! Mothon le Iovanoske so dikhlian ai so
ashundian! Le korhe dikhen, le bange phiren, le lepra vuzhile, le
kashuke ashunen, le mule vushten, e lashi viasta si phendi le chorhe
manushenge.

<span id="an_7:23">7:23</span> Raduime te avel kodo kai chi rimol leske
kanch!"

<span id="an_7:24">7:24</span> Kana kodola kai tradia sas o Iovano
geletar, O Jesus phendia le narodoske pai Iovano, "So gelian tume te
dikhen ande pusta? Iek sulum kai mishtil katar e barval?

<span id="an_7:25">7:25</span> Numa so gelian te dikhen? Iek manush kai
si vuriardo ande shukar tsalia? Eta, kodola kai si le shukar tsalia, ai
kai traiin ando mishtimos, kodola traiin andel khera le amperatonge!

<span id="an_7:26">7:26</span> So gelian tume te dikhen? Iek profeto? E,
me phenav tumenge, dikhliam mai but sar iek profeto.

<span id="an_7:27">7:27</span> O Iovano si kodo kai si ramome, "Eta,
tradav murha sluga kai anel e viasta angle tute, te lasharel o drom
angla tute."

<span id="an_7:28">7:28</span> Me phenav tumenge, "Mashkar kodole kai
arakhadile katar e zhuvli nai mai bare de sar o Iovano o baptisto, inker
o mai tsinorho ando rhaio le Devlesko mai baro lestar."

<span id="an_7:29">7:29</span> Ai sa o narodo kai ashundia les, ai vi le
manush kai chiden e taksa, phende ke vorta so phenel O Del, ai mekle te
bolel o Iovano.

<span id="an_7:30">7:30</span> Numa le Farizeanuria ai le ablokatura chi
bolenas pe lestar, phende ke nas vorta so mothol O Del.

<span id="an_7:31">7:31</span> "No pala kaste malaven kadala manush
kadala vriamake, ai pe kaste miazon.

<span id="an_7:32">7:32</span> Won miazon sar glate kai beshen ando
bazari, ai kai den duma iek kavresa ai mothon, 'Jilabadiam ande
tuturaza, ai tume chi kheldian ai jilabadian jilia miloso ai tume chi
ruian.'

<span id="an_7:33">7:33</span> O Iovano o baptisto avilo ai chi xal o
manrho ai chi pel mol; ai tume mothon 'o beng si ande leste.'

<span id="an_7:34">7:34</span> O Shav le Manushesko avilo, ai xalas ai
pelas; ai tume phende, "Dikh, kado manush xal but ai pel but, ek
vortakolo le manushensa kai chiden e taksa ai le bezexalensa!"

<span id="an_7:35">7:35</span> Numa o chachimos sikadilo katar le glate.

<span id="an_7:36">7:36</span> Iek Farisi mangliape katar O Jesus te xal
lesa. O Jesus gelo ando kher le manushengo ai thodiape kai skafidi te
xal.

<span id="an_7:37">7:37</span> Sas iek zhuvli bezexali kai sas ando gav,
kana ashundia ke O Jesus sas pa e skafidi ando kher le Farizeanongo,
andini iek botela pherdo duxi.

<span id="an_7:38">7:38</span> Ai beshelas pashal punrhe le Jesusoske,
ai rovelas; ai lake asua chindarde le punrhe le Jesusoske, ai porme
koslia leske balensa ai chumidia leske punrhe, ai thodia duxi pe lende.

<span id="an_7:39">7:39</span> O Farisi kai akhardiasas le Jesusos ando
pesko kher ai dikhlia so kerdilia, motholas ande peste, "Kado manush te
avilino profeto, zhanglino so si kodia zhuvli kai azbal les; wo
zhanglino ke bezexalila."

<span id="an_7:40">7:40</span> O Jesus phendia leske, "Simon, si ma vari
so te mothav tuke." O Simon phendia, "De duma, Gazda."

<span id="an_7:41">7:41</span> Dui manush sas kai kamenas leske love,
iek kamelas leske pansh shela teliara ai o kolaver panvardesh teliara.

<span id="an_7:42">7:42</span> Sar nas le love te pochinen, wo chi mai
manglia peske love lendar. No O Jesus phushel, "Savo andal dui avela
lenge drago kodo manush?"

<span id="an_7:43">7:43</span> O Simon dia atweto, "Me gindiv ke kuko
kai diasas les mai but." O Jesus phendia leske, "Vorta phendian."

<span id="an_7:44">7:44</span> Porme dikhlia pe zhuvli, ai phendia le
Simonoske, "Dikhes kacha zhuvli? Avilem ande cho kher; ai chi dian ma
vov si pai te xalavel murhe punrhe numa woi chindiatar le peske asuensa
ai koslia le balensa.

<span id="an_7:45">7:45</span> Chi chumidian ma, numa woi de sar avilem
ando kher, sa murhe punrhe chumidel.

<span id="an_7:46">7:46</span> Chi shordian vov si vuloi pe murho shero,
numa woi shordia duxi pe murhe punrhe.

<span id="an_7:47">7:47</span> Anda kodia mothav tuke, lake but bezexa
iertimele, ke drago simas lake. Numa kodoles ke kai iertin xantsi, kodo
volil xantsi."

<span id="an_7:48">7:48</span> Ai O Jesus mothol la zhuvliake, "Che
bezexa iertimele!"

<span id="an_7:49">7:49</span> Kodola kai sas kai skafidi lesa mothon
ande pende, "Kon si kado kai iertil vi le bezexa?"

<span id="an_7:50">7:50</span> Numa O Jesus phendia la zhuvliake, "Cho
pachamos skepisardia tu, zha pachasa."

<span id="an_8:1">8:1</span> Porme O Jesus zhalas foro forestar, ai gav
gavestar ai motholas e lashi viasta pa rhaio le Devlesko;

<span id="an_8:2">8:2</span> ai xantsi zhuvlia kai sastilesas anda
chorhe duxuria ai andal naswalimata: e Maria, kai akharenas la Magalena,
ai anklistesas anda late le efta bengen;

<span id="an_8:3">8:3</span> Joanna, e rhomni le Chazasosli, kai lele
sama katar o amperato Herod; ai Susanna; ai but aver zhuvli kai
zhutisarde le Jesososke penge mishtimasa.

<span id="an_8:4">8:4</span> But manush avenas ai avenas anda foro
forestar ka Jesus, ai kana o narodo chidinisailo, O Jesus phendia lenge
ek paramichi.

<span id="an_8:5">8:5</span> "Iek manush gelo te shudel peske sumuntsi;
kana shudelas sumuntsi, uni pelia andal sumuntsi pasha drom, kai le
manush phiravenas ai le sumuntsi sas telal punrhe, ai le chiriklia avile
ai xale le.

<span id="an_8:6">8:6</span> Ai uni pele po than kai sas bax; ai kana
barile shuchile; ke nas vov si chingo.

<span id="an_8:7">8:7</span> Ai uni pele mashkar le kanrhe; kodola
kanrhe barile mashkar le patria ai tasade le.

<span id="an_8:8">8:8</span> Uni sumuntsi pele ande lashi phuv; barile
le sumuntsi ai dine fruta iek shel pek shel." Ai kana dia duma kadia, O
Jesus phendia, "Ashun, kodo kai si les khan te ashunel, trobul e
ashunel."

<span id="an_8:9">8:9</span> Leske disipluria phushle les, "So znachil
kadia paramichi?"

<span id="an_8:10">8:10</span> O Jesus dia le atweto, "Ke tumenge sas
shinado te zhanen so si garado pa e amperetsia le Devleski, numa le
kolavrenge si phendo ande paramichi, saxke te dikhen numa chi dikhen, ai
te ashunen numa chi haliaren kanch."

<span id="an_8:11">8:11</span> "Eta, so znachil kadia paramichi: e
sumuntsa si E Vorba le Devleski.

<span id="an_8:12">8:12</span> Le sumuntsi kai pele pasha drom si kodola
kai ashunen; numa o beng avel ai lel anda lengo ilo e vorba, ke zhanel
ke te pachanape si te skepinpe.

<span id="an_8:13">8:13</span> Le sumuntsi kai pele po than kai sas bax
si kodola kai ashunen e vorba ai lel la raduimasa, numa nai vov si vuni
ande lende; pachalpe xantsi vriama, ai kana avel o beng te zumavel le,
peren.

<span id="an_8:14">8:14</span> Le sumuntsi kai pele mashkar le kanrhe si
kodola kai ashundesas; numa o nekazo, o barvalimos, ai le dieli le
traioske tasaven le, ai lenge fruta shoxar chi bariol.

<span id="an_8:15">8:15</span> Le sumuntsi kai pelia ande lashi phuv si
kodola kai ashunen e vorba, won garaven la ande lasho ilo, ai ankeren e
vorba, ai anen fruta chachimasa."

<span id="an_8:16">8:16</span> "Khonik chi del iag iek lampo, ai te
garavel les telai e vadra vai telai e skafidi, numa thol les opral pe
skafidi te del e vediara savorhenge kai den ando kher.

<span id="an_8:17">8:17</span> Ke nai kanchi garado, kai trobul te avel
sikado; kanchi garado, kai trobul te zhanen ai te dikhen savorhe.

<span id="an_8:18">8:18</span> No len sama sar ashunen; ke avela dino
kodoles kai si les, numa ka kodo kai nai avela lestar lino vi savo
gindin ke si les."

<span id="an_8:19">8:19</span> E dei ai le phral le Jesusoske avile
leste, numa nashti aresle leste pala but narodo.

<span id="an_8:20">8:20</span> Ai mothol leske, "Chi dei ai che phral
avri le, ai mangen te dikhen tu."

<span id="an_8:21">8:21</span> O Jesus phendia lenge, "Murhi dei ai
murhe phral si kodola kai ashunen E Vorba le Devleski, ai kai keren
lesko zakono."

<span id="an_8:22">8:22</span> Andek dies O Jesus anklisto ando
pharaxoditsi peska disiplonsa ai phende lenge, "Aven pe kolaver rik le
paieske," ai gele.

<span id="an_8:23">8:23</span> Sar zhanas po pai O Jesus sovelas, ek
bari barval avili po pai, ai pherdiolas o paraxodo le paiesa, ai
xaiinas.

<span id="an_8:24">8:24</span> Le disipluria pashile pasha Jesus, ai
vushtiarde les, phenenas, "Gazda, Gazda, xaiisavas." Porme O Jesus
vushtilo, ai dia mui pe barval ai po pai; ai terdili ai sas trankilo.

<span id="an_8:25">8:25</span> Porme phendia le disiplonge, "Kai tumaro
pachamos?" Daraile leske disipluria ai chudisaile, ai phende iek
kavreske, "Che fielo manush kado? Ke dia mui pe barval ai pe maria, ai
vi e barval ai e maria pachan lesko mui."

<span id="an_8:26">8:26</span> Aresle ando them le manushengo kai bushon
Gadarenes, kai si inchal e Galilee.

<span id="an_8:27">8:27</span> Kana O Jesus vulisto pe phuv, avilo
karing leste iek manush le forosko, kai sas ande leste but beng de dumut
nas pe leste tsalia, ai vo chi beshelas khere numa andel mumuntsi.

<span id="an_8:28">8:28</span> Kana dikhlia le Jesusos, tsipisardia ai
shudiape ka leske punrhe ai phendia zurales, "So si mashkar tute ai
mashkar mande; Jesus, tu O Shav le Devlesko kai si opre! So mangesa
mandar, na chinuisar ma."

<span id="an_8:29">8:29</span> O Jesus dia ordina ka o beng te anklel
avri anda kodo manush. Butivar o bi vuzho tsodiasaspe anda leste; le
manush phandenas les lantsonsa ai sastrensa pel punrhe ai vi pel vas,
numa wo shinelas le, ai o beng angerelas les ande pusta.

<span id="an_8:30">8:30</span> O Jesus phushlia les, "Sar bushos?" Wo
dia atweto, "Le Legion" ke but beng sas ande leste.

<span id="an_8:31">8:31</span> Le beng rhuginaspe ka Jesus te na zhan
ando pai.

<span id="an_8:32">8:32</span> Sas kotse po plai but bale kai xanas. Le
beng manglepe katar O Jesus te sai den andel bale, ai O Jesus phendia
lenge te zhan andel bale.

<span id="an_8:33">8:33</span> Le beng ankliste avri anda kado manush ai
dine andel bale; ai le bale shudepe pai xar ande maria, ai tasule.

<span id="an_8:34">8:34</span> Le manush kai ningerenas le balen dikhle
so kerdilia, nashle, ai phende e viasta so dikhle andel gava ai avrial
le gava.

<span id="an_8:35">8:35</span> Narodo zhalas te dikhel so kerdilia,
avile ka Jesus, ai arakhle le manushes kai anklistesas le beng anda
leste, ai beshelas tele kal punrhe le Jesusoske, vuriardo, ai leske goji
vorta; ai daraile.

<span id="an_8:36">8:36</span> Kodola kai dikhle so kerdiliasas phende
sar kodo manush kai sas le beng ande leste sastilo.

<span id="an_8:37">8:37</span> Antunchi sa o narodo kodole gavesko kai
bushonas Gadarenes, rhugisaile ka Jesus te duriol lendar ke daranas. O
Jesus anklisto ande pharaxoditsi, ai gelotar.

<span id="an_8:38">8:38</span> O manush kai; ankliste sas le beng anda
leste mangliape katar O Jesus, "Mek ma te zhav tusa." Numa O Jesus
tradia les ai phendia les,

<span id="an_8:39">8:39</span> "Zha ando cho kher, ai phen so godi
kerdia tuke O Del." Gelotar ai phendia anda sa o foro so godi kerdia
leske O Jesus.

<span id="an_8:40">8:40</span> Kana avilo palpale O Jesus, o narodo
primisarde les, ke savorhe azhukerenas les.

<span id="an_8:41">8:41</span> Eta, avilo iek manush kai busholas
Jairus, wo sas o baro pe synagogue; shudiape kal punrhe le Jesusoske, ai
mangliape lestar te avel ande lesko kher.

<span id="an_8:42">8:42</span> Ke sas les ferdi iek shei, kai sas desh u
do bershengi merimaski sas. Numa sar O Jesus zhalas late le manush
avenas pasha leste katar swako rik.

<span id="an_8:43">8:43</span> Sas iek zhuvli, kai xasarelas pesko rat
de desh u dui bersh, ai kai xaliasas sa peske love kal dokxturia, numa
chi iek chi sastiardia la.

<span id="an_8:44">8:44</span> Avili palal pala leste ai azbadia e
tivala la bundako kai sas po Jesus, ai strazo o rat kai xasarelas
terdilo.

<span id="an_8:45">8:45</span> O Jesus phushlia, "Kon azbadian ma?" Numa
savorhe phende ke chi azbade les, ai o Petri phendias, "Gazda, but
narodo si pasha tute ai tu mothos "Kon azbadia ma?"

<span id="an_8:46">8:46</span> Numa O Jesus phendia, "Vari kon azbadia
ma; ke haliardem ke zor anklisto anda mande."

<span id="an_8:47">8:47</span> Ai kana e zhuvli dikhlia ke nas garadi,
geli ai izdralas, ai shudiape kal punrhe le Jesusoske, ai phendia angla
sa o narodo sostar azbadia le Jesusos, ai sar sastili strazo.

<span id="an_8:48">8:48</span> O Jesus phendia lake, "Murhi shei, cho
pachamos sastiardia tu, zha pachasa."

<span id="an_8:49">8:49</span> Sar delas duma inker, avilia vari kon
katar o baro le kheresko, ai phendia, "Chi shei muli, na mai dziliaren
le Jesusos.

<span id="an_8:50">8:50</span> Numa O Jesus ashundia ai phendia ka
Jairus, "Na dara; ferdi pachas tu, ai woi avela sastiarel."

<span id="an_8:51">8:51</span> Kana areslo ka kher O Jesus chi meklia te
del khonik lesa ando kher, ferdi o Petri, o Iovano, ai o Iakov, ai o dat
ai e dei la glatake.

<span id="an_8:52">8:52</span> Savorhensa roven ai pherde nekezhime.
Antunchi O Jesus phendia, "Na roven; chi muli, numa sovel!"

<span id="an_8:53">8:53</span> Asanas lestar, ke won zhanenas ke muli.

<span id="an_8:54">8:54</span> Numa O Jesus lia la le vastesa, ai
phendia zurales, "Vushti opre, Glata!"

<span id="an_8:55">8:55</span> Ai lako duxo avilo ande late, ai strazo
vushtilo opre; ai O Jesus phendia, "Den la te xal."

<span id="an_8:56">8:56</span> Lako dat ai laki dei chudisaile, ai O
Jesus phendia lenge te na mothon kanikaske.

<span id="an_9:1">9:1</span> Jesus chidia andek than le desh u do
disiplon ai dia le zor ai putiera pe sa le beng, ai e zor te sastiaren
le naswalen.

<span id="an_9:2">9:2</span> Tradia len te mothon e viasta le rhaioski
le Devleski, ai te sastiaren le naswalen.

<span id="an_9:3">9:3</span> Porme phendia lenge, "Na len kanchi tumensa
kai zhan; chi rhai, chi gono, chi manrho, chi love, chi dui raxamia.

<span id="an_9:4">9:4</span> Andel khera kai zhana, beshen kotsar zhi
kana zhanatar.

<span id="an_9:5">9:5</span> Ai te na primila tumen o narodo, anklen
avri anda kodo gav, ai kosen e pulberia pa tumare punrhe te sikaven
lenge so si won."

<span id="an_9:6">9:6</span> Geletar, ai gele gav gavestar, ai phende e
lashi viasta, sastiarenas le naswalen.

<span id="an_9:7">9:7</span> Herod, o Tetrach, ashundia so godi
kerdiolas, ai ferdi delas pe goji, ke uni mothonas ke o Iovano
zhuvindisailo andal mule;

<span id="an_9:8">9:8</span> Uni mothonas ke o Elijah sikadilo; ai uni,
ke iek phurano profeto zhuvindisailo.

<span id="an_9:9">9:9</span> Ai o Herod phendia, "Phendem te shinen o
shero le Iovanosko; numa savo si, kado kai ashunav ai mothol kasavendar
dieli?" Ai mangelas te dikhel les.

<span id="an_9:10">9:10</span> Le desh u dui disipluria kana avile
palpale, phende ka Jesus so godi kerde. Lia le pesa, ai gelo karing o
foro kai bushol Bethsaida.

<span id="an_9:11">9:11</span> Kana o narodo ashundia, liape pala leste,
O Jesus primilas le, ai phendia lenge pa rhaio le Devlesko, ai
sastiarelas kodolen kai trobulas te aven saste.

<span id="an_9:12">9:12</span> Kana perelas e riat, le desh u dui
disipluria avile leste, ai phende leske, "Trade le narodos te zhan andel
gava ai kruglom te soven av te arakhen xaben ke katse kai sam pusta si."

<span id="an_9:13">9:13</span> Numa O Jesus phendia lenge, "Den le tume
te xan." Numa won phende, "Ferdi panzh manrhe ai dui mashe. Zhasa ame te
chinas xaben kadale narodoske?"

<span id="an_9:14">9:14</span> Sas pashte panzh mi zhene kotse. O Jesus
phendia peske disiplonge, "Keren le te beshen tele ai te thon andek than
po panvardesh zhene."

<span id="an_9:15">9:15</span> Ai kerde kadia, kerde le te beshen tele.

<span id="an_9:16">9:16</span> O Jesus lia le panzh manrhe ai le dui
mashe, ai vazdia le iakha karing o rhaio, ai naisisardias, porme phaglia
ai dia le ka peske disiplonge te den ka narodo.

<span id="an_9:17">9:17</span> Savorhe xale ai chailile; ai le
disipluria chide le kotora kai ashshilia desh u dui shkonitsi pherde
sas.

<span id="an_9:18">9:18</span> Andek jes O Jesus rhugilas pe korkorho,
peske disipluria avile leste, ai phushlia le, "So mothon o narodo, ke
sim?"

<span id="an_9:19">9:19</span> Won phende, "O Iovano o baptisto; uni
mothon, o Elijah; uni phenen, iek phurano profeto kai zhuvindisailo.

<span id="an_9:20">9:20</span> Phendia lenge, "Kon mothon ke sim?" O
Petri dia atweto, "O Kristo le Devlesko."

<span id="an_9:21">9:21</span> Ai O Jesus dia le trad te na mothon
kanikaske.

<span id="an_9:22">9:22</span> Ai mai phendia, "Ke o Shav le manushesko
chinuil but, wo avela shudino lendar, le phure, le bare le rashange, ai
le Gramnoturia, Mudarena les ai o trito jes zhuvindila."

<span id="an_9:23">9:23</span> Porme phendia savorhenge, "Te mangela
vari kon te lelpe pala mande, te bustrel pe pes, ai te lel swako jes
pesko trushul ai te lelpe pala mande.

<span id="an_9:24">9:24</span> Ke kodo kai mangela te skepil pesko traio
xasarela les; numa kodo kai xasarela pesko traio pala mande, skepila
les.

<span id="an_9:25">9:25</span> Ai so nirila o manush te avel leske sa e
lumia, ai te xasarela pe pes?

<span id="an_9:26">9:26</span> Ke kon godi lazhala mandar ai katar murhe
vorbi, o Shav le Manushesko avela lestar lazhal, kana avela anda pesko
barimos, ai ande barimos le Dadesko, ai le Swuntsi angeluria.

<span id="an_9:27">9:27</span> Phenav tumenge chachimasa, uni kai si
katse, chi merena mai anglal sar te dikhen o rhaio le Devlesko."

<span id="an_9:28">9:28</span> Oxto jes pala kodia kana phendia kadala
vorbi, O Jesus lia pesa O Petri ai o Iovano ai o Iakov, ai anklisto po
plai te rhuginpe.

<span id="an_9:29">9:29</span> Sar O Jesus rhugilaspe, lesko mui
pharhudilo, ai leske tsalia parnile zurales.

<span id="an_9:30">9:30</span> Eta, dui manush denas duma lesa, kai sas
o Moses, ai o Elijah,

<span id="an_9:31">9:31</span> Kai dichonas ande barimos, ai denas duma
pai leski martia ando Jerusalem kai trobul te kerdiol.

<span id="an_9:32">9:32</span> O Petri, ai kodola kai sas lesa sovenas,
numa sar beshenas vushtiarde, dikhle o barimos le Jesusoske, ai le dui
manush kai sas lesa.

<span id="an_9:33">9:33</span> Sar le manush zhanastar katar O Jesus, o
Petri phendia leske, "Gazda, mai mishto ke sam tusa. Keras trin tseri,
tuke, iek le Mosesoske, iek o Elijahoske." Chi zhanelas so motholas.

<span id="an_9:34">9:34</span> Sar divinilas kadia, ek nuvero vulisto pe
lende; ai le disipluria daraile kana dikhle sar o nuvero vulisto pe
lende.

<span id="an_9:35">9:35</span> Ai anda nuvero avilo ek glaso, phenenas,
"Kako si murho Shav kai si mange mai drago; ashunen leste."

<span id="an_9:36">9:36</span> Kana ashundilo kodo glaso, O Jesus
korkorho sas. Le disipluria chi mothonas kanch, ai ande kodia vriama chi
phende kanikaske so dikhle.

<span id="an_9:37">9:37</span> Pe terharin kana vuliste pai plaiin, but
narodo avelas karing O Jesus.

<span id="an_9:38">9:38</span> Ai mashkar o narodo ek manush
tsipisardia, "Gazda, rhugiv ma tute, dikh pe murho shav, ke ferdi kado
si ma!

<span id="an_9:39">9:39</span> O beng lia kodo raklorho ai kerelas les
te tsipil; ai drechinilas les zurales, ai zhala leske spuma anda mui.
Chinuilas les ai chi mekelas les vushoro.

<span id="an_9:40">9:40</span> Rhugisailem ka che disipluria te gonin le
benges; ai nashtisarde."

<span id="an_9:41">9:41</span> O Jesus phendia, "Tume kai chi pachan
tume ai chorhe kai san! Sode virama trobul te beshav tumensa? Sode
vriama rhevdiv tumen? An che shaves katse."

<span id="an_9:42">9:42</span> Sar o shav pasholas karing O Jesus, o
beng shudia les pe phuv, ai drechinisardia les zurales. Numa O Jesus
gonisardia le benges, ai sastiardia le raklorhes, ai dia les palpale ka
pesko dat.

<span id="an_9:43">9:43</span> Ai savorhe chudisaile anda barimos le
Devlesko. Ai sar savorhe dikhenas o lashimos kai kerelas O Jesus,
phendia leske disiplonge.

<span id="an_9:44">9:44</span> "Tumenge ashunen mishto so mothav; O Shav
le Manushesko trobul te avel dino andal vas le manushenge."

<span id="an_9:45">9:45</span> Numa won chi haliarde kadia vorba, ke
garado sas lendar, saxke te na haliaren; ai daraile te phushen lestar pa
kadia vorba.

<span id="an_9:46">9:46</span> Le disipluria marenas mui mashkar pende,
te zhanen savo sas mai baro anda lende.

<span id="an_9:47">9:47</span> O Jesus zhanglia so gindinaspe, lia ieke
raklorhes, ai thodia les pasha peste,

<span id="an_9:48">9:48</span> Ai phendia lenge, "Kon godi primila ande
murho anav kakala glata primil man, primil kodoles kai tradia ma. Ke
kodo kai si o mai tsinorho mashkar tumende, kodo si o baro."

<span id="an_9:49">9:49</span> O Iovano phendia, "Gazda, dikhliam ieke
manushes kai gonil le bengen ande cho anav; ai ame aterdiardiam les, ke
chi lelpe pala amende.

<span id="an_9:50">9:50</span> "Na aterdiaren les: O Jesus phendia leske
ai le kolaver disipluria, "Ke kon chi rimol tumaro zakono tumensalo."

<span id="an_9:51">9:51</span> E vriama pasholas kana O Jesus avela lino
ando rhaio, wo manglia te zhal ande Jerusalem.

<span id="an_9:52">9:52</span> Tradia angla peste slugen kai gele; ai
dine ande gav le Samaritanongo te lasharen lesko than,

<span id="an_9:53">9:53</span> numa chi primisarde les, ke zhanas karing
e Jerusalem.

<span id="an_9:54">9:54</span> Kana le disipluria o Iakov, ai o Iovano
dikhle so kerdiolas, phende, "Devla, mangas te akharas iag anda cheri te
phabarel les, sar kerdias o Elijah?"

<span id="an_9:55">9:55</span> O Jesus boldiape karing lende, ai
tsipisardia pe lende; ai phendia, "Chi zhanen savestar chorho duxo avilo
pe tumende.

<span id="an_9:56">9:56</span> Ke O Shav le manushesko chi avilo te
xasarel le manushen, numa te skepil le."

<span id="an_9:57">9:57</span> Ai gele ando aver foro. Sar zhanas po
drom, iek manush phendia ka Jesus, "Devla, lav pala tute kai godi
zhasa."

<span id="an_9:58">9:58</span> O Jesus phendia leske, "Le Renard si le
gropi, ai le chiriklia si le kuiburia, numa O Shav le Manushes nai les
chi iek than kai te thol pesko shero.

<span id="an_9:59">9:59</span> Mai phendia avreske, "Aidi pala mande."
Numa wo phendia, "Devla, mek mai anglal te gropov murhe dades."

<span id="an_9:60">9:60</span> O Jesus phendia leske, "Mukh le mulen te
gropon penge mulen, ai te zhan phen pa rhaio le Devlesko."

<span id="an_9:61">9:61</span> Aver manush phendia, "Lava ma pala tute,
Devla; numa mek ma te zhav mai anglal te dikhav murhe naimon."

<span id="an_9:62">9:62</span> O Jesus phendia leske, "Kon godi thol o
vas ka wurdon, ai dikhel palpale, nai vuzho ka rhaio le Devlesko."

<span id="an_10:1">10:1</span> Pala kodia O Del mai alosardia aver
eftavardesh slugi, ai tradia le dui po dui angla peste ande sa le gava,
ai ande sa le thana, kai trobulas wo te zhal.

<span id="an_10:2">10:2</span> Ai phendia lenge, "Bari buchi si te
kerelpe, numa xantsi narodo si te keren buchi; rhugin tume ka Gazda la
buchako te tradel manushen te keren leske buchi.

<span id="an_10:3">10:3</span> Zhan! Tradav tume sar bakriorhe mashkar
le ruv.

<span id="an_10:4">10:4</span> Na ingeren tumensa le love, chi gono, chi
papucha; ai nai mothon kanikaske droboitu pa drom.

<span id="an_10:5">10:5</span> Kana zhana ando kher, mothon mai anglal,
"E pacha te avel pe kado kher."

<span id="an_10:6">10:6</span> Ai te beshela kotse ek mursh pachako,
tumari pacha beshela pe leste; te na, pale avela tumende palpale.

<span id="an_10:7">10:7</span> Beshen ande saifielo kher, xan ai pen so
dena tumen, ke o buchari trobul te avel pochindo. Na zhan kher
kherestar.

<span id="an_10:8">10:8</span> Ande fersavo gav kai zhan, ai won primin
tume, xan so avela tumen dino.

<span id="an_10:9">10:9</span> Sastiaren le naswalen kai avena, ai
mothon lenge, 'O rhaio le Devlesko pashilo pasha tumende.'

<span id="an_10:10">10:10</span> Numa ande fersavo gav kai zhan, ai won
chi primin tume, zhan pel droma ai mothon,

<span id="an_10:11">10:11</span> "Kosas pe tumende e phulberia tumare
gaveske kai astardilepe amare punrhe; numa de tu goji ke o rhaio le
Devlesko pashilo pasha tumende!"

<span id="an_10:12">10:12</span> Phenav tumenge, ando kodo dies la
krisako kana le manush beshen angla Del, avela mai vushoro po Sodom, sar
pe kodo foro.

<span id="an_10:13">10:13</span> "Nasul tuke Chorazin! Nasul tuke
Bethsaida! Ke te avino le mirakluria kerde ande Tyre ai Sidon kai sas
kerde tumende, de dumult kamas te phiraven tsalia goneske, ai te thon
zhego pe peste, te sikaven ke keisaile!"

<span id="an_10:14">10:14</span> Numa po dies la krisako mai vushoro
avela lenge e Tyre ai Sidon sar tumenge.

<span id="an_10:15">10:15</span> Ai tu Capernaum, Avesa vazdini zhi ka
rhaio? Nichi. Ta tele si te zhas ta ando iado!"

<span id="an_10:16">10:16</span> O Jesus phendia leske disiplonge, "Kodo
kai ashunel tumende, ashunel man; ai kado kai shudel tume, shudel man;
ai kado kai shudel man, shudel kodoles kai tradia ma."

<span id="an_10:17">10:17</span> Le eftavardesh avile palpale raduimasa,
ai phende, "Devla, vi le beng daran amendar ande cho anav!"

<span id="an_10:18">10:18</span> O Jesus phendia lenge, "Dikhavas le
benges sar perelas anda cheri sar iek rhonjito.

<span id="an_10:19">10:19</span> Ashun! Dem tume e putiera te phiren pel
sapa ai le Skorpionki, ai pe sa e putiera le duzhanoske; ai kanch nashti
dukhavela tumen.

<span id="an_10:20">10:20</span> Numa na raduin tume ke le beng daran
tumendar; numa raduin tume, tumare anava ramomele ando rhaio."

<span id="an_10:21">10:21</span> Ande kodia vriama, O Jesus pherdo sas
le Swuntone Duxosa, ai phendia, "Naisiv tuke, Murho Dat, Gazda le
rhaioski ai la phuviako! Ke meklian te haliaren kodola kai si sar glate
ai na kodola kai gindinpe gojaver ai le sichardo. Anda kodia, Murho Dat;
Naisiv tuke ke chi voia sas te kerdiol kadia.

<span id="an_10:22">10:22</span> "Swako fielo thodias ando murho vas
Murho Dat. Ai khonik chi zhanel kon si O Shav, ferdi O Dat; ai khonik
chi zhanel kon si O Dat, ferdi O Shav, ai kon kodi halol O Shav te mekel
te zhanen le Dades."

<span id="an_10:23">10:23</span> Porme boldinisailo karing le
disipluria, ai phendia lenge korkorho, "Raduime le iakha kai dikhen so
tume dikhen!

<span id="an_10:24">10:24</span> Ke phenav tumenge, ke but profeturia ai
amperatsi mangle te dikhen so tume dikhen, ai chi dikhle; te ashunen so
tume ashunen, ai won chi ashunde."

<span id="an_10:25">10:25</span> Iek ablakato la krisako vushtilo opre,
ai zumadia les, phenel, "Gasda, so trobul te kerav te avel ma o traio
kai chi mai getolpe?"

<span id="an_10:26">10:26</span> O Jesus phendia leske, "So si ramome
ando zakono? So jines tu?"

<span id="an_10:27">10:27</span> Wo dia atweto ai phendia, "Te avel tuke
drago O Del sa chi ilesa, sa che duxosa, sa che zorasa, sa che gindosa;
ai te avel tuke drago cho vortako sar san tu."

<span id="an_10:28">10:28</span> "Mishto dian atweto." Phendia O Jesus,
"Ker kadia ai traiisa."

<span id="an_10:29">10:29</span> O manush mangelas te miazol lasho sas,
phushlia le Jesusoske, "Kon si murho vortako?"

<span id="an_10:30">10:30</span> O Jesus phendia, "Iek manush vulelas
andai Jerusalem ai zhalas ando Jericho, pelo mashkar le chor, kai chorde
leske tsalia, marde les, ai geletar, ai mekle les dopash mulo.

<span id="an_10:31">10:31</span> Iek rashai nakhelas kotsar ai dikhlia
le manushes, numa nakhelas po drom pe kolaver rik.

<span id="an_10:32">10:32</span> Saikfielo, iek manush katar e vitsa le
Leviangi, nakhlo kotsar, kana dikhlia o manush kai sas mardo, avilo
pasha leste numa nakhelas pe kolaver rik.

<span id="an_10:33">10:33</span> Numa iek Samaritan kai phirelas, nakhlo
kotsar, ai kana dikhlia les. Sas les mila pe leste.

<span id="an_10:34">10:34</span> Gelo leste, thodia dirzi kotse kai sas
shindo ai shordia vuloi ai mol, porme thodia les pe pesko magari,
angerdia les ka kher (o kher kai le streinuria beshen), ai lia sama
lestar.

<span id="an_10:35">10:35</span> Pe terharin o manush andai Samaria lia
dui shela teliara ai dia le ka gazda ando kher, ai phendia, "Le sama
lestar; ai so zidisa mai but, dava le tuke kana avava palpale."

<span id="an_10:36">10:36</span> "Savo anda kadala trin, miazol tuke sas
o vortako kodolesko kai pelo mashkar le chor?"

<span id="an_10:37">10:37</span> Dia atweto o ablokato, "Kuko si, kai
sas leske mila ando kado manush. O Jesus phendia leske, "Zha, ai vi tu
ker kadia."

<span id="an_10:38">10:38</span> Sar o Jesus ai leske disipluria
phirelas pa drom, avilo ande iek gav; kai iek zhuvli kai busholas Martha
premisardia les ando pesko kher.

<span id="an_10:39">10:39</span> Sas la iek phei kai busholas Maria. E
Maria beshli kal punrhe le Jesusoske, ai ashunelas leski vorba.

<span id="an_10:40">10:40</span> Numa e Martha kopaiime sas te kerel
bucha ando kher, avili ai phenel, "Devla, nai tuke kanchi kai murhi phei
mekel ma korkorho te podail? Phen lake te zhutil ma."

<span id="an_10:41">10:41</span> O Jesus phendia lake, "Martha, martha,
nekezhis tu ai mishtis tu pala but dieli.

<span id="an_10:42">10:42</span> Iek diela ferdi trobul, e Maria
alosardia o mai lasho kai chi avela line latar."

<span id="an_11:1">11:1</span> Jesus rhugilaspe andek dies andek than,
kana getosardia, iek anda leske disipluria phendia leske, "Devla, sichar
amen te rhugisavas, sar o Iovano sichardia peske disiplon.

<span id="an_11:2">11:2</span> O Jesus phendia lenge, "Kana rhugin tume,
mothon,'Amaro Dat, kai san ando rhaio, te avel cho anav ankerdo Swunto.
Chi amperetsia te avel, chi voia te kerdiol pe phuv sar ando rhaio.

<span id="an_11:3">11:3</span> De amen adies amaro manrho sar swako
dies.

<span id="an_11:4">11:4</span> Iertisar amare bezexa; sar vi ame iertis
kodolen kai keren bezexa karing amende. Na mek ame te zhas ando
zumaimos; numa skepisar ame katar o nasul iek.'"

<span id="an_11:5">11:5</span> Ai O Jesus phendia lenge, "Te zhas ka cho
vortako ando lesko kher mashkar e riat, ai phenes leske, 'O Vortakona,
de ma trin manrhe.

<span id="an_11:6">11:6</span> Murho vortako phiravelpe ai terdilo ka
murho kher, ai nai ma so dav les.'

<span id="an_11:7">11:7</span> Ai andral anda pesko kher kodo vortako
mothol leske, 'Na dzilar ma! O wudar vunzhe phandadolo, ai murhe shave
ai me ando than sam, nashti wushtiav te dav tu manrho.'

<span id="an_11:8">11:8</span> Phenav tumenge, vi te na wushtela te del
les, ke lesko vortako si, wushtela ke dziliarel les ai dela les so godi
trobul les.

<span id="an_11:9">11:9</span> Ai me mothav tumenge, Mangen, avela
tumende dino; roden, ai arakhena; maren, ai phutrena tumenge.

<span id="an_11:10">11:10</span> Ke kon godi mangel lel, ai kodo kai
rodel arakhel, ai phutren kodoleske kai marel.

<span id="an_11:11">11:11</span> Savo anda tumende del bax peske shaves
te mangela lestar manrho? Vai te del les sap te mangela lestar masho?

<span id="an_11:12">11:12</span> Vai te mangel anrho, dela les
skorpionka?

<span id="an_11:13">11:13</span> Tume kai san nasul, zhanen sar te den
lashe dieli tumare glaten. Sode mai but tumaro Dat kai si ando rhaio
dela O Swunto Duxo kodolen kai mangen lestar."

<span id="an_11:14">11:14</span> O Jesus gonisardia le benges kai sas
muto; ai kana o beng anklisto avri, o manush dia duma, ai o narodo
chudisailo.

<span id="an_11:15">11:15</span> Numa uni phenanas, "Wo gonil le bengen
katar o Beelzebub, o baro le bengengo.

<span id="an_11:16">11:16</span> Ai uni te zumaven les, mangenas lestar
te sikavel lenge vari so kai avel anda rhaio.

<span id="an_11:17">11:17</span> Numa O Jesus zhanelas lenge ginduria,
ai phendia lenge, "Swako amperetisa kai si xuladi pe peste si te xaiil,
swako foro vai niamon(familia) kai si xulade pe peste chi ashena.

<span id="an_11:18">11:18</span> Teala o beng gonil le benges, won si
xulade pe peste, sar rhivdila ai ashela leski amperetsia? Numa tume
phenen ke goniv le bengen katar o Beezebub.

<span id="an_11:19">11:19</span> Ai te goniva me le bengen katar e
putiera kai o Beelzebub del tumare shave, katar len won e putiera te
gonin le bengen?

<span id="an_11:20">11:20</span> Numa te goniva me le bengen katar o
Swunto Duxo le Devlesko, antunchi e amperetsia le Devleski avilo pe
tumende.

<span id="an_11:21">11:21</span> Kana iek manush zuralo si les e armia
te arakhel peske kher, lesko manjin kai si les arakhado lo.

<span id="an_11:22">11:22</span> Numa te avela iek mai zuralo lestar, ai
marel les, lel lestar sa e armia kai wo jinelas pe late, ai xulavel so
si les.

<span id="an_11:23">11:23</span> Kodo kai nai pe murhi rig chi zhutil
ma, numa kerel nasul karing mande; ai kodo kai chi chidel mansa xulavel.

<span id="an_11:24">11:24</span> Kana o bi vuzho anklisto avri anda
manush, zhal ande pusta te rodel than te hodinil ai chi arakhel, ai
mothol, 'Zhava palpale ande murho kher katar anklistem.'

<span id="an_11:25">11:25</span> Ai kana aresel ande pesko kher, arakhel
vuzhimos ai lashardo.

<span id="an_11:26">11:26</span> Antunchi zhal, ai o beng anel aver efta
beng mai sasul lestar; ai sa zhan te traiin ande kodo manush. Antunchi
mai nasul leske de sar mai anglal.

<span id="an_11:27">11:27</span> Kana O Jesus phenelas kodo divano, iek
zhuvli dia duma mashkar o narodo, ai phendia leske, "Raduime te avel o
ji kai ankerdia tu, ai le chucha kai pravarde tu."

<span id="an_11:28">11:28</span> Ai O Jesus phendia, "Raduime mai bini
kodola kai ashunen E Vorba le Devleski, ai kai garaven la."

<span id="an_11:29">11:29</span> Sar but narodo avelas, O Jesus phendia,
"Ferdi ek vitsa kai si nasul ai kai nai chachimasa le Devlesa mangen
semno, numa chi iek chi avela dino, ferdi so kerdiliape ka profet o
Jonah.

<span id="an_11:30">11:30</span> Ke sar o Jonahas sas iek semno le
manushengo kai sas ande foro Ninevah; sakadia O Shav le Manushesko avela
le manushenge adies.

<span id="an_11:31">11:31</span> E amperetisaika andai Sheba te wushtel
o dies la krisako kadala vitsasa kai kris te dosharel len; woi avili
dural te ashunel ka Solomon. Ke de sa gojaver sas ai akana si iek mai
baro katar o Solomon katse!

<span id="an_11:32">11:32</span> Le manush andai Nineveh si te wushten
kadala vitsasa kai kris te dosharen len; ke kana o Jonah dia duma pa Del
lenge won keisaile, ai akana iek mai baro katar o Jonah si katse!

<span id="an_11:33">11:33</span> Khonik chi del iag ek lampo, ai te
garavel les telai skafidi, numa thol les opral pe skafidi te del vediara
savorhen kai si ando kher.

<span id="an_11:34">11:34</span> Che iakha si sar ek lampo le statosko.
Kana che iakha dikhen mishto sa cho stato pherdi la vediaraki; numa kana
che iakha chi dikhen mishto sa cho stato si ando tuniariko.

<span id="an_11:35">11:35</span> Le sama, e vediara kai si ande tute te
na avel tuniariko.

<span id="an_11:36">11:36</span> Te si sa cho stato pherdi la vediaraki,
ai nai kanch ando tuniariko, avela sa cho stato ande vediara, sar ek
lampo strefial pe tute la vediarasa."

<span id="an_11:37">11:37</span> Sar O Jesus delas duma, ek Farisi
manglia les te xal leste, gelo ai thodiape kai skafidi.

<span id="an_11:38">11:38</span> O Farisi chudisailo kana dikhlia ke O
Jesus chi xaladia mai anglal sar te xal.

<span id="an_11:39">11:39</span> Numa o Devla phendia leske, "Tume
Farizeanuria xalaven e kuchi ai o tiari avrial, numa andral tume san
pherdo nasulimasko ai chorimasko.

<span id="an_11:40">11:40</span> Prosto san! Pate O Del kai kerdia le
avrial, chi kerdia vi andral?

<span id="an_11:41">11:41</span> Numa den so si ande che kuchi ai tiari
kal chorhe, ai swako diela avela vuzhi tumenge.

<span id="an_11:42">11:42</span> "Nasul tumenge, Farizeanuria! Ke tume
den ka Del desh anda ek shel e partia kai trobun te den andai mai
tsinorhi dieli Mint, Rue, ai Herb, numa chi keren so si mai baro ando
zakono, so si vorta, mila ai pachamos.

<span id="an_11:43">11:43</span> "Nasul tumenge, Farizeanuria! Ke drago
tumenge te beshen anglal pel skamina ande synagoguria, ai te phenen
droboi tu le manushenge ande bazari.

<span id="an_11:44">11:44</span> "Nasul tumenge, le Gramnoturia ai le
Farizeanuria, tume manush kai ankerdion so chi san! Ke sar le mumunturia
san kai chi dichon, ai le manush phiren pe lende ai chi dikhen le.

<span id="an_11:45">11:45</span> Ek ablokato dia atweto, ai phendia
leske, "Gazda, kai des duma kadia vi amende rimos."

<span id="an_11:46">11:46</span> Ai O Jesus phendia, "Nasul tumenge
ablakaturia! Ke thon but chino po narodo te ankeren tume chi tumare
naiesa chi ankeren.

<span id="an_11:47">11:47</span> Nasul tumenge! Ke tume thon le
mumunturia le profetonge, kai tumare dada mudarde.

<span id="an_11:48">11:48</span> Tume san marturia anda so kerde tumare
dada, ke won mudarde le profeton, ai tume keren la mumunturia.

<span id="an_11:49">11:49</span> "Anda kodia, e goji le Devleski
phendia, 'Tradava lenge profeturia ai Apostles, ai mudarena unen ai
chinuin avren.'

<span id="an_11:50">11:50</span> Kai o rat le profetongo, kai sas shordo
de sar kerdilia e lumia, avela nanglo te pochinen kado narodo.

<span id="an_11:51">11:51</span> De katar o rat le pervone manushesko
kai sas o Abel zhi ka rat le profetosko kai busholas Zacharias, kai
mudarde mashkar o altari ai mashkar e tampla; chachimasa, mothav
tumenge, 'Avela nanglo te pochinen kado narodo.'

<span id="an_11:52">11:52</span> "Nasul tumenge ablakaturia! Ke lian e
chaia kai phutrelas o vudar la gojako; chi dian andre tume, ai
aterdiardian kodolen kai mangenas."

<span id="an_11:53">11:53</span> Sar O Jesus zhalas kotsar, le
Gramnoturia ai Farizeanuria xolailesas pe leste ai phushena lestar but
dieli;

<span id="an_11:54">11:54</span> Zumavenas te peraven les, te zumaven te
sai mothol vari so kai nai vorta.

<span id="an_12:1">12:1</span> Sa antunchi chidinisailo but narodo, ai
kadia de but narodo sas kai phirenas pe iek kavreske punrhe, O Jesus
phendia leske disiplonge mai anglal, "Arakhen tume katar e drozhdi le
Farizeanongi. Kodia si kodola kai chi keren so mothon.

<span id="an_12:2">12:2</span> So godi si garado avela sikado; ai swako
garaimos avela zhanglo.

<span id="an_12:3">12:3</span> Anda kodia, so godi mothona ando
tuniariko avela ashundo ande vediara; ai so mothona ando khan andel
sobi, avela phendo po chardako le kheresko.

<span id="an_12:4">12:4</span> "Me phenav tumenge, murhe vortacha, "Na
daran katar kodole kai mudarel o stato, ai pala kodia nashti mai keren
kanchi mai but.

<span id="an_12:5">12:5</span> Sikavava tumenge kastar trobul te daran:
daran katar kodo kana si les e putiera te shudel tu ande iado. Me phenav
tumenge, lestar daran.

<span id="an_12:6">12:6</span> "Na bichin de panzhe chiriklian pa dui
teliara? Numa chi iek anda lende nai bustardo angla Del.

<span id="an_12:7">12:7</span> Ai vi tumare bal sa jinde le. Na daran,
tume mon mai but sar but chiriklia.

<span id="an_12:8">12:8</span> "Phenav tumenge, kon godi phenela ke si
murho anglal manush, i me phenava ke si murho anglal le angeluria le
Devleske;

<span id="an_12:9">12:9</span> Numa kon godi phenela ke nai murho anglal
manush, i me phenava ke nai murho anglal le angeluria le Devleske.

<span id="an_12:10">12:10</span> "Ai kon godi dela duma nasul karing O
Shav le Manushesko avela leske iertime; numa kon godi dela duma nasul
karing o Swunto Duxo shoxar chi avela iertime.

<span id="an_12:11">12:11</span> Kana ningerena tume angla le
synagoguria ai le guvrnuria, ai le bare, na xan tume briga sar phenena
vai so phenena:

<span id="an_12:12">12:12</span> Ke o Swunto Duxo sicharela tumen ande
kado chaso so te phenen."

<span id="an_12:13">12:13</span> Vari kon phendia leske, "Gazda, phen
murhe phraleske te xulavel mansa o barvalimos kai si ame."

<span id="an_12:14">12:14</span> O Jesus phendia leske, "Tu manushale,
kon thodian ma te kerav tumenge kris, ai te kerav o xulaimos?"

<span id="an_12:15">12:15</span> Ai porme phendia lenge, "Arakhen tume
zurales, te na avel tumenge drago zurales le barvalimata la phuviake, ke
o traio le manushesko chi ashel anda pesko barvalimos, vi te avela
defial barvalo."

<span id="an_12:16">12:16</span> Ai phendia lenge aver paramichi,
phenelas, ieke manusheske phuvia kai sas barvalo dine les but mishtimos.

<span id="an_12:17">12:17</span> Ai wo gindilas ande peste, phenelas,
'So te kerav, kai nai ma dosta than te thav sa murhe fruti?'

<span id="an_12:18">12:18</span> Ai phendia, 'Zhanav so te kerav,
peravava murhe shteli, ai kerav mai bare; ai thava sa murho jiv ai murho
mishtimos andre.'

<span id="an_12:19">12:19</span> Ai phenava murho duxoske, "Murho duxo,
si tu but mishtimos garado pe but bersh; akana hodinis, xas, pes, ai
raduisavo."

<span id="an_12:20">12:20</span> Numa O Del phendia leske, "Prosto san,
e riat cho duxo avela lino; ai so lashardian kaske ashela?"

<span id="an_12:21">12:21</span> Kadia si kodoleske kai chidel manjin
peske, ai kai nai barvalo le Devlesko.

<span id="an_12:22">12:22</span> O Jesus phendia leske disiplonge, "Anda
kodia phenav tumenge, na daran anda tumaro traio, anda so xana, anda
tumaro stato, andal tsalia te vuriarven tume.

<span id="an_12:23">12:23</span> O traio mai baro sar o xabe, ai o stato
mai but sar le tsalia.

<span id="an_12:24">12:24</span> Dikhen pel chiriklia, chi shuden
sumuntsi ai chi chiden, ai chi garaven xaben andel banuria; ai O Del
pravarel le! Chi mon tume mai but sar le chiriklia?

<span id="an_12:25">12:25</span> "Savo anda tumende te nekezhila sai
lunzharel pesko traio xantsi?

<span id="an_12:26">12:26</span> Te nashti kerena kanchi kai si tsinorhi
diela, sostar nekezhin tume pa aver dieli?

<span id="an_12:27">12:27</span> Dikhen sar barion le luluja, chi keren
buchi, ai chi keren peske tsalia; ai inker mothav tumenge, chi o
Solomon, ande sa pesko barvalimos nas kadia shukar huriardo sar iek
luluji.

<span id="an_12:28">12:28</span> O Del huriarvel e char kai si pel
kimpuria adies, ai kai terhara avela shudini ande iag. Sode mai but
huriarvel tumen, tume kai si tume xantsi pachamos?

<span id="an_12:29">12:29</span> Ai tume, na roden so xana, ai so pena,
ai na nekezhin tume.

<span id="an_12:30">12:30</span> Ke kodia roden le manush kai chi zhanen
le Devles. Tumaro Dat kai si ando rhaio zhanel ke trobul tumen sa kadala
dieli.

<span id="an_12:31">12:31</span> Roden mai anglal e amperetsia le
Devleski ai O Del dela tume sa kadal dieli opral.

<span id="an_12:32">12:32</span> Na daran, murhe bakriorha, ke tumaro
Dat mangel te del tume e amperetsia.

<span id="an_12:33">12:33</span> Bichinen so si tume, ai den kal chorhe;
keren tumenge manjin kai chi rimolpe, kai chi nandiol ando rhaio, kai o
chor nashti den andre te choren ai e rhuzhina nashti rimol.

<span id="an_12:34">12:34</span> Ke kai si cho manjin, kotse si te avela
cho ilo.

<span id="an_12:35">12:35</span> "Aven gata ai huriardo, ai cho lampo
del iag;

<span id="an_12:36">12:36</span> Ai te aven sar manush kai azhukeren
penge gazdas te avel ka abiav; Kana avela ai kana marela, won sai
phutren leske.

<span id="an_12:37">12:37</span> Raduime te aven le slugi, kana lengo
gazda arakhela len gata kana avela palpale; chachimasa, phenav tumenge,
thola peski prashtia, ai thola le te beshen tele kai skafidi, ai podaila
le.

<span id="an_12:38">12:38</span> O gazda sai avela mashkar la rachake
vai mai pozno! Ai arakhela len gata. Raduime te aven le slugi.

<span id="an_12:39">12:39</span> Te zhanen mishto, o gazda le kheresko
te zhanelas kana o chor avel, wo lino sama sorho riat, ai chi meklino te
phagavel lesko kher.

<span id="an_12:40">12:40</span> Vi tume, aven gata. Ke O Shav le
Manushesko avela ka chaso kai tume chi zhanena."

<span id="an_12:41">12:41</span> O Petri phendia leske, "Devla, tu
phenes kadia paramichi amenge vai savorhenge?"

<span id="an_12:42">12:42</span> Ai O Del phendia, "Kon si o chacho ai
gojaver sluga, kai o gazda thodias te lel sama ande lesko kher te
pravarel le lengo xaben pe vriama kai trobul?

<span id="an_12:43">12:43</span> Raduime te avel kodia sluga, kai lesko
gazda arakhela les ke kerel peski buchi kana avela palpale.

<span id="an_12:44">12:44</span> Chachimasa phenav tumenge, si te thol
les baro pe so godi si les.

<span id="an_12:45">12:45</span> "Numa kodia sluga te phenel peste,
'Murho gazda podail, chi avilo.' Ai marel le slugen, ai tholpe te xal,
ai pel, ai te machol.

<span id="an_12:46">12:46</span> O gazda kodola slugako si te avel andek
dies kai wo chi azhukerel les, ai andek chaso kai wo chi zhanel, si te
shinel les kotora, ai thol les kodolensa kai ankerdion so nai.

<span id="an_12:47">12:47</span> "Ai kodo sluga kai zhanel so mangel
lesko gazda, ai chi kerdia kanch, ai chi kerdia so manglia lesko gazda,
avela mardo butivar.

<span id="an_12:48">12:48</span> Numa wo kai chi zhanel so mangel lesko
gazda, ai kerdia le dieli bi malades, trobul te avel mardo, avela mardo
mai xantsi. Ka kodo manush kai sas dino but trobul te del but; te si but
dino kal manush, won phushen mai but lestar.

<span id="an_12:49">12:49</span> "Avilem te shudav iag pe phuv; ai sode
kamlemas te avel vunzhe dino iag?

<span id="an_12:50">12:50</span> Si iek bolimos kai me trobul te avav
boldo; ai chi zhanav sar mai sigo te kerdiol kodo bolimos.

<span id="an_12:51">12:51</span> Tume gindin ke avilem te anav e pacha
pe phuv? Phenav tumenge, Nichi, avilem te hulavav.

<span id="an_12:52">12:52</span> Ke dakanara panzh zhene ando iek kher
hulade (chi aven iek fielo), trin chi malevana pala dui, ai dui chi
malavena pala trin.

<span id="an_12:53">12:53</span> Xuladia o dat katar o shav, ai o shav
katar o dat; ai e dei katar e shei, ai e shei katar e dei; ai e sakra
katar e bori, ai e bori katar e sakra."

<span id="an_12:54">12:54</span> Ai mai phendia le narodoske, "Kana
dikhen iek nuvero kai avel anda Westo, tume strazo mothon, del breshind,
ai kodia kerdiol.

<span id="an_12:55">12:55</span> Ai kana dikhen te phurdel e barval anda
Souto, tume mothon, te avela tato, ai kodia kerdiol.

<span id="an_12:56">12:56</span> Tume manush kai ankerdion so chi san!
Tume sai den po gor le dieli la phuviake ai le chereske, apo sostar te
na haliaren le dieli kai si adies?

<span id="an_12:57">12:57</span> Ai sostar, chi den po gor, anda tumende
so si vorta?

<span id="an_12:58">12:58</span> Te thola vari kon dosh pe tute, ai te
zhana andek than ka kher le forosko, zumav mai anglal te sai lashardios
lesa pa drom, ke sai angerel tu anglai kris, ai e kris del tu kai
zhandari ai zhandari thol tu ande temnitsa.

<span id="an_12:59">12:59</span> Phenav tuke, chi anklesa kotsar avri,
mai anglal ke sar te pochines so godi kames.

<span id="an_13:1">13:1</span> Ande kadia vriama uni manush kai sas
kotse phende le manushen andai Galilee ai amisardia lengo rat le
zheganensa kai mudarde sas angla Del.

<span id="an_13:2">13:2</span> O Jesus phendia lenge, "Tume gindin ke
kodola manush kai sas andai Galilee mai bezexale sas sar sa le kolaver
manush andai Galilee, ke chinuisarde kadia?

<span id="an_13:3">13:3</span> Me phenav tume, Nichi, te na keina tume
anda tumare bezexa, xasavona savorhe.

<span id="an_13:4">13:4</span> Ai kodola desh u oxto manush kai pelo pe
lende o baro kher ande Siloam, ai mudarde le, tume gindin ke mai doshale
sas sar sa o narodo kai si ando Jerusalem?

<span id="an_13:5">13:5</span> Phenav tumenge, Nichi, Numa te na keina
tume ande tumare bezexa, xasavona savorhe."

<span id="an_13:6">13:6</span> Ai mai phendia lenge ek paramichi, "Iek
manush sas les ek pruing le figenge ande leske rez, gelo te rodel figi
pa late, chi arakhlia kanch.

<span id="an_13:7">13:7</span> Ai phendia kodoleske kai lel sama katar e
rez, 'Dikh! De trin bersh si de sar avilem katse te rodav figi pe pruing
le figenge, ai chi arakhlem kanch. Shin la, so mai mekhas te lel o than
pe phuv intaiin?'

<span id="an_13:8">13:8</span> O manush kai lelas sama katar e rez
phendia leske, 'Devla! Mai mek la kado bersh. Pharhava e phuv ai thava
so trobul;

<span id="an_13:9">13:9</span> Ai amborim mai angle avela fruta, te na
shinesa la.'"

<span id="an_13:10">13:10</span> O Jesus sicharelas ande synagogue andek
dies savatone.

<span id="an_13:11">13:11</span> Ai eta, kotse sas iek zhuvli kai sas bi
vuzho ande late, ai nashti vortolas pe de desh u oxto bersh. Bangi sas
andal zea, ai nashtilas te vortolpe.

<span id="an_13:12">13:12</span> Ai kana O Jesus dikhlia la, phendia
lake, "Zhuvlio, sastilian."

<span id="an_13:13">13:13</span> Ai thodia lesko vas pe late; ai strazo
vortosaili, ai naisisardia le Devles.

<span id="an_13:14">13:14</span> Numa o baro la synagogako xoliarikosas,
ke O Jesus sastiardias po Savatone, ai o baro phendia la narodoske,
"Shov dies si te kerelpe buchi, aven te sastion kadala diesa, ai na
Savatone.

<span id="an_13:15">13:15</span> Devla phendia leske, "Tu manush kai
ankerdiol so chi san! Savo anda tumende Savatone chi phutrel andal
shtali peske gurumlia vai peske magares, te angerel le te pen?

<span id="an_13:16">13:16</span> Ai e zhuvli kai si e shei la
Abrahamoski, ai kai o beng ankerelas la de desh u oxto bersh, chi
trobulas te sastiarav la Savatone?"

<span id="an_13:17">13:17</span> Sar delas duma, sa kodola manush kai
sas leske duzhmaia, lazhaile sas; ai sa le manush raduimesas andal bucha
shukar kai kerelas O Jesus.

<span id="an_13:18">13:18</span> Porme O Jesus phendia, "Pe soste miazol
e amperetsia le Devleski? Ai pe soste sai miazol?

<span id="an_13:19">13:19</span> Si sar iek sumuntsa garchitsaki, kai
iek manush lia, ai shudia ande peski niva; bariol, ai kerdiol ek baro
khash; ai le chiriklia anda cheri beshle pel krenzhi."

<span id="an_13:20">13:20</span> Ai mai phendia,

<span id="an_13:21">13:21</span> "Pe soste miazol e amperetsia le
Devleski? Si sar o drozhdi, kai ek zhuvli lias ai thodias ande trin
musuri arho te puchilo sa o arho.

<span id="an_13:22">13:22</span> Jesus nakhelas andel foruria ai andel
gava, sicharelas, ai zhalas karing o Jerusalem.

<span id="an_13:23">13:23</span> Vari kon phendia leske, "Devla, ferdi
xantsi manush si kai avela skepime?" Ai O Jesus phendia lenge,

<span id="an_13:24">13:24</span> "Thon zor te zhan pa e tang vurota; ke
me phenav tumenge, but zumavena te zhan andre, numa nashtina.

<span id="an_13:25">13:25</span> Kana o gazda le kheresko wushtela, ai
phandavela o wudar, ai tumen beshen avri, ai chinaiina te maren anda o
wudar, ai phenenas, 'Devla, Devla, phuter amenge,' ai wo phenela
tumenge, 'Chi zhanav katar san.'

<span id="an_13:26">13:26</span> Antunchi phenena, 'Xaliam ai piliam
tusa, ai tu phendian cho zakono pe amare droma.'

<span id="an_13:27">13:27</span> Ai wo phenela lenge, 'Phenav tumenge,
chi zhanav katar san; zhantar mandar, sa tume bucharia le bezexeske.'

<span id="an_13:28">13:28</span> Kotse kai roven ai kai chiden
dandendar, kana dikhen la Abramos, ai o Isaak, ai o Iakov, ai sa le
profeton, ande amperetsia le Devleski, ai tume avena shudine avri.

<span id="an_13:29">13:29</span> Avena andai Easto, ai andai Westo, ai
andai Norto, ai andai Southo ai thonpe kai skafidi ande amperetsia le
Devleski.

<span id="an_13:30">13:30</span> Ashun! Uni kai si palune aven anglune,
ai uni kai si anglune aven palune."

<span id="an_13:31">13:31</span> Sa kodo dies uni Farizeanuria avile,
phenenas leske, "Zhatar katsar, ke o Herod mangel te mudarel tu."

<span id="an_13:32">13:32</span> Ai wo phendia lenge, "Zhan, ai phenen
kodola zhigeniaki, 'Dikh! Goniv le bengen ai sastiarav adies ai terhera,
ai o trito dies getova murhi buchi.'

<span id="an_13:33">13:33</span> Numa trobul te phirav adies, ai
terhara, ai kolaver dies, ke chi maladiol kai ek profeto xasavol andai
Jerusalem.

<span id="an_13:34">13:34</span> Jerusalem! Jerusalem! Kai mudaren le
profeton, ai kai shuden baxensa kodola kai si tumenge tradine! Sodivar
manglem te chidav che shaven, sar ek kaini kai chidel peske puion tela
peske phaka. Numa tume chi manglian.

<span id="an_13:35">13:35</span> Dikh! Tumaro kher avela tumenge meklo;
numa phenav tumenge, chi mai dikhena ma zhi kai chi mothona, Raduime
kodo kai avel anda anav le Devlesko.'"

<span id="an_14:1">14:1</span> Andek dies Savatone, O Jesus gelo ando
kher ieke baresko le Farizeanonge te xal manrho po Sabato, ai kotse le
manush lenas sama pe leste.

<span id="an_14:2">14:2</span> Eta, ek manush kai o naswalimos kai sas
les kerelas les te shuvliol, sas thodino angla Jesus.

<span id="an_14:3">14:3</span> O Jesus mothol le ablakatonge ai le
Farizeanonge, phenelas, "Si slobodo vai nichi te sastiarel pe Savatone?"

<span id="an_14:4">14:4</span> Khonik chi phendia kanch. Antunchi O
Jesus lunzhardia pesko vas pe kado manush ai sastiardia les, ai meklia
les te zhaltar.

<span id="an_14:5">14:5</span> Ai porme phendia lenge, "Savo anda
tumende kai si les ek magari vai ek gurumli kai perela ande xaiin, chi
skepila les strazo vi Savatone?"

<span id="an_14:6">14:6</span> Ai khonik nashtisardia te del les atweto
pa so phushlia le.

<span id="an_14:7">14:7</span> Ai phendia ek paramichi le manushenge kai
sas akharde, ke dikhelas kai rodenas le thana le anglune, phenelas,

<span id="an_14:8">14:8</span> "Kana avesa akhardo vari kastar ka ek
abiav, na tho tu ke pervo skamin, ke vari kon kai si mai baro tutar sai
avela kai sas akhardo.

<span id="an_14:9">14:9</span> Ai kodo kai akhardia tu ai wo ka abiav,
avel te mothol tuke, "Me kotsan kakale manusheske;" No antunchi avela
tuke mai lazhav te zhas te beshes mai palpale.

<span id="an_14:10">14:10</span> Numa kana avesa akhardo, zha tho tu po
skamin kai si ta palpale, kashke kodo kai akhardia tu avel ai mothol
tuke, "Murho vortako, aida mai opre." No antunchi avela tuke mai pachiv
angla kodola kai si kai e skafidi tusa.

<span id="an_14:11">14:11</span> Ke kon godi vazdelpe avela meklo tele;
ai kon godi mekelape tele avela vazdino opre."

<span id="an_14:12">14:12</span> Porme O Jesus phendia kodoleske kai
akhardia les, "Kon des xabe mashkar o dies vai telairiat, na akhar che
vortakon, vai che phralen, vai che naiamon, vai chi kodolen kai beshen
pasha tute le barvalen; ke akharen tu vi von, ai pochinena tuke so
kerdian tu lenge.

<span id="an_14:13">14:13</span> Numa kana keres pachiv, akhar le
choren, le bange, kodola kai nashti phiren, ai le korhen:

<span id="an_14:14">14:14</span> Ai avela tuke raduimos, ke won nashtina
te keren tuke so kerdian tu lenge; numa avela tuke pochindo katar O Del
kana le manush le Devlakane wushtena andai martia."

<span id="an_14:15">14:15</span> Iek anda kodola kai sas kai skafidi
kana ashundia kadala paramichi phendia leske, "Raduime kodo kai xala
manrho ande amperetsia le Devleski."

<span id="an_14:16">14:16</span> O Jesus phendia leske, "Sas ek manush
kai kerdia pachiv, ai akhardo but narodo.

<span id="an_14:17">14:17</span> Ai tradia peski sluga te akharel len
kai sas akharde kai pachiv, "Aidi, ke akana sa gata!"

<span id="an_14:18">14:18</span> Numa savorhe phenen vari so ke chi
mangle te aven. O pervo phendia leske, "Chindem ek kimpo, ai trobul te
zhav ai dikhav les; iertisar ma."

<span id="an_14:19">14:19</span> Ai kaver phendia, "Chindem panzh zhute
gurumlia, ai zhav te zumav le; iertisar ma."

<span id="an_14:20">14:20</span> Ai kaver phendia, "Ansurisailem ek
rhomni ai nashti avav."

<span id="an_14:21">14:21</span> Kodia sluga gelo palpale, ai phendia sa
kadala dieli ka lesko xazhainona. O xazhainona le kheresko xolailo ai
phendia ka lesko sluga, "Zhas strazo pel droma ai vi pel vulitsi, ai
anel le chorhe, ai le bange, ai le korhen, ai le bangole."

<span id="an_14:22">14:22</span> Ai kodia sluga phendia, "Gazda, kerdem
so phendian, ai si mai than inker."

<span id="an_14:23">14:23</span> Ai o xazhainona phendia lesko sluga,
"Zhas pel droma ai vurmi, ai akhares le kai pachiv, te avela pherdo
murho kher.

<span id="an_14:24">14:24</span> Numa phenav tuke, "Khonik anda sa
kodolen kai sas akaharde zumavena murho xamaske!"

<span id="an_14:25">14:25</span> But narodo zhanas lesa. Amboldesailo,
ai phendia lenge,

<span id="an_14:26">14:26</span> "Te vari manush avel mande, ai chi
gretsol lesko dat, ai leski dei, ai leski zhuvli, ai leske shave, ai
leske phrala, ai leske pheia, e, ai vi lesko traio, wo nashti avela
murho disiplo.

<span id="an_14:27">14:27</span> Ai kodo kai chi lel pesko trushul, ai
avela pala mande, nashti avela murho disiplo."

<span id="an_14:28">14:28</span> "Savo anda tumende, kai mangel te
vazdel kher, chi rodel mai anglal, sode si te arasel leske, ai te si les
dosta te getol?

<span id="an_14:29">14:29</span> Daratar te lelape te kerel e buchi,
nashti getola, ai savo godi dikhena pe leste asana lestar.

<span id="an_14:30">14:30</span> Ai phenena, "Kado manush liape te kerel
kher ai nashtisardia te getol les."

<span id="an_14:31">14:31</span> "Vai savo amperato, zhala te kerel
marimos kolaver amperatosa? Chi aterdiola mai anglal te lel sama te
dashtila desh mie manushensa, sai zhal te marelpe pe kuko kai avel pe
leste bish mie manushensa?

<span id="an_14:32">14:32</span> Te na dashtila, wo tradela le manushen
ka kolaver amperato kai si dur lestar, te mangel lestar e pacha.

<span id="an_14:33">14:33</span> Anda kodia, zhido iek anda tumende te
na mukhela sa so godi si les, nashti avel murho disiplo.

<span id="an_14:34">14:34</span> "O lon si lasho, numa o lon te xasarela
pesko skusno, sar kerena anda leste pale londo?

<span id="an_14:35">14:35</span> Chi avela lasho chi la phuviake, ai chi
le gunoieske, shuda les avri. Savo kai si le khan te ashunel, ashunel!"

<span id="an_15:1">15:1</span> Sa le manush kai chidenas e taksa ai le
bezexalenge pashile pasha Jesus te ashunen leste.

<span id="an_15:2">15:2</span> Ai le Farizeanuria ai le Gramnoturia
denas pe duma, phenenas, kado manush primil le bezexalen, ai xal lensa.

<span id="an_15:3">15:3</span> Ai O Jesus phendia lenge ek paramichi,

<span id="an_15:4">15:4</span> "Savo anda tumende, kai si les iek shel
bakre, te xasarela ieka, chi mekela le kolaver iniavardesh tai inia ande
pusta, ai zhal te rodel o iek kai xasailo, zhi kai arakhel les?

<span id="an_15:5">15:5</span> Ai kana arakhel les, thol les pe peske
zea, raduimelo,

<span id="an_15:6">15:6</span> ai kana zhal khere, akharel peske
vortakon ai le manush kai beshen pasha leste, phenelas lenge. Raduin
tume mansa; ke arakhlem murho bakro kai sas xasardo.

<span id="an_15:7">15:7</span> Phenav tumenge, "Avela mai but raduimos
ando rhaio anda kodo iek bezexalo kai keisailo, de sar andal iniavardesh
tai inia kai si vorta, kai chi trobul le te kein."

<span id="an_15:8">15:8</span> "Vai savi zhuvli kai si la desh kotora
rupeske, te xasarel iek, chi dela iag e memeli, ai shilavel o kher, ai
rodel lokorhes zhi kai arakhel les?

<span id="an_15:9">15:9</span> Ai kana arakhlia les, akharel peske
vortakon ai le manushen kai beshen pasha late, phenelas, "Raduin tume
mansa; ke arakhlem o kotor le rupesko kai xasardemas."

<span id="an_15:10">15:10</span> Sakadia, phenav tumenge, "Si raduimos
anglal angeluria le Devleske anda iek bezexalo kai keilpe."

<span id="an_15:11">15:11</span> Ai wo phendia, ieke manushes sas les
dui shave;

<span id="an_15:12">15:12</span> O mai terno phendia peske dadeske,
"Murho dat, de ma o barvalimos kai trobul te avel ma. Ai o dat dia les
so trobulas te avel les dino.

<span id="an_15:13">15:13</span> Xantsi dies pala kodia o mai terno shav
kana lia so godi dia les lesko dat, gelotar andek them kai si dur, ai
kotse xalia pesko barvalimos andek chorho traio.

<span id="an_15:14">15:14</span> Kana xasardia sa so sas les, iek bari
bokha avili ande kodo them; porme vunzhe aresli e vriama ke trobul les
swako fielo, ai sas les nai kanch.

<span id="an_15:15">15:15</span> Gelo te kerel buchi iek manushesko ande
kodo themesko, kai tradia les pel kimpuria te pravarel le balen.

<span id="an_15:16">15:16</span> Ai manglino te xal e kozha le
kukuruzoski kai xanas le bale; numa khonik chi delas les.

<span id="an_15:17">15:17</span> Ai kana wo ande peste delpe goji
phendia, "Sode slugi ka murho dat, si le mai but xabe sar trobul le, ai
me merav bokhatar!"

<span id="an_15:18">15:18</span> Wushtiava ai zhava ka murho dat, ai
phenava leske, "Murho dat, kerdem bezex karing O Del ai karing tute.

<span id="an_15:19">15:19</span> Chi mai sim lasho te bushav cho shav;
ker mansa sar iek anda che slugi."

<span id="an_15:20">15:20</span> "Ai wushtilo, ai gelo ka pesko dat.
Numa sar sas inker dur, lesko dat dikhlia les, ai pelia leske mila, ai
nashlo, ai shudiape ka leske kox, ai chumidia les.

<span id="an_15:21">15:21</span> O shav phendia leske, "Murho dat,
kerdem bezex karing O Del ai karing tute. Chi mai sim lasho te bushav
cho shav."

<span id="an_15:22">15:22</span> Numa o dat phendia peske slugenge.
"Anen mai sigo e mai shukar rhocha, ai den la pe leste, thon leske
angrusti po nai, ai shpargati andel punrhe;

<span id="an_15:23">15:23</span> Ai anen o vitselo o tsulo ai mudaren
les, xas, ai veselisavas; ke murho shav kai sas mulo, avilo palpale ka
traio;

<span id="an_15:24">15:24</span> xasardo sas, ai akana arakhlia sas.
Linepe te veselinpe."

<span id="an_15:25">15:25</span> "Numa o shav o mai phuro pel kimpuria
sas; kana avilo palpale ai pashilo pasha kher, ashundia le jilia ai o
khelimos.

<span id="an_15:26">15:26</span> Akhardia iekes andel slugenge, ai
phushlia les, "So kerenpe?"

<span id="an_15:27">15:27</span> Ai o sluga phendia leske, "Cho phral
avilo palpale khere, ai cho dat mudardia o vitselo, ke cho dat
premisardia les, ai mishto sas cho phral." akhardia les,

<span id="an_15:28">15:28</span> O mai phuro phral xolailo sas, ai chi
manglia te zhal ando kher; lesko dat anklisto avri, ai rhugisailo leste
te avel andre.

<span id="an_15:29">15:29</span> Ai o mai phuro phral phendia peske
dades, "Dikh! De but bersh kerdem buchi tuke, ai sagda kerdem che
zakonuria; ai shoxar chi dian ma iek buzhno te veselima murhe
vortakonsa!

<span id="an_15:30">15:30</span> Numa kana cho shav avilo khere, kodo
kai xalia che love zhuvliansa kai sas le chorho traio, leske mudardian o
vitselo o tsulo."

<span id="an_15:31">15:31</span> Phendia leske, "Murho shav, sagda tu
san mansa, ai so godi si ma chiro si.

<span id="an_15:32">15:32</span> Numa trobulsardiam te keras ek pachiv,
ai te veselisavas; ke cho phral sas mulo, ai akana traiil; sas xasardo,
ai akana arakhlia sas.'"

<span id="an_16:1">16:1</span> O Jesus mai phendia peske slugenge, "Iek
manush barvalo sas les iek manush kai lelas sama katar lesko kher ai
phuvia; ai andek dies vari kon phendia leske ke o manush kai lelas sama
katar lesko kher ai phuvia zidilas pesko love.

<span id="an_16:2">16:2</span> O gazda akhardia les, ai phendia leske,
"So ashunav pa tute? Phen mange sar kerdian le dielensa kai thodem tu te
les sama; ke nashti mai mekav tu te le sama katar murho kher vai
phuvia."

<span id="an_16:3">16:3</span> "O manush kai lelas sama katar o kher ai
phuvia phenelas ande peste, "So te kerav akana? Kai murho gazda chi mai
mekel ma te lav sama katar lesko kher ai phuvia: Nashti lasharav e phuv;
lazhav mange te mangav zhutimos.

<span id="an_16:4">16:4</span> Zhanav so kerava, kana gonila ma murho
gazda, avela mange vortacha te primina ma pe lenge khera."

<span id="an_16:5">16:5</span> Antunchi akhardia iek po iek sa kukulen
kai kamenas vari so peske gazdaske, ai phendia le pervoneske, "Sode
kames murhe gazdaske?"

<span id="an_16:6">16:6</span> "Iek shel bidoia vuloi," phendia leske.
Ai wo phendia leske, "Le cho tiketo, sigo besh tele, ai ramosar
panvardesh."

<span id="an_16:7">16:7</span> Porme phendia avreske, "Sode kames tu?"
Phendia, "Iek shel musuri jiv. Ai wo phendia leske, "Le cho tiketo, ai
ramosar oxtovardesh."

<span id="an_16:8">16:8</span> Antunchi o manush barvalo phendia ka o
bezexalo manush kai lelas sama katar lesko kher ai phuvia, "Kerdia
mishto," Ke le manush anda kadia lumia si ande lengi vitsa mai gojaver
de sar le manush la vediaraki.

<span id="an_16:9">16:9</span> "Ai me phenav tumenge, keren tumenge
vortacha le barvalimasa kadala phuviako, saxke, kana chi mai avela tume,
won sai primina tume andek kher kai chi mai getolpe.

<span id="an_16:10">16:10</span> Kodo kai si lasho andel tsinorhe dieli
si lasho vi andel bare; ai kodo kai nai lasho andel tsinorhe dieli vi
andel bare nai lasho.

<span id="an_16:11">16:11</span> Te chi sanas lasho le barvalimasa la
lumiako, kon jinel pe tute le barvalimasa chacho?

<span id="an_16:12">16:12</span> Ai te chi sanas lasho andel kolavreske
dieli, kon dela tume so si tumaro?

<span id="an_16:13">16:13</span> Chi iek sluga nashti podail duie
gazdan; ke wo gretsola iek ai leske drago o kolaver; astardiola ka iek,
vai vurhitsila le kolavres. Nashti podais le Devles ai le love."

<span id="an_16:14">16:14</span> Le Farizeanuria ashunde so phendia O
Jesus, ai marenas mui lestar ke lenge drago sas le love.

<span id="an_16:15">16:15</span> O Jesus phendia lenge, "Tume roden te
kerdion vorta angal manush, numa O Del zhanel tumare ile; ke so miazol
baro le manushenge nai kanch angla Del.

<span id="an_16:16">16:16</span> O zakono le Mosesoske ai o ramomos le
profetonge ashile zhi kai vriama le Iovanoske o baptisto; de katar kodia
vriama e lashi viasta pa e amperetsia le Devleski phendi la, ai swako
zumavel peska zorasa te del andre.

<span id="an_16:17">16:17</span> Mai vushoro o cheri ai e phuv te naken,
de sar e mai tsinorhi vorba kai si ando zakono te nakhel (te faltil).

<span id="an_16:18">16:18</span> Kon godi kai dela drom peska rhomnia ai
ansurilpe avriasa, kerdia kurvia; ai kon godi ansurilape zhuvliasa kai
meklia la, lako rhom pale kerdia kurvia.

<span id="an_16:19">16:19</span> "Sas ek manush barvalo, kai
vuriarelaspe andel mai shukar tsalia ai le mai kuchi, ai swako dies sas
les shukar traio ai xalas lasho xabe.

<span id="an_16:20">16:20</span> Sas iek manush chorho kai busholas
Lazarus, beshelas pasha lesko vudar, peske pugniansa kai sas pe leste.

<span id="an_16:21">16:21</span> Kamlino te xal le kozhi kai perenas pai
skafidi le barvaleske; ai inker le zhukel mai avenas te den la shibasa
pa leske pugnia.

<span id="an_16:22">16:22</span> O chorho manush mulo, ai le angeluria
angerde les andel vas le Abrahamoske. Vi o barvalo mulo, ai groposarde
les.

<span id="an_16:23">16:23</span> Ai ando iado wo vazdia leske iakha, ai
de dural diklia le Abrahomos ai o Lazarus sas pasha leste.

<span id="an_16:24">16:24</span> O barvalo manush tsipisardia, "Murho
dat, Abraham, av tuke mila anda mande, ai trades o Lazarus te chindarel
o gor peske naiesko ando pai, ai te chindarel murhi shib; ke chinuiv
zurales ande kadia iag!"

<span id="an_16:25">16:25</span> Numa o Abraham phendia, "Murho shav,
seres tu ke sas tu lashimos ande cho traio pe phuv, ai o Lazarus
chinuisardia pe phuv; akana wo raduimelo ai tu chinuis."

<span id="an_16:26">16:26</span> Inker si mashkar amende ai mashkar
tumende iek bari gropa, saxke kukula kai mangen te nakhen katsar,
tumende vai tumendar, amende nashtin.

<span id="an_16:27">16:27</span> Porme o barvalo manush phendia, "Rhugiv
ma tute, murho dat, O Abraham, trade o Lazarus ando kher murho dadesko:

<span id="an_16:28">16:28</span> Ke si ma pansh phral; te mothol lenge
te arakhenpe, te na aresen vi won ande parha."

<span id="an_16:29">16:29</span> O Abraham phendia leske, "Si le o
ramomos le Mosesosko ai le profetongo te phenen lenge, ashunen lende."
Ai o barvalo manush phendia,

<span id="an_16:30">16:30</span> "Nichi, murho dat, Abraham; numa te
zhala vari kon andal mule karing lende, antunchi keinape."

<span id="an_16:31">16:31</span> Numa o Abraham phendia leske, "Te na
ashunena so mothol o Moses ai le profeturia, won chi pachana vi te
zhuvindil vari kon andal mule."

<span id="an_17:1">17:1</span> O Jesus phendia peske disiplonge, "Musai
avel o zumaimos kai ingerel le manushen te peren ando bezex; numa nasul
kodoleske kastar avel o zumaimos!

<span id="an_17:2">17:2</span> Mai bini te avel ek baro bax phanglo ka
peski kox kai te avel shudino ande bari maria, de sar te kerel iek anda
kadala tsinorhe kai pachanpe ande mande te peren ando bezex.

<span id="an_17:3">17:3</span> "Arakhen tume! Te kerela bezex cho phral,
phen leske zurale vorbi; te keilpe ai boldela palpale, iertisar les.

<span id="an_17:4">17:4</span> Te kerel bezex karing tute eftavar ande
iek dies, ai eftavar avela tute, ai phenel, 'Keisailem anda so kerdem
tuke.' Tu iertisar leske."

<span id="an_17:5">17:5</span> Le Apostles phendia le Devleske, "De ame
mai pachamos."

<span id="an_17:6">17:6</span> Ai O Del phendia, "Te si tume pachamos
sar iek sumuntsi garchitsaki, tu sai phenena kakala krenzhaki, 'Ankli
avri andai phuv, ai tho tu ande maria!' ai kodia krenzha pachala tumaro
mui."

<span id="an_17:7">17:7</span> Savo anda tumende, kai si les ek sluga
kai lasharel e phuv vai lel sama katar le bakre, phenela leske kana
avela pal kimpuria. "Aidi sigo ai tho tu kai skafidi?"

<span id="an_17:8">17:8</span> Vai chi phenela leske, "Lashar mange te
xav, tho angla tute pishtiri ai podaisar ma zhi kai xav ai piiav; ai
antunchi tu xasa ai pesa."

<span id="an_17:9">17:9</span> Chi trobul te naisil le slugako anda so
phendiasas leske te kerel, si vai nai?

<span id="an_17:10">17:10</span> Vi tume, kana kerdian so godi sas
phendo tumenge te keren, phenen, "Ame sam ferdi slugi; ame kerdiam ferdi
so sas phendo amenge te keras."

<span id="an_17:11">17:11</span> O Jesus zhalas ando Jerusalem, ai
nakhelas mashkar e Samaria ai Galilee.

<span id="an_17:12">17:12</span> Sar zhalas andek gav, desh manush kai
sas lepra avile karing Jesus numa dural sas;

<span id="an_17:13">17:13</span> vazde pengo glaso, ai phende, "Jesus!
Tu o Gazda! Av tuke mila anda amende!"

<span id="an_17:14">17:14</span> Ai kana O Jesus dikhlia le, phendia
lenge, "Zhan sikadion kal rasha," ai pa drom kai zhanas kal rasha
sastile.

<span id="an_17:15">17:15</span> Iek anda lende, kana dikhlia ke
sastilo, boldiape palpale, ai naisilas le Devleske zurales,

<span id="an_17:16">17:16</span> shudiape le mosa pe phuv kal punrhe le
Jesusoske, ai naisisardia leske; kodo manush sas ek Samaritano.

<span id="an_17:17">17:17</span> O Jesus phendia, "Sastile sas le desh.
Kai le kolaver inia?

<span id="an_17:18">17:18</span> Ferdi kako streino avilo palpale te
naisil le Devles."

<span id="an_17:19">17:19</span> Porme O Jesus phendia, "Wushti ai zhas:
cho pachamos sastiardian tu."

<span id="an_17:20">17:20</span> Uni Farizeanuria phushle katar O Jesus
kana avela e amperetsia le Devleski. O Jesus phendia lenge, "E
amperetsia le Devleski chi avel te dikhen la le manush

<span id="an_17:21">17:21</span> Khonik chi phenela, "Dikh! Katarlo!"
vai "Kotelo!" Ke e amperetsia le Devleski mashkar tumende lo."

<span id="an_17:22">17:22</span> O Jesus phendia le disiplonge, "Avena
uni diesa kana mangenas te dikhen iek andal diesa O Shav le Manushesko,
numa chi dikhena les.

<span id="an_17:23">17:23</span> Uni phenena tumenge, "Dikh! Katar lo!"
vai "Kote lo!" Na zhan pala lende.

<span id="an_17:24">17:24</span> Sar o rhunjito sikadiol ai strefial
anda iek gor le cheresko zhando kolaver gor, kadia aven O Shav le
Manushesko kana avela lesko dies.

<span id="an_17:25">17:25</span> Numa trobul mai anglal te chinuil but,
te gonin les le manush.

<span id="an_17:26">17:26</span> "Sar sas ando dies kana sas o Noah,
sakadia si te avel kana avela O Shav le Manushesko.

<span id="an_17:27">17:27</span> Le manush xanas, penas, ansurinas penge
shaven zhi ka dies kai o Noah gelo ande pharaxodo, avilo baro pai, ai
savorhe xasaile.

<span id="an_17:28">17:28</span> Sar sas ando dies kana sas o Lot;
sakadia le manush xanas ai penas, chinenas ai bichinenas, bariarenas ai
kerenas khera;

<span id="an_17:29">17:29</span> Numa o dies kai o Lot anklisto avri
anda Sodom, iag ai Sulfer pelo anda cheri sar breshind, ai savorhe
xasaile.

<span id="an_17:30">17:30</span> Sakadia avela kana O Shav le Manushesko
sikadiola.

<span id="an_17:31">17:31</span> "Ande kodo dies, kodo kai si opral
pesko kheresko, ai si les leske dieli ando kher, nashti hulela tele te
les le; ai kuko kai si ando kimpo (niva), nashti zhal palpale ka pesko
kher.

<span id="an_17:32">17:32</span> Den tume goji kai zhuvli le manushesko
kai busholas Lot.

<span id="an_17:33">17:33</span> "Kodo kai rodela te skepil pesko traio
xasarela les; ai kodo kai xasarela pesko traio skepila les.

<span id="an_17:34">17:34</span> Phenav tumenge, kodia riat dui manush
sovena ande iek pato; iek avela lino, ai iek ashela.

<span id="an_17:35">17:35</span> Dui zhuvlia licharena jiv andek than;
iek avela lini, ai iek ashela.

<span id="an_17:36">17:36</span> Dui manush si te aven ande niva
(kimpo); iek avel lino, ai iek ashela."

<span id="an_17:37">17:37</span> Ai le disipluria phushle les, "Kai
kerdiola kadia diela, Devla?" O Jesus phendia, "Kai si ek mulo stato,
kotse chidenape le ulruria."

<span id="an_18:1">18:1</span> O Jesus mai phendia lenge ek paramichi,
te sikavel ke trobul sa data te rhugis tu, ai na aterdios;

<span id="an_18:2">18:2</span> phenelas, "Sas andek foro iek ablakato,
kai chi daralas katar O Del, ai vi chi respektisardia le manushen.

<span id="an_18:3">18:3</span> Ai sas ek phivli ande kudo foro; woi
avelas leste, phenelas, "Ker mange kris pek manush kai rodel mange
nasul."

<span id="an_18:4">18:4</span> Ai but vriama chi manglia te kerel lake
so mangelas, numa antunchi phendia wo ande peste, "Chi darav katar O
Del, ai chi respektiv le manush.

<span id="an_18:5">18:5</span> Numa ke kodia phivli dziliarel ma, kerava
lake so mangel, saxke te na mai avel te dziliarel ma."

<span id="an_18:6">18:6</span> O Devla mai phendia, "Ashunen so phendia
o chorho ablakato.

<span id="an_18:7">18:7</span> O Del sar te na kerel vorta peske
manushenge kai mangenas lestar kuriat ai kujes? Azhukerel lungo vriama
te zhutil le?

<span id="an_18:8">18:8</span> Phenav tumenge, kerela lenge sigo kris,
numa kana O Shav le Manushesko avela, arakhela pachamos pe phuv?"

<span id="an_18:9">18:9</span> O Jesus phendia kacha paramichi pal
manush kai pachanpe ande pende, ai vurhitsisardia sa le kolaver.

<span id="an_18:10">18:10</span> "Dui manush gele ande tamplo te
rhuginpe; iek sas Farisi, ai o kaver sas manush kai chidelas e taksa.

<span id="an_18:11">18:11</span> O Farisi ande punrhende rhugilaspe ande
peste, "O Devla, naisiv tuke, ke chi sim sar le kolaver manush, kai si
chor, nai chacho, kai keren kurvia, ai vi sar o manush kai chidelas e
taksa.

<span id="an_18:12">18:12</span> Postiv duvar ando kurko, dav desh anda
ek shel partia."

<span id="an_18:13">18:13</span> O manush kai chidelas e taksa, beshelas
mai dur, chi tromalas te vazdel le iakha karing o cheri, numa marelaspe
ande kolin, ai phendia, "O Devla te avel tuke mila anda mande kai sim
bezexalo."

<span id="an_18:14">18:14</span> Phenav tumenge, "Kado manush gelo peste
khere iertime mai sigo ke sar o kolaver; ke kon godi vazdelape avela
meklo tele; ai kodo kai mekelape tele avela vazdino."

<span id="an_18:15">18:15</span> Andine ka Jesus le tsinorhe glaten, te
thol peske vas pe lende; numa kana le disipluria dikhle, dine le trad.

<span id="an_18:16">18:16</span> Numa O Jesus akhardia le glaten peste,
"Mek te aven le glate mande, ai na aterdiaren le, ke e amperetsia le
Devleski si kodolenge kai miazon sar lende.

<span id="an_18:17">18:17</span> Phenav tumenge o chachimos, kako kai
chi primila e amperetsia le Devleski sar ek glata nashti zhala andre."

<span id="an_18:18">18:18</span> Iek manush la Krisako phushlia le
Jesusos, "Lasho Gazda, so trobul te kerav te avel ma traio kai chi mai
getol pe?"

<span id="an_18:19">18:19</span> O Jesus phendia leske, "Sostar mothos
mange lasho? Ke nai khonik lasho. O Del ferdi lasho."

<span id="an_18:20">18:20</span> Zhanes le zakonuria, "Na ker kurvia, na
mudar, na chor, na xoxav, preznaisar che dades ai cha da."

<span id="an_18:21">18:21</span> O manush phendia, "Sa kadala zakonuria
ankerdem de sar sim tsinorho."

<span id="an_18:22">18:22</span> Kana O Jesus ashundia kodia, phendia
leske, "Mai trobul te keres iek diela. Bichin sa so si tu, ai de kal
chorhe, ai avela tu manjin ando rhaio; antunchi aidi pala mande."

<span id="an_18:23">18:23</span> Kana kodo manush ashundia kodia,
nekezhisailo; ke defial barvalo sas.

<span id="an_18:24">18:24</span> Kana O Jesus dikhlia ke tristosailo,
phendia, "Trutno kodolenge kai si le barvalimos te zhan ande amperetsia
le Devleski.

<span id="an_18:25">18:25</span> Ke mai vushoro te nakhel iek gemula
andai iakh la suviaki, de sar iek barvalo manush te zhal ande amperetsia
le Devleski.

<span id="an_18:26">18:26</span> Le manush kai ashunenas leste phende,
"Apo, kon sai avela skepime?"

<span id="an_18:27">18:27</span> O Jesus phendia, "Le manush anda pende
nashtin, numa le Devlesa vari so sai kerdiol."

<span id="an_18:28">18:28</span> Antunchi o Petri phendia, "Dikh! Ame
mekliam swako fielo ai liam ame pala tute." O Jesus phendia lenge,

<span id="an_18:29">18:29</span> "Phenav tumenge o chachimos, Kon godi
mekela kher, rhomni, vai phralen, dades, vai da, vai glaten pala e
amperetsia le Devleski,

<span id="an_18:30">18:30</span> avela les mai but pe kadia phuv, ai
ande kolaver traio kai chi mai getolpe."

<span id="an_18:31">18:31</span> Antunchi O Jesus lia le desh u do
disiplon rigate, ai phendia lenge, "Ashun, ame zhas ando Jerusalem, ai
so godi sas ramome katar le profeturia pa Shav le Manushesko kerdiola.

<span id="an_18:32">18:32</span> Dena les kal manush kai Nai Zhiduvuria
te marena mui lestar, ai chinuina les, ai chungardena pe leste, ai
marena les le bichosa, ai mudarena les,

<span id="an_18:33">18:33</span> ai o trito dies si te zhuvindil."

<span id="an_18:34">18:34</span> Numa le disipluria chi haliarde so
phendia lenge; ai kadala vorbi garadesas lendar, won chi haliarenas sar
divinilas O Jesus.

<span id="an_18:35">18:35</span> Kana O Jesus pasholas pasha Jericho,
iek korho beshelas tele pasha drom, ai mangelas kristaradia:

<span id="an_18:36">18:36</span> Kai ashundia le manushen sar nakhen,
phushelas, "So si?"

<span id="an_18:37">18:37</span> Phende leske, O Jesus anda Nazareth
nakhel katsar.

<span id="an_18:38">18:38</span> Numa wo tsipisardia, phenelas, "Jesus,
tu Shav le Davidosko! Av tuke mila anda mande!"

<span id="an_18:39">18:39</span> Le manush kai sas anglal tsipinas pe
leste te ashel, numa wo tsipilas mai zurales, "Tu Shav le Davidosko! Av
tuke mila anda mande."

<span id="an_18:40">18:40</span> O Jesus aterdilo, ai phendia o korho te
anen leste; ai kana andine les, phushlia les, phenelas,

<span id="an_18:41">18:41</span> "So manges te kerav tuke?" Wo phendia,
"Devla, Phuter murhe iakha te dikhav."

<span id="an_18:42">18:42</span> O Jesus phendia leske, "Antunchi
dikhes! Cho pachamos sastiardian tu."

<span id="an_18:43">18:43</span> Ai strazo dikhlia, ai liape pala Jesus,
ai luvudilaspe ka Del; ai sa o narodo kana dikhle so kerdilia
luvudinaspa ka Del.

<span id="an_19:1">19:1</span> O Jesus gelo ando Jericho, nakhlo anda
foro.

<span id="an_19:2">19:2</span> Sas iek manush barvalo kai busholas
Zacchaeus. Wo sas o baro mashkar le manush kai chidenas e taksa,

<span id="an_19:3">19:3</span> ai kado manush rodelas te zhanel kon si O
Jesus; numa nashtilas katar o but narodo, ke tsinorho sas.

<span id="an_19:4">19:4</span> Nashlo angle, ai anklisto pe ek khash kai
busholas Sicamore te dikhel les; ke O Jesus sas te nakhel kotsar.

<span id="an_19:5">19:5</span> Kana O Jesus areslo pe kodo than, vazdia
le iakha opre, dikhlia les, ai phendia leske, "Zacchaeus, huli tele mai
sigo, ke trobul adies te beshav ande cho kher."

<span id="an_19:6">19:6</span> O Zacchaeus hulisto sigo tele, ai
premisardia les peste raduimasa.

<span id="an_19:7">19:7</span> Ai kana le manush dikhle so kerdilia,
denas pe duma, phenenas, "O Jesus zhal te beshel le manusha kai si
bezexalo."

<span id="an_19:8">19:8</span> O Zacchaeus angla Jesus sa, ai phendia le
Devleske, "Ashun Devla! Dav dopash anda murho barvalimos kal chorhe; ai
te lem katar vari kon ande vari soste, dava les shtarvar mai but."

<span id="an_19:9">19:9</span> O Jesus phendia leske, "O skepimos avilo
adies ande kado kher, ke vi kako si iek shav le Abrahamosko.

<span id="an_19:10">19:10</span> Ke O Shav le Manushesko avilo te rodel
ai te skepil kon sas xasardo."

<span id="an_19:11">19:11</span> Sar le manush ashunenas, O Jesus
phendia lenge ek paramichi, ke pasha Jerusalem sas, ai ke gindinaspe ke
e amperetsia le Devleski sas te sikadiol strazo.

<span id="an_19:12">19:12</span> No O Jesus phendia, "Iek manush barvalo
gelotar ande them dur te keren anda leste amperato ai te avel palpale.

<span id="an_19:13">19:13</span> Ai akhardia peske desh slugen, ai dia
sakones iek galbano sumnakuno, ai phendia lenge, "Keren buchi kadale
sumnakasa zhi kai avav."

<span id="an_19:14">19:14</span> Numa le manush kodole manusheske
gretsosarde les, ai trade vari kas te phenen leske, "Chi mangas kado
manush te avela amaro amperato."

<span id="an_19:15">19:15</span> Kotse kai gelo kerde amperato anda
leste, ai kana avilo palpale ande pesko them, wo akhardia le slugen kai
dias len o sumnakai, wo manglia te zhanel sode mai but swako sluga sas
les pala leski buchi.

<span id="an_19:16">19:16</span> O pervo avilo ai phendia, "Gazda,
nirisardem aver desh galbi le galbanosa kai dian ma.

<span id="an_19:17">19:17</span> Ai o gazda phendia leske, "Mishto
kerdian, lasho sluga; kai sanas lasho ande xantsi buchi, dava tu desh
foruria te poronchis pe lende."

<span id="an_19:18">19:18</span> O duito avilo ai phendia leske, "Gazda,
nirisardem aver pansh galbi le galbanosa kai dian ma."

<span id="an_19:19">19:19</span> O gazda phendia leske, "Vi tu
poronchisa pe pansh foruria."

<span id="an_19:20">19:20</span> Aver avilo phenelas, "Gazda, Dikh!
Katse si cho galbano kai dian ma, garadem les ande poxtan.

<span id="an_19:21">19:21</span> Ke darailem tutar, ke tu san manush
zurale ilesko: tu les so chi dian, ai chides so chi bariardian."

<span id="an_19:22">19:22</span> O amperato phendia leske, "Dav tu kris
pala che vorbi, tu san chorho sluga, tu zhanesas ke sim manush zurale
ilesko, lav so chi dem, ai chidav so chi bariardem.

<span id="an_19:23">19:23</span> Apo, "Sostar chi thodian murhe love
ande banka? Saxke, kana avilemas khere sas te bution?"

<span id="an_19:24">19:24</span> Porme phendia kodolenge kai sas kotse,
"Len lestar o galbano, ai den les ka kako kai si les desh."

<span id="an_19:25">19:25</span> Le kolaver phendia leske, "Gazda, si
les vunzhe desh galbi!"

<span id="an_19:26">19:26</span> O Jesus phendia, "Me phenav tumenge,
avela dino ka kuko kai si les; numa ka kuko kai nai, avela lino lestar
vi so si les.

<span id="an_19:27">19:27</span> Numa le manush kai chi mai le te avav
lengo amperato, anen le katse, ai mudaren le angla mande."

<span id="an_19:28">19:28</span> Kana phendia kodia paramichi, O Jesus
gelotar angla manush te zhal ande Jerusalem.

<span id="an_19:29">19:29</span> Kana pashilo pashai Bethphage ai
Bethani karing e plai kai busholas E Plai le Maslinengi, O Jesus tradia
dui anda peske disiplonge, phenelas,

<span id="an_19:30">19:30</span> "Zhan ando gav kai si angla amende; ai
kana aresena, arakhena kotse ieke magares kai si phanglo, pe kodo magari
inker chi iek manush chi beshlo; phutren les, ai anen les katse.

<span id="an_19:31">19:31</span> Te phushela tumen vari kon, "Sostar
phutren le magares?" Tume phenen leske, "Ke trobul le Devles."

<span id="an_19:32">19:32</span> Le disipluria kai sas tradino gele, ai
arakhle sa le dieli sar O Jesus phendiasas lenge.

<span id="an_19:33">19:33</span> Kana phutrenas le magares, o gazda
phendia lenge, "Sostar phutren le magares?"

<span id="an_19:34">19:34</span> Ai won phende, "Ke trobul le Devles."

<span id="an_19:35">19:35</span> Angerde le magares ka Jesus; ai thode
pe penge raxamia po magari, ai thode le Jesusos te beshel opral.

<span id="an_19:36">19:36</span> Sar phirelas, won shudenas penge
raxamia po drom.

<span id="an_19:37">19:37</span> Ai kana pasholas pashai Jerusalem,
karing e plaiing kai xulelas e plaiing kai bushol E Plaiing le
Maslinenge, sa le disipluria raduime sas, ai dine naisimos ka Del pala
sa le mirakluria kai dikhle; phenenas,

<span id="an_19:38">19:38</span> "Raduime te avel o amperato kai avel
ando anav le Devlesko! Pacha ando rhaio, ai o barimos te avel ando
rhaio."

<span id="an_19:39">19:39</span> Ai uni Farizeanonge kai sas mashkar o
narodo, phende le Jesusoske, "Gazda, phen che disiplonge te terdion."

<span id="an_19:40">19:40</span> Ai O Jesus phendia lenge, "Me phenav
tumenge, te terdiona won te tsipin, le bax si te tsipin."

<span id="an_19:41">19:41</span> Ai kana pasholas pasha foro, O Jesus
dikhelas pe Jerusalem ai rovelas,

<span id="an_19:42">19:42</span> ai phenelas, "Te zhanglianas ande kado
dies le dieli kai si cha pachake! Numa akana garade le angla che iakha.

<span id="an_19:43">19:43</span> Uni diesa avela pe tute kana che
duzhmaia avena kruglom tutar, phandavena tu, ai chidena tu pa sako rik.

<span id="an_19:44">19:44</span> Phagavena tu ai sa le manushen mashkar
tute; ai chi mekena pe tute te ashel bax pe baxeste ke chi zhanglian e
vriama kana O Del avilo te skepil tu."

<span id="an_19:45">19:45</span> O Jesus avilo ande tampla, ai
gonisardia sa kodolen kai bichinenas ai chinenas,

<span id="an_19:46">19:46</span> ai phenel lenge, "Ramome, 'Murho kher
si o kher le rhugimasko; numa tume kerdian anda leste kher chorengo.'"

<span id="an_19:47">19:47</span> O Jesus sicharelas swako dies ande
tampla, ai le bare rasha, ai le Gramnoturia, ai le bare le narodoske
rodenas te mudaren le Jesusos.

<span id="an_19:48">19:48</span> Numa chi zhanenas sar te keren; ke sa
le manush drago lenge te ashunen leste.

<span id="an_20:1">20:1</span> Andek dies, kana O Jesus sas ande tampla
sicharelas le narodos ai delas duma e lashi viasta, le bare rasha ai le
Gramnoturia, ai le mai phure avile.

<span id="an_20:2">20:2</span> Ai phende leske, "Phen amenge, katar si
tu kadia putiera te keres so keres? Vai kon si kodo kai dia tu kadia
putiera?"

<span id="an_20:3">20:3</span> O Jesus phendia lenge, "Vi me akana
phushav tumendar ek divano,

<span id="an_20:4">20:4</span> o bolimos le Iovanosko katar sas, anda
rhaio vai manushendar?"

<span id="an_20:5">20:5</span> Ai dinepe duma mashkar pende, phenenas,
"Te phenasa 'Anda rhaio,' wo phenela, ' Sostar chi pachaian les?'

<span id="an_20:6">20:6</span> Numa te phenasa, 'Katar le manush,' sa o
narodo shudela bax pe amende; ke o narodo zhanelas ke o Iovano sas ek
profeto.

<span id="an_20:7">20:7</span> No won phende, 'Chi zhanas katar avilo.'"

<span id="an_20:8">20:8</span> Ai O Jesus phendia lenge, "Chi me chi
phenav tumenge katar che putiera kerav so kerav."

<span id="an_20:9">20:9</span> Porme O Jesus phendia le narodoske ek
paramichi: "Iek manush thodia te bariol rez, ai meklia les kaver manush
te len sama, ai gelotar andek dur them but vriama.

<span id="an_20:10">20:10</span> Kana avili e vriama te chidelpe o
struguro, wo tradia ieke sluga karing le kolaver manush te lel lendar so
trobul te avel lesko. Numa le manush kai chidenas o struguro marde les,
ai trade les palpale bi kanchesko.

<span id="an_20:11">20:11</span> Kodo manush mai tradia ieka sluga; ai
pale marde les, chinuisarde les, ai trade les bi kanchesko.

<span id="an_20:12">20:12</span> Numa kodo manush mai tradia mai ieka
sluga, (o trito) ai won dukhade les, ai gonisarde les.

<span id="an_20:13">20:13</span> Antunchi o gazda la rezako phendia, "So
te kerav? Tradav murhe shaves kai si mange drago; amborim lena pe pala
leste!"

<span id="an_20:14">20:14</span> Numa kana le manush kai chidenas o
struguro dikhle les, denas pe duma mashkar pende, "Kodo si o shav le
gazdasko, mudaras les, ai e phuv ashela amenge!"

<span id="an_20:15">20:15</span> Ai gonisarde les dur katar e rez, ai
mudarde les. "Akana, so kerel lenge o gazda la rezako?" "Avela ai
mudarela kodole manushen, ai dela e rez kal kolaver."

<span id="an_20:16">20:16</span> Kana o narodo ashundia kodia, phendia,
"Kasavatar diela nashti kerdiol!"

<span id="an_20:17">20:17</span> O Jesus dikhlia pe lende, ai phendia,
"So znachil kado ramomos? O bax kai shude kukula, saikfielo bax sas o
bax kai trobulsarde."

<span id="an_20:18">20:18</span> Kon godi perela pe kodo bax avela
phaglo; ai kuko kai perela o bax wo avela lichardo."

<span id="an_20:19">20:19</span> Le bare rasha ai le Gramnoturia dinepe
duma sar te astaren les; ai won daranas anda le manushenge, ke won
haliarde ke O Jesus lenge phendia kodia paramichi.

<span id="an_20:20">20:20</span> Ai won lenas sama les, ai trade
manushen te dikhen so kerel, kerenaspe sar chache manush, saxke te
astaren les ande lesko divano, saxke te den les ka guvernori (kai si les
e putiera te kerel sa wo mangel).

<span id="an_20:21">20:21</span> Kodala manush phushle les, "Gazda,
zhanas so phenes ai sichares si vorta, ai zhanas ke chi respektis iek
manush mai but sar kaver, numa sichares o zakono le Devlesko chachimasa.

<span id="an_20:22">20:22</span> Phen amenge, si amenge slobodo vai nai
te pochinas taksa ka Caesar?"

<span id="an_20:23">20:23</span> Numa O Jesus haliardia lenge nasul
ginduria, ai phendia lenge, "Sostar tume zumaven ma?"

<span id="an_20:24">20:24</span> Sikaven mange ek kotor rupone, "Kaske
fatsa ai ramomos si kado?"

<span id="an_20:25">20:25</span> Won phende, "O Caesar." O Jesus phendia
lenge, "Den ka Caesar so si lesko, ai den ka Del so si le Devlesko."

<span id="an_20:26">20:26</span> Nashti thode leske dosh pe kado divano
angla narodo; numa chudisaile andal atweto kai dia le, ai chi mai phende
kanch.

<span id="an_20:27">20:27</span> Uni Saduseanuria avile ka Jesus, ke
mothonas ke nai traio pala e martia; ai phushle,

<span id="an_20:28">20:28</span> "Gazda, o Moses ramosardia o zakono
amenge; "Te merela vari kasko phral, ai si les ek rhomni, ai nas les
glate, lesko phral ansurilape leska rhomniasa, ai vazdel familia leske
phraleske."

<span id="an_20:29">20:29</span> Sas efta phral: o pervo ansurisailo, ai
mulo bi te avel les glate, meklia rhomnia peske phraleske.

<span id="an_20:30">20:30</span> Sakadia o duito,

<span id="an_20:31">20:31</span> ai o trito, sakadia kerdilia vi le efta
phralensa. Mule vi te aven le glate.

<span id="an_20:32">20:32</span> Akana vi e zhuvli muli.

<span id="an_20:33">20:33</span> Kana avela te zhuvindin le mule te zhan
ando rhaio, saveski andal efta phral avela e rhomni ke savorhenge sas?"

<span id="an_20:34">20:34</span> O Jesus phendia lenge, "Le mursh ai le
zhuvlia la lumiake akana ansurinpe;

<span id="an_20:35">20:35</span> Numa le mursh ai le zhuvlia kai sai
zhuvindin andai martia ka traio ai te traiin ande kolaver lumia chi mai
ansurinpe.

<span id="an_20:36">20:36</span> Nashti mai meren; ke won avena sar le
angeluria ai chi meren, ai avena shaves le Devleske, ke zhuvindisar le
andai martia.

<span id="an_20:37">20:37</span> Ai o Moses sikadia kai le mule
zhuvindinas ka traio. Ande Vorba le Devleski kai mothol pai krenzha kai
zhalas e iag, kana wo akharel les "O Del le Abrahamosko, O Del le
Isakosko, ai O Del le Iakovosko."

<span id="an_20:38">20:38</span> Ke wo nai O Del le mulengo, numa le
zhuvindengo; savorhe traiin leske."

<span id="an_20:39">20:39</span> Uni andal Gramnoturia phende, "Gazda,
mishto dia duma."

<span id="an_20:40">20:40</span> Ai chi mai tromanas te mai phushen les
kanch.

<span id="an_20:41">20:41</span> O Jesus phendia lenge, "Sar mothon ke O
Kristo si Shav le Davidosko?

<span id="an_20:42">20:42</span> Ke o David phendia ande Vorba le
Devleski (Psalms), "O Del phendia murhe Devleske: Besh tele pa murhi
chachi rik,

<span id="an_20:43">20:43</span> zhi kai kerav anda che duzhmaia iek
than te hodinis che punrhe pa lende."

<span id="an_20:44">20:44</span> O David akhardia les Devla, sar sai
avel vo lesko shav?"

<span id="an_20:45">20:45</span> Sar sa o narodo ashunelas leste, O
Jesus phendia peske disiplonge.

<span id="an_20:46">20:46</span> Arakhen tume katar le Gramnoturia, kai
si lenge drago te phiravenpe andel rhochi lunzhe, ai den le manush lasho
dies pel droma, ai roden la mai lashe skamina ande synagogue, ai drago
lenge te beshen ka shero la skafidiako kal pachiva.

<span id="an_20:47">20:47</span> Ke tume xan le phivliange khera, ai
rhugin tume lungo rhugimos te miazol ke lashe san: anda kodia si te
perel mai phari kris pe tumende."

<span id="an_21:1">21:1</span> O Jesus vazdia le iakha, ai dikhlia le
barvale manushen thonas penge love ande gono ande tampla.

<span id="an_21:2">21:2</span> Ai vi dikhlia ek chorhi phivli sar tholas
dui xarkune kotora.

<span id="an_21:3">21:3</span> Ai phendia, "Phenav tumenge chachimasa,
kacha chorhi phivli thodia mai but de sar savorhe;

<span id="an_21:4">21:4</span> Ke le barvale thode xantsi love anda
lengo barvalimos; numa woi thodia so godi sas la te traiil.

<span id="an_21:5">21:5</span> Uni zhene denas duma pal tampla, sar
shukarenas o tampla le lashe baxensa ai podarki kai dine ka Del, O Jesus
phendia lenge,

<span id="an_21:6">21:6</span> "Sa so dikhena avela pherdo, chi ashela
iek bax po kaver." Won phushen lestar,

<span id="an_21:7">21:7</span> "Gazda, kana kerdiola kodia? Che semno
avela kana kerdiona kodola?"

<span id="an_21:8">21:8</span> O Jesus phendia, "Arakhen tume, te na
atsaven tume khonik, ke but avena ande murho anav, phenenas, "Me sim o
Kristo!" E vriama pashili, na len tume pala lende.

<span id="an_21:9">21:9</span> Kana ashunena ke marenpe ai vieste kai
marenpe ande uni thana, Na Daran; ke kodia musai te kerdiol, numa nai
inker o gor.

<span id="an_21:10">21:10</span> Antunchi O Jesus phendia lenge, "Iek
them marelape aver themesa; ai iek amperetsia marelape avria
amperetsiasa:

<span id="an_21:11">21:11</span> Ai izdrala e phuv zurales, ai ande but
thana chi avela dosta te xan, ai avela but naswalimos, ai kerdionape
zhungale bucha kai chi mai dichilia, ai avela bare semnuria ando cheri.

<span id="an_21:12">21:12</span> Numa mai anglal sar kodola dieli, lena
tume le manush ai chinuina tume, dena tume kal synagoguria, thona tume
andel temnitsi, angerena tume anglal la amperatsi ai le bare le foroske
pala murho anav.

<span id="an_21:13">21:13</span> Kodola kerdiona tumenge saxke te aven
marturia.

<span id="an_21:14">21:14</span> Na gindin tume mai anglal so te phenen,
ai na daran.

<span id="an_21:15">21:15</span> Ke dava tume le vorbi ai e goji, kai
tumare duzhmaia nashti den ando gor vai te mothon ke nai kadia.

<span id="an_21:16">21:16</span> Vi tumaro dat ai tumari dei purhila
tume, ai tumare phral, ai tumare niamuria, ai tumare vortacha; ai
mudaren buten anda tumende.

<span id="an_21:17">21:17</span> Avena gratsia savorhenge pala murho
anav.

<span id="an_21:18">21:18</span> Numa chi xasavola chi iek bal anda
tumaro shero.

<span id="an_21:19">21:19</span> Ai kai inkerena zhando gor tume skepina
tumaro traio le Devlesa.

<span id="an_21:20">21:20</span> Kana dikhena ke le thema chidenape te
marenpe pe Jerusalem, antunchi zhanen ke Jerusalem sigo avela peradi.

<span id="an_21:21">21:21</span> Antunchi kodola kai si ande Judea
trobula te nashen andel plaia; ai kodola kai si mashkaral ande Jerusalem
trobula te zhantar; ai kodola kai si ande niva te na aven andel foruria.

<span id="an_21:22">21:22</span> Ke kodola diesa avena diesa chorhe, ai
te kerdiol so godi sas ramome.

<span id="an_21:23">21:23</span> Nasul le zhuvliange kai si pharia
glatasa, ai kodolen kai si le glate pe chuchi ande kodola dies! Ai avela
baro nekazo ando them, ai xoli pe kado narodo.

<span id="an_21:24">21:24</span> Le manush avena mudarde katar e sabia,
ai aver avena line ai thode ande temnitsa mashkar sa le thema; ai le
manush kai Nai Zhiduvuria phiren le punrhensa pai Jerusalem, zhi kai
getolpe lenge vriama.

<span id="an_21:25">21:25</span> "Kerdiola semnuria ando kham, ai ando
shunuto, ai andal chererhaia; ai pe phuv avela dar mashkar le thema, kai
chi mai zhanena so te keren. E maria ai le talazuria keren bunto;

<span id="an_21:26">21:26</span> le manush merena daratar ke zhanena so
kerdiola pe phuv; ke e putiera le chereski izdrala.

<span id="an_21:27">21:27</span> Antunchi dikhena sar O Shav le
Manushesko avela pel nuveria putierasa ai barimasa.

<span id="an_21:28">21:28</span> Kana kadala dieli nachinaina te
kerdiol, antunchi dikhen opre, ai vazden tumaro shero, ke tumaro
skepimos pashelo."

<span id="an_21:29">21:29</span> O Jesus phendia lenge ek paramichi,
"Dikhen e pruing le figengi, ai sa le khash;

<span id="an_21:30">21:30</span> sar barion ai anklen patria, tume
dikhen ai zhanen ke o milai pashelo.

<span id="an_21:31">21:31</span> Sakadia, kana dikhena kadala dieli ke
kerdion, zhanen ke e amperetsia le Devleski pashela.

<span id="an_21:32">21:32</span> Chachimasa, phenav tumenge, kadia vitsa
chi nakhela zhi pon chi kerdion kadala dieli.

<span id="an_21:33">21:33</span> O cheri ai e lumia nakhena, numa murhe
vorbi shoxar chi nakhena.

<span id="an_21:34">21:34</span> Arakhen tume! Na meken tumaro ilo te
pherdiol pachiva ai mol, ai nekazo kadale traiosko, ai kodo dies avela
pe tumende kana chi zhanen.

<span id="an_21:35">21:35</span> Ke kodo dies avela sar iek selia pe sa
kodola kai beshen pe sa e lumia.

<span id="an_21:36">21:36</span> Arakhen tume! Ai rhugin tume sagda,
saxke te avel tume zor te na kerdiol tumenge sa kadala dieli, ai te
beshen ande punrhende angla Shav le Manushesko."

<span id="an_21:37">21:37</span> E diese O Jesus sicharelas ande tamplo;
ai e riat zhalas te beshel pe plaiin kai busholas Masleni.

<span id="an_21:38">21:38</span> Ai sa o narodo diminiatsi avile leste
ande tampla te ashunen leste.

<span id="an_22:1">22:1</span> Akana e pachiv le manrheski bi drozhdengi
pasholas kai busholas 'O Dies O Baro le Zhidovongo'.

<span id="an_22:2">22:2</span> Ai le bare rasha ai le Gramnoturia
rodenas sar te mudaren les; ke daranas katar o narodo.

<span id="an_22:3">22:3</span> Antunchi o beng gelo ande Judas, kai
akharenas les Iscariot, kai sas ek andal desh u dui disipluria.

<span id="an_22:4">22:4</span> Ai o Judas gelo kal le bare rasha ai kal
le bare le ketanenge, te del les ande lenge vas.

<span id="an_22:5">22:5</span> Kodola manush raduisaile, ai shinade te
den les love.

<span id="an_22:6">22:6</span> Ai o Judas shinadia te lel le love, ai
rodias sar te del les ande lenge vas, bi te zhanel o narodo.

<span id="an_22:7">22:7</span> Antunchi o dies le manrhesko bi
drozhdengo avilo, kana trobulas te mudaren le bakriorhan,

<span id="an_22:8">22:8</span> ai O Jesus tradia le Petres ai le Ioanos,
phenelas, "Zhan ai lasharen amende O Dies O Baro le Zhidovongo te xas."

<span id="an_22:9">22:9</span> Ai won phende leske, "Kai manges te
lasharas?"

<span id="an_22:10">22:10</span> Wo phendia lenge, "Ashun, kana aresena
ando foro, arakhena ieke manushes kai si les iek vaza paieske; len tume
pala leste ando kher kai zhala.

<span id="an_22:11">22:11</span> Ai phenena le gazdaske kodole kheresko,
"Amaro gazda phenel tuke, 'Kai o than kai trobul te xav O Dies O Baro le
Zhidovongo murhe displonsa?'"

<span id="an_22:12">22:12</span> Wo sikavela tumenge iek bari soba opre
kai si swako fielo andre; kotse lasharena.

<span id="an_22:13">22:13</span> Geletar, ai arakhle sar phendiasas
lenge; ai lasharde O Dies O Baro le Zhidovongo.

<span id="an_22:14">22:14</span> Ai kana o chaso avilo, wo beshlo kai
skafidi le desh u do disiplonsa.

<span id="an_22:15">22:15</span> O Jesus phendia lenge, "Drago sas mange
te xav kadia Dies O Baro le Zhidovongo tumensa mai anglal sar te
chinuiv.

<span id="an_22:16">22:16</span> Ke phenav tumenge, chi mai xava
tumensa, zhi kai kerdiol ande e amperetsia le Devleski."

<span id="an_22:17">22:17</span> Lia e kuchi, ai dias naisimos, ai
phendia, "Len, ai pen savorhe anda late."

<span id="an_22:18">22:18</span> Ke phenav tumenge, chi mai piiava andai
fruta le struguroski, zhi kai e amperetsia le Devleski avel.

<span id="an_22:19">22:19</span> Antunchi lia manrho, ai dias naisimos,
phaglia les, ai dia lende, phenelas, "Kako si murho stato kai si dino
tumenge; keren kadia te seren tume pa mande."

<span id="an_22:20">22:20</span> Sakadia kana getosarde te xan manrho,
wo lia e kuchi, phenelas, "Kacha kuchi ai o nevo kontrakto ando murho
rat, kai shordilo pala tumende."

<span id="an_22:21">22:21</span> Ashun! Kodo kai purhila ma, katse lo
kai skafidi mansa.

<span id="an_22:22">22:22</span> Ai chaches O Shav le Manushesko trobul
te merel sar O Del manglia; numa nasul avela kodoleske kai purhila les!"

<span id="an_22:23">22:23</span> Ai porme denaspe duma mashkar pende,
savo si anda lende kai purhila les.

<span id="an_22:24">22:24</span> Won marenas mui mashkar pende te zhanen
savo anda lende avela o mai baro.

<span id="an_22:25">22:25</span> O Jesus phendia lenge, "Le amperatsi
kadala lumiake si le putiera pe pengo narodo, ai kodola manush bushon
"Vortacha le manushenge."

<span id="an_22:26">22:26</span> Numa te na avel tumenge sakadia; numa o
mai baro kai si mashkar tumende musai avel sar o mai tsinorho; ai kuko
kai si baro musai avel sar kuko sluga.

<span id="an_22:27">22:27</span> Kon si o mai baro, kodo kai beshel kai
skafidi vai kodo kai podail? Kodo si kai skafidi numa me sim mashkar
tumende sar kodo kai podail.

<span id="an_22:28">22:28</span> Tume san kodola kai rhevdisardian mansa
kana avilo zumaimos pe mande.

<span id="an_22:29">22:29</span> Anda kodia si ma e amperetsia te dav
tumen, sar murho Dat dia man.

<span id="an_22:30">22:30</span> Saxke te xan ai te pen kai murhi
skafidi ande murhi amperetsia; ai te beshen pel bare skamina te den kris
le desh u dui vitsi le Israelonge.

<span id="an_22:31">22:31</span> Ai O Jesus phendia, "Simon, Simon
Ashun! O beng manglia te sai chinol tu, sar chinolpe o jiv te thol les
rigate katar le suluma;

<span id="an_22:32">22:32</span> Numa rhugisailem anda tute, te na
rimolpe cho pachamos. Ai kana avesa palpale mande. Tu musai zhutis che
phralen te aven mai zurale."

<span id="an_22:33">22:33</span> O Petri phendia leske, "Devla, me zhav
tusa, ande temnitsa, ai kai martia!"

<span id="an_22:34">22:34</span> Ai O Jesus phendia, "Petri, phenav
tuke, o kurkorsho chi bashel adies, kai tu phenesa trivar ke chi zhanes
ma."

<span id="an_22:35">22:35</span> Ai mai phendia lenge, "Kana tradem
tumen bi lovengo, bi gonesko, ai bi papuchengo, trobulsardia tume vari
so?" Won phende, "Kanchi."

<span id="an_22:36">22:36</span> Antunchi phendia lenge, "Numa, akana,
kodo kai si les love, lel les, ai vi lesko gono; ai kodo kai nai les
sabia, mek te bichinel peske raxami, ai chinel iek sabia.

<span id="an_22:37">22:37</span> Ke phenav tumenge, o ramomos kai
phenel, "Wo sas mashkar le chorenge," Musai te kerdiol vorta pa mande.
Ke kadia kai sas ramome pa mande avela, chachimasa."

<span id="an_22:38">22:38</span> Won phende, "Devla, Dikh! Katse si dui
sebi." O Jesus phendia leske, "Dosta si!"

<span id="an_22:39">22:39</span> Ai avilo avri anda foro, sar kerelas
butivar, gelo po Plai le Maslinenge; ai leske disipluria linepe pala
leste.

<span id="an_22:40">22:40</span> Kana areslo po than, phendia lenge,
"Rhugin tume saxke te na peren ando zumaimos."

<span id="an_22:41">22:41</span> Ai porme durilo lendar xantsi tu sai
shudes ek bax. Ai thodiape pe changende, ai rhugisailo,

<span id="an_22:42">22:42</span> phenelas, "Murho Dat, te sai mek te
nakhel kadia kuchi mandar; numa na murhi voia, chiri voia te avel
kerdi."

<span id="an_22:43">22:43</span> Strazo iek angelo anda rhaio avilo
leste te del les zor.

<span id="an_22:44">22:44</span> Sar chinolas, rhugilaspe mai zurales;
ai le paia kai zhanas pa leste kerdionas sar bambi rateske kai perenas
pe phuv.

<span id="an_22:45">22:45</span> Kana rhugisailo wushtilo opre, ai avilo
palpale ka peske disipluria, ai arakhlia le sovenas, kai nekezhinas.

<span id="an_22:46">22:46</span> Ai phendia lenge, "Sostar soven?
Wushten opre ai rhugin tume, te na peren ando zumaimos."

<span id="an_22:47">22:47</span> Sar delas duma inker, o narodo avilo ai
kodo kai busholas Judas, iek andal desh u dui disipluria, wo sas anglal,
ai pashilo pasha Jesus te chumidel les.

<span id="an_22:48">22:48</span> Ai O Jesus phendia leske, "Judas, pala
kako chumidimos purhidian O Shav le Manushesko?"

<span id="an_22:49">22:49</span> Kana kodola kai sas le Jesusosa, dikhle
so kerdilia, phende leske, "Devla, trobul te das la sabiasa?"

<span id="an_22:50">22:50</span> Ai iek anda lende dia la sabiasa, o
sluga le bare rashasko, ai shindia lesko chacho khan.

<span id="an_22:51">22:51</span> Numa O Jesus phendia, "Aterdion! Dosta
si." Ai azbadia o khan pe kodole manushesko ai sastilo.

<span id="an_22:52">22:52</span> Antunchi O Jesus phendia le bare le
rashange, ai le barenge kai poronchinas la tamplaske, ai le mai phure,
kai sas lesa. "Tume avilian, sar pala iek chor, le sabiensa, ai le
khashtensa?"

<span id="an_22:53">22:53</span> Swako dies simas tumensa ande tampla,
ai chi thodian o vas pe mande; numa si tumaro chaso, ai putiera le
tuniarikoski."

<span id="an_22:54">22:54</span> Antunchi line les, angerde les ando
kher le baro le rashasko. Ai o Petri liape pala lende de dural.

<span id="an_22:55">22:55</span> Kerde iag mashkar e bar, ai beshle tele
andek than, o Petri beshelas tele mashkar lende.

<span id="an_22:56">22:56</span> Ek sluga dikhlia le Petres pashai iag,
ai dikhelas pe leste, ai phendia, "Vi kado manush sas lesa."

<span id="an_22:57">22:57</span> Numa o Petri phendia, "Zhuvlio, chi
zhanav les."

<span id="an_22:58">22:58</span> Pala kodia aver sluga dikhlia les, ai
phendia, "Vi tu sanas lensa." O Petri phendia, "Manusha, chi sim me."

<span id="an_22:59">22:59</span> Iek chaso pala kodia, aver manush
phendia, "Suguro ke kado manush sas lesa; ke wo si Galilean."

<span id="an_22:60">22:60</span> Ai o Petri phendia, "Manusha, chi
zhanav so phenes, ai strazo sar delas duma o kurkorsho bashlo.

<span id="an_22:61">22:61</span> Ai O Jesus boldinisailo, dikhlia po
Petri, ai o Petri diape goji ka le vorbi kai O Jesus phendiasas leske,
mai anglal sar te bashel o kurkorsho, tu phenesa trivar ke chi zhanes
ma."

<span id="an_22:62">22:62</span> Ai o Petri anklisto avri, ai ruia
zurales.

<span id="an_22:63">22:63</span> Ai le manush kai ankerenas le Jesusos,
marenas mui lestar, ai marenas les,

<span id="an_22:64">22:64</span> ai kana thode derza pe lesko mui, marde
les palmi pe lesko mui ai phushle, "Kon mudardia tu?"

<span id="an_22:65">22:65</span> Ai phende leske but zhangale vorbi ai
asanas lestar.

<span id="an_22:66">22:66</span> Kana phuterdilo o dies, le bare rasha,
ai le phure le manushenge, ai le Gramnoturia avile andek than, ai
ningerde les anglai kris. Phenenas,

<span id="an_22:67">22:67</span> "Te san tu O Kristo? Phen amenge," O
Jesus phendia lenge, "Te phenava tumenge, tume chi pachan;

<span id="an_22:68">22:68</span> Ai te phushav tumen, tume chi den
atweto, vai mek ma te zhav.

<span id="an_22:69">22:69</span> Dakanara O Shav le Manushesko beshel pe
rik e chachi, kai si e putiera le Devleski."

<span id="an_22:70">22:70</span> Antunchi savorhe phenenas, "Tu san O
Shav le Devlesko?" Ai wo phendia lenge, "Tume phenen, ke sim me."

<span id="an_22:71">22:71</span> Ai won phende, "Chi mai trobul ame
martero! Ke ame ashundiam so wo phendia anda pesko mui."

<span id="an_23:1">23:1</span> Wushtilo savorhe ai ningerde les ka
Pilate.

<span id="an_23:2">23:2</span> Ai dosharenas les, phenenas, "Kado manush
rimol amaro them ai vazdelpe o narodo pe amende, ai phenel le narodoske
te na pochinen ka Caesar e taksa, ai phenelas ke wo si O Kristo, ek
amperato."

<span id="an_23:3">23:3</span> O Pilate phushel les, "San tu o amperato
le Zhidovongo?" O Jesus phendia leske, "Tu mothos."

<span id="an_23:4">23:4</span> O Pilate phendia ka le bare rashange ai
le narodoske, "Me chi arakhav chi iek dosh ande kado manush.

<span id="an_23:5">23:5</span> Numa mai xoliariko sas won, phenenas,
"Kado manush vazdel o narodos, ai sicharel kodolen kai si ande Judah,
zhal de Galilee ai de katsar naichidisardia.

<span id="an_23:6">23:6</span> Kana o Pilate ashundia e vorba "Galilee,"
phushlia, "Kodo manush sas Galilean?"

<span id="an_23:7">23:7</span> Kana ashundia ke O Jesus sas andai
Galilee ai ke o Herod poronchilas ande Galilee, tradia les ka Herod. O
Herod sas ande Jerusalem ande kodia vriama.

<span id="an_23:8">23:8</span> Ai kana o Herod dikhlia O Jesus,
raduisailo; ke demult mangelas te dikhel les, ke ashundia but vorbi pa
leste; ai mangelas te dikhel les te kerel mirakluria angla leste.

<span id="an_23:9">23:9</span> O Herod phushlia but vorbi katar o
Jesusos, numa O Jesus chi phendia leske kanchi.

<span id="an_23:10">23:10</span> Ai le bare rasha ai le Gramnoturia
kotse sas, ai thonas dosh pe leste zurales.

<span id="an_23:11">23:11</span> Ai o Herod peske ketanensa kerenas
zhungales le Jesusosa, ai marenas mui lestar, ai dia pe leste iek rhocha
shukar, ai pale tradia les ka Pilate.

<span id="an_23:12">23:12</span> Sa kodo dies o Pilate ai o Herod
kerdile vortacha, kai won mai anglal sas duzhmaia iek kavreske.

<span id="an_23:13">23:13</span> Ai kana o Pilate chidia le bare rashan,
ai le bare kai poronchin ai le narodos andek than,

<span id="an_23:14">23:14</span> phendia lenge, "Tume andian mange
kakale manushes, ke buntuil le narodos, ai me phushlem lestar angla
tumende, ai chi arakhlem chi iek dosh ande leste. Nai chi iek diela kai
tume dosharen les;

<span id="an_23:15">23:15</span> Ai chi o Herod chi arakhlia dosh pe
leste, ke wo tradia les amende. Kado manush chi kerdia kasavestar o baio
kai trobul mudardo.

<span id="an_23:16">23:16</span> Phenav le ketanenge te maren les le
bichosa, ai porme mekav les te zhaltar."

<span id="an_23:17">23:17</span> Ka swako pachiv sas ek zakono kai
trobulas te mekel avri iekes anda temnitsa.

<span id="an_23:18">23:18</span> Numa savorhen tsipinas andek than,
phenenas, "Mudaren les! Mekes o Barabbas te zhaltar."

<span id="an_23:19">23:19</span> O Barabbas sas ande temnitsa kai
buntuisailo sas andek foro, ai kai mudardia vari kas.

<span id="an_23:20">23:20</span> OPilate mai phendia lenge, "Meken le
Jesusos te zhaltar."

<span id="an_23:21">23:21</span> Numa narodo tsipilas, phenelas,
"Karfosar les! Karfosar les!"

<span id="an_23:22">23:22</span> O Pilate mai phendia lenge e trito
data, "Savestar baio kerdia kado manush? Chi arakhlem kanch ande leste
te avel mudardo: No mekava les kana avela mardo."

<span id="an_23:23">23:23</span> Numa o narodo tsipilas mai zurales, ai
mangena te karfon les. Pala pengo tsipimos o Pilate kerdia pe lende.

<span id="an_23:24">23:24</span> O Pilate phendia, "So mangen avela pe
tumaro."

<span id="an_23:25">23:25</span> Meklia kodoles kai sas ande temnitsa
kai kerdiasas baio ai mudardiasas kodo kai won mangenas; numa meklia le
Jesusos pe lenge vas te keren so won mangen lesa.

<span id="an_23:26">23:26</span> Sar ningerenas les, line pesa ieke
manushes kai busholas Simon, andak foro kai busholas Cyrene, wo avelas
andai them, ai thode les te ningerel o trushul pala Jesus.

<span id="an_23:27">23:27</span> Ai linepe pala leste but narodo, ai
zhuvlia kai rovenas ai nekezhinas pala leste.

<span id="an_23:28">23:28</span> O Jesus boldiape karing kodola zhuvlia,
ai phendia, "Sheiale anda Jerusalem, na roven pe mande, numa roven pe
tumende, ai pe tumare glate.

<span id="an_23:29">23:29</span> Ashun! Le diesa avena kai phenenas,
"Raduime kodala zhuvlia kai nashti aven le glate, kodala kai shoxar nas
le glate, ai kodala kai shoxar chi dine chuchi."

<span id="an_23:30">23:30</span> Antunchi phenena le plaienge, "Peren pe
amende;" ai phenena le plaiorhange, "Garaven ame."

<span id="an_23:31">23:31</span> Ke te kerena kadia le khashtensa kai si
zeleno, so kerena kana si shuko?"

<span id="an_23:32">23:32</span> Aver dui manush sas ningerde le
Jesusosa te aven mardo.

<span id="an_23:33">23:33</span> Kana areslo po than, kai bushol
"Calvary vai Shero," kotse karfosarde les po trushul, ai vi le duie
choren, iek pe rik e chachi, ai iek pe rik o stingo.

<span id="an_23:34">23:34</span> Antunchi O Jesus phendia, "Murho Dat,
iertis le; ke chi zhanen so keren." Ai hulade leske tsalia, ai thodepe
te dikhen kon niril leske tsalia.

<span id="an_23:35">23:35</span> O narodo sas kotse ai dikhelas. Ai le
bare manush kai poronchin marenas mui lestar, phenenas, "Skepisardia
kavren; mek te skepil pe pes, te si wo O Kristo, kai alosardia O Del."

<span id="an_23:36">23:36</span> Ai le ketani marenas mui lestar, ai
avile leste, ai denas les shut.

<span id="an_23:37">23:37</span> Ai phenenas leske, "Te san tu o
amperato le Zhidovongo, skepisar tu tut."

<span id="an_23:38">23:38</span> Opral pa lesko shero ramolaspe ande
shiba le Greksisko, ai Latinesko, ai Zhiduviska, "Kado si O AMPERATO LE
ZHIDOVONGO."

<span id="an_23:39">23:39</span> Iek andal chor kai sas pasha leste,
marelas mui lestar, phenelas, "Te san tu O Kristo, skepisar tu tut, ai
ame."

<span id="an_23:40">23:40</span> Numa kolaver chor phendia kolavreske,
phenelas, "Chi daras katar O Del, tu kai mudardias ai avela kris pe
tute?

<span id="an_23:41">23:41</span> Ame, si kris pe amende; ke ame keras
amensa kadia, ke chorhe sam kai kerdiam baiuria: numa kado chi kerdia
chi iek baio.

<span id="an_23:42">23:42</span> Ai phendia le Jesusoske "Devla, desa tu
goji mande kana avesa ando chi amperetsia."

<span id="an_23:43">23:43</span> Ai O Jesus phendia leske, "Phenav tuke
chachimasa, adies vi tu avesa mansa ando rhaio."

<span id="an_23:44">23:44</span> Kal desh u dui po mashkar le diesesko
tuniariko avilo pe sa e lumia zhi kai trin chasuria.

<span id="an_23:45">23:45</span> Ai o kham chi mai strefialas, ai e
selia (kortina) ande tampla shindili ande donde de opral zhi tele.

<span id="an_23:46">23:46</span> Ai kana O Jesus dias mui andek baro
glaso, "Murho Dat, thav murho duxo ande che vas, ai phendia kadala
vorbi, mulo.

<span id="an_23:47">23:47</span> Akana kana o ketano diklia so kerdilia,
luvudisardia O Del, phenelas, "Chaches kado manush vorta sas."

<span id="an_23:48">23:48</span> Ai sa o narodo kai chidelas andek than
te dikhel, kana dikhle so kerdilia, marenas pe kolin ai geletar khere.

<span id="an_23:49">23:49</span> Sa leske vortacha, ai le zhuvlia kai
linepe pala leste andai Galilee, de dural beshenas,dikhenas so
kerdiolas.

<span id="an_23:50">23:50</span> Sas iek manush kai busholas Josef andai
foro kai bushol Arimathea, kado manush lasho sas ai vorta.

<span id="an_23:51">23:51</span> Wo nas kana dosharde le Jesusos, wo sas
andek foro busholas Arimathea, o foro le Zhidovongo, wo azhukerelas e
amperetsia le Devleski.

<span id="an_23:52">23:52</span> Kodo manush gelo ka Pilate, ai manglia
te len o stato le Jesusosko.

<span id="an_23:53">23:53</span> Gelo ai lia les tele pa trushul, ai
vuluisardia les ando tsolo, ai thodia les ando greposhevo kai sas ando
bax, kai inker khonik nas thodino.

<span id="an_23:54">23:54</span> Parashtuine sas, ai o Savato
nachinuilas.

<span id="an_23:55">23:55</span> Ai le zhuvlia kai avile lesa andai
Galilee linepe pala lende, ai dikhle o greposhevo ai sar sas thodino
lesko stato.

<span id="an_23:56">23:56</span> Porme gele palpale khere, ai lasharde
le vuloia ai duxi le statoski; ai hodinisarde po dies le Savatosko, sar
o zakono phenel te kerel.

<span id="an_24:1">24:1</span> Kana phuterdilo o dies po pervo dies le
kurkoske, avile ka greposhevo te angeren le vuloia ai duxuria kai
lasharde sas.

<span id="an_24:2">24:2</span> Numa dikhle e bax spidias palpale katar o
greposhevo.

<span id="an_24:3">24:3</span> Gele andre, numa chi arakhle o stato le
Devlesko, Jesus.

<span id="an_24:4">24:4</span> Sar chi zhanenas so kerdilia, dikhle dui
manushen pasha lende kai sas vuriarde andel tsalia kai strefianas;

<span id="an_24:5">24:5</span> Daraile, shudepe tele le mosa pe phuv, le
manush phende lenge, "Sostar roden mashkar le mule kodoles kai si
zhuvindo?

<span id="an_24:6">24:6</span> Nai katse, numa wushtilo! Seren tume sar
delas duma tumensa kana sas tumensa inker ande Galilee, phenelas,

<span id="an_24:7">24:7</span> "O Shav le Manushesko te avel dino andel
vas le bezexalenge, ai avela karfosardo po trushul, ai te zhuvindila o
trito dies."

<span id="an_24:8">24:8</span> Ai won dinepe goji leske vorbi,

<span id="an_24:9">24:9</span> ai avile palpale khere katar o
greposhevo, ai phende sa kodola dieli le desh u iek disiplonge, ai le
kolavrenge.

<span id="an_24:10">24:10</span> Kodia kai phendia kodola dieli le
slugenge sas e Maria Magdalena, ai e Ioanna, ai e Maria e dei le
Iakovoske, ai le kolaver zhuvlia kai sas lensa.

<span id="an_24:11">24:11</span> Numa le disipluria gindinas ke so
mothonas kodala zhuvlia nai chaches, ai chi pachaiele.

<span id="an_24:12">24:12</span> Antunchi o Petri wushtilo opre ai
nashlo ka greposhevo; bandilo tele, ai dikhlia ferdi le tsoluria, ai
gelotar khere, ai chudisailo anda so kerdilia.

<span id="an_24:13">24:13</span> Eta, sa kodo dies dui anda lende gele
ande gav kai busholas Emmaus, kai sas desh u iek kilometeria vai efta
maili anda Jerusalem,

<span id="an_24:14">24:14</span> ai phenenas mashkar pende pa so godi
kerdilia.

<span id="an_24:15">24:15</span> Sar denas duma, O Jesus pashilo pasha
lende, ai phirelas lensa.

<span id="an_24:16">24:16</span> Numa lenge iakha nashti te dikhenas ke
wo si.

<span id="an_24:17">24:17</span> Ai phendia lenge, "Pa soste divinin
ando tumaro phirimos nekazosa?"

<span id="an_24:18">24:18</span> Iek anda lende, kai busholas Cleopas,
phendia leske, "Tu san ek streino ando Jerusalem, ai chi zhanes so
kerdilia kadala dies."

<span id="an_24:19">24:19</span> Ai O Jesus phendia lenge, "So
kerdilia?" Ai won phende leske, "Pa Jesus anda Nazareth, kai sas iek
profeto, kai sas les bari putiera kana kerelas peske bucha, ai kana
divinilas angla Del ai sa le manushenge;

<span id="an_24:20">24:20</span> Ai sar amare bare kai poronchin dine
les te den les kris, te karfon les po trushul.

<span id="an_24:21">24:21</span> Ame gindisas ke wo sas kai sas te
skepil o Israel; numa sa kadale dielensa, adies si o trito dies kai
kadala dieli kerdile.

<span id="an_24:22">24:22</span> Ai uni zhuvlia ande amare chudisarde
amen, chaches ke won gele diminiatsi ka greposhevo;

<span id="an_24:23">24:23</span> Numa chi arakhle lesko stato, avile te
phenen amenge, ke angeluria sikadile lenge, ai phende lenge ke
zhuvindolo.

<span id="an_24:24">24:24</span> Uni kai sas amensa gele ka greposhevo,
ai arakhle le dieli sar phende sas kodola zhuvlia; numa chi dikhle le
Jesusos."

<span id="an_24:25">24:25</span> Antunchi O Jesus phendia lenge, "Tume
prosto manush. Ai kai o ilo lungo lo te pachal so godi phende le
profeturia.

<span id="an_24:26">24:26</span> Pate chi trobulas O Kristo te chinuil
kadia, ai te zhal ande pesko barimos?"

<span id="an_24:27">24:27</span> Porme phendia lenge so sas phendo pa
leste ande Vorba le Devleski, de katar o Moses zhi ka sa le profeturia.

<span id="an_24:28">24:28</span> Kana aresle pasha gav kai zhanas; O
Jesus kerdia sar ke mangelas te zhal mai dur.

<span id="an_24:29">24:29</span> Numa phende leske, "Besh amensa; ke
perel e riat, ai o dies tsigniol." Ai gelo te beshel lensa.

<span id="an_24:30">24:30</span> Sar sas lensa kai skafidi, lia o
manrho, ai kana rhugisailo, phaglia o manrho, ai dia le.

<span id="an_24:31">24:31</span> Antunchi lenge iakha phuterdile, ai
prinzharde les; numa strazo bilailo.

<span id="an_24:32">24:32</span> Ai denaspe duma won de won, "Nas sar
iek iag kai phabolas anda amaro ilo; kana delas duma amensa pa drom, ai
kana phenelas amenge pai Vorba le Devleski?"

<span id="an_24:33">24:33</span> Wushtilo opre strazo, ai gele palpale
ande Jerusalem, ai arakhle le kolaver desh u iek disipluria chidine
andek than, ai le kolaver kai sas lensa.

<span id="an_24:34">24:34</span> Phenenas, "Chaches O Del zhuvindisailo,
ai sikadilo le Simonoske."

<span id="an_24:35">24:35</span> Ai phenenas so kerdilia lensa pa drom,
ai sar prinzharde les kana phagelas o manrho.

<span id="an_24:36">24:36</span> Sar denas duma, O Jesus avilo mashkar
lende, ai phendia lenge, "E pacha te avel tumensa,"

<span id="an_24:37">24:37</span> Won daraile ai pherde dar sas, won
gindinas ke dikhle ieke duxos,

<span id="an_24:38">24:38</span> ai wo phendia lenge, "Sostar daran? Ai
sostar kasavendar ginduria si tume ande tumaro ile?

<span id="an_24:39">24:39</span> Dikhen murhe vas ai murhe punrhe, me
sim, azban ma, ai dikhen! Ke o duxo nai les, chi morchi ai chi kokola,
sar dikhen tume ke si man."

<span id="an_24:40">24:40</span> Sar phenelas kodo divano, sikadia lenge
peske vas ai peske punrhe.

<span id="an_24:41">24:41</span> Ande pengo raduimos inker chi pachanas,
ai chudinaspe, ai wo phendia lenge, "Si tume vari so te xav?"

<span id="an_24:42">24:42</span> Won dine les masho peko, ai avjin.

<span id="an_24:43">24:43</span> Lia ai xalia angla lende.

<span id="an_24:44">24:44</span> Ai phendia lenge, "Kadala dieli kai
phenavas tumenge, kana simas inker tumensa kai trobulas te kerdiol, so
godi si ramome pa mande anda zakono le Mosesosko, ai andel le
profetonge, ai andel Psalms."

<span id="an_24:45">24:45</span> Antunchi phuterdia lengo ilo te sai
haliaren E Vorba le Devleski.

<span id="an_24:46">24:46</span> Ai phendia lenge, "Kadia si ramome, ke
O Kristo chinuila, ai zhuvindila andai martia o trito dies;

<span id="an_24:47">24:47</span> Ai ke o keimos ai o iertimos le
bezexxengo avela phendo ande lesko anav sa le themenge, mai anglal ande
Jerusalem.

<span id="an_24:48">24:48</span> Tume san marturia pe kadala dieli.

<span id="an_24:49">24:49</span> Ashun! Tradava pe tumende so murho Dat
shinadia, numa tume beshen ando foro Jerusalem,zhi kai aven pherde
putiera kai avel katar opral."

<span id="an_24:50">24:50</span> Angerdia le karing e Bethani; ai vazdia
le vas, ai swuntsosardia le.

<span id="an_24:51">24:51</span> Ande kodia, kai swuntholas le, durilo
lendar, ai gelotar ando rho.

<span id="an_24:52">24:52</span> Won rhugisaile leste, ai geletar
palpale ande Jerusalem bare raduimasa;

<span id="an_24:53">24:53</span> Ai sagda sas ande tampla, bariarenas o
anav le Devlesko ai swunthonas le Devles. Amen

------------------------------------------------------------------------

[Next: John](joh.md)
