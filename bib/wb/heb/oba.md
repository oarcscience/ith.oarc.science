[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](amo)  [Next](jon.md) 

------------------------------------------------------------------------

### Modern Hebrew Bible: Obadiah

<span id="an_1:1">1:1</span> חזון עבדיה כה אמר אדני יהוה לאדום שמועה
שמענו מאת יהוה וציר בגוים שלח קומו ונקומה עליה למלחמה׃

<span id="an_1:2">1:2</span> הנה קטן נתתיך בגוים בזוי אתה מאד׃

<span id="an_1:3">1:3</span> זדון לבך השיאך שכני בחגוי סלע מרום שבתו אמר
בלבו מי יורדני ארץ׃

<span id="an_1:4">1:4</span> אם תגביה כנשר ואם בין כוכבים שים קנך משם
אורידך נאם יהוה׃

<span id="an_1:5">1:5</span> אם גנבים באו לך אם שודדי לילה איך נדמיתה
הלוא יגנבו דים אם בצרים באו לך הלוא ישאירו עללות׃

<span id="an_1:6">1:6</span> איך נחפשו עשו נבעו מצפניו׃

<span id="an_1:7">1:7</span> עד הגבול שלחוך כל אנשי בריתך השיאוך יכלו לך
אנשי שלמך לחמך ישימו מזור תחתיך אין תבונה בו׃

<span id="an_1:8">1:8</span> הלוא ביום ההוא נאם יהוה והאבדתי חכמים מאדום
ותבונה מהר עשו׃

<span id="an_1:9">1:9</span> וחתו גבוריך תימן למען יכרת איש מהר עשו
מקטל׃

<span id="an_1:10">1:10</span> מחמס אחיך יעקב תכסך בושה ונכרת לעולם׃

<span id="an_1:11">1:11</span> ביום עמדך מנגד ביום שבות זרים חילו ונכרים
באו שערו ועל ירושלם ידו גורל גם אתה כאחד מהם׃

<span id="an_1:12">1:12</span> ואל תרא ביום אחיך ביום נכרו ואל תשמח לבני
יהודה ביום אבדם ואל תגדל פיך ביום צרה׃

<span id="an_1:13">1:13</span> אל תבוא בשער עמי ביום אידם אל תרא גם אתה
ברעתו ביום אידו ואל תשלחנה בחילו ביום אידו׃

<span id="an_1:14">1:14</span> ואל תעמד על הפרק להכרית את פליטיו ואל
תסגר שרידיו ביום צרה׃

<span id="an_1:15">1:15</span> כי קרוב יום יהוה על כל הגוים כאשר עשית
יעשה לך גמלך ישוב בראשך׃

<span id="an_1:16">1:16</span> כי כאשר שתיתם על הר קדשי ישתו כל הגוים
תמיד ושתו ולעו והיו כלוא היו׃

<span id="an_1:17">1:17</span> ובהר ציון תהיה פליטה והיה קדש וירשו בית
יעקב את מורשיהם׃

<span id="an_1:18">1:18</span> והיה בית יעקב אש ובית יוסף להבה ובית עשו
לקש ודלקו בהם ואכלום ולא יהיה שריד לבית עשו כי יהוה דבר׃

<span id="an_1:19">1:19</span> וירשו הנגב את הר עשו והשפלה את פלשתים
וירשו את שדה אפרים ואת שדה שמרון ובנימן את הגלעד׃

<span id="an_1:20">1:20</span> וגלת החל הזה לבני ישראל אשר כנענים עד
צרפת וגלת ירושלם אשר בספרד ירשו את ערי הנגב׃

<span id="an_1:21">1:21</span> ועלו מושעים בהר ציון לשפט את הר עשו והיתה
ליהוה המלוכה׃

------------------------------------------------------------------------

[Next: Jonah](jon.md)
