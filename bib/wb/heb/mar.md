[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Modern Hebrew Bible: Mark

<span id="an_1:1">1:1</span> ראשית בשורת ישוע המשיח בן האלהים׃

<span id="an_1:2">1:2</span> ככתוב בנביאים הנני שלח מלאכי לפניך ופנה
דרכך לפניך׃

<span id="an_1:3">1:3</span> קול קורא במדבר פנו דרך יהוה ישרו מסלותיו׃

<span id="an_1:4">1:4</span> ויהי יוחנן טבל במדבר וקורא טבילת התשובה
לסליחת החטאים׃

<span id="an_1:5">1:5</span> ותצא אליו כל ארץ יהודה ובני ירושלים ויטבלו
כלם על ידו בנהר הירדן מתודים את חטאתם׃

<span id="an_1:6">1:6</span> ויוחנן לבוש שער גמלים ואזור עור במתניו ואכל
חגבים ודבש היער׃

<span id="an_1:7">1:7</span> ויקרא לאמר בוא יבא אחרי החזק ממני אשר אינני
כדי לכרע ולהתיר את שרוך נעליו׃

<span id="an_1:8">1:8</span> אנכי טבלתי אתכם במים והוא יטבל אתכם ברוח
הקדש׃

<span id="an_1:9">1:9</span> ויהי בימים ההם ויבא ישוע מנצרת אשר בגליל
ויטבל על ידי יוחנן בירדן׃

<span id="an_1:10">1:10</span> ויהי אך עלה עלה מן המים וירא את השמים
נבקעים והרוח כיונה ירדת עליו׃

<span id="an_1:11">1:11</span> ויהי קול מן השמים אתה בני ידידי אשר רצתה
נפשי בו׃

<span id="an_1:12">1:12</span> ואחרי כן הוציאו הרוח המדברה׃

<span id="an_1:13">1:13</span> ויהי שם במדבר ארבעים יום והשטן נסהו ויהי
עם החיות והמלאכים שרתוהו׃

<span id="an_1:14">1:14</span> ואחרי אשר הסגר יוחנן בא ישוע הגלילה ויקרא
את בשורת מלכות האלהים לאמר׃

<span id="an_1:15">1:15</span> מלאה העת והגיעה מלכות האלהים שובו והאמינו
בבשורה׃

<span id="an_1:16">1:16</span> ויהי בהתהלכו על יד ים הגליל וירא את שמעון
ואת אנדרי אחי שמעון פרשים מצודה בים כי דיגים היו׃

<span id="an_1:17">1:17</span> ויאמר אליהם ישוע לכו אחרי ואשימכם לדיגי
אנשים׃

<span id="an_1:18">1:18</span> ויעזבו מהר את מכמרתיהם וילכו אחריו׃

<span id="an_1:19">1:19</span> ויהי כעברו מעט משם וירא את יעקב בן זבדי
ואת יוחנן אחיו וגם המה באניה מתקנים את המכמרות׃

<span id="an_1:20">1:20</span> ויקרא מהרה אליהם ויעזבו את זבדי אביהם
באניה עם השכירים וילכו אחריו׃

<span id="an_1:21">1:21</span> ויבאו אל כפר נחום וימהר לבוא בשבת לבית
הכנסת וילמד׃

<span id="an_1:22">1:22</span> וישתוממו על תורתו כי היה מלמדם כבעל גבורה
ולא כספרים׃

<span id="an_1:23">1:23</span> ואיש היה בבית כנסתם אשר רוח טמאה בו ויצעק
לאמר׃

<span id="an_1:24">1:24</span> אהה מה לנו ולך ישוע הנצרי באת להאבידנו
ידעתי מי אתה קדוש האלהים׃

<span id="an_1:25">1:25</span> ויגער בו ישוע לאמר האלם וצא ממנו׃

<span id="an_1:26">1:26</span> ויסחבהו רוח הטמאה ויצעק בקול גדול ויצא
ממנו׃

<span id="an_1:27">1:27</span> ויבהלו כלם וישאלו איש את רעהו לאמר מה זאת
מה היא התורה החדשה אשר אף לרוחות הטמאה בגבורה הוא מצוה והנה שמעות לו׃

<span id="an_1:28">1:28</span> ויצא שמעו מהר בכל מקמות ארץ הגליל׃

<span id="an_1:29">1:29</span> ויהי אחרי צאתם מבית הכנסת ויבאו ביתה
שמעון ואנדרי המה ויעקב ויוחנן עמם׃

<span id="an_1:30">1:30</span> וחמות שמעון שכבה אחוזת הקדחת וימהרו לדבר
אליו עליה׃

<span id="an_1:31">1:31</span> ויגש ויאחז בידה ויקימה ותרף ממנה הקדחת
פתאם ותשרת אותם׃

<span id="an_1:32">1:32</span> ויהי בערב כבוא השמש ויביאו אליו את כל
החולים ואת אחוזי השדים׃

<span id="an_1:33">1:33</span> וכל העיר נאספו יחדו פתח הבית׃

<span id="an_1:34">1:34</span> וירפא רבים אשר היו חולים חליים שונים
ויגרש שדים הרבה ולא נתן את השדים לדבר כי ידעהו׃

<span id="an_1:35">1:35</span> וישכם ממחרת בעוד לילה ויצא וילך אל מקום
חרבה ויתפלל שם׃

<span id="an_1:36">1:36</span> וירדפו אחריו שמעון והאנשים אשר אתו׃

<span id="an_1:37">1:37</span> וימצאהו ויאמרו אליו הנה כלם מבקשים אותך׃

<span id="an_1:38">1:38</span> ויאמר אליהם נעברה מזה אל ערי הפרזות
הקרבות ואקרא גם שם כי בעבור זאת יצאתי׃

<span id="an_1:39">1:39</span> ויהי קרא בבתי כנסיותיהם בכל הגליל ויגרש
את השדים׃

<span id="an_1:40">1:40</span> ויבוא אליו איש מצרע ויתחנן אליו ויכרע על
ברכיו ויאמר לו אם תרצה תוכל לטהרני׃

<span id="an_1:41">1:41</span> וירחם עליו וישלח את ידו ויגע בו ויאמר רצה
אנכי טהר׃

<span id="an_1:42">1:42</span> עודנו מדבר והצרעת סרה ממנו ויטהר׃

<span id="an_1:43">1:43</span> ויגער בו וימהר להוציאו החוצה׃

<span id="an_1:44">1:44</span> ויאמר אליו ראה אל תספר דבר לאיש כי אם לך
הראה אל הכהן והקרב על טהרתך את אשר צוה משה לעדות להם׃

<span id="an_1:45">1:45</span> אך הוא בצאתו החל לקרא הרבה ולהשמיע הדבר
עד אשר לא יכל לבוא עוד אל עיר בגלוי כי אם היה ישב מחוץ לעיר במקמות חרבה
ויבאו אליו מכל עבריו׃

<span id="an_2:1">2:1</span> ויהי מקץ ימים בשובו אל כפר נחום וישמעו כי
הוא בבית׃

<span id="an_2:2">2:2</span> ויאספו רבים מהרה עד אפס מקום לעמד אף מחוץ
לפתח וידבר אליהם את הדבר׃

<span id="an_2:3">2:3</span> ויבאו אליו אנשים נשאים איש נכה אברים וישאהו
בארבעה׃

<span id="an_2:4">2:4</span> ולא יכלו לגשת אליו מפני העם ויסירו את הגג
במקום אשר היה שם ויחתרו חתירה ויורידו את המשכב אשר שכב עליה נכה האברים׃

<span id="an_2:5">2:5</span> ויהי כראות ישוע את אמונתם ויאמר אל נכה
האברים בני נסלחו לך חטאתיך׃

<span id="an_2:6">2:6</span> ויהיו מן הסופרים ישבים שם וחשבים בלבם לאמר׃

<span id="an_2:7">2:7</span> מה ידבר זה גדופים כאלה מי יוכל לסלח חטאים
בלתי האלהים לבדו׃

<span id="an_2:8">2:8</span> וידע ישוע ברוחו כי ככה חשבו בלבבם ויאמר
אליהם מדוע תחשבו כאלה בלבבכם׃

<span id="an_2:9">2:9</span> מה הנקל האמר אל נכה האברים נסלחו לך חטאתיך
אם אמור קום שא את משכבך והתהלך׃

<span id="an_2:10">2:10</span> אך למען תדעון כי לבן האדם יש השלטן לסלח
חטאים בארץ ויאמר אל נכה האברים׃

<span id="an_2:11">2:11</span> לך אני אמר קום שא את משכבך ולך אל ביתך׃

<span id="an_2:12">2:12</span> ויקם פתאם וישא את משכבו ויצא לעיני כלם עד
כי השתממו כלם וישבחו את האלהים לאמר מעולם לא ראינו כזאת׃

<span id="an_2:13">2:13</span> וישב לצאת אל יד הים ויבאו אליו כל העם
וילמדם׃

<span id="an_2:14">2:14</span> ויהי בעברו וירא את לוי בן חלפי ישב בבית
המכס ויאמר אליו לכה אחרי ויקם וילך אחריו׃

<span id="an_2:15">2:15</span> ויהי כאשר הסב בביתו ויסבו מוכסים וחטאים
רבים עם ישוע ועם תלמידיו כי רבים היו ההלכים אחריו׃

<span id="an_2:16">2:16</span> והסופרים והפרושים ראו אתו אכל עם המוכסים
והחטאים ויאמרו אל תלמידיו למה זה עם החטאים והמוכסים אכל רבכם׃

<span id="an_2:17">2:17</span> וישמע ישוע ויאמר החזקים אינם צריכים לרפא
כי אם החלים לא באתי לקרא הצדיקים כי אם החטאים לתשובה׃

<span id="an_2:18">2:18</span> ותלמידי יוחנן והפרושים היו צמים ויבאו
ויאמרו אליו מדוע תלמידי יוחנן ותלמידי הפרושים צמים ותלמידיך אינם צמים׃

<span id="an_2:19">2:19</span> ויאמר אליהם ישוע איך יוכלו בני החפה לצום
בעוד החתן עמהם כל ימי היות החתן עמהם לא יוכלו לצום׃

<span id="an_2:20">2:20</span> הנה ימים באים ולקח מאתם החתן ואז יצומו
בימים ההם׃

<span id="an_2:21">2:21</span> אין תפר מטלית בגד חדש על שמלה בלה כי אז
ינתק מלויו החדש מן הבלה ותרע הקריעה׃

<span id="an_2:22">2:22</span> ואין נתן יין חדש בנאדות בלים כי אז יבקע
היין את הנאדות והיין ישפך והנאדות יאבדו אבל בנאדות חדשים ינתן היין החדש׃

<span id="an_2:23">2:23</span> ויהי כעברו בשבת בין הקמה ויחלו תלמידיו
לקטף מלילת בלכתם׃

<span id="an_2:24">2:24</span> ויאמרו אליו הפרושים ראה מה המה עשים בשבת
דבר אשר לא יעשה׃

<span id="an_2:25">2:25</span> ויאמר אליהם הכי לא קראתם את אשר עשה דוד
בהיתו חסר ורעב הוא ואשר היו אתו׃

<span id="an_2:26">2:26</span> כי בא אל בית אלהים בימי אביתר הכהן הגדול
ויאכל את לחם הפנים אשר לא נכון לאכלה כי אם לכהנים ויתן גם לאנשים אשר
אתו׃

<span id="an_2:27">2:27</span> ויאמר אליהם השבת נעשה בעבור האדם ולא האדם
בעבור השבת׃

<span id="an_2:28">2:28</span> לכן בן האדם אדון הוא גם לשבת׃

<span id="an_3:1">3:1</span> וישב ויבאו אל בית הכנסת ושם איש אשר ידו
יבשה׃

<span id="an_3:2">3:2</span> ויתבוננו בו אם ירפאהו בשבת למען ימצאו עליו
שטנה׃

<span id="an_3:3">3:3</span> ויאמר אל האיש אשר יבשה ידו קום עמד בתוך׃

<span id="an_3:4">3:4</span> ויאמר אליהם הנכון בשבת להיטיב או להרע להציל
נפש או לאבדה ויחרישו׃

<span id="an_3:5">3:5</span> ויבט אליהם סביב בחמה ויתעצב על טמטום לבבם
ויאמר אל האיש פשט את ידך ויפשט ידו ותרפא ותשב כאחרת׃

<span id="an_3:6">3:6</span> והפרושים יצאו מהרה ויתיעצו עליו עם
ההורדוסיים לאבדו׃

<span id="an_3:7">3:7</span> וישוע סר משם עם תלמידיו אל יד הים וילכו
אחריו המון עם רב מן הגליל ומיהודה׃

<span id="an_3:8">3:8</span> ומירושלים ומאדום ומעבר הירדן ומסביבות צור
וצידון המון רב אשר שמעו את כל אשר עשה ויבאו אליו׃

<span id="an_3:9">3:9</span> ויאמר אל תלמידיו כי יכינו לו אניה קטנה מפני
העם למען לא ילחצוהו׃

<span id="an_3:10">3:10</span> כי רפא לרבים עד כי התנפלו עליו כל המנגעים
לנגע בו׃

<span id="an_3:11">3:11</span> והרוחות הטמאות כראותן אתו נפלו לפניו
ותצעקנה לאמר אתה הוא בן אלהים׃

<span id="an_3:12">3:12</span> ויגער בהן מאד אשר לא תגלינה אותו׃

<span id="an_3:13">3:13</span> ויעל אל ההר ויקרא אל אשר הוא חפץ בם ויבאו
אליו׃

<span id="an_3:14">3:14</span> וישם שנים עשר איש למען יהיו אתו ולמען
ישלחם לקרא׃

<span id="an_3:15">3:15</span> והיה להם השלטן לרפא את התחלאים ולגרש את
השדים׃

<span id="an_3:16">3:16</span> ויכנה את שמעון בשם פטרוס׃

<span id="an_3:17">3:17</span> ואת יעקב בן זבדי ואת יוחנן אחי יעקב ויכנה
אתם בשם בני רגוש הוא בני רעם׃

<span id="an_3:18">3:18</span> ואת אנדרי ואת פילפוס ואת בר תלמי ואת מתי
ואת תומא ואת יעקב בן חלפי ואת תדי ואת שמעון הקני׃

<span id="an_3:19">3:19</span> ואת יהודה איש קריות אשר גם מסרו׃

<span id="an_3:20">3:20</span> ויבאו הביתה וישב המון העם להתאסף עד כי לא
יכלו אף לאכל לחם׃

<span id="an_3:21">3:21</span> וישמעו קרוביו ויצאו להחזיק בו כי אמרו יצא
מדעתו׃

<span id="an_3:22">3:22</span> והסופרים אשר ירדו מירושלים אמרו כי בעל
זבוב נכנס בו ועל ידי שר השדים הוא מגרש את השדים׃

<span id="an_3:23">3:23</span> ויקרא אותם אליו וידבר להם במשלים לאמר איך
יוכל השטן לגרש השטן׃

<span id="an_3:24">3:24</span> ואם נחלקה ממלכה על עצמה לא תוכל לעמד
הממלכה ההיא׃

<span id="an_3:25">3:25</span> ובית אם נחלק על עצמו לא יוכל לעמד הבית
ההוא׃

<span id="an_3:26">3:26</span> ואם השטן יתקומם אל עצמו ונחלק לא יוכל
לעמד כי בא קצו׃

<span id="an_3:27">3:27</span> אין איש אשר יכל לבוא לבית הגבור ולגזל את
כליו אם לא יאסר בראשונה את הגבור ואחר ישסה את ביתו׃

<span id="an_3:28">3:28</span> אמן אמר אני לכם כי כל החטאים יסלחו לבני
אדם וכל הגדופים אשר יגדפו׃

<span id="an_3:29">3:29</span> אך המגדף את רוח הקדש אין לו סליחה לעולם
כי יאשם בעונו לנצח׃

<span id="an_3:30">3:30</span> כי המה אמרו רוח טמאה בו׃

<span id="an_3:31">3:31</span> ויבאו אמו ואחיו ויעמדו מחוץ לבית וישלחו
אליו לקרא לו׃

<span id="an_3:32">3:32</span> והמון העם ישבו סביביו ויאמרו אליו הנה אמך
ואחיך בחוץ מבקשים אותך׃

<span id="an_3:33">3:33</span> ויען ויאמר אליהם מי הם אמי ואחי׃

<span id="an_3:34">3:34</span> ויבט סביב אל הישבים סביביו ויאמר הנה אמי
ואחי׃

<span id="an_3:35">3:35</span> כי כל אשר יעשה רצון האלהים הוא אחי ואחותי
ואמי׃

<span id="an_4:1">4:1</span> וישב אל הים ויחל ללמד ויקהלו אליו המון עם
רב עד אשר ירד לשבת באניה בים וכל העם עומד על חוף הים ביבשה׃

<span id="an_4:2">4:2</span> וילמדם הרבה במשלים ויאמר אליהם בלמדו אתם׃

<span id="an_4:3">4:3</span> שמעו שמוע הנה הזרע יצא לזרע׃

<span id="an_4:4">4:4</span> ויהי בזרעו ויפל מן הזרע על יד הדרך ויבא עוף
השמים ויאכלהו׃

<span id="an_4:5">4:5</span> ויש אשר נפל על מקום הסלע אשר אין לו שם אדמה
הרבה וימהר לצמח כי לא היה לו עמק אדמה׃

<span id="an_4:6">4:6</span> ויהי כזרח השמש ויצרב וייבש כי אין לו שרש׃

<span id="an_4:7">4:7</span> ויש אשר נפל בין הקצים ויעלו הקצים וימעכהו
ולא נתן פרי׃

<span id="an_4:8">4:8</span> ויש אשר נפל על האדמה הטובה ויתן פרי עלה
וגדל ויעש זה שלשים שערים וזה ששים וזה מאה׃

<span id="an_4:9">4:9</span> ויאמר אליהם מי אשר אזנים לו לשמע ישמע׃

<span id="an_4:10">4:10</span> ויהי בהיותו לבדו וישאלוהו האנשים אשר
סביביו עם שנים העשר על המשל׃

<span id="an_4:11">4:11</span> ויאמר אליהם לכם נתן לדעת סוד מלכות האלהים
ואשר בחוץ להם הכל במשלים׃

<span id="an_4:12">4:12</span> למען יראו ראו ולא ידעו ושמעו שמוע ולא
יבינו פן ישובו ונסלח לחטאתם׃

<span id="an_4:13">4:13</span> ויאמר להם הן לא ידעתם את המשל הזה ואיך
תבינו את המשלים כלם׃

<span id="an_4:14">4:14</span> הזרע הוא זרע את הדבר׃

<span id="an_4:15">4:15</span> ואלה הם הנזרעים על יד הדרך אשר יזרע בם
הדבר וכשמעם אותו מיד בא השטן וישא את הדבר הזרוע בלבבם׃

<span id="an_4:16">4:16</span> וכן הנזרעים על מקמות הסלע הם השמעים את
הדבר ומהר בשמחה יקחהו׃

<span id="an_4:17">4:17</span> אך אין להם שרש בקרבם ורק לשעה יעמדו ואחר
כן בהיות צרה ורדיפה על אדות הדבר מהרה יכשלו׃

<span id="an_4:18">4:18</span> והאחרים הנזרעים בין הקצים הם השמעים את
הדבר׃

<span id="an_4:19">4:19</span> ודאגות העולם הזה ומרמת העשר ותאות שאר
הדברים באות וממעכות את הדבר ופרי לא יהיה לו׃

<span id="an_4:20">4:20</span> ואלה המזרעים על האדמה הטובה הם השמעים את
הדבר ומקבלים אתו ועשים פרי לשלשים שערים ולששים ולמאה׃

<span id="an_4:21">4:21</span> ויאמר אליהם הכי יביאו הנר למען יושם תחת
האיפה ותחת המטה ולא למען יעלהו על המנורה׃

<span id="an_4:22">4:22</span> כי אין דבר סתום אשר לא יגלה ולא נעלם דבר
כי אם למען יבא לגלוי׃

<span id="an_4:23">4:23</span> כל אשר אזנים לו לשמע ישמע׃

<span id="an_4:24">4:24</span> ויאמר אליהם ראו מה אתם שמעים במדה אשר אתם
מודדים בה ימד לכם ועוד יוסף לכם השמעים׃

<span id="an_4:25">4:25</span> כי מי שיש לו נתון ינתן לו ומי שאין לו גם
את אשר יש לו יקח ממנו׃

<span id="an_4:26">4:26</span> ויאמר מלכות האלהים היא כאשר ישליך איש זרע
על האדמה׃

<span id="an_4:27">4:27</span> וישן וקם לילה ויום והזרע יצמח וגדל והוא
לא ידע׃

<span id="an_4:28">4:28</span> כי הארץ מאליה מוציאה פריה את הדשא ראשונה
ואחריו את השבלת ואחרי כן את החטה המלאה בשבלת׃

<span id="an_4:29">4:29</span> וכאשר גמל הפרי ימהר לשלח את המגל כי בשל
הקציר׃

<span id="an_4:30">4:30</span> ויאמר אל מה נדמה את מלכות האלהים ובאי זה
משל נמשילנה׃

<span id="an_4:31">4:31</span> כגרגר של חרדל אשר יזרע באדמה והוא קטן מכל
הזרעים אשר על הארץ׃

<span id="an_4:32">4:32</span> ואחרי הזרעו יעלה ויגדל על כל הירקות ועשה
ענפים גדולים עד אשר יוכלו עוף השמים לקנן בצלו׃

<span id="an_4:33">4:33</span> ובמשלים רבים כאלה דבר אליהם את הדבר כפי
אשר יכלו לשמע׃

<span id="an_4:34">4:34</span> ובבלי משל לא דבר אליהם והיה בהיותו עם
תלמידיו לבדם יבאר להם את הכל׃

<span id="an_4:35">4:35</span> ויאמר אליהם ביום ההוא לפנות ערב נעברה
העבר׃

<span id="an_4:36">4:36</span> ויעזבו את המון העם ויקחו אתו כאשר הוא
באניה וגם אניות אחרות הלכו עמו׃

<span id="an_4:37">4:37</span> ותקם רוח סערה גדולה וישטפו הגלים אל תוך
האניה עד אשר כמעט נמלאה׃

<span id="an_4:38">4:38</span> והוא ישן על הכסת באחרי האניה ויעירו אותו
ויאמרו אליו רבי האינך דאג לנו כי נאבד׃

<span id="an_4:39">4:39</span> ויעור ויגער ברוח ויאמר אל הים הס ודם ותשך
הרוח ותהי דממה גדולה׃

<span id="an_4:40">4:40</span> ויאמר אליהם למה ככה אתם חרדים איך אין לכם
אמונה׃

<span id="an_4:41">4:41</span> וייראו יראה גדולה ויאמרו איש אל רעהו מי
אפוא הוא אשר גם הרוח והים שמעים לו׃

<span id="an_5:1">5:1</span> ויבאו אל עבר הים אל ארץ הגדרים׃

<span id="an_5:2">5:2</span> והוא יצא מן האניה והנה איש בא לקראתו מבין
הקברים אשר רוח טמאה בו׃

<span id="an_5:3">5:3</span> ומושבו בקברים וגם בעבתים לא יכל איש לאסרו׃

<span id="an_5:4">5:4</span> כי פעמים הרבה אסרוהו בכבלים ובעבתים וינתק
את העבתים וישבר את הכבלים ואין איש יכל לכבשו׃

<span id="an_5:5">5:5</span> ותמיד לילה ויומם היה בהרים ובקברים צעק ופצע
את עצמו באבנים׃

<span id="an_5:6">5:6</span> ויהי כראותו את ישוע מרחוק וירץ וישתחו לו׃

<span id="an_5:7">5:7</span> ויצעק בקול גדול ויאמר מה לי ולך ישוע בן אל
עליון באלהים אני משביעך אשר לא תענני׃

<span id="an_5:8">5:8</span> כי הוא אמר אליו צא רוח טמא מן האדם הזה׃

<span id="an_5:9">5:9</span> וישאל אתו מה שמך ויען ויאמר לגיון שמי כי
רבים אנחנו׃

<span id="an_5:10">5:10</span> ויתחנן אליו מאד לבלתי שלחם אל מחוץ לארץ׃

<span id="an_5:11">5:11</span> ועדר חזירים רבים היה שם במרעה ההרים׃

<span id="an_5:12">5:12</span> ויתחננו לו כל השדים לאמר שלחנו אל החזירים
ונבאה אל תוכם׃

<span id="an_5:13">5:13</span> וינח להם ויצאו רוחות הטמאה ויבאו בחזירים
וישתער העדר מן המורד אל הים כאלפים במספר ויטבעו בים׃

<span id="an_5:14">5:14</span> וינוסו רעי החזירים ויגידו זאת בעיר ובשדות
ויצאו לראות מה נהיתה׃

<span id="an_5:15">5:15</span> ויבאו אל ישוע ויראו את אחוז השדים אשר
הלגיון בו והוא יושב מלבש וטוב שכל וייראו׃

<span id="an_5:16">5:16</span> ויספרו להם הראים את אשר נעשה לאחוז השדים
ואת דבר החזירים׃

<span id="an_5:17">5:17</span> ויחלו להתחנן לו לסור מגבוליהם׃

<span id="an_5:18">5:18</span> ויהי ברדתו אל האניה התחנן אליו האיש אשר
היה אחוז שדים לתתו לשבת עמו׃

<span id="an_5:19">5:19</span> ולא הניח לו כי אם אמר אליו שוב לביתך אל
בני משפחתך והגד להם את הגדלות אשר עשה לך יהוה ויחנך׃

<span id="an_5:20">5:20</span> וילך לו ויחל לקרא בעשר הערים את הגדלות
אשר עשה לו ישוע ויתמהו כלם׃

<span id="an_5:21">5:21</span> וישב ישוע לעבר באניה אל עבר הים ויקהל
אליו המון רב והוא על שפת הים׃

<span id="an_5:22">5:22</span> והנה בא אחד מראשי הכנסת ושמו יאיר וירא
אתו ויפל לרגליו׃

<span id="an_5:23">5:23</span> ויתחנן אליו מאד לאמר בתי הקטנה חלתה עד
למות אנא בוא נא ושים ידיך עליה למען תרפא ותחיה׃

<span id="an_5:24">5:24</span> וילך אתו וילכו אחריו המון רב וידחקהו׃

<span id="an_5:25">5:25</span> ואשה היתה זבת דם שתים עשרה שנה׃

<span id="an_5:26">5:26</span> והיא סבלה הרבה תחת ידי רפאים רבים והוציאה
את כל אשר לה ולא להועיל ויהי חליה חזק מאד׃

<span id="an_5:27">5:27</span> ויהי כשמעה את שמע ישוע ותבוא בהמון העם
מאחריו ותגע בבגדו׃

<span id="an_5:28">5:28</span> כי אמרה רק אם אגע בבגדיו אושע׃

<span id="an_5:29">5:29</span> וייבש מקור דמיה פתאם ותבן בבשרה כי נרפא
נגעה׃

<span id="an_5:30">5:30</span> וברגע ידע ישוע בנפשו כי גבורה יצאה ממנו
ויפן בתוך העם ויאמר מי נגע בבגדי׃

<span id="an_5:31">5:31</span> ויאמר אליו תלמידיו אתה ראה את ההמון דוחק
אתך ואמרת מי נגע בי׃

<span id="an_5:32">5:32</span> ויבט סביב לראות את אשר עשתה זאת׃

<span id="an_5:33">5:33</span> ותירא האשה ותחרד כי ידעה את אשר נעשה לה
ותבא ותפל לפניו ותגד לו את האמת כלה׃

<span id="an_5:34">5:34</span> ויאמר אליה בתי אמונתך הושיעה לך לכי לשלום
וחיית מנגעך׃

<span id="an_5:35">5:35</span> עודנו מדבר והנה באים מבית ראש הכנסת לאמר
בתך מתה למה תטריח עוד את המורה׃

<span id="an_5:36">5:36</span> וכשמע ישוע את הדבר אשר דברו ויאמר אל ראש
הכנסת אל תירא רק האמינה׃

<span id="an_5:37">5:37</span> ולא הניח לאיש ללכת אתו בלתי אם לפטרוס
וליעקב וליוחנן אחי יעקב׃

<span id="an_5:38">5:38</span> ויבא בית ראש הכנסת וירא המון הבכים
והמיללים הרבה׃

<span id="an_5:39">5:39</span> ובבאו אמר אליהם מה תהמו ותבכו הנערה לא
מתה אך ישנה היא׃

<span id="an_5:40">5:40</span> וישחקו לו והוא גרש את כלם ויקח את אבי
הנערה ואת אמה ואת אשר אתו ויבא החדרה אשר שם שכבת הנערה׃

<span id="an_5:41">5:41</span> ויאחז ביד הנערה ויאמר אליה טליתא קומי אשר
פרושו הילדה אני אמר לך קומי נא׃

<span id="an_5:42">5:42</span> ומיד קמה הילדה ותתהלך והיא בת שתים עשרה
שנה וישמו שמה גדולה׃

<span id="an_5:43">5:43</span> ויזהר אותם מאד שלא יודע הדבר לאיש ויאמר
לתת לה לאכול׃

<span id="an_6:1">6:1</span> ויצא משם ויבא אל ארצו וילכו אחריו תלמידיו׃

<span id="an_6:2">6:2</span> וביום השבת החל ללמד בבית הכנסת וישמעו רבים
וישתוממו לאמר מאין לזה כאלה ומה היא החכמה הנתונה לו עד אשר נעשו גבורות
כאלה על ידיו׃

<span id="an_6:3">6:3</span> הלא זה הוא החרש בן מרים ואחי יעקב ויוסי
ויהודה ושמעון והלא אחיותיו אתנו פה ויהי להם למכשול׃

<span id="an_6:4">6:4</span> ויאמר אליהם ישוע אין הנביא נקלה כי אם בארצו
ובין קרוביו ובביתו׃

<span id="an_6:5">6:5</span> ולא יכל לעשות שם פלא רק על חלשים מעטים שם
את ידיו וירפאם׃

<span id="an_6:6">6:6</span> ויתמה על חסרון אמונתם ויסב בכפרים סבוב
ולמד׃

<span id="an_6:7">6:7</span> ויקרא אל שנים העשר ויחל לשלח אותם שנים שנים
ויתן להם שלטן על רוחות הטמאה׃

<span id="an_6:8">6:8</span> ויצו אותם אשר לא ישאו מאומה לדרך זולתי מקל
לבדו לא תרמיל ולא לחם ולא נחשת בחגורה׃

<span id="an_6:9">6:9</span> רק להיות נעולי סנדל ושתי כתנות לא ילבשו׃

<span id="an_6:10">6:10</span> ויאמר אליהם במקום אשר תבאו בית איש שבו בו
עד כי תצאו משם׃

<span id="an_6:11">6:11</span> וכל אשר לא יקבלו אתכם ולא ישמעו אליכם צאו
משם ונערו את עפר כפות רגליכם לעדות להם אמן אני אמר לכם לסדם ולעמרה יקל
ביום הדין מן העיר ההיא׃

<span id="an_6:12">6:12</span> ויצאו ויקראו לשוב בתשובה׃

<span id="an_6:13">6:13</span> ויגרשו שדים רבים ויסוכו בשמן חלשים רבים
וירפאום׃

<span id="an_6:14">6:14</span> וישמע עליו המלך הורדוס כי נודע שמו ויאמר
יוחנן הטובל קם מן המתים ועל כן פעלות בו הגבורות׃

<span id="an_6:15">6:15</span> ואחרים אמרו כי הוא אליהו ואחרים אמרו כי
נביא הוא או כאחד הנביאים׃

<span id="an_6:16">6:16</span> וישמע הורדוס ויאמר יוחנן אשר אנכי נשאתי
את ראשו מעליו הוא קם מן המתים׃

<span id="an_6:17">6:17</span> כי הוא הורודס שלח לתפש את יוחנן ויאסרהו
בבית הסהר בגלל הורודיה אשת פילפוס אחיו כי אתה לקח לו לאשה׃

<span id="an_6:18">6:18</span> יען אשר אמר יוחנן אל הורדוס אשת אחיך
איננה מתרת לך׃

<span id="an_6:19">6:19</span> ותשטם אותו הורודיה ותבקש המיתו ולא יכלה׃

<span id="an_6:20">6:20</span> כי הורדוס ירא את יוחנן בדעתו כי הוא איש
צדיק וקדוש ויגן בעדו והרבה עשה בשמעו אליו ויאהב לשמע אתו׃

<span id="an_6:21">6:21</span> ויבא היום המכשר כי הורדוס ביום הלדת אתו
עשה משתה לגדוליו ולשרי האלפים ולראשי הגליל׃

<span id="an_6:22">6:22</span> ותבא בת הורודיה ותרקד ותיטב בעיני הורדוס
ובעיני המסבים עמו ויאמר המלך אל הנערה שאלי ממני את אשר תחפצי ואתן לך׃

<span id="an_6:23">6:23</span> וישבע לה לאמר כל אשר תשאלי ממני אתן לך עד
חצי מלכותי׃

<span id="an_6:24">6:24</span> ותצא ותאמר לאמה מה אשאל ותאמר את ראש
יוחנן המטביל׃

<span id="an_6:25">6:25</span> ותמהר מאד לבוא אל המלך ותשאל לאמר רצוני
אשר תתן לי עתה בקערה את ראש יוחנן המטביל׃

<span id="an_6:26">6:26</span> ויתעצב המלך מאד אך בעבור השבועה והמסבים
עמו לא רצה להשיב פניה׃

<span id="an_6:27">6:27</span> ומיד שלח המלך אחד הטבחים ויצוהו להביא את
ראשו׃

<span id="an_6:28">6:28</span> וילך ויכרת את ראשו בבית הסהר ויביאהו
בקערה ויתנהו לנערה והנערה נתנה אתו אל אמה׃

<span id="an_6:29">6:29</span> וישמעו תלמידיו ויבאו וישאו את גויתו
וישימוה בקבר׃

<span id="an_6:30">6:30</span> ויקהלו השליחים אל ישוע ויגידו לו את כל
אשר עשו ואת אשר למדו׃

<span id="an_6:31">6:31</span> ויאמר אליהם באו אתם לבדד אל מקום חרבה
ונוחו מעט כי רבים היו הבאים והיצאים עד לאין עת להם לאכול׃

<span id="an_6:32">6:32</span> וילכו משם באניה אל מקום חרבה לבדד׃

<span id="an_6:33">6:33</span> וההמון ראה אותם יצאים ויכירהו רבים וירוצו
שמה ברגליהם מכל הערים ויעברו אותם ויאספו אליו׃

<span id="an_6:34">6:34</span> ויצא וירא המון עם רב ויהמו מעיו עליהם כי
היו כצאן אשר אין להם רעה ויחל ללמד אותם דברים הרבה׃

<span id="an_6:35">6:35</span> ויהי כאשר רפה היום לערוב ויגשו אליו
תלמידיו לאמר הנה המקום חרב והיום רד מאד׃

<span id="an_6:36">6:36</span> שלח אותם וילכו אל החצרים והכפרים מסביב
לקנות להם לחם כי אין להם מה לאכל׃

<span id="an_6:37">6:37</span> ויען ויאמר אליהם תנו אתם להם לאכלה ויאמרו
אליו הנלך לקנות לחם במאתים דינר ונתן להם לאכלה׃

<span id="an_6:38">6:38</span> ויאמר אליהם כמה ככרות לחם יש לכם לכו וראו
וידעו ויאמרו חמש ושני דגים׃

<span id="an_6:39">6:39</span> ויצו אותם לשבת כלם חברה חברה לבדה על ירק
הדשא׃

<span id="an_6:40">6:40</span> וישבו להם שורות שורות למאות ולחמשים׃

<span id="an_6:41">6:41</span> ויקח את חמשת ככרות הלחם ואת שני הדגים
וישא עיניו השמימה ויברך ויפרס את הלחם ויתן לתלמידיו לשום לפניהם ואת שני
הדגים חלק לכלם׃

<span id="an_6:42">6:42</span> ויאכלו כלם וישבעו׃

<span id="an_6:43">6:43</span> וישאו מן הפתותים מלוא סלים שנים עשר וגם
מן הדגים׃

<span id="an_6:44">6:44</span> והאכלים מן הלחם היו כחמשת אלפי איש׃

<span id="an_6:45">6:45</span> ואחרי כן האיץ בתלמידיו לרדת באניה ולעבור
לפניו אל עבר הים אל בית צידה עד שלחו את העם׃

<span id="an_6:46">6:46</span> ויהי אחר שלחו אתם ויעל ההרה להתפלל׃

<span id="an_6:47">6:47</span> ויהי ערב והאניה באה בתוך הים והוא לבדו
ביבשה׃

<span id="an_6:48">6:48</span> וירא אותם מתעמלים בשוטם כי הרוח לנגדם
ויהי כעת האשמרת הרביעית ויבא אליהם מתהלך על פני הים ויואל לעבור לפניהם׃

<span id="an_6:49">6:49</span> והם בראתם אתו מתהלך על פני הים חשבו כי
מראה רוח הוא ויצעקו׃

<span id="an_6:50">6:50</span> כי כלם ראוהו ויבהלו אז דבר אתם ויאמר
אליהם חזקו כי אני הוא אל תיראו׃

<span id="an_6:51">6:51</span> וירד אליהם אל האניה והרוח שככה וישתוממו
עוד יותר בלבבם ויתמהו׃

<span id="an_6:52">6:52</span> כי לא השכילו בדבר ככרות הלחם מפני טמטום
לבבם׃

<span id="an_6:53">6:53</span> ויעברו את הים ויבאו ארצה גניסר ויקרבו אל
היבשה׃

<span id="an_6:54">6:54</span> ויהי כצאתם מן האניה אז הכירהו׃

<span id="an_6:55">6:55</span> וירוצו בכל סביבותיהם ויחלו לשאת את החולים
במשכבות אל כל מקום אשר שמעו כי שם הוא׃

<span id="an_6:56">6:56</span> ובכל מקום אשר יבא אל הכפרים או הערים ואל
השדות שם שמו את החולים בחוצות ויתחננו לו כי יגעו רק בציצת בגדו והיה כל
אשר נגעו ונושעו׃

<span id="an_7:1">7:1</span> ויקהלו אליו הפרושים ומן הסופרים אשר באו
מירושלים׃

<span id="an_7:2">7:2</span> ויהי כראותם מתלמידיו אכלים לחם בטמאת ידיהם
בלא נטילה ויוכיחו אתם׃

<span id="an_7:3">7:3</span> כי הפרושים וכל היהודים לא יאכלו בלתי את
רחצו את ידיהם עד הפרק באחזם בקבלת הזקנים׃

<span id="an_7:4">7:4</span> ואת אשר מן השוק אינם אכלים בלא טבילה ועוד
דברים אחרים רבים אשר קבלו לשמר כמו טבילת כסות וכדים ויורות ומטות׃

<span id="an_7:5">7:5</span> וישאלו אותו הפרושים והסופרים מדוע תלמידיך
אינם נהגים על פי קבלת הזקנים כי אכלים לחם בלא נטבילת ידים׃

<span id="an_7:6">7:6</span> ויען ויאמר אליהם היטב נבא ישעיהו עליכם
החנפים ככתוב העם הזה בשפתיו כבדוני ולבו רחק ממני׃

<span id="an_7:7">7:7</span> ותהו יראתם אתי מצות אנשים מלמדים׃

<span id="an_7:8">7:8</span> כי עזבתם את מצות אלהים לאחז בקבלת בני אדם
טבילות כדים וכסות וכאלה רבות אתם עשים׃

<span id="an_7:9">7:9</span> ויאמר אליהם מה יפה עשיתם אשר בטלתם את מצות
האלהים כדי שתשמרו את קבלתכם׃

<span id="an_7:10">7:10</span> כי משה אמר כבד את אביך ואת אמך ומקלל אביו
ואמו מות יומת׃

<span id="an_7:11">7:11</span> ואתם אמרים איש כי יאמר לאביו ולאמו קרבן
פרושו מתנה לאלהים כל מה שאתה נהנה לי׃

<span id="an_7:12">7:12</span> ולא תניחו לו לעשות עוד מאומה לאביו ולאמו׃

<span id="an_7:13">7:13</span> ותפרו את דבר האלהים על ידי קבלתכם אשר
קבלתם והרבה כאלה אתם עשים׃

<span id="an_7:14">7:14</span> ויקרא אל כל העם ויאמר אליהם שמעו אלי כלכם
והבינו׃

<span id="an_7:15">7:15</span> אין דבר מחוץ לאדם אשר יוכל לטמא אותו בבאו
אל קרבו כי אם הדברים היוצאים ממנו המה יטמאו את האדם׃

<span id="an_7:16">7:16</span> כל אשר אזנים לו לשמע ישמע׃

<span id="an_7:17">7:17</span> ויהי כאשר שב הביתה מן ההמון וישאלהו
תלמידיו על דבר המשל׃

<span id="an_7:18">7:18</span> ויאמר אליהם האף אתם חסרי בינה הלא תשכילו
כי כל הבא את תוך האדם מחוצה לו לא יטמאנו׃

<span id="an_7:19">7:19</span> כי לא יבוא אל לבו כי אם אל כרשו ויצא
למוצאות להבר כל אכל׃

<span id="an_7:20">7:20</span> ויאמר היצא מן האדם הוא מטמא את האדם׃

<span id="an_7:21">7:21</span> \]22-12\[ כי מתוך לב האדם יצאות המחשבות
הרעות נאף וזנה ורצוח וגנוב ואהבת בצע ורשעה ורמיה וזוללות וצרות עין וגדוף
וזדון וסכלות׃

<span id="an_7:22">7:22</span> \]22-12\[׃

<span id="an_7:23">7:23</span> כל הרעות האלה מקרב האדם הן יוצאות ומטמאות
אתו׃

<span id="an_7:24">7:24</span> ויקם משם וילך לו אל גבולות צור וצידון
ובבואו הביתה לא אבה כי יודע לאיש ולא יכל להסתר׃

<span id="an_7:25">7:25</span> כי אשה אשר רוח טמאה נכנסה בבתה הקטנה שמעה
את שמעו ותבא ותפל לרגליו׃

<span id="an_7:26">7:26</span> והאשה יונית וארץ מולדתה כנען אשר לסוריא
ותבקש ממנו לגרש אר השד מבתה׃

<span id="an_7:27">7:27</span> ויאמר אליה ישוע הניחו לשבע בראשונה הבנים
כי לא טוב לקחת לחם הבנים ולהשליכו לצעירי הכלבים׃

<span id="an_7:28">7:28</span> ותען ותאמר אליו כן אדני אבל גם צעירי
הכלבים יאכלו תחת השלחן מפרורי לחם הבנים׃

<span id="an_7:29">7:29</span> ויאמר אליה בגלל דברך זה לכי לך יצא השד
מבתך׃

<span id="an_7:30">7:30</span> ותבא אל ביתה ותמצא את הילדה משכבת על חמטה
והשד יצא ממנה׃

<span id="an_7:31">7:31</span> וישב ויצא מגבול צור וצידון ויבא אל ים
הגליל בתוך גבול עשר הערים׃

<span id="an_7:32">7:32</span> ויביאו אליו איש אשר היה חרש ואלם ויתחננו
לו לשום עליו את ידו׃

<span id="an_7:33">7:33</span> ויקח אתו לבדו מקרב ההמון וישם את אצבעותיו
באזניו וירק ויגע על לשנו׃

<span id="an_7:34">7:34</span> ויבט השמימה ויאנח ויאמר אליו אפתח ופרושו
הפתח׃

<span id="an_7:35">7:35</span> וברגע נפתחו אזניו ויתר קשר לשונו וידבר
בשפה ברורה׃

<span id="an_7:36">7:36</span> ויזהר אותם כי לא יספרו לאיש וכאשר יזהירם
כן ירבו להכריז׃

<span id="an_7:37">7:37</span> וישתוממו עד מאד ויאמרו את הכל עשה יפה גם
החרשים הוא עשה לשמעים גם האלמים למדברים׃

<span id="an_8:1">8:1</span> ויהי בימים ההם בהקבץ עם רב ואין להם מה
יאכלו ויקרא אל תלמידיו ויאמר אליהם׃

<span id="an_8:2">8:2</span> נכמרו רחמי על העם כי זה שלשת ימים עמדו עמדי
ואין להם לחם לאכל׃

<span id="an_8:3">8:3</span> והיה בשלחי אותם רעבים לבתיהם יתעלפו בדרך כי
יש מהם אשר באו ממרחק׃

<span id="an_8:4">8:4</span> ויענו אתו תלמידיו מאין יוכל איש להשביע את
אלה פה במדבר לחם׃

<span id="an_8:5">8:5</span> וישאל אותם כמה ככרות לחם יש לכם ויאמרו שבע׃

<span id="an_8:6">8:6</span> ויצו את העם לשבת לארץ ויקח את שבע ככרות
הלחם ויברך ויפרס ויתן אותם לתלמידיו לשום לפניהם וישימו לפני העם׃

<span id="an_8:7">8:7</span> ויהי להם מעט דגים קטנים ויברך ויאמר לשום
לפניהם גם את אלה׃

<span id="an_8:8">8:8</span> ויאכלו וישבעו וישאו מן הפתותים הנותרים שבעת
דודים׃

<span id="an_8:9">8:9</span> והאכלים היו כארבעת אלפי איש וישלחם׃

<span id="an_8:10">8:10</span> אז ירד באניה עם תלמידיו ויבא אל גלילות
דלמונתא׃

<span id="an_8:11">8:11</span> ויצאו הפרושים ויחלו להתוכח אתו וישאלו
מעמו אות מן השמים והם מנסים אתו׃

<span id="an_8:12">8:12</span> ויאנח ברוחו ויאמר מה הדור הזה מבקש לו אות
אמן אמר אני לכם אם ינתן אות לדור הזה׃

<span id="an_8:13">8:13</span> ויעזב אותם וירד באניה וישב ויעבר אל עבר
הים׃

<span id="an_8:14">8:14</span> וישכחו לקחת אתם לחם ולא היה להם באניה
בלתי אם ככר לחם אחת׃

<span id="an_8:15">8:15</span> ויזהר אותם לאמר ראו השמרו לכם משאר
הפרושים ומשאר הורדוס׃

<span id="an_8:16">8:16</span> ויחשבו ויאמרו איש אל רעהו על כי לחם אין
אתנו׃

<span id="an_8:17">8:17</span> וידע ישוע ויאמר להם מה תחשבו על כי לחם
אין לכם העוד לא תשכילו ולא תבינו ולבכם עודנו מטמטם׃

<span id="an_8:18">8:18</span> עינים לכם ולא תראו ואזנים לכם ולא תשמעו
ולא תזכרו׃

<span id="an_8:19">8:19</span> כאשר פרסתי את חמשת ככרות הלחם לחמשת אלפי
איש כמה סלים מלאי פתותים נשאתם ויאמרו אליו שנים עשר׃

<span id="an_8:20">8:20</span> ובשבע לארבעת אלפי איש כמה דודים מלאי
פתותים נשאתם ויאמרו אליו שבעה׃

<span id="an_8:21">8:21</span> ויאמר אליהם איך לא תבינו׃

<span id="an_8:22">8:22</span> ויבא אל בית צידה ויביאו אליו איש עור
ויתחננו לו לגעת בו׃

<span id="an_8:23">8:23</span> ויאחז ביד העור ויוליכהו אל מחוץ לכפר וירק
בעיניו וישם את ידיו עליו וישאלהו לאמר הראה אתה דבר׃

<span id="an_8:24">8:24</span> ויבט ויאמר אראה את בני האדם כי מתהלכים
כאילנות אני ראה׃

<span id="an_8:25">8:25</span> ויוסף לשום את ידיו על עיניו ותפקחנה עיניו
וירפא וירא הכל היטב עד למרחוק׃

<span id="an_8:26">8:26</span> וישלחהו אל ביתו לאמר אל תבא בתוך הכפר ואל
תדבר לאיש בכפר׃

<span id="an_8:27">8:27</span> ויצא ישוע ותלמידיו ללכת אל כפרי קיסרין של
פילפוס ויהי בדרך וישאל את תלמידיו ויאמר אליהם מה אמרים עלי האנשים מי
אני׃

<span id="an_8:28">8:28</span> ויענו ויאמרו יוחנן המטביל ויש אמרים אליהו
ואחרים אמרים אחד מן הנביאים׃

<span id="an_8:29">8:29</span> וישאל אתם לאמר ואתם מה תאמרו עלי מי אני
ויען פטרוס ויאמר אליו אתה הוא המשיח׃

<span id="an_8:30">8:30</span> ויצו אתם בגערה לבלתי דבר עליו לאיש׃

<span id="an_8:31">8:31</span> ויחל ללמדם כי צריך בן האדם לענות הרבה
וימאס על ידי הזקנים והכהנים הגדולים והסופרים ויומת ומקצה שלשת ימים קום
יקום׃

<span id="an_8:32">8:32</span> והוא בגלוי דבר את הדבר הזה ויקחהו פטרוס
ויחל לגער בו׃

<span id="an_8:33">8:33</span> ויפן אחריו ויבט את תלמידיו ויגער בפטרוס
לאמר סור מעל פני השטן כי אין לבך לדברי האלהים כי אם לדברי האדם׃

<span id="an_8:34">8:34</span> ויקרא אל העם ואל תלמידיו ויאמר אליהם החפץ
ללכת אחרי יכחש בנפשו וישא את צלבו וילך אחרי׃

<span id="an_8:35">8:35</span> כי כל אשר יחפץ להושיע את נפשו תאבד נפשו
ממנו וכל אשר תאבד לו נפשו למעני ולמען הבשורה הוא יושיענה׃

<span id="an_8:36">8:36</span> כי מה יסכן לאדם כי יקנה את כל העולם
ונשחתה נפשו׃

<span id="an_8:37">8:37</span> או מה יתן איש פדיון נפשו׃

<span id="an_8:38">8:38</span> כי כל איש אשר הייתי אני ודברי לו לחרפה
בדור הנאף והחוטא הזה אף הוא יהיה לחרפה לבן האדם בבואו בכבוד אביו עם
המלאכים הקדושים׃

<span id="an_9:1">9:1</span> ויאמר אליהם אמן אמר אני לכם כי יש מן העמדים
פה אשר לא יטעמו מות עד כי יראו מלכות האלהים באה בגבורה׃

<span id="an_9:2">9:2</span> ואחרי ששת ימים לקח ישוע את פטרוס ואת יעקב
ואת יוחנן ויעלם על הר גבה אתו לבדם וישתנה לעיניהם׃

<span id="an_9:3">9:3</span> ובגדיו נהיו מזהירים לבנים מאד כשלג אשר לא
יוכל כובס בארץ להלבין כמוהם׃

<span id="an_9:4">9:4</span> וירא אליהם אליהו ומשה מדברים עם ישוע׃

<span id="an_9:5">9:5</span> ויען פטרוס ויאמר אל ישוע רבי טוב היותנו פה
נעשה נא שלש סכות לך אחת ולמשה אחת ולאליהו אחת׃

<span id="an_9:6">9:6</span> כי לא ידע מה ידבר כי היו נבהלים׃

<span id="an_9:7">9:7</span> ויהי ענן סוכך עליהם ויצא מן הענן קול אמר זה
בני ידידי אליו שמעו׃

<span id="an_9:8">9:8</span> והמה הביטו כה וכה פתאם ולא ראו עוד איש בלתי
את ישוע לבדו אתם׃

<span id="an_9:9">9:9</span> וירדו מן ההר ויזהירם לבלתי הגיד לאיש את אשר
ראו עד כי יקום בן האדם מן המתים׃

<span id="an_9:10">9:10</span> וישמרו את הדבר בלבבם וידרשו לדעת מה היא
התקומה מן המתים׃

<span id="an_9:11">9:11</span> וישאלהו לאמר מה זה אמרים הסופרים כי אליהו
בוא יבוא בראשונה׃

<span id="an_9:12">9:12</span> ויען ויאמר להם הנה אליהו בא בראשונה וישיב
את הכל ומה כתוב על בן האדם הלא כי יענה הרבה וימאס׃

<span id="an_9:13">9:13</span> אבל אמר אני לכם גם בא אליהו וגם עשו לו
כרצונם כאשר כתוב עליו׃

<span id="an_9:14">9:14</span> ויהי כבואו אל התלמידים וירא עם רב סביבותם
וסופרים מתוכחים אתם׃

<span id="an_9:15">9:15</span> וכל העם כראותם אתו כן תמהו וירוצי אליו
וישאלו לו לשלום׃

<span id="an_9:16">9:16</span> וישאל את הסופרים מה אתם מתוכחים עמהם׃

<span id="an_9:17">9:17</span> ויען אחד מן העם ויאמר רבי הבאתי אליך את
בני אשר רוח אלם בקרבו׃

<span id="an_9:18">9:18</span> והיה בכל מקום אשר יאחזהו הוא מרצץ אתו
וירד רירו וחרק את שניו ויבש גופו ואמר אל תלמידיך לגרשו ולא יכלו׃

<span id="an_9:19">9:19</span> ויען ויאמר להם הוי דור בלתי מאמין עד מתי
אהיה עמכם עד מתי אסבל אתכם הביאו אתו לפני׃

<span id="an_9:20">9:20</span> ויביאהו לפניו ויהי כאשר ראהו הרוח
וירוצצנו פתאם ויפל ארצה ויתגולל ויורד רירו׃

<span id="an_9:21">9:21</span> וישאל את אביו כמה ימים היתה לו זאת ויאמר
מימי נעוריו׃

<span id="an_9:22">9:22</span> ופעמים רבות הפיל אתו גם באש גם במים
להאבידו אך אם יכל תוכל רחם עלינו ועזרנו׃

<span id="an_9:23">9:23</span> ויאמר אליו ישוע לאמר אם תוכל להאמין כל
יוכל המאמין׃

<span id="an_9:24">9:24</span> ויתן אבי הילד את קלו בבכי ויאמר אני מאמין
עזר נא לחסרון אמונתי׃

<span id="an_9:25">9:25</span> וירא ישוע את העם מתקבץ אליו ויגער ברוח
הטמא לאמר רוח אלם וחרש אני מצוך צא ממנו ואל תסף לבוא בו עוד׃

<span id="an_9:26">9:26</span> ויצעק וירצץ אתו מאד ויצא ויהי כמת עד אשר
אמרו רבים כי גוע׃

<span id="an_9:27">9:27</span> ויחזק ישוע בידו ויניעהו ויקם׃

<span id="an_9:28">9:28</span> ויהי כאשר בא הביתה וישאלהו תלמידיו בהיותם
לבדם אתו מדוע אנחנו לא יכלנו לגרשו׃

<span id="an_9:29">9:29</span> ויאמר אליהם המין הזה יצא לא יצא כי אם
בתפלה ובצום׃

<span id="an_9:30">9:30</span> ויצאו משם ויעברו בגליל ולא אבה להודע
לאיש׃

<span id="an_9:31">9:31</span> כי היה מלמד את תלמידיו לאמר אליהם כי עתיד
בן האדם להמסר בידי בני אדם ויהרגהו ואחרי אשר נהרג יקום ביום השלישי׃

<span id="an_9:32">9:32</span> והם לא הבינו את הדבר וייראו לשאל אותו׃

<span id="an_9:33">9:33</span> ויבא אל כפר נחום ובהיותו בבית וישאל אותם
מה התוכחתם איש עם רעהו בדרך׃

<span id="an_9:34">9:34</span> ויחרישו כי התעשקו בדרך מי הוא הגדול בהם׃

<span id="an_9:35">9:35</span> וישב ויקרא אל שנים העשר ויאמר אליהם איש
כי יחפץ להיות הראשון הוא יהיה האחרון לכלם ומשרת כלם׃

<span id="an_9:36">9:36</span> ויקח ילד ויעמידהו בתוכם ויחבקהו ויאמר
להם׃

<span id="an_9:37">9:37</span> כל אשר יקבל בשמי ילד אחד כזה הוא מקבל
אותי וכל אשר אותי יקבל איננו מקבל אותי כי אם את אשר שלחני׃

<span id="an_9:38">9:38</span> ויען יוחנן ויאמר אליו רבי ראינו איש מגרש
שדים בשמך ואיננו הולך אחרינו ונכלאנו יען אשר לא הלך אחרינו׃

<span id="an_9:39">9:39</span> ויאמר ישוע אל תכלאהו כי אין איש עשה גבורה
בשמי ויוכל במהרה לדבר בי רעה׃

<span id="an_9:40">9:40</span> כי כל אשר איננו נגדנו הוא בעדנו׃

<span id="an_9:41">9:41</span> כי כל המשקה אתכם כוס מים בשמי על אשר אתם
למשיח אמן אמר אני לכם כי לא יאבד שכרו׃

<span id="an_9:42">9:42</span> וכל המכשיל אחד הקטנים המאמינים בי טוב לו
שיתלה פלח רכב על צוארו והשלך בים׃

<span id="an_9:43">9:43</span> ואם ידך תכשילך קצץ אתה טוב לך לבוא קטע
לחיים מהיות לך שתי ידים ותלך אל גיהנם אל האש אשר לא תכבה׃

<span id="an_9:44">9:44</span> אשר שם תולעתם לא תמות ואשם לא תכבה׃

<span id="an_9:45">9:45</span> ואם רגלך תכשילך קצץ אתה טוב לך לבוא פסח
לחיים מהיות לך שתי רגלים ותשלך לגיהנם אל האש אשר לא תכבה׃

<span id="an_9:46">9:46</span> אשר שם תולעתם לא תמות ואשם לא תכבה׃

<span id="an_9:47">9:47</span> ואם עינך תכשילך עקר אתה טוב לך לבוא אל
מלכות האלהים בעין אחת מהיות לך שתי עינים ותשלך לגיהנם׃

<span id="an_9:48">9:48</span> אשר שם תולעתם לא תמות ואשם לא תכבה׃

<span id="an_9:49">9:49</span> כי כל איש באש ימלח וכל קרבן במלח ימלח׃

<span id="an_9:50">9:50</span> טוב המלח ואם המלח יהיה תפל במה תתקנו אותו
יהי לכם מלח בקרבכם ויהי שלום ביניכם׃

<span id="an_10:1">10:1</span> ויקם משם וילך אל גבול יהודה מעבר הירדן
ויקהלו עוד אליו המון עם וילמדם כפעם בפעם׃

<span id="an_10:2">10:2</span> ויגשו אליו הפרושים וישאלהו אם יוכל איש
לשלח את אשתו והם מנסים אתו׃

<span id="an_10:3">10:3</span> ויען ויאמר אליהם מה צוה אתכם משה׃

<span id="an_10:4">10:4</span> ויאמרו משה התיר לכתב ספר כריתת ולשלח׃

<span id="an_10:5">10:5</span> ויען ישוע ויאמר אליהם בעבור קשי לבבכם כתב
לכם את המצוה הזאת׃

<span id="an_10:6">10:6</span> אבל מראשית הבריאה זכר ונקבה עשה אתם
אלהים׃

<span id="an_10:7">10:7</span> על כן יעזב איש את אביו ואת אמו ודבק
באשתו׃

<span id="an_10:8">10:8</span> והיו שניהם לבשר אחד ואם כן אפוא אינם עוד
שנים כי אם בשר אחד׃

<span id="an_10:9">10:9</span> לכן את אשר חבר אלהים לא יפרידנו אדם׃

<span id="an_10:10">10:10</span> ויהי בבית וישובו תלמידיו לשאל אתו על
זאת׃

<span id="an_10:11">10:11</span> ויאמר אליהם המשלח את אשתו ולקח אחרת נאף
הוא עליה׃

<span id="an_10:12">10:12</span> ואשה כי תעזב אישה ולקחה איש אחר נאפת
היא׃

<span id="an_10:13">10:13</span> ויביאו אליו ילדים למען יגע בהם ויגערו
התלמידים במביאיהם׃

<span id="an_10:14">10:14</span> וירא ישוע ויכעס ויאמר אליהם הניחו
לילדים לבוא אלי ואל תמנעום כי לאלה מלכות האלהים׃

<span id="an_10:15">10:15</span> אמן אמר אני לכם כל אשר לא יקבל את מלכות
האלהים כילד הוא לא יבא בה׃

<span id="an_10:16">10:16</span> ויחבקם ויברכם בשומו את ידיו עליהם׃

<span id="an_10:17">10:17</span> ויהי בצאתו לדרך והנה איש רץ אליו ויכרע
לפניו וישאל אותו רבי הטוב מה אעשה ואירש חיי עולם׃

<span id="an_10:18">10:18</span> ויאמר לו ישוע מדוע קראת לי טוב אין טוב
בלתי אחד האלהים׃

<span id="an_10:19">10:19</span> הן ידעת את המצות לא תנאף לא תרצח לא
תגנב לא תענה עד שקר לא תעשק כבד את אביך ואת אמך׃

<span id="an_10:20">10:20</span> ויען ויאמר אליו רבי את כל אלה שמרתי
נעורי׃

<span id="an_10:21">10:21</span> ויבט בו ישוע ויאהבהו ויאמר אליו אחת
חסרת לך מכר את כל אשר לך ותן לעניים ויהי לך אוצר בשמים ובוא שא את הצלב
ולך אחרי׃

<span id="an_10:22">10:22</span> ויצר לו על הדבר הזה ויעצב וילך לו כי
הון רב היה לו׃

<span id="an_10:23">10:23</span> ויבט ישוע סביב ויאמר אל תלמידיו כמה
יקשה לבעלי נכסים לבוא אל מלכות האלהים׃

<span id="an_10:24">10:24</span> ויבהלו התלמידים על דבריו ויסף ישוע ויען
ויאמר להם בני מה קשה לבטחים על חילם לבוא אל מלכות האלהים׃

<span id="an_10:25">10:25</span> נקל לגמל לעבר בתוך נקב המחט מבוא עשיר
אל מלכות האלהים׃

<span id="an_10:26">10:26</span> ויוסיפו עוד להשתומם ויאמרו איש אלם אחיו
מי אפוא יוכל להושע׃

<span id="an_10:27">10:27</span> ויבט בם ישוע ויאמר מבני אדם תפלא זאת אך
לא מאלהים כי מאלהים לא יפלא כל דבר׃

<span id="an_10:28">10:28</span> ויען פטרוס ויאמר אליו הן אנחנו עזבנו את
הכל ונלך אחריך׃

<span id="an_10:29">10:29</span> ויאמר ישוע אמן אמר אני לכם כי אין איש
אשר עזב את ביתו או את אחיו או את אחיותיו או את אביו או את אמו או את אשתו
או את בניו או את שדותיו למעני ולמען הבשורה׃

<span id="an_10:30">10:30</span> אשר לא יקח עתה בזמן הזה בכל הרדיפות מאה
פעמים כהמה בתים ואחים ואחיות ואמות ובנים ושדות ובעולם הבא חיי עולמים׃

<span id="an_10:31">10:31</span> ואולם רבים מן הראשונים יהיו אחרונים
והאחרונים ראשונים׃

<span id="an_10:32">10:32</span> ויהי בדרך בעלותם ירושלים וישוע הולך
לפניהם והמה נבהלים ויראים בלכתם אחריו ויוסף לקחת אליו את שנים העשר ויחל
להגיד להם את אשר יקרהו לאמר׃

<span id="an_10:33">10:33</span> הנה אנחנו עלים ירושלימה ובן האדם ימסר
לראשי הכהנים ולסופרים וירשיעהו למות וימסרו אתו לגוים׃

<span id="an_10:34">10:34</span> ויהתלו בו ויכהו בשוטים וירקו בפניו
וימיתהו וביום השלישי קום יקום׃

<span id="an_10:35">10:35</span> ויקרבו אליו יעקב ויוחנן בני זבדי ויאמרו
רבי אותה נפשנו כי תעשה לנו את אשר נשאל ממך׃

<span id="an_10:36">10:36</span> ויאמר אליהם מה אויתם כי אעשה לכם׃

<span id="an_10:37">10:37</span> ויאמרו אליו תנה לנו לשבת אחד לימינך
ואחד לשמאלך בכבודך׃

<span id="an_10:38">10:38</span> ויאמר אליהם ישוע לא ידעתם את אשר שאלתם
היכל תוכלו לשתות את הכוס אשר אני שתה ולהטבל בטבילה אשר אני נטבל בה׃

<span id="an_10:39">10:39</span> ויאמרו אליו נוכל ויאמר אליהם ישוע את
הכוס אשר אני שתה תשתו ובטבילה אשר אני נטבל בה תטבלו׃

<span id="an_10:40">10:40</span> אך שבת לימיני ולשמאלי אין בידי לתתה
בלתי לאשר הוכן להם׃

<span id="an_10:41">10:41</span> ויהי כשמע זאת העשרה ויחלו לכעוס על יעקב
ויוחנן׃

<span id="an_10:42">10:42</span> ויקרא להם ישוע ויאמר אליהם אתם ידעתם כי
הנחשבים לשרי הגוים הם רדים בהם וגדוליהם שולטים עליהם׃

<span id="an_10:43">10:43</span> ואתם לא כן ביניכם כי אם החפץ להיות גדול
ביניכם יהיה לכם למשרת׃

<span id="an_10:44">10:44</span> והחפץ להיות בכם ראשון יהיה עבד לכל׃

<span id="an_10:45">10:45</span> כי בן האדם אף הוא לא בא למען ישרתוהו כי
אם לשרת ולתת את נפשו כפר תחת רבים׃

<span id="an_10:46">10:46</span> ויבאו יריחו ויהי כצאתו מיריחו הוא
ותלמידיו והמון עם רב והנה ברטימי בן טימי איש עור ישב על יד הדרך לשאל
נדבות׃

<span id="an_10:47">10:47</span> וישמע כי הוא ישוע הנצרי ויחל לצעק ויאמר
אנא בן דוד ישוע חנני׃

<span id="an_10:48">10:48</span> ויגערו בו רבים להשתיקו והוא הרבה לצעק
בן דוד חנני׃

<span id="an_10:49">10:49</span> ויעמד ישוע ויאמר קראו לו ויקראו לעור
ויאמרו אליו חזק קום קרא לך׃

<span id="an_10:50">10:50</span> וישלך את שמלתו מעליו ויקם ויבא אל ישוע׃

<span id="an_10:51">10:51</span> ויען ישוע ויאמר אליו מה חפצת ואעשה לך
ויאמר אליו העור רבוני כי אראה׃

<span id="an_10:52">10:52</span> ויאמר ישוע אליו לך לך אמונתך הושיעה לך
ופתאם ראה וילך אחרי ישוע בדרך׃

<span id="an_11:1">11:1</span> ויהי כאשר קרבו לירושלים אל בית פגי ובית
היני בהר הזיתים וישלח שנים מתלמידיו׃

<span id="an_11:2">11:2</span> ויאמר אליהם לכו אל הכפר אשר ממולכם והיה
כבאכם שמה תמצאו עיר אסור אשר לא ישב עליו אדם אותו התירו והביאו׃

<span id="an_11:3">11:3</span> וכי יאמר אליכם איש למה תעשו זאת ואמרתם
האדון צריך לו וברגע ישלחנו הנה׃

<span id="an_11:4">11:4</span> וילכו וימצאו העיר אסור אל השער בחוץ על אם
הדרך ויתירוהו׃

<span id="an_11:5">11:5</span> ואנשים מן העמדים שם אמרו אליהם מה זאת
תעשו להתיר את העיר׃

<span id="an_11:6">11:6</span> ויאמרו אליהם כאשר צום ישוע ויניחו להם׃

<span id="an_11:7">11:7</span> ויביאו את העיר אל ישוע וישליכו עליו את
בגדיהם וישב עליו׃

<span id="an_11:8">11:8</span> ורבים פרשו את בגדיהם על הדרך ואחרים כרתו
ענפים מן העצים וישטחו על הדרך׃

<span id="an_11:9">11:9</span> וההלכים לפניו ואחריו צעקים לאמר הושע נא
ברוך הבא בשם יהוה׃

<span id="an_11:10">11:10</span> ברוכה מלכות דוד אבינו הבאה בשם יהוה
הושע נא במרומים׃

<span id="an_11:11">11:11</span> ויבא ישוע ירושלים ואל בית המקדש וירא
ויתבונן על הכל והיום רפה לערוב ויצא אל בית היני עם שנים העשר׃

<span id="an_11:12">11:12</span> ויהי ממחרת בצאתם מבית היני וירעב׃

<span id="an_11:13">11:13</span> וירא תאנה מרחוק ולא עלים ויבא לראות
הימצא בה פרי ויקרב אליה ולא מצא בה כי אם עלים לבד כי לא היתה עת תאנים׃

<span id="an_11:14">11:14</span> ויען ויאמר אליה מעתה איש אל יאכל פרי
ממך עד עולם וישמעו תלמידיו׃

<span id="an_11:15">11:15</span> ויבאו ירושלים ויבא ישוע אל המקדש ויחל
לגרש משם את המוכרים ואת הקונים ויהפך את שלחנות השלחנים ואת מושבות מכרי
היונים׃

<span id="an_11:16">11:16</span> ולא הניח לאיש לשאת כלי דרך המקדש׃

<span id="an_11:17">11:17</span> וילמד ויאמר להם הלא כתוב כי ביתי בית
תפלה יקרא לכל העמים ואתם עשיתם אתו מערת פריאים׃

<span id="an_11:18">11:18</span> וישמעו הסופרים וראשי הכהנים ויתנכלו אתו
להשמידו כי יראו מפניו יען אשר כל העם משתוממים על תורתו׃

<span id="an_11:19">11:19</span> ויהי בערב ויצא אל מחוץ לעיר׃

<span id="an_11:20">11:20</span> ויהי הם עברים בבקר ויראו את התאנה כי
יבשה עם שרשיה׃

<span id="an_11:21">11:21</span> ויזכר פטרוס ויאמר אליו רבי הנה התאנה
אשר אררתה יבשה׃

<span id="an_11:22">11:22</span> ויען ישוע ויאמר אליהם תהי נא בכם אמונת
אלהים׃

<span id="an_11:23">11:23</span> כי אמן אמר אני לכם כל אשר יאמר אל ההר
הזה הנשא והעתק אל תוך הים ואין ספק בלבבו כי אם יאמין כי יהיה כאשר אמר כן
גם יהיה לו׃

<span id="an_11:24">11:24</span> על כן אני אמר לכם כל אשר תשאלו בהתפללכם
האמינו כי תקחו ויהי לכם׃

<span id="an_11:25">11:25</span> וכי תעמדו להתפלל תסלחו לכל איש את אשר
בלבבכם עליו למען יסלח לכם אביכם שבשמים אף הוא את פשעיכם׃

<span id="an_11:26">11:26</span> ואתם אם לא תסלחו אף אביכם שבשמים לא
יסלח לכם את פשעיכם׃

<span id="an_11:27">11:27</span> וישובו ויבאו ירושלים ויהי הוא מתהלך
במקדש ויבאו אליו הכהנים הגדולים והסופרים והזקנים׃

<span id="an_11:28">11:28</span> ויאמרו אליו באי זו רשות אתה עשה אלה ומי
נתן לך את הרשות הזאת לעשות את אלה׃

<span id="an_11:29">11:29</span> ויאמר ישוע אליהם גם אני אשאלה אתכם דבר
אחד ואתם השיבוני ואמר לכם באי זו רשות אני עשה אלה׃

<span id="an_11:30">11:30</span> טבילת יוחנן המן השמים היתה אם מבני אדם
השיבוני׃

<span id="an_11:31">11:31</span> ויחשבו כה וכה בקרבם לאמר אם נאמר מן
השמים יאמר מדוע אפוא לא האמנתם לו׃

<span id="an_11:32">11:32</span> או הנאמר מבני אדם וייראו את העם כי כלם
חשבו את יוחנן לנביא באמת׃

<span id="an_11:33">11:33</span> ויענו ויאמרו אל ישוע לא ידענו ויען ישוע
ויאמר אליהם אם כן גם אני לא אמר לכם באי זו רשות אני עשה אלה׃

<span id="an_12:1">12:1</span> ויחל לדבר אליהם במשלים לאמר איש נטע כרם
ויעש גדר סביבותיו ויחצב יקב ויבן מגדל ויתנהו אל כרמים וילך למרחקים׃

<span id="an_12:2">12:2</span> ולמועד שלח אל הכרמים עבד לקחת מאת הכרמים
מפרי הכרם׃

<span id="an_12:3">12:3</span> ויחזיקו בו ויכהו וישלחהו ריקם׃

<span id="an_12:4">12:4</span> ויסף לשלח אליהם עבד אחר ואתו סקלו באבנים
ומחקו ראשו וישלחהו נכלם׃

<span id="an_12:5">12:5</span> ויסף וישלח אחר וגם אתו הרגו וכן עשו ברבים
אחרים מהם הכו ומהם הרגו׃

<span id="an_12:6">12:6</span> ויהי לו עוד בן יחיד אשר אהבו וישלח גם אתו
אליהם באחרנה לאמר מפני בני יגורו׃

<span id="an_12:7">12:7</span> והכרמים ההם אמרו איש אל רעהו הנה זה הוא
היורש לכו ונהרגהו ולנו תהיה הירשה׃

<span id="an_12:8">12:8</span> ויחזיקו בו ויהרגו אותו וישליכהו אל מחוץ
לכרם׃

<span id="an_12:9">12:9</span> ועתה מה יעשה בעל הכרם יבוא ויאבד את
הכרמים ההם ויתן את הכרם לאחרים׃

<span id="an_12:10">12:10</span> הלא קראתם את הכתוב הזה אבן מאסו הבונים
היתה לראש פנה׃

<span id="an_12:11">12:11</span> מאת יהוה היתה זאת היא נפלאת בעינינו׃

<span id="an_12:12">12:12</span> ויבקשו לתפשו וייראו מפני העם יען אשר
הבינו כי עליהם דבר את המשל הזה ויעזבהו וילכו להם׃

<span id="an_12:13">12:13</span> וישלחו אליו אנשים מן הפרושים ומן
ההורדוסים ללכד אתו בדברו׃

<span id="an_12:14">12:14</span> ויבאו ויאמרו אליו רבי ידענו כי איש אמת
אתה ולא תגור מפני איש כי לא תכיר פנים כי אם באמת מורה אתה את דרך האלהים
הנכון לתת מס אל הקיסר אם לא נתן׃

<span id="an_12:15">12:15</span> והוא ידע את חנפתם ויאמר אליהם מה תנסוני
הביאו אלי דינר ואראה׃

<span id="an_12:16">12:16</span> ויביאו ויאמר אליהם של מי הצורה הזאת
והמכתב אשר עליו ויאמרו אליו של הקיסר׃

<span id="an_12:17">12:17</span> ויאמר ישוע אליהם את אשר לקיסר תנו לקיסר
ואת אשר לאלהים תנו לאלהים ויתמהו עליו׃

<span id="an_12:18">12:18</span> ויבאו אליו מן הצדוקים האמרים כי אין
תחיה למתים וישאלהו לאמר׃

<span id="an_12:19">12:19</span> רבי כתב לנו משה כי ימות אחי איש ועזב
אשה ובנים אין לו ייבם אחיו את אשתו ויקם זרע לאחיו׃

<span id="an_12:20">12:20</span> והנה שבעה אחים והראשון לקח אשה ובמותו
לא השאיר אחריו זרע׃

<span id="an_12:21">12:21</span> ויקח אתה השני וימת ולא הניח זרע וכן גם
השלישי׃

<span id="an_12:22">12:22</span> ויקחוה כל השבעה ולא השאירו אחריהם זרע
ואחרי מות כלם מתה גם האשה׃

<span id="an_12:23">12:23</span> ועתה בתחית המתים כשיקומו למי מהם תהיה
לאשה כי לשבעה היתה לאשה׃

<span id="an_12:24">12:24</span> ויאמר ישוע אליהם הלא בזאת אתם תעים באשר
אינכם יודעים גם את הכתובים גם את גבורת האלהים׃

<span id="an_12:25">12:25</span> כי בעת קומם מן המתים האנשים לא ישאו
נשים ולא תנשאנה אך יהיו כמלאכי השמים׃

<span id="an_12:26">12:26</span> ועל דבר המתים כי קום יקומו הלא קראתם
בספר משה בסנה את אשר דבר אליו האלהים לאמר אנכי אלהי אברהם ואלהי יצחק
ואלהי יעקב׃

<span id="an_12:27">12:27</span> האלהים איננו אלהי המתים כי אם אלהי
החיים לכן הרביתם לתעות׃

<span id="an_12:28">12:28</span> ואחד מן הסופרים שמע אתם מתוכחים ויקרב
אליהם וירא כי היטב השיבם וישאלהו מה היא הראשנה לכל המצות׃

<span id="an_12:29">12:29</span> ויען ישוע וידבר אליו הראשנה לכל המצות
היא שמע ישראל יהוה אלהינו יהוה אחד׃

<span id="an_12:30">12:30</span> ואהבת את יהוה אלהיך בכל לבבך ובכל נפשך
ובכל מדעך ובכל מאדך זאת היא המצוה הראשנה׃

<span id="an_12:31">12:31</span> והשנית הדמה לה היא ואהבת לרעך כמוך ואין
מצוה גדולה מאלה׃

<span id="an_12:32">12:32</span> ויאמר אליו הסופר אמנם רבי יפה דברת כי
אלהים אחד הוא ואין עוד מלבדו׃

<span id="an_12:33">12:33</span> ולאהבה אתו בכל לבב ובכל מדע ובכל נפש
ובכל מאד ולאהבה את הרע כנפשו גדולה היא מכל עלות וזבחים׃

<span id="an_12:34">12:34</span> וירא ישוע כי ענה בדעת ויאמר אליו לא
רחוק אתה ממלכות האלהים ואיש לא ערב עוד את לבו לשאל אותו שאלה׃

<span id="an_12:35">12:35</span> ויען ישוע בלמדו במקדש ויאמר איך יאמרו
הסופרים כי המשיח הוא בן דוד׃

<span id="an_12:36">12:36</span> והוא דוד אמר ברוח הקדש נאם יהוה לאדני
שב לימיני עד אשית איביך הדם לרגליך׃

<span id="an_12:37">12:37</span> הנה דוד בעצמו קרא לו אדון ואיך הוא בנו
ויאהב רב העם לשמע אתו׃

<span id="an_12:38">12:38</span> ויאמר אליהם בלמד אתם השמרו מן הסופרים
האהבים להתהלך עטופי טלית ואת שאלות שלומם בשוקים׃

<span id="an_12:39">12:39</span> ואת מושבי הראש בבתי כנסיות ואת מסבות
הראש בסעודות׃

<span id="an_12:40">12:40</span> הבלעים את בתי האלמנות ומאריכים בתפלה
למראה עינים המה משפט על יתר יקחו׃

<span id="an_12:41">12:41</span> וישוע ישב ממול ארון האוצר והוא ראה את
העם משליכים מעות לארון האוצר ועשירים רבים נתנו הרבה׃

<span id="an_12:42">12:42</span> ותבא אלמנה עניה ותשלך שתי פרוטות אשר הן
רבע אסר׃

<span id="an_12:43">12:43</span> ויקרא אל תלמידיו ויאמר אליהם אמן אמר
אני לכם כי האלמנה העניה הזאת נתנה יותר מכל הנתנים אל ארון האוצר׃

<span id="an_12:44">12:44</span> כי כלם נתנו מן העדף שלהם והיא ממחסרה
נתנה כל אשר לה את כל רכושה׃

<span id="an_13:1">13:1</span> ויהי בצאתו מן המקדש ויאמר אליו אחד
מתלמידיו רבי ראה מה יפו האבנים והבנינים האלה׃

<span id="an_13:2">13:2</span> ויען ישוע אתו ויאמר הראית את כל הבנינים
הגדולים האלה לא תשאר אבן על אבן אשר לא תתפרק׃

<span id="an_13:3">13:3</span> וישב על הר הזיתים ממול המקדש וישאלהו
פטרוס ויעקב ויוחנן ואנדרי והם אתו לבדם׃

<span id="an_13:4">13:4</span> אמר נא לנו מתי תהיה זאת ומה הוא האות בבא
העת אשר תעשה בה כל זאת׃

<span id="an_13:5">13:5</span> ויען אתם ישוע ויחל לדבר ראו פן יתעה אתכם
איש׃

<span id="an_13:6">13:6</span> כי רבים יבאו בשמי לאמר אני הוא ויתעו
רבים׃

<span id="an_13:7">13:7</span> ובשמעכם מלחמות ושמעות מלחמה אל תבהלו כי
היו תהיה זאת אך לא זאת היא הקץ׃

<span id="an_13:8">13:8</span> כי יקום גוי על גוי וממלכה על ממלכה והיה
רעש כה וכה והיה רעב ומהומה׃

<span id="an_13:9">13:9</span> אלה ראשית החבלים ואתם השמרו בנפשתיכם כי
ימסרו אתכם לסנהדריות והכיתם בבתי כנסיות ולפני משלים ומלכים תובאו למעני
לעדות להם׃

<span id="an_13:10">13:10</span> והבשורה צריכה להקרא בראשנה לכל הגוים׃

<span id="an_13:11">13:11</span> וכאשר יוליכו ומסרו אתכם אל תדאגו ואל
תחשבו מה תדברו כי הדבר אשר ינתן לכם בשעה ההיא אותו דברו יען לא אתם הם
המדברים כי אם רוח הקדש׃

<span id="an_13:12">13:12</span> ואח ימסר את אחיו למות ואב את בנו וקמו
בנים באבותם והמיתו אותם׃

<span id="an_13:13">13:13</span> והייתם שנואים לכל אדם למען שמי והמחכה
עד עת קץ הוא יושע׃

<span id="an_13:14">13:14</span> וכי תראו את שקוץ משמם הנאמר ביד דניאל
הנביא עמד במקום אשר לא לו הקורא יבין אז נוס ינוסו אנשי יהודה אל ההרים׃

<span id="an_13:15">13:15</span> ואשר על הגג אל ירד הביתה ואל יבא פנימה
לשאת דבר מביתו׃

<span id="an_13:16">13:16</span> ואשר בשדה אל ישב הביתה לשאת מלבושו׃

<span id="an_13:17">13:17</span> ואוי להרות ולמיניקות בימים ההמה׃

<span id="an_13:18">13:18</span> אך התפללו אשר לא תהיה מנוסתכם בחרף׃

<span id="an_13:19">13:19</span> כי הימים ההם יהיו עת צרה אשר לא נהיתה
כמוה מראשית הבריאה אשר ברא אלהים עד עתה וכמוה לא תהיה עוד׃

<span id="an_13:20">13:20</span> ולולי קצר יהוה את הימים ההם לא יושע כל
בשר אך למען הבחירים אשר בחר בם קצר את הימים׃

<span id="an_13:21">13:21</span> ואז אם יאמר איש אליכם הנה פה המשיח או
הנהו שם אל תאמינו׃

<span id="an_13:22">13:22</span> כי יקומו משיחי שקר ונביאי שקר ונתנו
אתות ומופתים להתעות אף את הבחירים אם יוכלו׃

<span id="an_13:23">13:23</span> ואתם ראו הנה מראש הגדתי לכם את כל׃

<span id="an_13:24">13:24</span> והיה בימים ההם אחרי הצרה ההיא תחשך השמש
והירח לא יגיה אורו׃

<span id="an_13:25">13:25</span> והכוכבים יפלו מן השמים וכחות השמים
יתמוטטו׃

<span id="an_13:26">13:26</span> ואז יראו את בן האדם בא בעננים בגבורה
רבה ובכבוד׃

<span id="an_13:27">13:27</span> ואז ישלח את מלאכיו ויקבץ את בחיריו
מארבע הרוחות מקצה הארץ עד קצה השמים׃

<span id="an_13:28">13:28</span> למדו נא את משל התאנה כשירטב ענפה ופרח
עלה ידעתם כי קרוב הקיץ׃

<span id="an_13:29">13:29</span> כן אף אתם בראתכם כי היו כל אלה דעו כי
קרוב הוא לפתח׃

<span id="an_13:30">13:30</span> אמן אמר אני לכם לא יעבר הדור הזה עד אשר
יהיו כל אלה׃

<span id="an_13:31">13:31</span> השמים והארץ יעברו ודברי לא יעברון׃

<span id="an_13:32">13:32</span> אך עת בוא היום ההוא והשעה ההיא אין איש
יודע אותה גם לא מלאכי השמים גם לא הבן מבלעדי האב׃

<span id="an_13:33">13:33</span> ראו שקדו והתפללו כי לא ידעתם מתי תהיה
העת׃

<span id="an_13:34">13:34</span> והיה כאיש הולך למרחק אשר עזב את ביתו
ויתן שלטן לעבדיו ולאיש איש את מלאכתו וגם את השוער צוה לשקד׃

<span id="an_13:35">13:35</span> לכן שקדו כי לא ידעתם מתי יבוא בעל הבית
אם לעת ערב או בחצות הלילה אם בעת קריאת הגבר או בבקר׃

<span id="an_13:36">13:36</span> פן יבוא פתאם ומצא אתכם ישנים׃

<span id="an_13:37">13:37</span> ואת אשר אמרתי לכם אמר אני לכל שקדו׃

<span id="an_14:1">14:1</span> ויהי יומים לפני חג הפסח והמצות ויבקשו
הכהנים הגדולים והסופרים איך יתפשהו בערמה להמיתו׃

<span id="an_14:2">14:2</span> ויאמרו אך לא בחג פן תהיה מהומה בעם׃

<span id="an_14:3">14:3</span> ויהי בהיותו בבית היני בית שמעון המצרע
ויסב אל השלחן ותבא אשה ובידה פך שמן נרד זך ויקר מאד ותשבר את הפך ותצק על
ראשו׃

<span id="an_14:4">14:4</span> ויש אשר מתרעמים איש אל רעהו לאמר על מה
היה אבוד השמן הזה׃

<span id="an_14:5">14:5</span> כי ראוי היה זה להמכר ביותר משלש מאות דינר
ולתתו לעניים ויגערו בה׃

<span id="an_14:6">14:6</span> ויאמר ישוע הניחו לה למה תגיון נפשה מעשה
טוב עשתה עמדי׃

<span id="an_14:7">14:7</span> כי העניים תמיד עמכם וכשתרצו תוכלו להיטיב
להם ואנכי לא אהיה אתכם תמיד׃

<span id="an_14:8">14:8</span> את אשר היה לאל ידה עשתה קדמה למשוח את
גופי לחנטו׃

<span id="an_14:9">14:9</span> אמן אמר אני לכם כי באשר תקרא הבשורה הזאת
אל כל העולם גם את אשר עשתה היא יספר לזכרון לה׃

<span id="an_14:10">14:10</span> ויהודה איש קריות אחד משנים העשר הלך אל
ראשי הכהנים למסר אותו אליהם׃

<span id="an_14:11">14:11</span> והם כשמעם שמחו ויאמרו לתת לו כסף ויבקש
תאנה למסרו׃

<span id="an_14:12">14:12</span> ויהי בראשון לחג המצות עת זבח הפסח
ויאמרו אליו תלמידיו איפה תחפץ לאכל את הפסח ונלכה ונכין׃

<span id="an_14:13">14:13</span> וישלח שנים מתלמידיו ויאמר אליהם לכו
העירה ויפגע אתכם איש נשא צפחת המים לכו אחריו׃

<span id="an_14:14">14:14</span> ובאשר יבוא שמה אמרו לבעל הבית כה אמר
הרב איה המלון אשת אכלה שם את הפסח עם תלמידי׃

<span id="an_14:15">14:15</span> והוא יראה אתכם עליה גדולה מצעה ומוכנה
ושם הכינו לנו׃

<span id="an_14:16">14:16</span> ויצאו תלמידיו ויבאו העירה וימצאו כאשר
דבר להם ויכינו את הפסח׃

<span id="an_14:17">14:17</span> ויהי בערב ויבא עם שנים העשר׃

<span id="an_14:18">14:18</span> ויסבו ויאכלו ויאמר ישוע אמן אמר אני לכם
אחד מכם האכל אתי ימסרני׃

<span id="an_14:19">14:19</span> ויחלו להתעצב ויאמרו אליו זה אחר זה הכי
אני הוא׃

<span id="an_14:20">14:20</span> ויען ויאמר אליהם אחד משנים העשר הוא
הטבל עמי בקערה׃

<span id="an_14:21">14:21</span> הן בן האדם הלך ילך כאשר כתוב עליו אבל
אוי לאיש ההוא אשר על ידו ימסר בן האדם טוב לאיש ההוא שלא נולד׃

<span id="an_14:22">14:22</span> ויהי באכלם ויקח ישוע לחם ויברך ויבצע
ויתן להם ויאמר קחו אכלו זה הוא גופי׃

<span id="an_14:23">14:23</span> ויקח את הכוס ויברך ויתן להם וישתו ממנה
כלם׃

<span id="an_14:24">14:24</span> ויאמר להם זה הוא דמי דם הברית החדשה
הנשפך בעד רבים׃

<span id="an_14:25">14:25</span> אמן אמר אני לכם שתה לא אשתה עוד מתנובת
הגפן עד היום ההוא אשר אשתה אותה חדשה במלכות האלהים׃

<span id="an_14:26">14:26</span> ואחרי גמרם את ההלל ויצאו אל הר הזיתים׃

<span id="an_14:27">14:27</span> ויאמר אליהם ישוע אתם כלכם תכשלו בי
בלילה הזה כי כתוב אכה את הרעה ותפוצין הצאן׃

<span id="an_14:28">14:28</span> ואחרי קומי מן המתים אלך לפניכם הגלילה׃

<span id="an_14:29">14:29</span> ויאמר אליו פטרוס גם אם כלם יכשלו אני לא
אכשל׃

<span id="an_14:30">14:30</span> ויאמר אליו ישוע אמן אמר אני לך כי היום
בלילה הזה בטרם יקרא התרנגול פעמים אתה תכחש בי שלש פעמים׃

<span id="an_14:31">14:31</span> והוא התחזק ויוסף לדבר ויאמר גם כי יהיה
עלי למות אתך כחש לא אכחש בך וכן אמרו גם כלם׃

<span id="an_14:32">14:32</span> ויבאו אל חצר גת שמני שמו ויאמר אל
תלמידיו שבו לכם פה עד אשר אתפלל׃

<span id="an_14:33">14:33</span> ויקח אתו את פטרוס ואת יעקב ואת יוחנן
ויחל להשמים ולמוג׃

<span id="an_14:34">14:34</span> ויאמר אליהם נפשי מרה לי עד מות עמדו פה
ושקדו׃

<span id="an_14:35">14:35</span> ויעבר משם מעט והלאה ויפל ארצה ויתפלל
אשר אם יוכל היות תעבר נא מעליו השעה הזאת׃

<span id="an_14:36">14:36</span> ויאמר אבא אבי הכל תוכל העבר נא מעלי את
הכוס הזאת אך לא את אשר אני רוצה כי אם את אשר אתה׃

<span id="an_14:37">14:37</span> ויבא וימצאם ישנים ויאמר אל פטרוס שמעון
התישן הכי לא יכלת לשקד שעה אחת׃

<span id="an_14:38">14:38</span> שקדו והתפללו פן תבאו לידי נסיון הן הרוח
היא חפצה והבשר רפה׃

<span id="an_14:39">14:39</span> ויסף לסור ויתפלל באמרו עוד הפעם כדברים
ההמה׃

<span id="an_14:40">14:40</span> וישב וימצאם שנית ישנים כי עיניהם היו
כבדות ולא ידעו מה יענהו׃

<span id="an_14:41">14:41</span> ויבא פעם שלישית ויאמר אליהם מעתה נומו
ונוחו רב לי כי באה השעה הנה בן האדם נמסר בידי חטאים׃

<span id="an_14:42">14:42</span> קומו ונלכה הנה המוסר אותי קרב׃

<span id="an_14:43">14:43</span> עודנו מדבר ויהודה בא והוא אחד משנים
העשר ועמו המון רב בחרבות ובמקלות מאת הכהנים הגדולים והסופרים והזקנים׃

<span id="an_14:44">14:44</span> והמוסר אתו נתן להם אות לאמר האיש אשר
אשקהו זה הוא אותו תפשו והוליכהו אל ימלט׃

<span id="an_14:45">14:45</span> הוא בא והוא נגש אליו ויאמר רבי רבי
וינשק לו׃

<span id="an_14:46">14:46</span> וישלחו בו את ידיהם ויתפשהו׃

<span id="an_14:47">14:47</span> ואחד מן העמדים אצלו שלף את חרבו ויך את
עבד הכהן הגדול ויקצץ את אזנו׃

<span id="an_14:48">14:48</span> ויען ישוע ויאמר אליהם כמו על פריץ יצאתם
עלי בחרבות ובמקלות לתפשני׃

<span id="an_14:49">14:49</span> ויום יום הייתי אצלכם מלמד במקדש ולא
החזקתם בי אבל למען ימלאו הכתובים׃

<span id="an_14:50">14:50</span> ויעזבו אותו כלם וינוסו׃

<span id="an_14:51">14:51</span> ונער אחד הלך אחריו מעטף בסדין לכסות את
ערותו ויאחזהו הנערים׃

<span id="an_14:52">14:52</span> והוא עזב את הסדין בידם וינס ערם מפניהם׃

<span id="an_14:53">14:53</span> ויוליכו את ישוע אל הכהן הגדול ויקהלו
אתו כל הכהנים הגדולים והזקנים והסופרים׃

<span id="an_14:54">14:54</span> ופטרוס הלך אחריו מרחוק עד לחצר הכהן
הגדול פנימה וישב שם עם המשרתים ויתחמם נגד האור׃

<span id="an_14:55">14:55</span> וראשי הכהנים וכל הסנהדרין בקשו עדות על
ישוע להמיתו ולא מצאו׃

<span id="an_14:56">14:56</span> כי רבים ענו בו עדות שקר אך העדיות לא
היו שות׃

<span id="an_14:57">14:57</span> ויקומו אנשים ויענו בו עדות שקר לאמר׃

<span id="an_14:58">14:58</span> שמענו אתו אמר אני אהרס את ההיכל הזה
מעשה ידי אדם ולשלשת ימים אבנה היכל אחר אשר איננו מעשה ידי אדם׃

<span id="an_14:59">14:59</span> וגם בזאת עדותם לא שותה׃

<span id="an_14:60">14:60</span> ויקם הכהן הגדול ויעמד בתוך וישאל את
ישוע לאמר האינך משיב דבר מה זה אלה ענים בך׃

<span id="an_14:61">14:61</span> והוא החריש ולא השיב דבר ויוסף עוד הכהן
הגדול לשאל אתו ויאמר אליו האתה הוא המשיח בן המברך׃

<span id="an_14:62">14:62</span> ויאמר ישוע אני הוא ואתם תראו את בן האדם
יושב לימין הגבורה ובא עם ענני השמים׃

<span id="an_14:63">14:63</span> ויקרע הכהן הגדול את בגדיו ויאמר מה לנו
עוד לבקש עדים׃

<span id="an_14:64">14:64</span> שמעתם את הגדוף מה דעתכם וירשיעהו כלם כי
חיב מיתה הוא׃

<span id="an_14:65">14:65</span> ויחלו מהם לרק בו ויחפו את פניו ויכהו
באגרף ויאמרו אליו הנבא והמשרתים הכאיבהו בהכותם אותו על הלחי׃

<span id="an_14:66">14:66</span> ויהי בהיות פטרוס בתחתית החצר ותבא אחת
משפחות הכהן הגדול׃

<span id="an_14:67">14:67</span> ותרא את פטרוס כי מתחמם הוא ותבט בו
ותאמר גם אתה היית עם הנצרי ישוע׃

<span id="an_14:68">14:68</span> ויכחש לאמר לא אדע ולא אבין מה את אמרת
ויצא החוצה אל האולם והתרנגל קרא׃

<span id="an_14:69">14:69</span> ותראהו השפחה ותוסף ותאמר אל העמדים שם
כי זה הוא אחד מהם ויכחש פעם שנית׃

<span id="an_14:70">14:70</span> וכמעט אחרי כן גם העמדים שם אמרו אל
פטרוס אמנם אתה אחד מהם כי אף גלילי אתה ולשונך כלשונם׃

<span id="an_14:71">14:71</span> ויחל להחרים את נפשו ולהשבע לאמר לא
יעדתי את האיש הזה אשר אמרתם׃

<span id="an_14:72">14:72</span> והתרנגל קרא פעם שנית ויזכר פטרוס את
הדבר אשר אמר לו ישוע בטרם יקרא התרנגל פעמים תכחש בי שלש פעמים וישם אל
לבו ויבך׃

<span id="an_15:1">15:1</span> וישכימו ראשי הכהנים עם הזקנים והסופרים
וכל הסנהדרין בבקר ויתיעצו ויאסרו את ישוע ויוליכהו משם וימסרהו אל פילטוס׃

<span id="an_15:2">15:2</span> וישאל אותו פילטוס האתה מלך היהודים ויען
ויאמר אליו אתה אמרת׃

<span id="an_15:3">15:3</span> וראשי הכהנים הרבו לשטנו׃

<span id="an_15:4">15:4</span> ויוסף פילטוס וישאלהו לאמר האינך משיב דבר
ראה כמה הם מעידים בך׃

<span id="an_15:5">15:5</span> וישוע לא השיב עוד אף דבר אחד ויתמה
פילטוס׃

<span id="an_15:6">15:6</span> ובכל חג היה דרכו לפטר להם אסיר אחד את אשר
יבקשו׃

<span id="an_15:7">15:7</span> ויהי איש הנקרא בשם בר אבא אסור עם המורדים
אשר רצחו רצח בעת המרד׃

<span id="an_15:8">15:8</span> וישא ההמון את קולו ויחלו לבקש שיעשה להם
כפעם בפעם׃

<span id="an_15:9">15:9</span> ויען אתם פילטוס ויאמר התחפצו כי אפטר לכם
את מלך היהודים׃

<span id="an_15:10">15:10</span> כי ידע אשר רק מקנאה מסרוהו ראשי הכהנים׃

<span id="an_15:11">15:11</span> וראשי הכהנים הסיתו את ההמון לבלתי פטר
להם כי אם בר אבא׃

<span id="an_15:12">15:12</span> ויסף פילטוס ויען ויאמר להם ומה אפוא
חפצתם ואעשה לאשר אתם קראים מלך היהודים׃

<span id="an_15:13">15:13</span> ויוסיפו לצעק הצלב אותו׃

<span id="an_15:14">15:14</span> ויאמר אליהם פילטוס מה אפוא עשה רעה והם
הרבו עוד לצעק הצלב אותו׃

<span id="an_15:15">15:15</span> ויואל פילטוס לעשות כרצון העם ויפטר להם
את בר אבא ואת ישוע הכה בשוטים וימסר אותו להצלב׃

<span id="an_15:16">15:16</span> ויוליכהו אנשי הצלב אל החצר הפנימית הוא
בית המשפט ויזעיקו את כל הגדוד׃

<span id="an_15:17">15:17</span> וילבישהו ארגמן וישרגו עטרת קצים
ויעטרהו׃

<span id="an_15:18">15:18</span> ויחלו לברכו לאמר שלום לך מלך היהודים׃

<span id="an_15:19">15:19</span> ויכו על ראשו בקנה וירקו בו ויכרעו על
ברכיהם וישתחוו לו׃

<span id="an_15:20">15:20</span> ואחרי התלוצצם בו הפשיטו אותו את הארגמן
וילבישהו את בגדיו ויוציאהו לצלב אותו׃

<span id="an_15:21">15:21</span> ויאנסו איש עבר אחד הבא מן השדה ושמו
שמעון הקוריני אבי אלכסנדרוס ורופוס לשאת את צלבו׃

<span id="an_15:22">15:22</span> ויביאהו אל מקום גלגלתא הוא מקום הגלגלת׃

<span id="an_15:23">15:23</span> ויתנו לו יין מזוג במר והוא לא קבל׃

<span id="an_15:24">15:24</span> ויהי כאשר צלבו אותו ויחלקו בגדיו להם
בהפילם עליהם גורל מה יקח איש איש׃

<span id="an_15:25">15:25</span> ותהי השעה השלישית ויצלבהו׃

<span id="an_15:26">15:26</span> ומכתב דבר אשמתו כתוב למעלה מלך היהודים׃

<span id="an_15:27">15:27</span> ויצלבו אתו שני פריצים אחד לימינו ואחד
לשמאלו׃

<span id="an_15:28">15:28</span> וימלא הכתוב האמר ואת פשעים נמנה׃

<span id="an_15:29">15:29</span> והעברים גדפו אותו ויניעו ראשם לאמר האח
אתה ההורס את ההיכל ובונה אותו בשלשת ימים׃

<span id="an_15:30">15:30</span> הושע את עצמך ורדה מן הצלב׃

<span id="an_15:31">15:31</span> וכן לעגו לו גם ראשי הכהנים עם הסופרים
באמרם איש אל רעהו את אחרים הושיע ואת עצמו לא יוכל להושיע׃

<span id="an_15:32">15:32</span> המשיח מלך ישראל ירד נא מן הצלב למען
נראה ונאמין וגם הנצלבים אתו חרפוהו׃

<span id="an_15:33">15:33</span> ובהיות השעה הששית היה חשך על כל הארץ עד
השעה התשיעית׃

<span id="an_15:34">15:34</span> ובשעה התשיעית ויצעק ישוע בקול גדול אלהי
אלהי למה שבקתני אשר פרושו אלי אלי למה עזבתני׃

<span id="an_15:35">15:35</span> ומקצת העמדים אצלו בשמעם את זאת אמרו הנה
אל אליהו הוא קורא׃

<span id="an_15:36">15:36</span> וירץ אחד מהם וימלא ספוג חמץ וישם על קנה
וישקהו ויאמר הניחו ונראה אם יבא אליהו להורידו׃

<span id="an_15:37">15:37</span> וישוע נתן קול גדול ויפח את נפשו׃

<span id="an_15:38">15:38</span> ופרכת ההיכל נקרעה לשנים קרעים מלמעלה
למטה׃

<span id="an_15:39">15:39</span> וירא שר המאה העמד לנגדו כי בזעקו כן נפח
את נפשו ויאמר אכן האיש הזה היה בן האלהים׃

<span id="an_15:40">15:40</span> וגם נשים היו שם ראות מרחוק ובתוכן גם
מרים המגדלית ומרים אמו של יעקב הצעיר ושל יוסי ושלמית׃

<span id="an_15:41">15:41</span> אשר גם הלכו אחריו ושרתהו בהיותו בגליל
ואחרות רבות אשר עלו אתו ירושלים׃

<span id="an_15:42">15:42</span> ועת הערב הגיע ומפני אשר ערב שבת היה הוא
היום שלפני השבת׃

<span id="an_15:43">15:43</span> ויבא יוסף הרמתי יועץ נכבד אשר היה מחכה
גם הוא למלכות האלהים ויתחזק ויבא אל פילטוס וישאל את גופת ישוע׃

<span id="an_15:44">15:44</span> ויתמה פילטוס על אשר הוא כבר מת ויקרא אל
שר המאה וישאלהו הגוע כבר׃

<span id="an_15:45">15:45</span> וידע מפי שר המאה כי כן ויתן את גופתו
מתנה ליוסף׃

<span id="an_15:46">15:46</span> והוא קנה סדין ויורד אתו ויכרכהו בסדין
וישימהו בקבר חצוב בסלע ויגל אבן על פתח הקבר׃

<span id="an_15:47">15:47</span> ומרים המגדלית ומרים אם יוסי היו ראות את
המקום אשר הושם שמה׃

<span id="an_16:1">16:1</span> ויהי כאשר עבר יום השבת ותקנינה מרים
המגגדלית ומרים אם יעקב ושלמית סמים לבוא ולסוך אתו בהם׃

<span id="an_16:2">16:2</span> ובאחד בשבת בבקר השכם באו אל הקבר כזרוח
השמש׃

<span id="an_16:3">16:3</span> ותאמרנה אשה אל אחותה מי יגל לנו את האבן
מעל פתח הקבר׃

<span id="an_16:4">16:4</span> ובהביטן ראו והנה נגללה האבן כי היתה גדלה
מאד׃

<span id="an_16:5">16:5</span> ותבאנה אל תוך הקבר ותראינה בחור אחד ישב
מימין והוא עטה שמלה לבנה ותשתוממנה׃

<span id="an_16:6">16:6</span> ויאמר אליהן אל תשתוממנה את ישוע הנצרי אתן
מבקשות את הנצלב הוא קם איננו פה הנה זה המקום אשר השכיבהו בו׃

<span id="an_16:7">16:7</span> אך לכנה ואמרתן אל תלמידיו ואל פטרוס כי
הולך הוא לפניכם הגלילה ושם תראהו כאשר אמר לכם׃

<span id="an_16:8">16:8</span> ותמהרנה לצאת ותברחנה מן הקבר כי אחזתן
רעדה ותמהון ולא הגידו דבר לאיש כי יראו׃

<span id="an_16:9">16:9</span> והוא כאשר קם מן המתים באחד בשבת נראה
בראשונה אל מרים המגדלית אשר גרש ממנה שבעה שדים׃

<span id="an_16:10">16:10</span> ותלך ותגד לאנשים אשר היו עמו והם
מתאבלים ובכים׃

<span id="an_16:11">16:11</span> וכאשר שמעו כי חי ונראה אליה לא האמינו
לה׃

<span id="an_16:12">16:12</span> ואחרי כן נראה בדמות אחרת לשנים מהם
בהיתם מתהלכים בצאתם השדה׃

<span id="an_16:13">16:13</span> והם הלכו ויגידו לאחרים וגם להם לא
האמינו׃

<span id="an_16:14">16:14</span> ובאחרנה נראה לעשתי העשר בהיותם מסבים
ויחרף חסרון אמונתם וקשי לבבם אשר לא האמינו לראים אתו נעור מן המתים׃

<span id="an_16:15">16:15</span> ויאמר אליהם לכו אל כל העולם וקראו את
הבשורה לכל הבריאה׃

<span id="an_16:16">16:16</span> המאמין ונטבל הוא יושע ואשר לא יאמין
יאשם׃

<span id="an_16:17">16:17</span> ואלה האתות אשר ילוו אל המאמינים יגרשו
שדים בשמי ובלשנות חדשות ידברו׃

<span id="an_16:18">16:18</span> נחשים ישאו בידיהם ואם ישתו סם המות לא
יזיקם על חולים ישימו את ידיהם וייטב להם׃

<span id="an_16:19">16:19</span> ויהי אחרי אשר דבר אתם האדון וינשא
השמימה וישב לימין האלהים׃

<span id="an_16:20">16:20</span> והמה יצאו ויקראו בכל המקמות והאדון עזרם
ויחזק את הדבר באתות הבאות אחרי דברם אמן׃

------------------------------------------------------------------------

[Next: Luke](luk)
