[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](kg1)  [Next](ch1.md) 

------------------------------------------------------------------------

### Modern Hebrew Bible: 2 Kings

<span id="an_1:1">1:1</span> ויפשע מואב בישראל אחרי מות אחאב׃

<span id="an_1:2">1:2</span> ויפל אחזיה בעד השבכה בעליתו אשר בשמרון ויחל
וישלח מלאכים ויאמר אלהם לכו דרשו בבעל זבוב אלהי עקרון אם אחיה מחלי זה׃

<span id="an_1:3">1:3</span> ומלאך יהוה דבר אל אליה התשבי קום עלה לקראת
מלאכי מלך שמרון ודבר אלהם המבלי אין אלהים בישראל אתם הלכים לדרש בבעל
זבוב אלהי עקרון׃

<span id="an_1:4">1:4</span> ולכן כה אמר יהוה המטה אשר עלית שם לא תרד
ממנה כי מות תמות וילך אליה׃

<span id="an_1:5">1:5</span> וישובו המלאכים אליו ויאמר אליהם מה זה שבתם׃

<span id="an_1:6">1:6</span> ויאמרו אליו איש עלה לקראתנו ויאמר אלינו לכו
שובו אל המלך אשר שלח אתכם ודברתם אליו כה אמר יהוה המבלי אין אלהים בישראל
אתה שלח לדרש בבעל זבוב אלהי עקרון לכן המטה אשר עלית שם לא תרד ממנה כי
מות תמות׃

<span id="an_1:7">1:7</span> וידבר אלהם מה משפט האיש אשר עלה לקראתכם
וידבר אליכם את הדברים האלה׃

<span id="an_1:8">1:8</span> ויאמרו אליו איש בעל שער ואזור עור אזור
במתניו ויאמר אליה התשבי הוא׃

<span id="an_1:9">1:9</span> וישלח אליו שר חמשים וחמשיו ויעל אליו והנה
ישב על ראש ההר וידבר אליו איש האלהים המלך דבר רדה׃

<span id="an_1:10">1:10</span> ויענה אליהו וידבר אל שר החמשים ואם איש
אלהים אני תרד אש מן השמים ותאכל אתך ואת חמשיך ותרד אש מן השמים ותאכל אתו
ואת חמשיו׃

<span id="an_1:11">1:11</span> וישב וישלח אליו שר חמשים אחר וחמשיו ויען
וידבר אליו איש האלהים כה אמר המלך מהרה רדה׃

<span id="an_1:12">1:12</span> ויען אליה וידבר אליהם אם איש האלהים אני
תרד אש מן השמים ותאכל אתך ואת חמשיך ותרד אש אלהים מן השמים ותאכל אתו ואת
חמשיו׃

<span id="an_1:13">1:13</span> וישב וישלח שר חמשים שלשים וחמשיו ויעל
ויבא שר החמשים השלישי ויכרע על ברכיו לנגד אליהו ויתחנן אליו וידבר אליו
איש האלהים תיקר נא נפשי ונפש עבדיך אלה חמשים בעיניך׃

<span id="an_1:14">1:14</span> הנה ירדה אש מן השמים ותאכל את שני שרי
החמשים הראשנים ואת חמשיהם ועתה תיקר נפשי בעיניך׃

<span id="an_1:15">1:15</span> וידבר מלאך יהוה אל אליהו רד אותו אל תירא
מפניו ויקם וירד אותו אל המלך׃

<span id="an_1:16">1:16</span> וידבר אליו כה אמר יהוה יען אשר שלחת
מלאכים לדרש בבעל זבוב אלהי עקרון המבלי אין אלהים בישראל לדרש בדברו לכן
המטה אשר עלית שם לא תרד ממנה כי מות תמות׃

<span id="an_1:17">1:17</span> וימת כדבר יהוה אשר דבר אליהו וימלך יהורם
תחתיו בשנת שתים ליהורם בן יהושפט מלך יהודה כי לא היה לו בן׃

<span id="an_1:18">1:18</span> ויתר דברי אחזיהו אשר עשה הלוא המה כתובים
על ספר דברי הימים למלכי ישראל׃

<span id="an_2:1">2:1</span> ויהי בהעלות יהוה את אליהו בסערה השמים וילך
אליהו ואלישע מן הגלגל׃

<span id="an_2:2">2:2</span> ויאמר אליהו אל אלישע שב נא פה כי יהוה שלחני
עד בית אל ויאמר אלישע חי יהוה וחי נפשך אם אעזבך וירדו בית אל׃

<span id="an_2:3">2:3</span> ויצאו בני הנביאים אשר בית אל אל אלישע
ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי
החשו׃

<span id="an_2:4">2:4</span> ויאמר לו אליהו אלישע שב נא פה כי יהוה שלחני
יריחו ויאמר חי יהוה וחי נפשך אם אעזבך ויבאו יריחו׃

<span id="an_2:5">2:5</span> ויגשו בני הנביאים אשר ביריחו אל אלישע
ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי
החשו׃

<span id="an_2:6">2:6</span> ויאמר לו אליהו שב נא פה כי יהוה שלחני
הירדנה ויאמר חי יהוה וחי נפשך אם אעזבך וילכו שניהם׃

<span id="an_2:7">2:7</span> וחמשים איש מבני הנביאים הלכו ויעמדו מנגד
מרחוק ושניהם עמדו על הירדן׃

<span id="an_2:8">2:8</span> ויקח אליהו את אדרתו ויגלם ויכה את המים
ויחצו הנה והנה ויעברו שניהם בחרבה׃

<span id="an_2:9">2:9</span> ויהי כעברם ואליהו אמר אל אלישע שאל מה אעשה
לך בטרם אלקח מעמך ויאמר אלישע ויהי נא פי שנים ברוחך אלי׃

<span id="an_2:10">2:10</span> ויאמר הקשית לשאול אם תראה אתי לקח מאתך
יהי לך כן ואם אין לא יהיה׃

<span id="an_2:11">2:11</span> ויהי המה הלכים הלוך ודבר והנה רכב אש
וסוסי אש ויפרדו בין שניהם ויעל אליהו בסערה השמים׃

<span id="an_2:12">2:12</span> ואלישע ראה והוא מצעק אבי אבי רכב ישראל
ופרשיו ולא ראהו עוד ויחזק בבגדיו ויקרעם לשנים קרעים׃

<span id="an_2:13">2:13</span> וירם את אדרת אליהו אשר נפלה מעליו וישב
ויעמד על שפת הירדן׃

<span id="an_2:14">2:14</span> ויקח את אדרת אליהו אשר נפלה מעליו ויכה את
המים ויאמר איה יהוה אלהי אליהו אף הוא ויכה את המים ויחצו הנה והנה ויעבר
אלישע׃

<span id="an_2:15">2:15</span> ויראהו בני הנביאים אשר ביריחו מנגד ויאמרו
נחה רוח אליהו על אלישע ויבאו לקראתו וישתחוו לו ארצה׃

<span id="an_2:16">2:16</span> ויאמרו אליו הנה נא יש את עבדיך חמשים
אנשים בני חיל ילכו נא ויבקשו את אדניך פן נשאו רוח יהוה וישלכהו באחד
ההרים או באחת הגיאות ויאמר לא תשלחו׃

<span id="an_2:17">2:17</span> ויפצרו בו עד בש ויאמר שלחו וישלחו חמשים
איש ויבקשו שלשה ימים ולא מצאהו׃

<span id="an_2:18">2:18</span> וישבו אליו והוא ישב ביריחו ויאמר אלהם
הלוא אמרתי אליכם אל תלכו׃

<span id="an_2:19">2:19</span> ויאמרו אנשי העיר אל אלישע הנה נא מושב
העיר טוב כאשר אדני ראה והמים רעים והארץ משכלת׃

<span id="an_2:20">2:20</span> ויאמר קחו לי צלחית חדשה ושימו שם מלח
ויקחו אליו׃

<span id="an_2:21">2:21</span> ויצא אל מוצא המים וישלך שם מלח ויאמר כה
אמר יהוה רפאתי למים האלה לא יהיה משם עוד מות ומשכלת׃

<span id="an_2:22">2:22</span> וירפו המים עד היום הזה כדבר אלישע אשר
דבר׃

<span id="an_2:23">2:23</span> ויעל משם בית אל והוא עלה בדרך ונערים
קטנים יצאו מן העיר ויתקלסו בו ויאמרו לו עלה קרח עלה קרח׃

<span id="an_2:24">2:24</span> ויפן אחריו ויראם ויקללם בשם יהוה ותצאנה
שתים דבים מן היער ותבקענה מהם ארבעים ושני ילדים׃

<span id="an_2:25">2:25</span> וילך משם אל הר הכרמל ומשם שב שמרון׃

<span id="an_3:1">3:1</span> ויהורם בן אחאב מלך על ישראל בשמרון בשנת
שמנה עשרה ליהושפט מלך יהודה וימלך שתים עשרה שנה׃

<span id="an_3:2">3:2</span> ויעשה הרע בעיני יהוה רק לא כאביו וכאמו ויסר
את מצבת הבעל אשר עשה אביו׃

<span id="an_3:3">3:3</span> רק בחטאות ירבעם בן נבט אשר החטיא את ישראל
דבק לא סר ממנה׃

<span id="an_3:4">3:4</span> ומישע מלך מואב היה נקד והשיב למלך ישראל מאה
אלף כרים ומאה אלף אילים צמר׃

<span id="an_3:5">3:5</span> ויהי כמות אחאב ויפשע מלך מואב במלך ישראל׃

<span id="an_3:6">3:6</span> ויצא המלך יהורם ביום ההוא משמרון ויפקד את
כל ישראל׃

<span id="an_3:7">3:7</span> וילך וישלח אל יהושפט מלך יהודה לאמר מלך
מואב פשע בי התלך אתי אל מואב למלחמה ויאמר אעלה כמוני כמוך כעמי כעמך
כסוסי כסוסיך׃

<span id="an_3:8">3:8</span> ויאמר אי זה הדרך נעלה ויאמר דרך מדבר אדום׃

<span id="an_3:9">3:9</span> וילך מלך ישראל ומלך יהודה ומלך אדום ויסבו
דרך שבעת ימים ולא היה מים למחנה ולבהמה אשר ברגליהם׃

<span id="an_3:10">3:10</span> ויאמר מלך ישראל אהה כי קרא יהוה לשלשת
המלכים האלה לתת אותם ביד מואב׃

<span id="an_3:11">3:11</span> ויאמר יהושפט האין פה נביא ליהוה ונדרשה את
יהוה מאותו ויען אחד מעבדי מלך ישראל ויאמר פה אלישע בן שפט אשר יצק מים על
ידי אליהו׃

<span id="an_3:12">3:12</span> ויאמר יהושפט יש אותו דבר יהוה וירדו אליו
מלך ישראל ויהושפט ומלך אדום׃

<span id="an_3:13">3:13</span> ויאמר אלישע אל מלך ישראל מה לי ולך לך אל
נביאי אביך ואל נביאי אמך ויאמר לו מלך ישראל אל כי קרא יהוה לשלשת המלכים
האלה לתת אותם ביד מואב׃

<span id="an_3:14">3:14</span> ויאמר אלישע חי יהוה צבאות אשר עמדתי לפניו
כי לולי פני יהושפט מלך יהודה אני נשא אם אביט אליך ואם אראך׃

<span id="an_3:15">3:15</span> ועתה קחו לי מנגן והיה כנגן המנגן ותהי
עליו יד יהוה׃

<span id="an_3:16">3:16</span> ויאמר כה אמר יהוה עשה הנחל הזה גבים גבים׃

<span id="an_3:17">3:17</span> כי כה אמר יהוה לא תראו רוח ולא תראו גשם
והנחל ההוא ימלא מים ושתיתם אתם ומקניכם ובהמתכם׃

<span id="an_3:18">3:18</span> ונקל זאת בעיני יהוה ונתן את מואב בידכם׃

<span id="an_3:19">3:19</span> והכיתם כל עיר מבצר וכל עיר מבחור וכל עץ
טוב תפילו וכל מעיני מים תסתמו וכל החלקה הטובה תכאבו באבנים׃

<span id="an_3:20">3:20</span> ויהי בבקר כעלות המנחה והנה מים באים מדרך
אדום ותמלא הארץ את המים׃

<span id="an_3:21">3:21</span> וכל מואב שמעו כי עלו המלכים להלחם בם
ויצעקו מכל חגר חגרה ומעלה ויעמדו על הגבול׃

<span id="an_3:22">3:22</span> וישכימו בבקר והשמש זרחה על המים ויראו
מואב מנגד את המים אדמים כדם׃

<span id="an_3:23">3:23</span> ויאמרו דם זה החרב נחרבו המלכים ויכו איש
את רעהו ועתה לשלל מואב׃

<span id="an_3:24">3:24</span> ויבאו אל מחנה ישראל ויקמו ישראל ויכו את
מואב וינסו מפניהם ויבו בה והכות את מואב׃

<span id="an_3:25">3:25</span> והערים יהרסו וכל חלקה טובה ישליכו איש
אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת
ויסבו הקלעים ויכוה׃

<span id="an_3:26">3:26</span> וירא מלך מואב כי חזק ממנו המלחמה ויקח
אותו שבע מאות איש שלף חרב להבקיע אל מלך אדום ולא יכלו׃

<span id="an_3:27">3:27</span> ויקח את בנו הבכור אשר ימלך תחתיו ויעלהו
עלה על החמה ויהי קצף גדול על ישראל ויסעו מעליו וישבו לארץ׃

<span id="an_4:1">4:1</span> ואשה אחת מנשי בני הנביאים צעקה אל אלישע
לאמר עבדך אישי מת ואתה ידעת כי עבדך היה ירא את יהוה והנשה בא לקחת את שני
ילדי לו לעבדים׃

<span id="an_4:2">4:2</span> ויאמר אליה אלישע מה אעשה לך הגידי לי מה יש
לכי בבית ותאמר אין לשפחתך כל בבית כי אם אסוך שמן׃

<span id="an_4:3">4:3</span> ויאמר לכי שאלי לך כלים מן החוץ מאת כל שכנכי
כלים רקים אל תמעיטי׃

<span id="an_4:4">4:4</span> ובאת וסגרת הדלת בעדך ובעד בניך ויצקת על כל
הכלים האלה והמלא תסיעי׃

<span id="an_4:5">4:5</span> ותלך מאתו ותסגר הדלת בעדה ובעד בניה הם
מגשים אליה והיא מיצקת׃

<span id="an_4:6">4:6</span> ויהי כמלאת הכלים ותאמר אל בנה הגישה אלי עוד
כלי ויאמר אליה אין עוד כלי ויעמד השמן׃

<span id="an_4:7">4:7</span> ותבא ותגד לאיש האלהים ויאמר לכי מכרי את
השמן ושלמי את נשיכי ואת בניכי תחיי בנותר׃

<span id="an_4:8">4:8</span> ויהי היום ויעבר אלישע אל שונם ושם אשה גדולה
ותחזק בו לאכל לחם ויהי מדי עברו יסר שמה לאכל לחם׃

<span id="an_4:9">4:9</span> ותאמר אל אישה הנה נא ידעתי כי איש אלהים
קדוש הוא עבר עלינו תמיד׃

<span id="an_4:10">4:10</span> נעשה נא עלית קיר קטנה ונשים לו שם מטה
ושלחן וכסא ומנורה והיה בבאו אלינו יסור שמה׃

<span id="an_4:11">4:11</span> ויהי היום ויבא שמה ויסר אל העליה וישכב
שמה׃

<span id="an_4:12">4:12</span> ויאמר אל גחזי נערו קרא לשונמית הזאת ויקרא
לה ותעמד לפניו׃

<span id="an_4:13">4:13</span> ויאמר לו אמר נא אליה הנה חרדת אלינו את כל
החרדה הזאת מה לעשות לך היש לדבר לך אל המלך או אל שר הצבא ותאמר בתוך עמי
אנכי ישבת׃

<span id="an_4:14">4:14</span> ויאמר ומה לעשות לה ויאמר גיחזי אבל בן אין
לה ואישה זקן׃

<span id="an_4:15">4:15</span> ויאמר קרא לה ויקרא לה ותעמד בפתח׃

<span id="an_4:16">4:16</span> ויאמר למועד הזה כעת חיה אתי חבקת בן ותאמר
אל אדני איש האלהים אל תכזב בשפחתך׃

<span id="an_4:17">4:17</span> ותהר האשה ותלד בן למועד הזה כעת חיה אשר
דבר אליה אלישע׃

<span id="an_4:18">4:18</span> ויגדל הילד ויהי היום ויצא אל אביו אל
הקצרים׃

<span id="an_4:19">4:19</span> ויאמר אל אביו ראשי ראשי ויאמר אל הנער
שאהו אל אמו׃

<span id="an_4:20">4:20</span> וישאהו ויביאהו אל אמו וישב על ברכיה עד
הצהרים וימת׃

<span id="an_4:21">4:21</span> ותעל ותשכבהו על מטת איש האלהים ותסגר בעדו
ותצא׃

<span id="an_4:22">4:22</span> ותקרא אל אישה ותאמר שלחה נא לי אחד מן
הנערים ואחת האתנות וארוצה עד איש האלהים ואשובה׃

<span id="an_4:23">4:23</span> ויאמר מדוע אתי הלכתי אליו היום לא חדש ולא
שבת ותאמר שלום׃

<span id="an_4:24">4:24</span> ותחבש האתון ותאמר אל נערה נהג ולך אל תעצר
לי לרכב כי אם אמרתי לך׃

<span id="an_4:25">4:25</span> ותלך ותבוא אל איש האלהים אל הר הכרמל ויהי
כראות איש האלהים אתה מנגד ויאמר אל גיחזי נערו הנה השונמית הלז׃

<span id="an_4:26">4:26</span> עתה רוץ נא לקראתה ואמר לה השלום לך השלום
לאישך השלום לילד ותאמר שלום׃

<span id="an_4:27">4:27</span> ותבא אל איש האלהים אל ההר ותחזק ברגליו
ויגש גיחזי להדפה ויאמר איש האלהים הרפה לה כי נפשה מרה לה ויהוה העלים
ממני ולא הגיד לי׃

<span id="an_4:28">4:28</span> ותאמר השאלתי בן מאת אדני הלא אמרתי לא
תשלה אתי׃

<span id="an_4:29">4:29</span> ויאמר לגיחזי חגר מתניך וקח משענתי בידך
ולך כי תמצא איש לא תברכנו וכי יברכך איש לא תעננו ושמת משענתי על פני
הנער׃

<span id="an_4:30">4:30</span> ותאמר אם הנער חי יהוה וחי נפשך אם אעזבך
ויקם וילך אחריה׃

<span id="an_4:31">4:31</span> וגחזי עבר לפניהם וישם את המשענת על פני
הנער ואין קול ואין קשב וישב לקראתו ויגד לו לאמר לא הקיץ הנער׃

<span id="an_4:32">4:32</span> ויבא אלישע הביתה והנה הנער מת משכב על
מטתו׃

<span id="an_4:33">4:33</span> ויבא ויסגר הדלת בעד שניהם ויתפלל אל יהוה׃

<span id="an_4:34">4:34</span> ויעל וישכב על הילד וישם פיו על פיו ועיניו
על עיניו וכפיו על כפו ויגהר עליו ויחם בשר הילד׃

<span id="an_4:35">4:35</span> וישב וילך בבית אחת הנה ואחת הנה ויעל
ויגהר עליו ויזורר הנער עד שבע פעמים ויפקח הנער את עיניו׃

<span id="an_4:36">4:36</span> ויקרא אל גיחזי ויאמר קרא אל השנמית הזאת
ויקראה ותבוא אליו ויאמר שאי בנך׃

<span id="an_4:37">4:37</span> ותבא ותפל על רגליו ותשתחו ארצה ותשא את
בנה ותצא׃

<span id="an_4:38">4:38</span> ואלישע שב הגלגלה והרעב בארץ ובני הנביאים
ישבים לפניו ויאמר לנערו שפת הסיר הגדולה ובשל נזיד לבני הנביאים׃

<span id="an_4:39">4:39</span> ויצא אחד אל השדה ללקט ארת וימצא גפן שדה
וילקט ממנו פקעת שדה מלא בגדו ויבא ויפלח אל סיר הנזיד כי לא ידעו׃

<span id="an_4:40">4:40</span> ויצקו לאנשים לאכול ויהי כאכלם מהנזיד והמה
צעקו ויאמרו מות בסיר איש האלהים ולא יכלו לאכל׃

<span id="an_4:41">4:41</span> ויאמר וקחו קמח וישלך אל הסיר ויאמר צק לעם
ויאכלו ולא היה דבר רע בסיר׃

<span id="an_4:42">4:42</span> ואיש בא מבעל שלשה ויבא לאיש האלהים לחם
בכורים עשרים לחם שערים וכרמל בצקלנו ויאמר תן לעם ויאכלו׃

<span id="an_4:43">4:43</span> ויאמר משרתו מה אתן זה לפני מאה איש ויאמר
תן לעם ויאכלו כי כה אמר יהוה אכל והותר׃

<span id="an_4:44">4:44</span> ויתן לפניהם ויאכלו ויותרו כדבר יהוה׃

<span id="an_5:1">5:1</span> ונעמן שר צבא מלך ארם היה איש גדול לפני
אדניו ונשא פנים כי בו נתן יהוה תשועה לארם והאיש היה גבור חיל מצרע׃

<span id="an_5:2">5:2</span> וארם יצאו גדודים וישבו מארץ ישראל נערה קטנה
ותהי לפני אשת נעמן׃

<span id="an_5:3">5:3</span> ותאמר אל גברתה אחלי אדני לפני הנביא אשר
בשמרון אז יאסף אתו מצרעתו׃

<span id="an_5:4">5:4</span> ויבא ויגד לאדניו לאמר כזאת וכזאת דברה הנערה
אשר מארץ ישראל׃

<span id="an_5:5">5:5</span> ויאמר מלך ארם לך בא ואשלחה ספר אל מלך ישראל
וילך ויקח בידו עשר ככרי כסף וששת אלפים זהב ועשר חליפות בגדים׃

<span id="an_5:6">5:6</span> ויבא הספר אל מלך ישראל לאמר ועתה כבוא הספר
הזה אליך הנה שלחתי אליך את נעמן עבדי ואספתו מצרעתו׃

<span id="an_5:7">5:7</span> ויהי כקרא מלך ישראל את הספר ויקרע בגדיו
ויאמר האלהים אני להמית ולהחיות כי זה שלח אלי לאסף איש מצרעתו כי אך דעו
נא וראו כי מתאנה הוא לי׃

<span id="an_5:8">5:8</span> ויהי כשמע אלישע איש האלהים כי קרע מלך ישראל
את בגדיו וישלח אל המלך לאמר למה קרעת בגדיך יבא נא אלי וידע כי יש נביא
בישראל׃

<span id="an_5:9">5:9</span> ויבא נעמן בסוסו וברכבו ויעמד פתח הבית
לאלישע׃

<span id="an_5:10">5:10</span> וישלח אליו אלישע מלאך לאמר הלוך ורחצת שבע
פעמים בירדן וישב בשרך לך וטהר׃

<span id="an_5:11">5:11</span> ויקצף נעמן וילך ויאמר הנה אמרתי אלי יצא
יצוא ועמד וקרא בשם יהוה אלהיו והניף ידו אל המקום ואסף המצרע׃

<span id="an_5:12">5:12</span> הלא טוב אבנה ופרפר נהרות דמשק מכל מימי
ישראל הלא ארחץ בהם וטהרתי ויפן וילך בחמה׃

<span id="an_5:13">5:13</span> ויגשו עבדיו וידברו אליו ויאמרו אבי דבר
גדול הנביא דבר אליך הלוא תעשה ואף כי אמר אליך רחץ וטהר׃

<span id="an_5:14">5:14</span> וירד ויטבל בירדן שבע פעמים כדבר איש
האלהים וישב בשרו כבשר נער קטן ויטהר׃

<span id="an_5:15">5:15</span> וישב אל איש האלהים הוא וכל מחנהו ויבא
ויעמד לפניו ויאמר הנה נא ידעתי כי אין אלהים בכל הארץ כי אם בישראל ועתה
קח נא ברכה מאת עבדך׃

<span id="an_5:16">5:16</span> ויאמר חי יהוה אשר עמדתי לפניו אם אקח
ויפצר בו לקחת וימאן׃

<span id="an_5:17">5:17</span> ויאמר נעמן ולא יתן נא לעבדך משא צמד פרדים
אדמה כי לוא יעשה עוד עבדך עלה וזבח לאלהים אחרים כי אם ליהוה׃

<span id="an_5:18">5:18</span> לדבר הזה יסלח יהוה לעבדך בבוא אדני בית
רמון להשתחות שמה והוא נשען על ידי והשתחויתי בית רמן בהשתחויתי בית רמן
יסלח נא יהוה לעבדך בדבר הזה׃

<span id="an_5:19">5:19</span> ויאמר לו לך לשלום וילך מאתו כברת ארץ׃

<span id="an_5:20">5:20</span> ויאמר גיחזי נער אלישע איש האלהים הנה חשך
אדני את נעמן הארמי הזה מקחת מידו את אשר הביא חי יהוה כי אם רצתי אחריו
ולקחתי מאתו מאומה׃

<span id="an_5:21">5:21</span> וירדף גיחזי אחרי נעמן ויראה נעמן רץ אחריו
ויפל מעל המרכבה לקראתו ויאמר השלום׃

<span id="an_5:22">5:22</span> ויאמר שלום אדני שלחני לאמר הנה עתה זה באו
אלי שני נערים מהר אפרים מבני הנביאים תנה נא להם ככר כסף ושתי חלפות
בגדים׃

<span id="an_5:23">5:23</span> ויאמר נעמן הואל קח ככרים ויפרץ בו ויצר
ככרים כסף בשני חרטים ושתי חלפות בגדים ויתן אל שני נעריו וישאו לפניו׃

<span id="an_5:24">5:24</span> ויבא אל העפל ויקח מידם ויפקד בבית וישלח
את האנשים וילכו׃

<span id="an_5:25">5:25</span> והוא בא ויעמד אל אדניו ויאמר אליו אלישע
מאן גחזי ויאמר לא הלך עבדך אנה ואנה׃

<span id="an_5:26">5:26</span> ויאמר אליו לא לבי הלך כאשר הפך איש מעל
מרכבתו לקראתך העת לקחת את הכסף ולקחת בגדים וזיתים וכרמים וצאן ובקר
ועבדים ושפחות׃

<span id="an_5:27">5:27</span> וצרעת נעמן תדבק בך ובזרעך לעולם ויצא
מלפניו מצרע כשלג׃

<span id="an_6:1">6:1</span> ויאמרו בני הנביאים אל אלישע הנה נא המקום
אשר אנחנו ישבים שם לפניך צר ממנו׃

<span id="an_6:2">6:2</span> נלכה נא עד הירדן ונקחה משם איש קורה אחת
ונעשה לנו שם מקום לשבת שם ויאמר לכו׃

<span id="an_6:3">6:3</span> ויאמר האחד הואל נא ולך את עבדיך ויאמר אני
אלך׃

<span id="an_6:4">6:4</span> וילך אתם ויבאו הירדנה ויגזרו העצים׃

<span id="an_6:5">6:5</span> ויהי האחד מפיל הקורה ואת הברזל נפל אל המים
ויצעק ויאמר אהה אדני והוא שאול׃

<span id="an_6:6">6:6</span> ויאמר איש האלהים אנה נפל ויראהו את המקום
ויקצב עץ וישלך שמה ויצף הברזל׃

<span id="an_6:7">6:7</span> ויאמר הרם לך וישלח ידו ויקחהו׃

<span id="an_6:8">6:8</span> ומלך ארם היה נלחם בישראל ויועץ אל עבדיו
לאמר אל מקום פלני אלמני תחנתי׃

<span id="an_6:9">6:9</span> וישלח איש האלהים אל מלך ישראל לאמר השמר
מעבר המקום הזה כי שם ארם נחתים׃

<span id="an_6:10">6:10</span> וישלח מלך ישראל אל המקום אשר אמר לו איש
האלהים והזהירה ונשמר שם לא אחת ולא שתים׃

<span id="an_6:11">6:11</span> ויסער לב מלך ארם על הדבר הזה ויקרא אל
עבדיו ויאמר אליהם הלוא תגידו לי מי משלנו אל מלך ישראל׃

<span id="an_6:12">6:12</span> ויאמר אחד מעבדיו לוא אדני המלך כי אלישע
הנביא אשר בישראל יגיד למלך ישראל את הדברים אשר תדבר בחדר משכבך׃

<span id="an_6:13">6:13</span> ויאמר לכו וראו איכה הוא ואשלח ואקחהו ויגד
לו לאמר הנה בדתן׃

<span id="an_6:14">6:14</span> וישלח שמה סוסים ורכב וחיל כבד ויבאו לילה
ויקפו על העיר׃

<span id="an_6:15">6:15</span> וישכם משרת איש האלהים לקום ויצא והנה חיל
סובב את העיר וסוס ורכב ויאמר נערו אליו אהה אדני איכה נעשה׃

<span id="an_6:16">6:16</span> ויאמר אל תירא כי רבים אשר אתנו מאשר אותם׃

<span id="an_6:17">6:17</span> ויתפלל אלישע ויאמר יהוה פקח נא את עיניו
ויראה ויפקח יהוה את עיני הנער וירא והנה ההר מלא סוסים ורכב אש סביבת
אלישע׃

<span id="an_6:18">6:18</span> וירדו אליו ויתפלל אלישע אל יהוה ויאמר הך
נא את הגוי הזה בסנורים ויכם בסנורים כדבר אלישע׃

<span id="an_6:19">6:19</span> ויאמר אלהם אלישע לא זה הדרך ולא זה העיר
לכו אחרי ואוליכה אתכם אל האיש אשר תבקשון וילך אותם שמרונה׃

<span id="an_6:20">6:20</span> ויהי כבאם שמרון ויאמר אלישע יהוה פקח את
עיני אלה ויראו ויפקח יהוה את עיניהם ויראו והנה בתוך שמרון׃

<span id="an_6:21">6:21</span> ויאמר מלך ישראל אל אלישע כראתו אותם האכה
אכה אבי׃

<span id="an_6:22">6:22</span> ויאמר לא תכה האשר שבית בחרבך ובקשתך אתה
מכה שים לחם ומים לפניהם ויאכלו וישתו וילכו אל אדניהם׃

<span id="an_6:23">6:23</span> ויכרה להם כרה גדולה ויאכלו וישתו וישלחם
וילכו אל אדניהם ולא יספו עוד גדודי ארם לבוא בארץ ישראל׃

<span id="an_6:24">6:24</span> ויהי אחרי כן ויקבץ בן הדד מלך ארם את כל
מחנהו ויעל ויצר על שמרון׃

<span id="an_6:25">6:25</span> ויהי רעב גדול בשמרון והנה צרים עליה עד
היות ראש חמור בשמנים כסף ורבע הקב חרייונים בחמשה כסף׃

<span id="an_6:26">6:26</span> ויהי מלך ישראל עבר על החמה ואשה צעקה אליו
לאמר הושיעה אדני המלך׃

<span id="an_6:27">6:27</span> ויאמר אל יושעך יהוה מאין אושיעך המן הגרן
או מן היקב׃

<span id="an_6:28">6:28</span> ויאמר לה המלך מה לך ותאמר האשה הזאת אמרה
אלי תני את בנך ונאכלנו היום ואת בני נאכל מחר׃

<span id="an_6:29">6:29</span> ונבשל את בני ונאכלהו ואמר אליה ביום האחר
תני את בנך ונאכלנו ותחבא את בנה׃

<span id="an_6:30">6:30</span> ויהי כשמע המלך את דברי האשה ויקרע את
בגדיו והוא עבר על החמה וירא העם והנה השק על בשרו מבית׃

<span id="an_6:31">6:31</span> ויאמר כה יעשה לי אלהים וכה יוסף אם יעמד
ראש אלישע בן שפט עליו היום׃

<span id="an_6:32">6:32</span> ואלישע ישב בביתו והזקנים ישבים אתו וישלח
איש מלפניו בטרם יבא המלאך אליו והוא אמר אל הזקנים הראיתם כי שלח בן המרצח
הזה להסיר את ראשי ראו כבא המלאך סגרו הדלת ולחצתם אתו בדלת הלוא קול רגלי
אדניו אחריו׃

<span id="an_6:33">6:33</span> עודנו מדבר עמם והנה המלאך ירד אליו ויאמר
הנה זאת הרעה מאת יהוה מה אוחיל ליהוה עוד׃

<span id="an_7:1">7:1</span> ויאמר אלישע שמעו דבר יהוה כה אמר יהוה כעת
מחר סאה סלת בשקל וסאתים שערים בשקל בשער שמרון׃

<span id="an_7:2">7:2</span> ויען השליש אשר למלך נשען על ידו את איש
האלהים ויאמר הנה יהוה עשה ארבות בשמים היהיה הדבר הזה ויאמר הנכה ראה
בעיניך ומשם לא תאכל׃

<span id="an_7:3">7:3</span> וארבעה אנשים היו מצרעים פתח השער ויאמרו איש
אל רעהו מה אנחנו ישבים פה עד מתנו׃

<span id="an_7:4">7:4</span> אם אמרנו נבוא העיר והרעב בעיר ומתנו שם ואם
ישבנו פה ומתנו ועתה לכו ונפלה אל מחנה ארם אם יחינו נחיה ואם ימיתנו
ומתנו׃

<span id="an_7:5">7:5</span> ויקומו בנשף לבוא אל מחנה ארם ויבאו עד קצה
מחנה ארם והנה אין שם איש׃

<span id="an_7:6">7:6</span> ואדני השמיע את מחנה ארם קול רכב קול סוס קול
חיל גדול ויאמרו איש אל אחיו הנה שכר עלינו מלך ישראל את מלכי החתים ואת
מלכי מצרים לבוא עלינו׃

<span id="an_7:7">7:7</span> ויקומו וינוסו בנשף ויעזבו את אהליהם ואת
סוסיהם ואת חמריהם המחנה כאשר היא וינסו אל נפשם׃

<span id="an_7:8">7:8</span> ויבאו המצרעים האלה עד קצה המחנה ויבאו אל
אהל אחד ויאכלו וישתו וישאו משם כסף וזהב ובגדים וילכו ויטמנו וישבו ויבאו
אל אהל אחר וישאו משם וילכו ויטמנו׃

<span id="an_7:9">7:9</span> ויאמרו איש אל רעהו לא כן אנחנו עשים היום
הזה יום בשרה הוא ואנחנו מחשים וחכינו עד אור הבקר ומצאנו עוון ועתה לכו
ונבאה ונגידה בית המלך׃

<span id="an_7:10">7:10</span> ויבאו ויקראו אל שער העיר ויגידו להם לאמר
באנו אל מחנה ארם והנה אין שם איש וקול אדם כי אם הסוס אסור והחמור אסור
ואהלים כאשר המה׃

<span id="an_7:11">7:11</span> ויקרא השערים ויגידו בית המלך פנימה׃

<span id="an_7:12">7:12</span> ויקם המלך לילה ויאמר אל עבדיו אגידה נא
לכם את אשר עשו לנו ארם ידעו כי רעבים אנחנו ויצאו מן המחנה להחבה בהשדה
לאמר כי יצאו מן העיר ונתפשם חיים ואל העיר נבא׃

<span id="an_7:13">7:13</span> ויען אחד מעבדיו ויאמר ויקחו נא חמשה מן
הסוסים הנשארים אשר נשארו בה הנם ככל ההמון ישראל אשר נשארו בה הנם ככל
המון ישראל אשר תמו ונשלחה ונראה׃

<span id="an_7:14">7:14</span> ויקחו שני רכב סוסים וישלח המלך אחרי מחנה
ארם לאמר לכו וראו׃

<span id="an_7:15">7:15</span> וילכו אחריהם עד הירדן והנה כל הדרך מלאה
בגדים וכלים אשר השליכו ארם בהחפזם וישבו המלאכים ויגדו למלך׃

<span id="an_7:16">7:16</span> ויצא העם ויבזו את מחנה ארם ויהי סאה סלת
בשקל וסאתים שערים בשקל כדבר יהוה׃

<span id="an_7:17">7:17</span> והמלך הפקיד את השליש אשר נשען על ידו על
השער וירמסהו העם בשער וימת כאשר דבר איש האלהים אשר דבר ברדת המלך אליו׃

<span id="an_7:18">7:18</span> ויהי כדבר איש האלהים אל המלך לאמר סאתים
שערים בשקל וסאה סלת בשקל יהיה כעת מחר בשער שמרון׃

<span id="an_7:19">7:19</span> ויען השליש את איש האלהים ויאמר והנה יהוה
עשה ארבות בשמים היהיה כדבר הזה ויאמר הנך ראה בעיניך ומשם לא תאכל׃

<span id="an_7:20">7:20</span> ויהי לו כן וירמסו אתו העם בשער וימת׃

<span id="an_8:1">8:1</span> ואלישע דבר אל האשה אשר החיה את בנה לאמר
קומי ולכי אתי וביתך וגורי באשר תגורי כי קרא יהוה לרעב וגם בא אל הארץ שבע
שנים׃

<span id="an_8:2">8:2</span> ותקם האשה ותעש כדבר איש האלהים ותלך היא
וביתה ותגר בארץ פלשתים שבע שנים׃

<span id="an_8:3">8:3</span> ויהי מקצה שבע שנים ותשב האשה מארץ פלשתים
ותצא לצעק אל המלך אל ביתה ואל שדה׃

<span id="an_8:4">8:4</span> והמלך מדבר אל גחזי נער איש האלהים לאמר ספרה
נא לי את כל הגדלות אשר עשה אלישע׃

<span id="an_8:5">8:5</span> ויהי הוא מספר למלך את אשר החיה את המת והנה
האשה אשר החיה את בנה צעקת אל המלך על ביתה ועל שדה ויאמר גחזי אדני המלך
זאת האשה וזה בנה אשר החיה אלישע׃

<span id="an_8:6">8:6</span> וישאל המלך לאשה ותספר לו ויתן לה המלך סריס
אחד לאמר השיב את כל אשר לה ואת כל תבואת השדה מיום עזבה את הארץ ועד עתה׃

<span id="an_8:7">8:7</span> ויבא אלישע דמשק ובן הדד מלך ארם חלה ויגד לו
לאמר בא איש האלהים עד הנה׃

<span id="an_8:8">8:8</span> ויאמר המלך אל חזהאל קח בידך מנחה ולך לקראת
איש האלהים ודרשת את יהוה מאותו לאמר האחיה מחלי זה׃

<span id="an_8:9">8:9</span> וילך חזאל לקראתו ויקח מנחה בידו וכל טוב
דמשק משא ארבעים גמל ויבא ויעמד לפניו ויאמר בנך בן הדד מלך ארם שלחני אליך
לאמר האחיה מחלי זה׃

<span id="an_8:10">8:10</span> ויאמר אליו אלישע לך אמר לא חיה תחיה
והראני יהוה כי מות ימות׃

<span id="an_8:11">8:11</span> ויעמד את פניו וישם עד בש ויבך איש האלהים׃

<span id="an_8:12">8:12</span> ויאמר חזאל מדוע אדני בכה ויאמר כי ידעתי
את אשר תעשה לבני ישראל רעה מבצריהם תשלח באש ובחריהם בחרב תהרג ועלליהם
תרטש והרתיהם תבקע׃

<span id="an_8:13">8:13</span> ויאמר חזהאל כי מה עבדך הכלב כי יעשה הדבר
הגדול הזה ויאמר אלישע הראני יהוה אתך מלך על ארם׃

<span id="an_8:14">8:14</span> וילך מאת אלישע ויבא אל אדניו ויאמר לו מה
אמר לך אלישע ויאמר אמר לי חיה תחיה׃

<span id="an_8:15">8:15</span> ויהי ממחרת ויקח המכבר ויטבל במים ויפרש על
פניו וימת וימלך חזהאל תחתיו׃

<span id="an_8:16">8:16</span> ובשנת חמש ליורם בן אחאב מלך ישראל ויהושפט
מלך יהודה מלך יהורם בן יהושפט מלך יהודה׃

<span id="an_8:17">8:17</span> בן שלשים ושתים שנה היה במלכו ושמנה שנה
מלך בירושלם׃

<span id="an_8:18">8:18</span> וילך בדרך מלכי ישראל כאשר עשו בית אחאב כי
בת אחאב היתה לו לאשה ויעש הרע בעיני יהוה׃

<span id="an_8:19">8:19</span> ולא אבה יהוה להשחית את יהודה למען דוד
עבדו כאשר אמר לו לתת לו ניר לבניו כל הימים׃

<span id="an_8:20">8:20</span> בימיו פשע אדום מתחת יד יהודה וימלכו עליהם
מלך׃

<span id="an_8:21">8:21</span> ויעבר יורם צעירה וכל הרכב עמו ויהי הוא קם
לילה ויכה את אדום הסביב אליו ואת שרי הרכב וינס העם לאהליו׃

<span id="an_8:22">8:22</span> ויפשע אדום מתחת יד יהודה עד היום הזה אז
תפשע לבנה בעת ההיא׃

<span id="an_8:23">8:23</span> ויתר דברי יורם וכל אשר עשה הלוא הם כתובים
על ספר דברי הימים למלכי יהודה׃

<span id="an_8:24">8:24</span> וישכב יורם עם אבתיו ויקבר עם אבתיו בעיר
דוד וימלך אחזיהו בנו תחתיו׃

<span id="an_8:25">8:25</span> בשנת שתים עשרה שנה ליורם בן אחאב מלך
ישראל מלך אחזיהו בן יהורם מלך יהודה׃

<span id="an_8:26">8:26</span> בן עשרים ושתים שנה אחזיהו במלכו ושנה אחת
מלך בירושלם ושם אמו עתליהו בת עמרי מלך ישראל׃

<span id="an_8:27">8:27</span> וילך בדרך בית אחאב ויעש הרע בעיני יהוה
כבית אחאב כי חתן בית אחאב הוא׃

<span id="an_8:28">8:28</span> וילך את יורם בן אחאב למלחמה עם חזהאל מלך
ארם ברמת גלעד ויכו ארמים את יורם׃

<span id="an_8:29">8:29</span> וישב יורם המלך להתרפא ביזרעאל מן המכים
אשר יכהו ארמים ברמה בהלחמו את חזהאל מלך ארם ואחזיהו בן יהורם מלך יהודה
ירד לראות את יורם בן אחאב ביזרעאל כי חלה הוא׃

<span id="an_9:1">9:1</span> ואלישע הנביא קרא לאחד מבני הנביאים ויאמר לו
חגר מתניך וקח פך השמן הזה בידך ולך רמת גלעד׃

<span id="an_9:2">9:2</span> ובאת שמה וראה שם יהוא בן יהושפט בן נמשי
ובאת והקמתו מתוך אחיו והביאת אתו חדר בחדר׃

<span id="an_9:3">9:3</span> ולקחת פך השמן ויצקת על ראשו ואמרת כה אמר
יהוה משחתיך למלך אל ישראל ופתחת הדלת ונסתה ולא תחכה׃

<span id="an_9:4">9:4</span> וילך הנער הנער הנביא רמת גלעד׃

<span id="an_9:5">9:5</span> ויבא והנה שרי החיל ישבים ויאמר דבר לי אליך
השר ויאמר יהוא אל מי מכלנו ויאמר אליך השר׃

<span id="an_9:6">9:6</span> ויקם ויבא הביתה ויצק השמן אל ראשו ויאמר לו
כה אמר יהוה אלהי ישראל משחתיך למלך אל עם יהוה אל ישראל׃

<span id="an_9:7">9:7</span> והכיתה את בית אחאב אדניך ונקמתי דמי עבדי
הנביאים ודמי כל עבדי יהוה מיד איזבל׃

<span id="an_9:8">9:8</span> ואבד כל בית אחאב והכרתי לאחאב משתין בקיר
ועצור ועזוב בישראל׃

<span id="an_9:9">9:9</span> ונתתי את בית אחאב כבית ירבעם בן נבט וכבית
בעשא בן אחיה׃

<span id="an_9:10">9:10</span> ואת איזבל יאכלו הכלבים בחלק יזרעאל ואין
קבר ויפתח הדלת וינס׃

<span id="an_9:11">9:11</span> ויהוא יצא אל עבדי אדניו ויאמר לו השלום
מדוע בא המשגע הזה אליך ויאמר אליהם אתם ידעתם את האיש ואת שיחו׃

<span id="an_9:12">9:12</span> ויאמרו שקר הגד נא לנו ויאמר כזאת וכזאת
אמר אלי לאמר כה אמר יהוה משחתיך למלך אל ישראל׃

<span id="an_9:13">9:13</span> וימהרו ויקחו איש בגדו וישימו תחתיו אל גרם
המעלות ויתקעו בשופר ויאמרו מלך יהוא׃

<span id="an_9:14">9:14</span> ויתקשר יהוא בן יהושפט בן נמשי אל יורם
ויורם היה שמר ברמת גלעד הוא וכל ישראל מפני חזאל מלך ארם׃

<span id="an_9:15">9:15</span> וישב יהורם המלך להתרפא ביזרעאל מן המכים
אשר יכהו ארמים בהלחמו את חזאל מלך ארם ויאמר יהוא אם יש נפשכם אל יצא פליט
מן העיר ללכת לגיד ביזרעאל׃

<span id="an_9:16">9:16</span> וירכב יהוא וילך יזרעאלה כי יורם שכב שמה
ואחזיה מלך יהודה ירד לראות את יורם׃

<span id="an_9:17">9:17</span> והצפה עמד על המגדל ביזרעאל וירא את שפעת
יהוא בבאו ויאמר שפעת אני ראה ויאמר יהורם קח רכב ושלח לקראתם ויאמר השלום׃

<span id="an_9:18">9:18</span> וילך רכב הסוס לקראתו ויאמר כה אמר המלך
השלום ויאמר יהוא מה לך ולשלום סב אל אחרי ויגד הצפה לאמר בא המלאך עד הם
ולא שב׃

<span id="an_9:19">9:19</span> וישלח רכב סוס שני ויבא אלהם ויאמר כה אמר
המלך שלום ויאמר יהוא מה לך ולשלום סב אל אחרי׃

<span id="an_9:20">9:20</span> ויגד הצפה לאמר בא עד אליהם ולא שב והמנהג
כמנהג יהוא בן נמשי כי בשגעון ינהג׃

<span id="an_9:21">9:21</span> ויאמר יהורם אסר ויאסר רכבו ויצא יהורם מלך
ישראל ואחזיהו מלך יהודה איש ברכבו ויצאו לקראת יהוא וימצאהו בחלקת נבות
היזרעאלי׃

<span id="an_9:22">9:22</span> ויהי כראות יהורם את יהוא ויאמר השלום יהוא
ויאמר מה השלום עד זנוני איזבל אמך וכשפיה הרבים׃

<span id="an_9:23">9:23</span> ויהפך יהורם ידיו וינס ויאמר אל אחזיהו
מרמה אחזיה׃

<span id="an_9:24">9:24</span> ויהוא מלא ידו בקשת ויך את יהורם בין זרעיו
ויצא החצי מלבו ויכרע ברכבו׃

<span id="an_9:25">9:25</span> ויאמר אל בדקר שלשה שא השלכהו בחלקת שדה
נבות היזרעאלי כי זכר אני ואתה את רכבים צמדים אחרי אחאב אביו ויהוה נשא
עליו את המשא הזה׃

<span id="an_9:26">9:26</span> אם לא את דמי נבות ואת דמי בניו ראיתי אמש
נאם יהוה ושלמתי לך בחלקה הזאת נאם יהוה ועתה שא השלכהו בחלקה כדבר יהוה׃

<span id="an_9:27">9:27</span> ואחזיה מלך יהודה ראה וינס דרך בית הגן
וירדף אחריו יהוא ויאמר גם אתו הכהו אל המרכבה במעלה גור אשר את יבלעם וינס
מגדו וימת שם׃

<span id="an_9:28">9:28</span> וירכבו אתו עבדיו ירושלמה ויקברו אתו
בקברתו עם אבתיו בעיר דוד׃

<span id="an_9:29">9:29</span> ובשנת אחת עשרה שנה ליורם בן אחאב מלך
אחזיה על יהודה׃

<span id="an_9:30">9:30</span> ויבוא יהוא יזרעאלה ואיזבל שמעה ותשם בפוך
עיניה ותיטב את ראשה ותשקף בעד החלון׃

<span id="an_9:31">9:31</span> ויהוא בא בשער ותאמר השלום זמרי הרג אדניו׃

<span id="an_9:32">9:32</span> וישא פניו אל החלון ויאמר מי אתי מי
וישקיפו אליו שנים שלשה סריסים׃

<span id="an_9:33">9:33</span> ויאמר שמטהו וישמטוה ויז מדמה אל הקיר ואל
הסוסים וירמסנה׃

<span id="an_9:34">9:34</span> ויבא ויאכל וישת ויאמר פקדו נא את הארורה
הזאת וקברוה כי בת מלך היא׃

<span id="an_9:35">9:35</span> וילכו לקברה ולא מצאו בה כי אם הגלגלת
והרגלים וכפות הידים׃

<span id="an_9:36">9:36</span> וישבו ויגידו לו ויאמר דבר יהוה הוא אשר
דבר ביד עבדו אליהו התשבי לאמר בחלק יזרעאל יאכלו הכלבים את בשר איזבל׃

<span id="an_9:37">9:37</span> והית נבלת איזבל כדמן על פני השדה בחלק
יזרעאל אשר לא יאמרו זאת איזבל׃

<span id="an_10:1">10:1</span> ולאחאב שבעים בנים בשמרון ויכתב יהוא ספרים
וישלח שמרון אל שרי יזרעאל הזקנים ואל האמנים אחאב לאמר׃

<span id="an_10:2">10:2</span> ועתה כבא הספר הזה אליכם ואתכם בני אדניכם
ואתכם הרכב והסוסים ועיר מבצר והנשק׃

<span id="an_10:3">10:3</span> וראיתם הטוב והישר מבני אדניכם ושמתם על
כסא אביו והלחמו על בית אדניכם׃

<span id="an_10:4">10:4</span> ויראו מאד מאד ויאמרו הנה שני המלכים לא
עמדו לפניו ואיך נעמד אנחנו׃

<span id="an_10:5">10:5</span> וישלח אשר על הבית ואשר על העיר והזקנים
והאמנים אל יהוא לאמר עבדיך אנחנו וכל אשר תאמר אלינו נעשה לא נמליך איש
הטוב בעיניך עשה׃

<span id="an_10:6">10:6</span> ויכתב אליהם ספר שנית לאמר אם לי אתם ולקלי
אתם שמעים קחו את ראשי אנשי בני אדניכם ובאו אלי כעת מחר יזרעאלה ובני המלך
שבעים איש את גדלי העיר מגדלים אותם׃

<span id="an_10:7">10:7</span> ויהי כבא הספר אליהם ויקחו את בני המלך
וישחטו שבעים איש וישימו את ראשיהם בדודים וישלחו אליו יזרעאלה׃

<span id="an_10:8">10:8</span> ויבא המלאך ויגד לו לאמר הביאו ראשי בני
המלך ויאמר שימו אתם שני צברים פתח השער עד הבקר׃

<span id="an_10:9">10:9</span> ויהי בבקר ויצא ויעמד ויאמר אל כל העם
צדקים אתם הנה אני קשרתי על אדני ואהרגהו ומי הכה את כל אלה׃

<span id="an_10:10">10:10</span> דעו אפוא כי לא יפל מדבר יהוה ארצה אשר
דבר יהוה על בית אחאב ויהוה עשה את אשר דבר ביד עבדו אליהו׃

<span id="an_10:11">10:11</span> ויך יהוא את כל הנשארים לבית אחאב
ביזרעאל וכל גדליו ומידעיו וכהניו עד בלתי השאיר לו שריד׃

<span id="an_10:12">10:12</span> ויקם ויבא וילך שמרון הוא בית עקד הרעים
בדרך׃

<span id="an_10:13">10:13</span> ויהוא מצא את אחי אחזיהו מלך יהודה ויאמר
מי אתם ויאמרו אחי אחזיהו אנחנו ונרד לשלום בני המלך ובני הגבירה׃

<span id="an_10:14">10:14</span> ויאמר תפשום חיים ויתפשום חיים וישחטום
אל בור בית עקד ארבעים ושנים איש ולא השאיר איש מהם׃

<span id="an_10:15">10:15</span> וילך משם וימצא את יהונדב בן רכב לקראתו
ויברכהו ויאמר אליו היש את לבבך ישר כאשר לבבי עם לבבך ויאמר יהונדב יש ויש
תנה את ידך ויתן ידו ויעלהו אליו אל המרכבה׃

<span id="an_10:16">10:16</span> ויאמר לכה אתי וראה בקנאתי ליהוה וירכבו
אתו ברכבו׃

<span id="an_10:17">10:17</span> ויבא שמרון ויך את כל הנשארים לאחאב
בשמרון עד השמידו כדבר יהוה אשר דבר אל אליהו׃

<span id="an_10:18">10:18</span> ויקבץ יהוא את כל העם ויאמר אלהם אחאב
עבד את הבעל מעט יהוא יעבדנו הרבה׃

<span id="an_10:19">10:19</span> ועתה כל נביאי הבעל כל עבדיו וכל כהניו
קראו אלי איש אל יפקד כי זבח גדול לי לבעל כל אשר יפקד לא יחיה ויהוא עשה
בעקבה למען האביד את עבדי הבעל׃

<span id="an_10:20">10:20</span> ויאמר יהוא קדשו עצרה לבעל ויקראו׃

<span id="an_10:21">10:21</span> וישלח יהוא בכל ישראל ויבאו כל עבדי הבעל
ולא נשאר איש אשר לא בא ויבאו בית הבעל וימלא בית הבעל פה לפה׃

<span id="an_10:22">10:22</span> ויאמר לאשר על המלתחה הוצא לבוש לכל עבדי
הבעל ויצא להם המלבוש׃

<span id="an_10:23">10:23</span> ויבא יהוא ויהונדב בן רכב בית הבעל ויאמר
לעבדי הבעל חפשו וראו פן יש פה עמכם מעבדי יהוה כי אם עבדי הבעל לבדם׃

<span id="an_10:24">10:24</span> ויבאו לעשות זבחים ועלות ויהוא שם לו
בחוץ שמנים איש ויאמר האיש אשר ימלט מן האנשים אשר אני מביא על ידיכם נפשו
תחת נפשו׃

<span id="an_10:25">10:25</span> ויהי ככלתו לעשות העלה ויאמר יהוא לרצים
ולשלשים באו הכום איש אל יצא ויכום לפי חרב וישלכו הרצים והשלשים וילכו עד
עיר בית הבעל׃

<span id="an_10:26">10:26</span> ויצאו את מצבות בית הבעל וישרפוה׃

<span id="an_10:27">10:27</span> ויתצו את מצבת הבעל ויתצו את בית הבעל
וישמהו למחראות עד היום׃

<span id="an_10:28">10:28</span> וישמד יהוא את הבעל מישראל׃

<span id="an_10:29">10:29</span> רק חטאי ירבעם בן נבט אשר החטיא את ישראל
לא סר יהוא מאחריהם עגלי הזהב אשר בית אל ואשר בדן׃

<span id="an_10:30">10:30</span> ויאמר יהוה אל יהוא יען אשר הטיבת לעשות
הישר בעיני ככל אשר בלבבי עשית לבית אחאב בני רבעים ישבו לך על כסא ישראל׃

<span id="an_10:31">10:31</span> ויהוא לא שמר ללכת בתורת יהוה אלהי ישראל
בכל לבבו לא סר מעל חטאות ירבעם אשר החטיא את ישראל׃

<span id="an_10:32">10:32</span> בימים ההם החל יהוה לקצות בישראל ויכם
חזאל בכל גבול ישראל׃

<span id="an_10:33">10:33</span> מן הירדן מזרח השמש את כל ארץ הגלעד הגדי
והראובני והמנשי מערער אשר על נחל ארנן והגלעד והבשן׃

<span id="an_10:34">10:34</span> ויתר דברי יהוא וכל אשר עשה וכל גבורתו
הלוא הם כתובים על ספר דברי הימים למלכי ישראל׃

<span id="an_10:35">10:35</span> וישכב יהוא עם אבתיו ויקברו אתו בשמרון
וימלך יהואחז בנו תחתיו׃

<span id="an_10:36">10:36</span> והימים אשר מלך יהוא על ישראל עשרים
ושמנה שנה בשמרון׃

<span id="an_11:1">11:1</span> ועתליה אם אחזיהו וראתה כי מת בנה ותקם
ותאבד את כל זרע הממלכה׃

<span id="an_11:2">11:2</span> ותקח יהושבע בת המלך יורם אחות אחזיהו את
יואש בן אחזיה ותגנב אתו מתוך בני המלך הממותתים אתו ואת מינקתו בחדר המטות
ויסתרו אתו מפני עתליהו ולא הומת׃

<span id="an_11:3">11:3</span> ויהי אתה בית יהוה מתחבא שש שנים ועתליה
מלכת על הארץ׃

<span id="an_11:4">11:4</span> ובשנה השביעית שלח יהוידע ויקח את שרי
המאיות לכרי ולרצים ויבא אתם אליו בית יהוה ויכרת להם ברית וישבע אתם בבית
יהוה וירא אתם את בן המלך׃

<span id="an_11:5">11:5</span> ויצום לאמר זה הדבר אשר תעשון השלשית מכם
באי השבת ושמרי משמרת בית המלך׃

<span id="an_11:6">11:6</span> והשלשית בשער סור והשלשית בשער אחר הרצים
ושמרתם את משמרת הבית מסח׃

<span id="an_11:7">11:7</span> ושתי הידות בכם כל יצאי השבת ושמרו את
משמרת בית יהוה אל המלך׃

<span id="an_11:8">11:8</span> והקפתם על המלך סביב איש וכליו בידו והבא
אל השדרות יומת והיו את המלך בצאתו ובבאו׃

<span id="an_11:9">11:9</span> ויעשו שרי המאיות ככל אשר צוה יהוידע הכהן
ויקחו איש את אנשיו באי השבת עם יצאי השבת ויבאו אל יהוידע הכהן׃

<span id="an_11:10">11:10</span> ויתן הכהן לשרי המאיות את החנית ואת
השלטים אשר למלך דוד אשר בבית יהוה׃

<span id="an_11:11">11:11</span> ויעמדו הרצים איש וכליו בידו מכתף הבית
הימנית עד כתף הבית השמאלית למזבח ולבית על המלך סביב׃

<span id="an_11:12">11:12</span> ויוצא את בן המלך ויתן עליו את הנזר ואת
העדות וימלכו אתו וימשחהו ויכו כף ויאמרו יחי המלך׃

<span id="an_11:13">11:13</span> ותשמע עתליה את קול הרצין העם ותבא אל
העם בית יהוה׃

<span id="an_11:14">11:14</span> ותרא והנה המלך עמד על העמוד כמשפט
והשרים והחצצרות אל המלך וכל עם הארץ שמח ותקע בחצצרות ותקרע עתליה את
בגדיה ותקרא קשר קשר׃

<span id="an_11:15">11:15</span> ויצו יהוידע הכהן את שרי המאיות פקדי
החיל ויאמר אליהם הוציאו אתה אל מבית לשדרת והבא אחריה המת בחרב כי אמר
הכהן אל תומת בית יהוה׃

<span id="an_11:16">11:16</span> וישמו לה ידים ותבוא דרך מבוא הסוסים בית
המלך ותומת שם׃

<span id="an_11:17">11:17</span> ויכרת יהוידע את הברית בין יהוה ובין
המלך ובין העם להיות לעם ליהוה ובין המלך ובין העם׃

<span id="an_11:18">11:18</span> ויבאו כל עם הארץ בית הבעל ויתצהו את
מזבחתו ואת צלמיו שברו היטב ואת מתן כהן הבעל הרגו לפני המזבחות וישם הכהן
פקדות על בית יהוה׃

<span id="an_11:19">11:19</span> ויקח את שרי המאות ואת הכרי ואת הרצים
ואת כל עם הארץ וירידו את המלך מבית יהוה ויבואו דרך שער הרצים בית המלך
וישב על כסא המלכים׃

<span id="an_11:20">11:20</span> וישמח כל עם הארץ והעיר שקטה ואת עתליהו
המיתו בחרב בית מלך׃

<span id="an_11:21">11:21</span> בן שבע שנים יהואש במלכו׃

<span id="an_12:1">12:1</span> בשנת שבע ליהוא מלך יהואש וארבעים שנה מלך
בירושלם ושם אמו צביה מבאר שבע׃

<span id="an_12:2">12:2</span> ויעש יהואש הישר בעיני יהוה כל ימיו אשר
הורהו יהוידע הכהן׃

<span id="an_12:3">12:3</span> רק הבמות לא סרו עוד העם מזבחים ומקטרים
בבמות׃

<span id="an_12:4">12:4</span> ויאמר יהואש אל הכהנים כל כסף הקדשים אשר
יובא בית יהוה כסף עובר איש כסף נפשות ערכו כל כסף אשר יעלה על לב איש
להביא בית יהוה׃

<span id="an_12:5">12:5</span> יקחו להם הכהנים איש מאת מכרו והם יחזקו את
בדק הבית לכל אשר ימצא שם בדק׃

<span id="an_12:6">12:6</span> ויהי בשנת עשרים ושלש שנה למלך יהואש לא
חזקו הכהנים את בדק הבית׃

<span id="an_12:7">12:7</span> ויקרא המלך יהואש ליהוידע הכהן ולכהנים
ויאמר אלהם מדוע אינכם מחזקים את בדק הבית ועתה אל תקחו כסף מאת מכריכם כי
לבדק הבית תתנהו׃

<span id="an_12:8">12:8</span> ויאתו הכהנים לבלתי קחת כסף מאת העם ולבלתי
חזק את בדק הבית׃

<span id="an_12:9">12:9</span> ויקח יהוידע הכהן ארון אחד ויקב חר בדלתו
ויתן אתו אצל המזבח בימין בבוא איש בית יהוה ונתנו שמה הכהנים שמרי הסף את
כל הכסף המובא בית יהוה׃

<span id="an_12:10">12:10</span> ויהי כראותם כי רב הכסף בארון ויעל ספר
המלך והכהן הגדול ויצרו וימנו את הכסף הנמצא בית יהוה׃

<span id="an_12:11">12:11</span> ונתנו את הכסף המתכן על יד עשי המלאכה
הפקדים בית יהוה ויוציאהו לחרשי העץ ולבנים העשים בית יהוה׃

<span id="an_12:12">12:12</span> ולגדרים ולחצבי האבן ולקנות עצים ואבני
מחצב לחזק את בדק בית יהוה ולכל אשר יצא על הבית לחזקה׃

<span id="an_12:13">12:13</span> אך לא יעשה בית יהוה ספות כסף מזמרות
מזרקות חצצרות כל כלי זהב וכלי כסף מן הכסף המובא בית יהוה׃

<span id="an_12:14">12:14</span> כי לעשי המלאכה יתנהו וחזקו בו את בית
יהוה׃

<span id="an_12:15">12:15</span> ולא יחשבו את האנשים אשר יתנו את הכסף על
ידם לתת לעשי המלאכה כי באמנה הם עשים׃

<span id="an_12:16">12:16</span> כסף אשם וכסף חטאות לא יובא בית יהוה
לכהנים יהיו׃

<span id="an_12:17">12:17</span> אז יעלה חזאל מלך ארם וילחם על גת וילכדה
וישם חזאל פניו לעלות על ירושלם׃

<span id="an_12:18">12:18</span> ויקח יהואש מלך יהודה את כל הקדשים אשר
הקדישו יהושפט ויהורם ואחזיהו אבתיו מלכי יהודה ואת קדשיו ואת כל הזהב
הנמצא באצרות בית יהוה ובית המלך וישלח לחזאל מלך ארם ויעל מעל ירושלם׃

<span id="an_12:19">12:19</span> ויתר דברי יואש וכל אשר עשה הלוא הם
כתובים על ספר דברי הימים למלכי יהודה׃

<span id="an_12:20">12:20</span> ויקמו עבדיו ויקשרו קשר ויכו את יואש בית
מלא היורד סלא׃

<span id="an_12:21">12:21</span> ויוזבד בן שמעת ויהוזבד בן שמר עבדיו
הכהו וימת ויקברו אתו עם אבתיו בעיר דוד וימלך אמציה בנו תחתיו׃

<span id="an_13:1">13:1</span> בשנת עשרים ושלש שנה ליואש בן אחזיהו מלך
יהודה מלך יהואחז בן יהוא על ישראל בשמרון שבע עשרה שנה׃

<span id="an_13:2">13:2</span> ויעש הרע בעיני יהוה וילך אחר חטאת ירבעם
בן נבט אשר החטיא את ישראל לא סר ממנה׃

<span id="an_13:3">13:3</span> ויחר אף יהוה בישראל ויתנם ביד חזאל מלך
ארם וביד בן הדד בן חזאל כל הימים׃

<span id="an_13:4">13:4</span> ויחל יהואחז את פני יהוה וישמע אליו יהוה
כי ראה את לחץ ישראל כי לחץ אתם מלך ארם׃

<span id="an_13:5">13:5</span> ויתן יהוה לישראל מושיע ויצאו מתחת יד ארם
וישבו בני ישראל באהליהם כתמול שלשום׃

<span id="an_13:6">13:6</span> אך לא סרו מחטאות בית ירבעם אשר החטי את
ישראל בה הלך וגם האשרה עמדה בשמרון׃

<span id="an_13:7">13:7</span> כי לא השאיר ליהואחז עם כי אם חמשים פרשים
ועשרה רכב ועשרת אלפים רגלי כי אבדם מלך ארם וישמם כעפר לדש׃

<span id="an_13:8">13:8</span> ויתר דברי יהואחז וכל אשר עשה וגבורתו הלוא
הם כתובים על ספר דברי הימים למלכי ישראל׃

<span id="an_13:9">13:9</span> וישכב יהואחז עם אבתיו ויקברהו בשמרון
וימלך יואש בנו תחתיו׃

<span id="an_13:10">13:10</span> בשנת שלשים ושבע שנה ליואש מלך יהודה מלך
יהואש בן יהואחז על ישראל בשמרון שש עשרה שנה׃

<span id="an_13:11">13:11</span> ויעשה הרע בעיני יהוה לא סר מכל חטאות
ירבעם בן נבט אשר החטיא את ישראל בה הלך׃

<span id="an_13:12">13:12</span> ויתר דברי יואש וכל אשר עשה וגבורתו אשר
נלחם עם אמציה מלך יהודה הלוא הם כתובים על ספר דברי הימים למלכי ישראל׃

<span id="an_13:13">13:13</span> וישכב יואש עם אבתיו וירבעם ישב על כסאו
ויקבר יואש בשמרון עם מלכי ישראל׃

<span id="an_13:14">13:14</span> ואלישע חלה את חליו אשר ימות בו וירד
אליו יואש מלך ישראל ויבך על פניו ויאמר אבי אבי רכב ישראל ופרשיו׃

<span id="an_13:15">13:15</span> ויאמר לו אלישע קח קשת וחצים ויקח אליו
קשת וחצים׃

<span id="an_13:16">13:16</span> ויאמר למלך ישראל הרכב ידך על הקשת וירכב
ידו וישם אלישע ידיו על ידי המלך׃

<span id="an_13:17">13:17</span> ויאמר פתח החלון קדמה ויפתח ויאמר אלישע
ירה ויור ויאמר חץ תשועה ליהוה וחץ תשועה בארם והכית את ארם באפק עד כלה׃

<span id="an_13:18">13:18</span> ויאמר קח החצים ויקח ויאמר למלך ישראל הך
ארצה ויך שלש פעמים ויעמד׃

<span id="an_13:19">13:19</span> ויקצף עליו איש האלהים ויאמר להכות חמש
או שש פעמים אז הכית את ארם עד כלה ועתה שלש פעמים תכה את ארם׃

<span id="an_13:20">13:20</span> וימת אלישע ויקברהו וגדודי מואב יבאו
בארץ בא שנה׃

<span id="an_13:21">13:21</span> ויהי הם קברים איש והנה ראו את הגדוד
וישליכו את האיש בקבר אלישע וילך ויגע האיש בעצמות אלישע ויחי ויקם על
רגליו׃

<span id="an_13:22">13:22</span> וחזאל מלך ארם לחץ את ישראל כל ימי
יהואחז׃

<span id="an_13:23">13:23</span> ויחן יהוה אתם וירחמם ויפן אליהם למען
בריתו את אברהם יצחק ויעקב ולא אבה השחיתם ולא השליכם מעל פניו עד עתה׃

<span id="an_13:24">13:24</span> וימת חזאל מלך ארם וימלך בן הדד בנו
תחתיו׃

<span id="an_13:25">13:25</span> וישב יהואש בן יהואחז ויקח את הערים מיד
בן הדד בן חזאל אשר לקח מיד יהואחז אביו במלחמה שלש פעמים הכהו יואש וישב
את ערי ישראל׃

<span id="an_14:1">14:1</span> בשנת שתים ליואש בן יואחז מלך ישראל מלך
אמציהו בן יואש מלך יהודה׃

<span id="an_14:2">14:2</span> בן עשרים וחמש שנה היה במלכו ועשרים ותשע
שנה מלך בירושלם ושם אמו יהועדין מן ירושלם׃

<span id="an_14:3">14:3</span> ויעש הישר בעיני יהוה רק לא כדוד אביו ככל
אשר עשה יואש אביו עשה׃

<span id="an_14:4">14:4</span> רק הבמות לא סרו עוד העם מזבחים ומקטרים
בבמות׃

<span id="an_14:5">14:5</span> ויהי כאשר חזקה הממלכה בידו ויך את עבדיו
המכים את המלך אביו׃

<span id="an_14:6">14:6</span> ואת בני המכים לא המית ככתוב בספר תורת משה
אשר צוה יהוה לאמר לא יומתו אבות על בנים ובנים לא יומתו על אבות כי אם איש
בחטאו ימות׃

<span id="an_14:7">14:7</span> הוא הכה את אדום בגיא המלח עשרת אלפים ותפש
את הסלע במלחמה ויקרא את שמה יקתאל עד היום הזה׃

<span id="an_14:8">14:8</span> אז שלח אמציה מלאכים אל יהואש בן יהואחז בן
יהוא מלך ישראל לאמר לכה נתראה פנים׃

<span id="an_14:9">14:9</span> וישלח יהואש מלך ישראל אל אמציהו מלך יהודה
לאמר החוח אשר בלבנון שלח אל הארז אשר בלבנון לאמר תנה את בתך לבני לאשה
ותעבר חית השדה אשר בלבנון ותרמס את החוח׃

<span id="an_14:10">14:10</span> הכה הכית את אדום ונשאך לבך הכבד ושב
בביתך ולמה תתגרה ברעה ונפלתה אתה ויהודה עמך׃

<span id="an_14:11">14:11</span> ולא שמע אמציהו ויעל יהואש מלך ישראל
ויתראו פנים הוא ואמציהו מלך יהודה בבית שמש אשר ליהודה׃

<span id="an_14:12">14:12</span> וינגף יהודה לפני ישראל וינסו איש לאהלו׃

<span id="an_14:13">14:13</span> ואת אמציהו מלך יהודה בן יהואש בן אחזיהו
תפש יהואש מלך ישראל בבית שמש ויבאו ירושלם ויפרץ בחומת ירושלם בשער אפרים
עד שער הפנה ארבע מאות אמה׃

<span id="an_14:14">14:14</span> ולקח את כל הזהב והכסף ואת כל הכלים
הנמצאים בית יהוה ובאצרות בית המלך ואת בני התערבות וישב שמרונה׃

<span id="an_14:15">14:15</span> ויתר דברי יהואש אשר עשה וגבורתו ואשר
נלחם עם אמציהו מלך יהודה הלא הם כתובים על ספר דברי הימים למלכי ישראל׃

<span id="an_14:16">14:16</span> וישכב יהואש עם אבתיו ויקבר בשמרון עם
מלכי ישראל וימלך ירבעם בנו תחתיו׃

<span id="an_14:17">14:17</span> ויחי אמציהו בן יואש מלך יהודה אחרי מות
יהואש בן יהואחז מלך ישראל חמש עשרה שנה׃

<span id="an_14:18">14:18</span> ויתר דברי אמציהו הלא הם כתובים על ספר
דברי הימים למלכי יהודה׃

<span id="an_14:19">14:19</span> ויקשרו עליו קשר בירושלם וינס לכישה
וישלחו אחריו לכישה וימתהו שם׃

<span id="an_14:20">14:20</span> וישאו אתו על הסוסים ויקבר בירושלם עם
אבתיו בעיר דוד׃

<span id="an_14:21">14:21</span> ויקחו כל עם יהודה את עזריה והוא בן שש
עשרה שנה וימלכו אתו תחת אביו אמציהו׃

<span id="an_14:22">14:22</span> הוא בנה את אילת וישבה ליהודה אחרי שכב
המלך עם אבתיו׃

<span id="an_14:23">14:23</span> בשנת חמש עשרה שנה לאמציהו בן יואש מלך
יהודה מלך ירבעם בן יואש מלך ישראל בשמרון ארבעים ואחת שנה׃

<span id="an_14:24">14:24</span> ויעש הרע בעיני יהוה לא סר מכל חטאות
ירבעם בן נבט אשר החטיא את ישראל׃

<span id="an_14:25">14:25</span> הוא השיב את גבול ישראל מלבוא חמת עד ים
הערבה כדבר יהוה אלהי ישראל אשר דבר ביד עבדו יונה בן אמתי הנביא אשר מגת
החפר׃

<span id="an_14:26">14:26</span> כי ראה יהוה את עני ישראל מרה מאד ואפס
עצור ואפס עזוב ואין עזר לישראל׃

<span id="an_14:27">14:27</span> ולא דבר יהוה למחות את שם ישראל מתחת
השמים ויושיעם ביד ירבעם בן יואש׃

<span id="an_14:28">14:28</span> ויתר דברי ירבעם וכל אשר עשה וגבורתו אשר
נלחם ואשר השיב את דמשק ואת חמת ליהודה בישראל הלא הם כתובים על ספר דברי
הימים למלכי ישראל׃

<span id="an_14:29">14:29</span> וישכב ירבעם עם אבתיו עם מלכי ישראל
וימלך זכריה בנו תחתיו׃

<span id="an_15:1">15:1</span> בשנת עשרים ושבע שנה לירבעם מלך ישראל מלך
עזריה בן אמציה מלך יהודה׃

<span id="an_15:2">15:2</span> בן שש עשרה שנה היה במלכו וחמשים ושתים שנה
מלך בירושלם ושם אמו יכליהו מירושלם׃

<span id="an_15:3">15:3</span> ויעש הישר בעיני יהוה ככל אשר עשה אמציהו
אביו׃

<span id="an_15:4">15:4</span> רק הבמות לא סרו עוד העם מזבחים ומקטרים
בבמות׃

<span id="an_15:5">15:5</span> וינגע יהוה את המלך ויהי מצרע עד יום מתו
וישב בבית החפשית ויותם בן המלך על הבית שפט את עם הארץ׃

<span id="an_15:6">15:6</span> ויתר דברי עזריהו וכל אשר עשה הלא הם
כתובים על ספר דברי הימים למלכי יהודה׃

<span id="an_15:7">15:7</span> וישכב עזריה עם אבתיו ויקברו אתו עם אבתיו
בעיר דוד וימלך יותם בנו תחתיו׃

<span id="an_15:8">15:8</span> בשנת שלשים ושמנה שנה לעזריהו מלך יהודה
מלך זכריהו בן ירבעם על ישראל בשמרון ששה חדשים׃

<span id="an_15:9">15:9</span> ויעש הרע בעיני יהוה כאשר עשו אבתיו לא סר
מחטאות ירבעם בן נבט אשר החטיא את ישראל׃

<span id="an_15:10">15:10</span> ויקשר עליו שלם בן יבש ויכהו קבל עם
וימיתהו וימלך תחתיו׃

<span id="an_15:11">15:11</span> ויתר דברי זכריה הנם כתובים על ספר דברי
הימים למלכי ישראל׃

<span id="an_15:12">15:12</span> הוא דבר יהוה אשר דבר אל יהוא לאמר בני
רביעים ישבו לך על כסא ישראל ויהי כן׃

<span id="an_15:13">15:13</span> שלום בן יביש מלך בשנת שלשים ותשע שנה
לעזיה מלך יהודה וימלך ירח ימים בשמרון׃

<span id="an_15:14">15:14</span> ויעל מנחם בן גדי מתרצה ויבא שמרון ויך
את שלום בן יביש בשמרון וימיתהו וימלך תחתיו׃

<span id="an_15:15">15:15</span> ויתר דברי שלום וקשרו אשר קשר הנם כתבים
על ספר דברי הימים למלכי ישראל׃

<span id="an_15:16">15:16</span> אז יכה מנחם את תפסח ואת כל אשר בה ואת
גבוליה מתרצה כי לא פתח ויך את כל ההרותיה בקע׃

<span id="an_15:17">15:17</span> בשנת שלשים ותשע שנה לעזריה מלך יהודה
מלך מנחם בן גדי על ישראל עשר שנים בשמרון׃

<span id="an_15:18">15:18</span> ויעש הרע בעיני יהוה לא סר מעל חטאות
ירבעם בן נבט אשר החטיא את ישראל כל ימיו׃

<span id="an_15:19">15:19</span> בא פול מלך אשור על הארץ ויתן מנחם לפול
אלף ככר כסף להיות ידיו אתו להחזיק הממלכה בידו׃

<span id="an_15:20">15:20</span> ויצא מנחם את הכסף על ישראל על כל גבורי
החיל לתת למלך אשור חמשים שקלים כסף לאיש אחד וישב מלך אשור ולא עמד שם
בארץ׃

<span id="an_15:21">15:21</span> ויתר דברי מנחם וכל אשר עשה הלוא הם
כתובים על ספר דברי הימים למלכי ישראל׃

<span id="an_15:22">15:22</span> וישכב מנחם עם אבתיו וימלך פקחיה בנו
תחתיו׃

<span id="an_15:23">15:23</span> בשנת חמשים שנה לעזריה מלך יהודה מלך
פקחיה בן מנחם על ישראל בשמרון שנתים׃

<span id="an_15:24">15:24</span> ויעש הרע בעיני יהוה לא סר מחטאות ירבעם
בן נבט אשר החטיא את ישראל׃

<span id="an_15:25">15:25</span> ויקשר עליו פקח בן רמליהו שלישו ויכהו
בשמרון בארמון בית מלך את ארגב ואת האריה ועמו חמשים איש מבני גלעדים
וימיתהו וימלך תחתיו׃

<span id="an_15:26">15:26</span> ויתר דברי פקחיה וכל אשר עשה הנם כתובים
על ספר דברי הימים למלכי ישראל׃

<span id="an_15:27">15:27</span> בשנת חמשים ושתים שנה לעזריה מלך יהודה
מלך פקח בן רמליהו על ישראל בשמרון עשרים שנה׃

<span id="an_15:28">15:28</span> ויעש הרע בעיני יהוה לא סר מן חטאות
ירבעם בן נבט אשר החטיא את ישראל׃

<span id="an_15:29">15:29</span> בימי פקח מלך ישראל בא תגלת פלאסר מלך
אשור ויקח את עיון ואת אבל בית מעכה ואת ינוח ואת קדש ואת חצור ואת הגלעד
ואת הגלילה כל ארץ נפתלי ויגלם אשורה׃

<span id="an_15:30">15:30</span> ויקשר קשר הושע בן אלה על פקח בן רמליהו
ויכהו וימיתהו וימלך תחתיו בשנת עשרים ליותם בן עזיה׃

<span id="an_15:31">15:31</span> ויתר דברי פקח וכל אשר עשה הנם כתובים על
ספר דברי הימים למלכי ישראל׃

<span id="an_15:32">15:32</span> בשנת שתים לפקח בן רמליהו מלך ישראל מלך
יותם בן עזיהו מלך יהודה׃

<span id="an_15:33">15:33</span> בן עשרים וחמש שנה היה במלכו ושש עשרה
שנה מלך בירושלם ושם אמו ירושא בת צדוק׃

<span id="an_15:34">15:34</span> ויעש הישר בעיני יהוה ככל אשר עשה עזיהו
אביו עשה׃

<span id="an_15:35">15:35</span> רק הבמות לא סרו עוד העם מזבחים ומקטרים
בבמות הוא בנה את שער בית יהוה העליון׃

<span id="an_15:36">15:36</span> ויתר דברי יותם אשר עשה הלא הם כתובים על
ספר דברי הימים למלכי יהודה׃

<span id="an_15:37">15:37</span> בימים ההם החל יהוה להשליח ביהודה רצין
מלך ארם ואת פקח בן רמליהו׃

<span id="an_15:38">15:38</span> וישכב יותם עם אבתיו ויקבר עם אבתיו בעיר
דוד אביו וימלך אחז בנו תחתיו׃

<span id="an_16:1">16:1</span> בשנת שבע עשרה שנה לפקח בן רמליהו מלך אחז
בן יותם מלך יהודה׃

<span id="an_16:2">16:2</span> בן עשרים שנה אחז במלכו ושש עשרה שנה מלך
בירושלם ולא עשה הישר בעיני יהוה אלהיו כדוד אביו׃

<span id="an_16:3">16:3</span> וילך בדרך מלכי ישראל וגם את בנו העביר באש
כתעבות הגוים אשר הוריש יהוה אתם מפני בני ישראל׃

<span id="an_16:4">16:4</span> ויזבח ויקטר בבמות ועל הגבעות ותחת כל עץ
רענן׃

<span id="an_16:5">16:5</span> אז יעלה רצין מלך ארם ופקח בן רמליהו מלך
ישראל ירושלם למלחמה ויצרו על אחז ולא יכלו להלחם׃

<span id="an_16:6">16:6</span> בעת ההיא השיב רצין מלך ארם את אילת לארם
וינשל את היהודים מאילות וארמים באו אילת וישבו שם עד היום הזה׃

<span id="an_16:7">16:7</span> וישלח אחז מלאכים אל תגלת פלסר מלך אשור
לאמר עבדך ובנך אני עלה והושעני מכף מלך ארם ומכף מלך ישראל הקומים עלי׃

<span id="an_16:8">16:8</span> ויקח אחז את הכסף ואת הזהב הנמצא בית יהוה
ובאצרות בית המלך וישלח למלך אשור שחד׃

<span id="an_16:9">16:9</span> וישמע אליו מלך אשור ויעל מלך אשור אל דמשק
ויתפשה ויגלה קירה ואת רצין המית׃

<span id="an_16:10">16:10</span> וילך המלך אחז לקראת תגלת פלאסר מלך אשור
דומשק וירא את המזבח אשר בדמשק וישלח המלך אחז אל אוריה הכהן את דמות המזבח
ואת תבניתו לכל מעשהו׃

<span id="an_16:11">16:11</span> ויבן אוריה הכהן את המזבח ככל אשר שלח
המלך אחז מדמשק כן עשה אוריה הכהן עד בוא המלך אחז מדמשק׃

<span id="an_16:12">16:12</span> ויבא המלך מדמשק וירא המלך את המזבח
ויקרב המלך על המזבח ויעל עליו׃

<span id="an_16:13">16:13</span> ויקטר את עלתו ואת מנחתו ויסך את נסכו
ויזרק את דם השלמים אשר לו על המזבח׃

<span id="an_16:14">16:14</span> ואת המזבח הנחשת אשר לפני יהוה ויקרב מאת
פני הבית מבין המזבח ומבין בית יהוה ויתן אתו על ירך המזבח צפונה׃

<span id="an_16:15">16:15</span> ויצוהו המלך אחז את אוריה הכהן לאמר על
המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת
עלת כל עם הארץ ומנחתם ונסכיהם וכל דם עלה וכל דם זבח עליו תזרק ומזבח
הנחשת יהיה לי לבקר׃

<span id="an_16:16">16:16</span> ויעש אוריה הכהן ככל אשר צוה המלך אחז׃

<span id="an_16:17">16:17</span> ויקצץ המלך אחז את המסגרות המכנות ויסר
מעליהם ואת הכיר ואת הים הורד מעל הבקר הנחשת אשר תחתיה ויתן אתו על מרצפת
אבנים׃

<span id="an_16:18">16:18</span> ואת מיסך השבת אשר בנו בבית ואת מבוא
המלך החיצונה הסב בית יהוה מפני מלך אשור׃

<span id="an_16:19">16:19</span> ויתר דברי אחז אשר עשה הלא הם כתובים על
ספר דברי הימים למלכי יהודה׃

<span id="an_16:20">16:20</span> וישכב אחז עם אבתיו ויקבר עם אבתיו בעיר
דוד וימלך חזקיהו בנו תחתיו׃

<span id="an_17:1">17:1</span> בשנת שתים עשרה לאחז מלך יהודה מלך הושע בן
אלה בשמרון על ישראל תשע שנים׃

<span id="an_17:2">17:2</span> ויעש הרע בעיני יהוה רק לא כמלכי ישראל אשר
היו לפניו׃

<span id="an_17:3">17:3</span> עליו עלה שלמנאסר מלך אשור ויהי לו הושע
עבד וישב לו מנחה׃

<span id="an_17:4">17:4</span> וימצא מלך אשור בהושע קשר אשר שלח מלאכים
אל סוא מלך מצרים ולא העלה מנחה למלך אשור כשנה בשנה ויעצרהו מלך אשור
ויאסרהו בית כלא׃

<span id="an_17:5">17:5</span> ויעל מלך אשור בכל הארץ ויעל שמרון ויצר
עליה שלש שנים׃

<span id="an_17:6">17:6</span> בשנת התשיעית להושע לכד מלך אשור את שמרון
ויגל את ישראל אשורה וישב אתם בחלח ובחבור נהר גוזן וערי מדי׃

<span id="an_17:7">17:7</span> ויהי כי חטאו בני ישראל ליהוה אלהיהם המעלה
אתם מארץ מצרים מתחת יד פרעה מלך מצרים וייראו אלהים אחרים׃

<span id="an_17:8">17:8</span> וילכו בחקות הגוים אשר הוריש יהוה מפני בני
ישראל ומלכי ישראל אשר עשו׃

<span id="an_17:9">17:9</span> ויחפאו בני ישראל דברים אשר לא כן על יהוה
אלהיהם ויבנו להם במות בכל עריהם ממגדל נוצרים עד עיר מבצר׃

<span id="an_17:10">17:10</span> ויצבו להם מצבות ואשרים על כל גבעה גבהה
ותחת כל עץ רענן׃

<span id="an_17:11">17:11</span> ויקטרו שם בכל במות כגוים אשר הגלה יהוה
מפניהם ויעשו דברים רעים להכעיס את יהוה׃

<span id="an_17:12">17:12</span> ויעבדו הגללים אשר אמר יהוה להם לא תעשו
את הדבר הזה׃

<span id="an_17:13">17:13</span> ויעד יהוה בישראל וביהודה ביד כל נביאו
כל חזה לאמר שבו מדרכיכם הרעים ושמרו מצותי חקותי ככל התורה אשר צויתי את
אבתיכם ואשר שלחתי אליכם ביד עבדי הנביאים׃

<span id="an_17:14">17:14</span> ולא שמעו ויקשו את ערפם כערף אבותם אשר
לא האמינו ביהוה אלהיהם׃

<span id="an_17:15">17:15</span> וימאסו את חקיו ואת בריתו אשר כרת את
אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר
סביבתם אשר צוה יהוה אתם לבלתי עשות כהם׃

<span id="an_17:16">17:16</span> ויעזבו את כל מצות יהוה אלהיהם ויעשו להם
מסכה שנים עגלים ויעשו אשירה וישתחוו לכל צבא השמים ויעבדו את הבעל׃

<span id="an_17:17">17:17</span> ויעבירו את בניהם ואת בנותיהם באש ויקסמו
קסמים וינחשו ויתמכרו לעשות הרע בעיני יהוה להכעיסו׃

<span id="an_17:18">17:18</span> ויתאנף יהוה מאד בישראל ויסרם מעל פניו
לא נשאר רק שבט יהודה לבדו׃

<span id="an_17:19">17:19</span> גם יהודה לא שמר את מצות יהוה אלהיהם
וילכו בחקות ישראל אשר עשו׃

<span id="an_17:20">17:20</span> וימאס יהוה בכל זרע ישראל ויענם ויתנם
ביד שסים עד אשר השליכם מפניו׃

<span id="an_17:21">17:21</span> כי קרע ישראל מעל בית דוד וימליכו את
ירבעם בן נבט וידא ירבעם את ישראל מאחרי יהוה והחטיאם חטאה גדולה׃

<span id="an_17:22">17:22</span> וילכו בני ישראל בכל חטאות ירבעם אשר עשה
לא סרו ממנה׃

<span id="an_17:23">17:23</span> עד אשר הסיר יהוה את ישראל מעל פניו כאשר
דבר ביד כל עבדיו הנביאים ויגל ישראל מעל אדמתו אשורה עד היום הזה׃

<span id="an_17:24">17:24</span> ויבא מלך אשור מבבל ומכותה ומעוא ומחמת
וספרוים וישב בערי שמרון תחת בני ישראל וירשו את שמרון וישבו בעריה׃

<span id="an_17:25">17:25</span> ויהי בתחלת שבתם שם לא יראו את יהוה
וישלח יהוה בהם את האריות ויהיו הרגים בהם׃

<span id="an_17:26">17:26</span> ויאמרו למלך אשור לאמר הגוים אשר הגלית
ותושב בערי שמרון לא ידעו את משפט אלהי הארץ וישלח בם את האריות והנם
ממיתים אותם כאשר אינם ידעים את משפט אלהי הארץ׃

<span id="an_17:27">17:27</span> ויצו מלך אשור לאמר הליכו שמה אחד
מהכהנים אשר הגליתם משם וילכו וישבו שם וירם את משפט אלהי הארץ׃

<span id="an_17:28">17:28</span> ויבא אחד מהכהנים אשר הגלו משמרון וישב
בבית אל ויהי מורה אתם איך ייראו את יהוה׃

<span id="an_17:29">17:29</span> ויהיו עשים גוי גוי אלהיו ויניחו בבית
הבמות אשר עשו השמרנים גוי גוי בעריהם אשר הם ישבים שם׃

<span id="an_17:30">17:30</span> ואנשי בבל עשו את סכות בנות ואנשי כות
עשו את נרגל ואנשי חמת עשו את אשימא׃

<span id="an_17:31">17:31</span> והעוים עשו נבחז ואת תרתק והספרוים שרפים
את בניהם באש לאדרמלך וענמלך אלה ספרים׃

<span id="an_17:32">17:32</span> ויהיו יראים את יהוה ויעשו להם מקצותם
כהני במות ויהיו עשים להם בבית הבמות׃

<span id="an_17:33">17:33</span> את יהוה היו יראים ואת אלהיהם היו עבדים
כמשפט הגוים אשר הגלו אתם משם׃

<span id="an_17:34">17:34</span> עד היום הזה הם עשים כמשפטים הראשנים
אינם יראים את יהוה ואינם עשים כחקתם וכמשפטם וכתורה וכמצוה אשר צוה יהוה
את בני יעקב אשר שם שמו ישראל׃

<span id="an_17:35">17:35</span> ויכרת יהוה אתם ברית ויצום לאמר לא תיראו
אלהים אחרים ולא תשתחוו להם ולא תעבדום ולא תזבחו להם׃

<span id="an_17:36">17:36</span> כי אם את יהוה אשר העלה אתכם מארץ מצרים
בכח גדול ובזרוע נטויה אתו תיראו ולו תשתחוו ולו תזבחו׃

<span id="an_17:37">17:37</span> ואת החקים ואת המשפטים והתורה והמצוה אשר
כתב לכם תשמרון לעשות כל הימים ולא תיראו אלהים אחרים׃

<span id="an_17:38">17:38</span> והברית אשר כרתי אתכם לא תשכחו ולא תיראו
אלהים אחרים׃

<span id="an_17:39">17:39</span> כי אם את יהוה אלהיכם תיראו והוא יציל
אתכם מיד כל איביכם׃

<span id="an_17:40">17:40</span> ולא שמעו כי אם כמשפטם הראשון הם עשים׃

<span id="an_17:41">17:41</span> ויהיו הגוים האלה יראים את יהוה ואת
פסיליהם היו עבדים גם בניהם ובני בניהם כאשר עשו אבתם הם עשים עד היום הזה׃

<span id="an_18:1">18:1</span> ויהי בשנת שלש להושע בן אלה מלך ישראל מלך
חזקיה בן אחז מלך יהודה׃

<span id="an_18:2">18:2</span> בן עשרים וחמש שנה היה במלכו ועשרים ותשע
שנה מלך בירושלם ושם אמו אבי בת זכריה׃

<span id="an_18:3">18:3</span> ויעש הישר בעיני יהוה ככל אשר עשה דוד
אביו׃

<span id="an_18:4">18:4</span> הוא הסיר את הבמות ושבר את המצבת וכרת את
האשרה וכתת נחש הנחשת אשר עשה משה כי עד הימים ההמה היו בני ישראל מקטרים
לו ויקרא לו נחשתן׃

<span id="an_18:5">18:5</span> ביהוה אלהי ישראל בטח ואחריו לא היה כמהו
בכל מלכי יהודה ואשר היו לפניו׃

<span id="an_18:6">18:6</span> וידבק ביהוה לא סר מאחריו וישמר מצותיו אשר
צוה יהוה את משה׃

<span id="an_18:7">18:7</span> והיה יהוה עמו בכל אשר יצא ישכיל וימרד
במלך אשור ולא עבדו׃

<span id="an_18:8">18:8</span> הוא הכה את פלשתים עד עזה ואת גבוליה ממגדל
נוצרים עד עיר מבצר׃

<span id="an_18:9">18:9</span> ויהי בשנה הרביעית למלך חזקיהו היא השנה
השביעית להושע בן אלה מלך ישראל עלה שלמנאסר מלך אשור על שמרון ויצר עליה׃

<span id="an_18:10">18:10</span> וילכדה מקצה שלש שנים בשנת שש לחזקיה היא
שנת תשע להושע מלך ישראל נלכדה שמרון׃

<span id="an_18:11">18:11</span> ויגל מלך אשור את ישראל אשורה וינחם בחלח
ובחבור נהר גוזן וערי מדי׃

<span id="an_18:12">18:12</span> על אשר לא שמעו בקול יהוה אלהיהם ויעברו
את בריתו את כל אשר צוה משה עבד יהוה ולא שמעו ולא עשו׃

<span id="an_18:13">18:13</span> ובארבע עשרה שנה למלך חזקיה עלה סנחריב
מלך אשור על כל ערי יהודה הבצרות ויתפשם׃

<span id="an_18:14">18:14</span> וישלח חזקיה מלך יהודה אל מלך אשור לכישה
לאמר חטאתי שוב מעלי את אשר תתן עלי אשא וישם מלך אשור על חזקיה מלך יהודה
שלש מאות ככר כסף ושלשים ככר זהב׃

<span id="an_18:15">18:15</span> ויתן חזקיה את כל הכסף הנמצא בית יהוה
ובאצרות בית המלך׃

<span id="an_18:16">18:16</span> בעת ההיא קצץ חזקיה את דלתות היכל יהוה
ואת האמנות אשר צפה חזקיה מלך יהודה ויתנם למלך אשור׃

<span id="an_18:17">18:17</span> וישלח מלך אשור את תרתן ואת רב סריס ואת
רב שקה מן לכיש אל המלך חזקיהו בחיל כבד ירושלם ויעלו ויבאו ירושלם ויעלו
ויבאו ויעמדו בתעלת הברכה העליונה אשר במסלת שדה כובס׃

<span id="an_18:18">18:18</span> ויקראו אל המלך ויצא אלהם אליקים בן
חלקיהו אשר על הבית ושבנה הספר ויואח בן אסף המזכיר׃

<span id="an_18:19">18:19</span> ויאמר אלהם רב שקה אמרו נא אל חזקיהו כה
אמר המלך הגדול מלך אשור מה הבטחון הזה אשר בטחת׃

<span id="an_18:20">18:20</span> אמרת אך דבר שפתים עצה וגבורה למלחמה עתה
על מי בטחת כי מרדת בי׃

<span id="an_18:21">18:21</span> עתה הנה בטחת לך על משענת הקנה הרצוץ הזה
על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים
עליו׃

<span id="an_18:22">18:22</span> וכי תאמרון אלי אל יהוה אלהינו בטחנו
הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני
המזבח הזה תשתחוו בירושלם׃

<span id="an_18:23">18:23</span> ועתה התערב נא את אדני את מלך אשור ואתנה
לך אלפים סוסים אם תוכל לתת לך רכבים עליהם׃

<span id="an_18:24">18:24</span> ואיך תשיב את פני פחת אחד עבדי אדני
הקטנים ותבטח לך על מצרים לרכב ולפרשים׃

<span id="an_18:25">18:25</span> עתה המבלעדי יהוה עליתי על המקום הזה
להשחתו יהוה אמר אלי עלה על הארץ הזאת והשחיתה׃

<span id="an_18:26">18:26</span> ויאמר אליקים בן חלקיהו ושבנה ויואח אל
רב שקה דבר נא אל עבדיך ארמית כי שמעים אנחנו ואל תדבר עמנו יהודית באזני
העם אשר על החמה׃

<span id="an_18:27">18:27</span> ויאמר אליהם רב שקה העל אדניך ואליך
שלחני אדני לדבר את הדברים האלה הלא על האנשים הישבים על החמה לאכל את
חריהם ולשתות את שיניהם עמכם׃

<span id="an_18:28">18:28</span> ויעמד רב שקה ויקרא בקול גדול יהודית
וידבר ויאמר שמעו דבר המלך הגדול מלך אשור׃

<span id="an_18:29">18:29</span> כה אמר המלך אל ישיא לכם חזקיהו כי לא
יוכל להציל אתכם מידו׃

<span id="an_18:30">18:30</span> ואל יבטח אתכם חזקיהו אל יהוה לאמר הצל
יצילנו יהוה ולא תנתן את העיר הזאת ביד מלך אשור׃

<span id="an_18:31">18:31</span> אל תשמעו אל חזקיהו כי כה אמר מלך אשור
עשו אתי ברכה וצאו אלי ואכלו איש גפנו ואיש תאנתו ושתו איש מי בורו׃

<span id="an_18:32">18:32</span> עד באי ולקחתי אתכם אל ארץ כארצכם ארץ
דגן ותירוש ארץ לחם וכרמים ארץ זית יצהר ודבש וחיו ולא תמתו ואל תשמעו אל
חזקיהו כי יסית אתכם לאמר יהוה יצילנו׃

<span id="an_18:33">18:33</span> ההצל הצילו אלהי הגוים איש את ארצו מיד
מלך אשור׃

<span id="an_18:34">18:34</span> איה אלהי חמת וארפד איה אלהי ספרוים הנע
ועוה כי הצילו את שמרון מידי׃

<span id="an_18:35">18:35</span> מי בכל אלהי הארצות אשר הצילו את ארצם
מידי כי יציל יהוה את ירושלם מידי׃

<span id="an_18:36">18:36</span> והחרישו העם ולא ענו אתו דבר כי מצות
המלך היא לאמר לא תענהו׃

<span id="an_18:37">18:37</span> ויבא אליקים בן חלקיה אשר על הבית ושבנא
הספר ויואח בן אסף המזכיר אל חזקיהו קרועי בגדים ויגדו לו דברי רב שקה׃

<span id="an_19:1">19:1</span> ויהי כשמע המלך חזקיהו ויקרע את בגדיו
ויתכס בשק ויבא בית יהוה׃

<span id="an_19:2">19:2</span> וישלח את אליקים אשר על הבית ושבנא הספר
ואת זקני הכהנים מתכסים בשקים אל ישעיהו הנביא בן אמוץ׃

<span id="an_19:3">19:3</span> ויאמרו אליו כה אמר חזקיהו יום צרה ותוכחה
ונאצה היום הזה כי באו בנים עד משבר וכח אין ללדה׃

<span id="an_19:4">19:4</span> אולי ישמע יהוה אלהיך את כל דברי רב שקה
אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך
ונשאת תפלה בעד השארית הנמצאה׃

<span id="an_19:5">19:5</span> ויבאו עבדי המלך חזקיהו אל ישעיהו׃

<span id="an_19:6">19:6</span> ויאמר להם ישעיהו כה תאמרון אל אדניכם כה
אמר יהוה אל תירא מפני הדברים אשר שמעת אשר גדפו נערי מלך אשור אתי׃

<span id="an_19:7">19:7</span> הנני נתן בו רוח ושמע שמועה ושב לארצו
והפלתיו בחרב בארצו׃

<span id="an_19:8">19:8</span> וישב רב שקה וימצא את מלך אשור נלחם על
לבנה כי שמע כי נסע מלכיש׃

<span id="an_19:9">19:9</span> וישמע אל תרהקה מלך כוש לאמר הנה יצא להלחם
אתך וישב וישלח מלאכים אל חזקיהו לאמר׃

<span id="an_19:10">19:10</span> כה תאמרון אל חזקיהו מלך יהודה לאמר אל
ישאך אלהיך אשר אתה בטח בו לאמר לא תנתן ירושלם ביד מלך אשור׃

<span id="an_19:11">19:11</span> הנה אתה שמעת את אשר עשו מלכי אשור לכל
הארצות להחרימם ואתה תנצל׃

<span id="an_19:12">19:12</span> ההצילו אתם אלהי הגוים אשר שחתו אבותי את
גוזן ואת חרן ורצף ובני עדן אשר בתלאשר׃

<span id="an_19:13">19:13</span> איו מלך חמת ומלך ארפד ומלך לעיר ספרוים
הנע ועוה׃

<span id="an_19:14">19:14</span> ויקח חזקיהו את הספרים מיד המלאכים
ויקראם ויעל בית יהוה ויפרשהו חזקיהו לפני יהוה׃

<span id="an_19:15">19:15</span> ויתפלל חזקיהו לפני יהוה ויאמר יהוה אלהי
ישראל ישב הכרבים אתה הוא האלהים לבדך לכל ממלכות הארץ אתה עשית את השמים
ואת הארץ׃

<span id="an_19:16">19:16</span> הטה יהוה אזנך ושמע פקח יהוה עיניך וראה
ושמע את דברי סנחריב אשר שלחו לחרף אלהים חי׃

<span id="an_19:17">19:17</span> אמנם יהוה החריבו מלכי אשור את הגוים ואת
ארצם׃

<span id="an_19:18">19:18</span> ונתנו את אלהיהם באש כי לא אלהים המה כי
אם מעשה ידי אדם עץ ואבן ויאבדום׃

<span id="an_19:19">19:19</span> ועתה יהוה אלהינו הושיענו נא מידו וידעו
כל ממלכות הארץ כי אתה יהוה אלהים לבדך׃

<span id="an_19:20">19:20</span> וישלח ישעיהו בן אמוץ אל חזקיהו לאמר כה
אמר יהוה אלהי ישראל אשר התפללת אלי אל סנחרב מלך אשור שמעתי׃

<span id="an_19:21">19:21</span> זה הדבר אשר דבר יהוה עליו בזה לך לעגה
לך בתולת בת ציון אחריך ראש הניעה בת ירושלם׃

<span id="an_19:22">19:22</span> את מי חרפת וגדפת ועל מי הרימות קול ותשא
מרום עיניך על קדוש ישראל׃

<span id="an_19:23">19:23</span> ביד מלאכיך חרפת אדני ותאמר ברכב רכבי
אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון
קצה יער כרמלו׃

<span id="an_19:24">19:24</span> אני קרתי ושתיתי מים זרים ואחרב בכף פעמי
כל יארי מצור׃

<span id="an_19:25">19:25</span> הלא שמעת למרחוק אתה עשיתי למימי קדם
ויצרתיה עתה הביאתיה ותהי להשות גלים נצים ערים בצרות׃

<span id="an_19:26">19:26</span> וישביהן קצרי יד חתו ויבשו היו עשב שדה
וירק דשא חציר גגות ושדפה לפני קמה׃

<span id="an_19:27">19:27</span> ושבתך וצאתך ובאך ידעתי ואת התרגזך אלי׃

<span id="an_19:28">19:28</span> יען התרגזך אלי ושאננך עלה באזני ושמתי
חחי באפך ומתגי בשפתיך והשבתיך בדרך אשר באת בה׃

<span id="an_19:29">19:29</span> וזה לך האות אכול השנה ספיח ובשנה השנית
סחיש ובשנה השלישית זרעו וקצרו ונטעו כרמים ואכלו פרים׃

<span id="an_19:30">19:30</span> ויספה פליטת בית יהודה הנשארה שרש למטה
ועשה פרי למעלה׃

<span id="an_19:31">19:31</span> כי מירושלם תצא שארית ופליטה מהר ציון
קנאת יהוה תעשה זאת׃

<span id="an_19:32">19:32</span> לכן כה אמר יהוה אל מלך אשור לא יבא אל
העיר הזאת ולא יורה שם חץ ולא יקדמנה מגן ולא ישפך עליה סללה׃

<span id="an_19:33">19:33</span> בדרך אשר יבא בה ישוב ואל העיר הזאת לא
יבא נאם יהוה׃

<span id="an_19:34">19:34</span> וגנותי אל העיר הזאת להושיעה למעני ולמען
דוד עבדי׃

<span id="an_19:35">19:35</span> ויהי בלילה ההוא ויצא מלאך יהוה ויך
במחנה אשור מאה שמונים וחמשה אלף וישכימו בבקר והנה כלם פגרים מתים׃

<span id="an_19:36">19:36</span> ויסע וילך וישב סנחריב מלך אשור וישב
בנינוה׃

<span id="an_19:37">19:37</span> ויהי הוא משתחוה בית נסרך אלהיו ואדרמלך
ושראצר הכהו בחרב והמה נמלטו ארץ אררט וימלך אסר חדן בנו תחתיו׃

<span id="an_20:1">20:1</span> בימים ההם חלה חזקיהו למות ויבא אליו
ישעיהו בן אמוץ הנביא ויאמר אליו כה אמר יהוה צו לביתך כי מת אתה ולא תחיה׃

<span id="an_20:2">20:2</span> ויסב את פניו אל הקיר ויתפלל אל יהוה לאמר׃

<span id="an_20:3">20:3</span> אנה יהוה זכר נא את אשר התהלכתי לפניך באמת
ובלבב שלם והטוב בעיניך עשיתי ויבך חזקיהו בכי גדול׃

<span id="an_20:4">20:4</span> ויהי ישעיהו לא יצא העיר התיכנה ודבר יהוה
היה אליו לאמר׃

<span id="an_20:5">20:5</span> שוב ואמרת אל חזקיהו נגיד עמי כה אמר יהוה
אלהי דוד אביך שמעתי את תפלתך ראיתי את דמעתך הנני רפא לך ביום השלישי תעלה
בית יהוה׃

<span id="an_20:6">20:6</span> והספתי על ימיך חמש עשרה שנה ומכף מלך אשור
אצילך ואת העיר הזאת וגנותי על העיר הזאת למעני ולמען דוד עבדי׃

<span id="an_20:7">20:7</span> ויאמר ישעיהו קחו דבלת תאנים ויקחו וישימו
על השחין ויחי׃

<span id="an_20:8">20:8</span> ויאמר חזקיהו אל ישעיהו מה אות כי ירפא
יהוה לי ועליתי ביום השלישי בית יהוה׃

<span id="an_20:9">20:9</span> ויאמר ישעיהו זה לך האות מאת יהוה כי יעשה
יהוה את הדבר אשר דבר הלך הצל עשר מעלות אם ישוב עשר מעלות׃

<span id="an_20:10">20:10</span> ויאמר יחזקיהו נקל לצל לנטות עשר מעלות
לא כי ישוב הצל אחרנית עשר מעלות׃

<span id="an_20:11">20:11</span> ויקרא ישעיהו הנביא אל יהוה וישב את הצל
במעלות אשר ירדה במעלות אחז אחרנית עשר מעלות׃

<span id="an_20:12">20:12</span> בעת ההיא שלח בראדך בלאדן בן בלאדן מלך
בבל ספרים ומנחה אל חזקיהו כי שמע כי חלה חזקיהו׃

<span id="an_20:13">20:13</span> וישמע עליהם חזקיהו ויראם את כל בית נכתה
את הכסף ואת הזהב ואת הבשמים ואת שמן הטוב ואת בית כליו ואת כל אשר נמצא
באוצרתיו לא היה דבר אשר לא הראם חזקיהו בביתו ובכל ממשלתו׃

<span id="an_20:14">20:14</span> ויבא ישעיהו הנביא אל המלך חזקיהו ויאמר
אליו מה אמרו האנשים האלה ומאין יבאו אליך ויאמר חזקיהו מארץ רחוקה באו
מבבל׃

<span id="an_20:15">20:15</span> ויאמר מה ראו בביתך ויאמר חזקיהו את כל
אשר בביתי ראו לא היה דבר אשר לא הראיתם באצרתי׃

<span id="an_20:16">20:16</span> ויאמר ישעיהו אל חזקיהו שמע דבר יהוה׃

<span id="an_20:17">20:17</span> הנה ימים באים ונשא כל אשר בביתך ואשר
אצרו אבתיך עד היום הזה בבלה לא יותר דבר אמר יהוה׃

<span id="an_20:18">20:18</span> ומבניך אשר יצאו ממך אשר תוליד יקח והיו
סריסים בהיכל מלך בבל׃

<span id="an_20:19">20:19</span> ויאמר חזקיהו אל ישעיהו טוב דבר יהוה אשר
דברת ויאמר הלוא אם שלום ואמת יהיה בימי׃

<span id="an_20:20">20:20</span> ויתר דברי חזקיהו וכל גבורתו ואשר עשה את
הברכה ואת התעלה ויבא את המים העירה הלא הם כתובים על ספר דברי הימים למלכי
יהודה׃

<span id="an_20:21">20:21</span> וישכב חזקיהו עם אבתיו וימלך מנשה בנו
תחתיו׃

<span id="an_21:1">21:1</span> בן שתים עשרה שנה מנשה במלכו וחמשים וחמש
שנה מלך בירושלם ושם אמו חפצי בה׃

<span id="an_21:2">21:2</span> ויעש הרע בעיני יהוה כתועבת הגוים אשר
הוריש יהוה מפני בני ישראל׃

<span id="an_21:3">21:3</span> וישב ויבן את הבמות אשר אבד חזקיהו אביו
ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים
ויעבד אתם׃

<span id="an_21:4">21:4</span> ובנה מזבחת בבית יהוה אשר אמר יהוה בירושלם
אשים את שמי׃

<span id="an_21:5">21:5</span> ויבן מזבחות לכל צבא השמים בשתי חצרות בית
יהוה׃

<span id="an_21:6">21:6</span> והעביר את בנו באש ועונן ונחש ועשה אוב
וידענים הרבה לעשות הרע בעיני יהוה להכעיס׃

<span id="an_21:7">21:7</span> וישם את פסל האשרה אשר עשה בבית אשר אמר
יהוה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים
את שמי לעולם׃

<span id="an_21:8">21:8</span> ולא אסיף להניד רגל ישראל מן האדמה אשר
נתתי לאבותם רק אם ישמרו לעשות ככל אשר צויתים ולכל התורה אשר צוה אתם עבדי
משה׃

<span id="an_21:9">21:9</span> ולא שמעו ויתעם מנשה לעשות את הרע מן הגוים
אשר השמיד יהוה מפני בני ישראל׃

<span id="an_21:10">21:10</span> וידבר יהוה ביד עבדיו הנביאים לאמר׃

<span id="an_21:11">21:11</span> יען אשר עשה מנשה מלך יהודה התעבות האלה
הרע מכל אשר עשו האמרי אשר לפניו ויחטא גם את יהודה בגלוליו׃

<span id="an_21:12">21:12</span> לכן כה אמר יהוה אלהי ישראל הנני מביא
רעה על ירושלם ויהודה אשר כל שמעיו תצלנה שתי אזניו׃

<span id="an_21:13">21:13</span> ונטיתי על ירושלם את קו שמרון ואת משקלת
בית אחאב ומחיתי את ירושלם כאשר ימחה את הצלחת מחה והפך על פניה׃

<span id="an_21:14">21:14</span> ונטשתי את שארית נחלתי ונתתים ביד איביהם
והיו לבז ולמשסה לכל איביהם׃

<span id="an_21:15">21:15</span> יען אשר עשו את הרע בעיני ויהיו מכעסים
אתי מן היום אשר יצאו אבותם ממצרים ועד היום הזה׃

<span id="an_21:16">21:16</span> וגם דם נקי שפך מנשה הרבה מאד עד אשר מלא
את ירושלם פה לפה לבד מחטאתו אשר החטיא את יהודה לעשות הרע בעיני יהוה׃

<span id="an_21:17">21:17</span> ויתר דברי מנשה וכל אשר עשה וחטאתו אשר
חטא הלא הם כתובים על ספר דברי הימים למלכי יהודה׃

<span id="an_21:18">21:18</span> וישכב מנשה עם אבתיו ויקבר בגן ביתו בגן
עזא וימלך אמון בנו תחתיו׃

<span id="an_21:19">21:19</span> בן עשרים ושתים שנה אמון במלכו ושתים
שנים מלך בירושלם ושם אמו משלמת בת חרוץ מן יטבה׃

<span id="an_21:20">21:20</span> ויעש הרע בעיני יהוה כאשר עשה מנשה אביו׃

<span id="an_21:21">21:21</span> וילך בכל הדרך אשר הלך אביו ויעבד את
הגללים אשר עבד אביו וישתחו להם׃

<span id="an_21:22">21:22</span> ויעזב את יהוה אלהי אבתיו ולא הלך בדרך
יהוה׃

<span id="an_21:23">21:23</span> ויקשרו עבדי אמון עליו וימיתו את המלך
בביתו׃

<span id="an_21:24">21:24</span> ויך עם הארץ את כל הקשרים על המלך אמון
וימליכו עם הארץ את יאשיהו בנו תחתיו׃

<span id="an_21:25">21:25</span> ויתר דברי אמון אשר עשה הלא הם כתובים על
ספר דברי הימים למלכי יהודה׃

<span id="an_21:26">21:26</span> ויקבר אתו בקברתו בגן עזא וימלך יאשיהו
בנו תחתיו׃

<span id="an_22:1">22:1</span> בן שמנה שנה יאשיהו במלכו ושלשים ואחת שנה
מלך בירושלם ושם אמו ידידה בת עדיה מבצקת׃

<span id="an_22:2">22:2</span> ויעש הישר בעיני יהוה וילך בכל דרך דוד
אביו ולא סר ימין ושמאול׃

<span id="an_22:3">22:3</span> ויהי בשמנה עשרה שנה למלך יאשיהו שלח המלך
את שפן בן אצליהו בן משלם הספר בית יהוה לאמר׃

<span id="an_22:4">22:4</span> עלה אל חלקיהו הכהן הגדול ויתם את הכסף
המובא בית יהוה אשר אספו שמרי הסף מאת העם׃

<span id="an_22:5">22:5</span> ויתנה על יד עשי המלאכה המפקדים בבית יהוה
ויתנו אתו לעשי המלאכה אשר בבית יהוה לחזק בדק הבית׃

<span id="an_22:6">22:6</span> לחרשים ולבנים ולגדרים ולקנות עצים ואבני
מחצב לחזק את הבית׃

<span id="an_22:7">22:7</span> אך לא יחשב אתם הכסף הנתן על ידם כי באמונה
הם עשים׃

<span id="an_22:8">22:8</span> ויאמר חלקיהו הכהן הגדול על שפן הספר ספר
התורה מצאתי בבית יהוה ויתן חלקיה את הספר אל שפן ויקראהו׃

<span id="an_22:9">22:9</span> ויבא שפן הספר אל המלך וישב את המלך דבר
ויאמר התיכו עבדיך את הכסף הנמצא בבית ויתנהו על יד עשי המלאכה המפקדים בית
יהוה׃

<span id="an_22:10">22:10</span> ויגד שפן הספר למלך לאמר ספר נתן לי
חלקיה הכהן ויקראהו שפן לפני המלך׃

<span id="an_22:11">22:11</span> ויהי כשמע המלך את דברי ספר התורה ויקרע
את בגדיו׃

<span id="an_22:12">22:12</span> ויצו המלך את חלקיה הכהן ואת אחיקם בן
שפן ואת עכבור בן מיכיה ואת שפן הספר ואת עשיה עבד המלך לאמר׃

<span id="an_22:13">22:13</span> לכו דרשו את יהוה בעדי ובעד העם ובעד כל
יהודה על דברי הספר הנמצא הזה כי גדולה חמת יהוה אשר היא נצתה בנו על אשר
לא שמעו אבתינו על דברי הספר הזה לעשות ככל הכתוב עלינו׃

<span id="an_22:14">22:14</span> וילך חלקיהו הכהן ואחיקם ועכבור ושפן
ועשיה אל חלדה הנביאה אשת שלם בן תקוה בן חרחס שמר הבגדים והיא ישבת
בירושלם במשנה וידברו אליה׃

<span id="an_22:15">22:15</span> ותאמר אליהם כה אמר יהוה אלהי ישראל אמרו
לאיש אשר שלח אתכם אלי׃

<span id="an_22:16">22:16</span> כה אמר יהוה הנני מביא רעה אל המקום הזה
ועל ישביו את כל דברי הספר אשר קרא מלך יהודה׃

<span id="an_22:17">22:17</span> תחת אשר עזבוני ויקטרו לאלהים אחרים למען
הכעיסני בכל מעשה ידיהם ונצתה חמתי במקום הזה ולא תכבה׃

<span id="an_22:18">22:18</span> ואל מלך יהודה השלח אתכם לדרש את יהוה כה
תאמרו אליו כה אמר יהוה אלהי ישראל הדברים אשר שמעת׃

<span id="an_22:19">22:19</span> יען רך לבבך ותכנע מפני יהוה בשמעך אשר
דברתי על המקום הזה ועל ישביו להיות לשמה ולקללה ותקרע את בגדיך ותבכה לפני
וגם אנכי שמעתי נאם יהוה׃

<span id="an_22:20">22:20</span> לכן הנני אספך על אבתיך ונאספת אל קברתיך
בשלום ולא תראינה עיניך בכל הרעה אשר אני מביא על המקום הזה וישיבו את המלך
דבר׃

<span id="an_23:1">23:1</span> וישלח המלך ויאספו אליו כל זקני יהודה
וירושלם׃

<span id="an_23:2">23:2</span> ויעל המלך בית יהוה וכל איש יהודה וכל ישבי
ירושלם אתו והכהנים והנביאים וכל העם למקטן ועד גדול ויקרא באזניהם את כל
דברי ספר הברית הנמצא בבית יהוה׃

<span id="an_23:3">23:3</span> ויעמד המלך על העמוד ויכרת את הברית לפני
יהוה ללכת אחר יהוה ולשמר מצותיו ואת עדותיו ואת חקתיו בכל לב ובכל נפש
להקים את דברי הברית הזאת הכתבים על הספר הזה ויעמד כל העם בברית׃

<span id="an_23:4">23:4</span> ויצו המלך את חלקיהו הכהן הגדול ואת כהני
המשנה ואת שמרי הסף להוציא מהיכל יהוה את כל הכלים העשוים לבעל ולאשרה ולכל
צבא השמים וישרפם מחוץ לירושלם בשדמות קדרון ונשא את עפרם בית אל׃

<span id="an_23:5">23:5</span> והשבית את הכמרים אשר נתנו מלכי יהודה
ויקטר בבמות בערי יהודה ומסבי ירושלם ואת המקטרים לבעל לשמש ולירח ולמזלות
ולכל צבא השמים׃

<span id="an_23:6">23:6</span> ויצא את האשרה מבית יהוה מחוץ לירושלם אל
נחל קדרון וישרף אתה בנחל קדרון וידק לעפר וישלך את עפרה על קבר בני העם׃

<span id="an_23:7">23:7</span> ויתץ את בתי הקדשים אשר בבית יהוה אשר
הנשים ארגות שם בתים לאשרה׃

<span id="an_23:8">23:8</span> ויבא את כל הכהנים מערי יהודה ויטמא את
הבמות אשר קטרו שמה הכהנים מגבע עד באר שבע ונתץ את במות השערים אשר פתח
שער יהושע שר העיר אשר על שמאול איש בשער העיר׃

<span id="an_23:9">23:9</span> אך לא יעלו כהני הבמות אל מזבח יהוה
בירושלם כי אם אכלו מצות בתוך אחיהם׃

<span id="an_23:10">23:10</span> וטמא את התפת אשר בגי בני הנם לבלתי
להעביר איש את בנו ואת בתו באש למלך׃

<span id="an_23:11">23:11</span> וישבת את הסוסים אשר נתנו מלכי יהודה
לשמש מבא בית יהוה אל לשכת נתן מלך הסריס אשר בפרורים ואת מרכבות השמש שרף
באש׃

<span id="an_23:12">23:12</span> ואת המזבחות אשר על הגג עלית אחז אשר עשו
מלכי יהודה ואת המזבחות אשר עשה מנשה בשתי חצרות בית יהוה נתץ המלך וירץ
משם והשליך את עפרם אל נחל קדרון׃

<span id="an_23:13">23:13</span> ואת הבמות אשר על פני ירושלם אשר מימין
להר המשחית אשר בנה שלמה מלך ישראל לעשתרת שקץ צידנים ולכמוש שקץ מואב
ולמלכם תועבת בני עמון טמא המלך׃

<span id="an_23:14">23:14</span> ושבר את המצבות ויכרת את האשרים וימלא את
מקומם עצמות אדם׃

<span id="an_23:15">23:15</span> וגם את המזבח אשר בבית אל הבמה אשר עשה
ירבעם בן נבט אשר החטיא את ישראל גם את המזבח ההוא ואת הבמה נתץ וישרף את
הבמה הדק לעפר ושרף אשרה׃

<span id="an_23:16">23:16</span> ויפן יאשיהו וירא את הקברים אשר שם בהר
וישלח ויקח את העצמות מן הקברים וישרף על המזבח ויטמאהו כדבר יהוה אשר קרא
איש האלהים אשר קרא את הדברים האלה׃

<span id="an_23:17">23:17</span> ויאמר מה הציון הלז אשר אני ראה ויאמרו
אליו אנשי העיר הקבר איש האלהים אשר בא מיהודה ויקרא את הדברים האלה אשר
עשית על המזבח בית אל׃

<span id="an_23:18">23:18</span> ויאמר הניחו לו איש אל ינע עצמתיו וימלטו
עצמתיו את עצמות הנביא אשר בא משמרון׃

<span id="an_23:19">23:19</span> וגם את כל בתי הבמות אשר בערי שמרון אשר
עשו מלכי ישראל להכעיס הסיר יאשיהו ויעש להם ככל המעשים אשר עשה בבית אל׃

<span id="an_23:20">23:20</span> ויזבח את כל כהני הבמות אשר שם על
המזבחות וישרף את עצמות אדם עליהם וישב ירושלם׃

<span id="an_23:21">23:21</span> ויצו המלך את כל העם לאמר עשו פסח ליהוה
אלהיכם ככתוב על ספר הברית הזה׃

<span id="an_23:22">23:22</span> כי לא נעשה כפסח הזה מימי השפטים אשר
שפטו את ישראל וכל ימי מלכי ישראל ומלכי יהודה׃

<span id="an_23:23">23:23</span> כי אם בשמנה עשרה שנה למלך יאשיהו נעשה
הפסח הזה ליהוה בירושלם׃

<span id="an_23:24">23:24</span> וגם את האבות ואת הידענים ואת התרפים ואת
הגללים ואת כל השקצים אשר נראו בארץ יהודה ובירושלם בער יאשיהו למען הקים
את דברי התורה הכתבים על הספר אשר מצא חלקיהו הכהן בית יהוה׃

<span id="an_23:25">23:25</span> וכמהו לא היה לפניו מלך אשר שב אל יהוה
בכל לבבו ובכל נפשו ובכל מאדו ככל תורת משה ואחריו לא קם כמהו׃

<span id="an_23:26">23:26</span> אך לא שב יהוה מחרון אפו הגדול אשר חרה
אפו ביהודה על כל הכעסים אשר הכעיסו מנשה׃

<span id="an_23:27">23:27</span> ויאמר יהוה גם את יהודה אסיר מעל פני
כאשר הסרתי את ישראל ומאסתי את העיר הזאת אשר בחרתי את ירושלם ואת הבית אשר
אמרתי יהיה שמי שם׃

<span id="an_23:28">23:28</span> ויתר דברי יאשיהו וכל אשר עשה הלא הם
כתובים על ספר דברי הימים למלכי יהודה׃

<span id="an_23:29">23:29</span> בימיו עלה פרעה נכה מלך מצרים על מלך
אשור על נהר פרת וילך המלך יאשיהו לקראתו וימיתהו במגדו כראתו אתו׃

<span id="an_23:30">23:30</span> וירכבהו עבדיו מת ממגדו ויבאהו ירושלם
ויקברהו בקברתו ויקח עם הארץ את יהואחז בן יאשיהו וימשחו אתו וימליכו אתו
תחת אביו׃

<span id="an_23:31">23:31</span> בן עשרים ושלש שנה יהואחז במלכו ושלשה
חדשים מלך בירושלם ושם אמו חמוטל בת ירמיהו מלבנה׃

<span id="an_23:32">23:32</span> ויעש הרע בעיני יהוה ככל אשר עשו אבתיו׃

<span id="an_23:33">23:33</span> ויאסרהו פרעה נכה ברבלה בארץ חמת במלך
בירושלם ויתן ענש על הארץ מאה ככר כסף וככר זהב׃

<span id="an_23:34">23:34</span> וימלך פרעה נכה את אליקים בן יאשיהו תחת
יאשיהו אביו ויסב את שמו יהויקים ואת יהואחז לקח ויבא מצרים וימת שם׃

<span id="an_23:35">23:35</span> והכסף והזהב נתן יהויקים לפרעה אך העריך
את הארץ לתת את הכסף על פי פרעה איש כערכו נגש את הכסף ואת הזהב את עם הארץ
לתת לפרעה נכה׃

<span id="an_23:36">23:36</span> בן עשרים וחמש שנה יהויקים במלכו ואחת
עשרה שנה מלך בירושלם ושם אמו זבידה בת פדיה מן רומה׃

<span id="an_23:37">23:37</span> ויעש הרע בעיני יהוה ככל אשר עשו אבתיו׃

<span id="an_24:1">24:1</span> בימיו עלה נבכדנאצר מלך בבל ויהי לו
יהויקים עבד שלש שנים וישב וימרד בו׃

<span id="an_24:2">24:2</span> וישלח יהוה בו את גדודי כשדים ואת גדודי
ארם ואת גדודי מואב ואת גדודי בני עמון וישלחם ביהודה להאבידו כדבר יהוה
אשר דבר ביד עבדיו הנביאים׃

<span id="an_24:3">24:3</span> אך על פי יהוה היתה ביהודה להסיר מעל פניו
בחטאת מנשה ככל אשר עשה׃

<span id="an_24:4">24:4</span> וגם דם הנקי אשר שפך וימלא את ירושלם דם
נקי ולא אבה יהוה לסלח׃

<span id="an_24:5">24:5</span> ויתר דברי יהויקים וכל אשר עשה הלא הם
כתובים על ספר דברי הימים למלכי יהודה׃

<span id="an_24:6">24:6</span> וישכב יהויקים עם אבתיו וימלך יהויכין בנו
תחתיו׃

<span id="an_24:7">24:7</span> ולא הסיף עוד מלך מצרים לצאת מארצו כי לקח
מלך בבל מנחל מצרים עד נהר פרת כל אשר היתה למלך מצרים׃

<span id="an_24:8">24:8</span> בן שמנה עשרה שנה יהויכין במלכו ושלשה
חדשים מלך בירושלם ושם אמו נחשתא בת אלנתן מירושלם׃

<span id="an_24:9">24:9</span> ויעש הרע בעיני יהוה ככל אשר עשה אביו׃

<span id="an_24:10">24:10</span> בעת ההיא עלה עבדי נבכדנאצר מלך בבל
ירושלם ותבא העיר במצור׃

<span id="an_24:11">24:11</span> ויבא נבוכדנאצר מלך בבל על העיר ועבדיו
צרים עליה׃

<span id="an_24:12">24:12</span> ויצא יהויכין מלך יהודה על מלך בבל הוא
ואמו ועבדיו ושריו וסריסיו ויקח אתו מלך בבל בשנת שמנה למלכו׃

<span id="an_24:13">24:13</span> ויוצא משם את כל אוצרות בית יהוה ואוצרות
בית המלך ויקצץ את כל כלי הזהב אשר עשה שלמה מלך ישראל בהיכל יהוה כאשר דבר
יהוה׃

<span id="an_24:14">24:14</span> והגלה את כל ירושלם ואת כל השרים ואת כל
גבורי החיל עשרה אלפים גולה וכל החרש והמסגר לא נשאר זולת דלת עם הארץ׃

<span id="an_24:15">24:15</span> ויגל את יהויכין בבלה ואת אם המלך ואת
נשי המלך ואת סריסיו ואת אולי הארץ הוליך גולה מירושלם בבלה׃

<span id="an_24:16">24:16</span> ואת כל אנשי החיל שבעת אלפים והחרש
והמסגר אלף הכל גבורים עשי מלחמה ויביאם מלך בבל גולה בבלה׃

<span id="an_24:17">24:17</span> וימלך מלך בבל את מתניה דדו תחתיו ויסב
את שמו צדקיהו׃

<span id="an_24:18">24:18</span> בן עשרים ואחת שנה צדקיהו במלכו ואחת
עשרה שנה מלך בירושלם ושם אמו חמיטל בת ירמיהו מלבנה׃

<span id="an_24:19">24:19</span> ויעש הרע בעיני יהוה ככל אשר עשה
יהויקים׃

<span id="an_24:20">24:20</span> כי על אף יהוה היתה בירושלם וביהודה עד
השלכו אתם מעל פניו וימרד צדקיהו במלך בבל׃

<span id="an_25:1">25:1</span> ויהי בשנת התשיעית למלכו בחדש העשירי בעשור
לחדש בא נבכדנאצר מלך בבל הוא וכל חילו על ירושלם ויחן עליה ויבנו עליה דיק
סביב׃

<span id="an_25:2">25:2</span> ותבא העיר במצור עד עשתי עשרה שנה למלך
צדקיהו׃

<span id="an_25:3">25:3</span> בתשעה לחדש ויחזק הרעב בעיר ולא היה לחם
לעם הארץ׃

<span id="an_25:4">25:4</span> ותבקע העיר וכל אנשי המלחמה הלילה דרך שער
בין החמתים אשר על גן המלך וכשדים על העיר סביב וילך דרך הערבה׃

<span id="an_25:5">25:5</span> וירדפו חיל כשדים אחר המלך וישגו אתו
בערבות ירחו וכל חילו נפצו מעליו׃

<span id="an_25:6">25:6</span> ויתפשו את המלך ויעלו אתו אל מלך בבל רבלתה
וידברו אתו משפט׃

<span id="an_25:7">25:7</span> ואת בני צדקיהו שחטו לעיניו ואת עיני
צדקיהו עור ויאסרהו בנחשתים ויבאהו בבל׃

<span id="an_25:8">25:8</span> ובחדש החמישי בשבעה לחדש היא שנת תשע עשרה
שנה למלך נבכדנאצר מלך בבל בא נבוזראדן רב טבחים עבד מלך בבל ירושלם׃

<span id="an_25:9">25:9</span> וישרף את בית יהוה ואת בית המלך ואת כל בתי
ירושלם ואת כל בית גדול שרף באש׃

<span id="an_25:10">25:10</span> ואת חומת ירושלם סביב נתצו כל חיל כשדים
אשר רב טבחים׃

<span id="an_25:11">25:11</span> ואת יתר העם הנשארים בעיר ואת הנפלים אשר
נפלו על המלך בבל ואת יתר ההמון הגלה נבוזראדן רב טבחים׃

<span id="an_25:12">25:12</span> ומדלת הארץ השאיר רב טבחים לכרמים
וליגבים׃

<span id="an_25:13">25:13</span> ואת עמודי הנחשת אשר בית יהוה ואת המכנות
ואת ים הנחשת אשר בבית יהוה שברו כשדים וישאו את נחשתם בבלה׃

<span id="an_25:14">25:14</span> ואת הסירת ואת היעים ואת המזמרות ואת
הכפות ואת כל כלי הנחשת אשר ישרתו בם לקחו׃

<span id="an_25:15">25:15</span> ואת המחתות ואת המזרקות אשר זהב זהב ואשר
כסף כסף לקח רב טבחים׃

<span id="an_25:16">25:16</span> העמודים שנים הים האחד והמכנות אשר עשה
שלמה לבית יהוה לא היה משקל לנחשת כל הכלים האלה׃

<span id="an_25:17">25:17</span> שמנה עשרה אמה קומת העמוד האחד וכתרת
עליו נחשת וקומת הכתרת שלש אמה ושבכה ורמנים על הכתרת סביב הכל נחשת וכאלה
לעמוד השני על השבכה׃

<span id="an_25:18">25:18</span> ויקח רב טבחים את שריה כהן הראש ואת
צפניהו כהן משנה ואת שלשת שמרי הסף׃

<span id="an_25:19">25:19</span> ומן העיר לקח סריס אחד אשר הוא פקיד על
אנשי המלחמה וחמשה אנשים מראי פני המלך אשר נמצאו בעיר ואת הספר שר הצבא
המצבא את עם הארץ וששים איש מעם הארץ הנמצאים בעיר׃

<span id="an_25:20">25:20</span> ויקח אתם נבוזראדן רב טבחים וילך אתם על
מלך בבל רבלתה׃

<span id="an_25:21">25:21</span> ויך אתם מלך בבל וימיתם ברבלה בארץ חמת
ויגל יהודה מעל אדמתו׃

<span id="an_25:22">25:22</span> והעם הנשאר בארץ יהודה אשר השאיר
נבוכדנאצר מלך בבל ויפקד עליהם את גדליהו בן אחיקם בן שפן׃

<span id="an_25:23">25:23</span> וישמעו כל שרי החילים המה והאנשים כי
הפקיד מלך בבל את גדליהו ויבאו אל גדליהו המצפה וישמעאל בן נתניה ויוחנן בן
קרח ושריה בן תנחמת הנטפתי ויאזניהו בן המעכתי המה ואנשיהם׃

<span id="an_25:24">25:24</span> וישבע להם גדליהו ולאנשיהם ויאמר להם אל
תיראו מעבדי הכשדים שבו בארץ ועבדו את מלך בבל ויטב לכם׃

<span id="an_25:25">25:25</span> ויהי בחדש השביעי בא ישמעאל בן נתניה בן
אלישמע מזרע המלוכה ועשרה אנשים אתו ויכו את גדליהו וימת ואת היהודים ואת
הכשדים אשר היו אתו במצפה׃

<span id="an_25:26">25:26</span> ויקמו כל העם מקטן ועד גדול ושרי החילים
ויבאו מצרים כי יראו מפני כשדים׃

<span id="an_25:27">25:27</span> ויהי בשלשים ושבע שנה לגלות יהויכין מלך
יהודה בשנים עשר חדש בעשרים ושבעה לחדש נשא אויל מרדך מלך בבל בשנת מלכו את
ראש יהויכין מלך יהודה מבית כלא׃

<span id="an_25:28">25:28</span> וידבר אתו טבות ויתן את כסאו מעל כסא
המלכים אשר אתו בבבל׃

<span id="an_25:29">25:29</span> ושנא את בגדי כלאו ואכל לחם תמיד לפניו
כל ימי חייו׃

<span id="an_25:30">25:30</span> וארחתו ארחת תמיד נתנה לו מאת המלך דבר
יום ביומו כל ימי חיו׃

------------------------------------------------------------------------

[Next: 1 Chronicles](ch1.md)
