[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Modern Hebrew Bible: James

<span id="an_1:1">1:1</span> יעקב עבד אלהים ואדנינו ישוע המשיח שאל לשלום
שנים עשר השבטים הנפוצים׃

<span id="an_1:2">1:2</span> אך לשמחה חשבו לכם אחי כאשר תבאו בנסינות
שונים׃

<span id="an_1:3">1:3</span> בדעתכם כי בחן אמונתכם מביא לידי סבלנות׃

<span id="an_1:4">1:4</span> והסבלנות שלמה תהיה בפעלה להיותכם שלמים
ותמימים ולא תחסרו כל דבר׃

<span id="an_1:5">1:5</span> ואיש מכם כי יחסר חכמה יבקשנה מאלהים הנותן
לכל בנדיבה ובאין גערה ותנתן לו׃

<span id="an_1:6">1:6</span> רק יבקש באמונה ובבלי ספק כי בעל ספק דומה
לגלי הים הסער והנגרש׃

<span id="an_1:7">1:7</span> והאיש ההוא אל ידמה בנפשו כי ישא דבר מאת
יהוה׃

<span id="an_1:8">1:8</span> איש אשר חלק לבו הפכפך הוא בכל דרכיו׃

<span id="an_1:9">1:9</span> אבל האח השפל יתהלל ברוממתו׃

<span id="an_1:10">1:10</span> והעשיר יתהלל בשפלותו כי יעבר כציץ החציר׃

<span id="an_1:11">1:11</span> כי זרח השמש בחמתו וייבש את החציר ויבל
ציצו וחסד מראהו אבד כן יבול העשיר בהליכותיו׃

<span id="an_1:12">1:12</span> אשרי האיש העמד בנסיונו כי כאשר נבחן ישא
עטרת החיים אשר הבטיח יהוה לאהביו׃

<span id="an_1:13">1:13</span> אל יאמר המנסה האלהים נסני כי האלהים איננו
מנסה ברע והוא לא ינסה איש׃

<span id="an_1:14">1:14</span> כי אם ינסה כל איש בתאות נפשו אשר תסיתהו
ותפתהו׃

<span id="an_1:15">1:15</span> ואחרי כן הרתה התאות ותלד חטא והחטא כי
נשלם יוליד את המות׃

<span id="an_1:16">1:16</span> אל תתעו אחי אהובי׃

<span id="an_1:17">1:17</span> כל מתנה טובה וכל מנחה שלמה תרד ממעל מאת
אבי האורות אשר חלוף וכל צל שנוי אין עמו׃

<span id="an_1:18">1:18</span> הוא בחפצו ילד אותנו בדבר האמת להיותנו כמו
ראשית בכורי יצוריו׃

<span id="an_1:19">1:19</span> על זאת אחי אהובי יהי כל איש מהיר לשמע קשה
לדבר וקשה לכעוס׃

<span id="an_1:20">1:20</span> כי כעס אדם לא יפעל צדקת אלהים׃

<span id="an_1:21">1:21</span> לכן הסירו מעליכם כל טנוף ותרבות רעה וקבלו
בענוה את הדבר הנטוע בכם אשר יכל להושיע את נפשתיכם׃

<span id="an_1:22">1:22</span> והיו עשי הדבר ולא שמעיו לבד לרמות את
נפשכם׃

<span id="an_1:23">1:23</span> כי האיש אשר רק שמע את הדבר ולא עשהו נמשל
לאיש מביט את תאר הויתו במראה׃

<span id="an_1:24">1:24</span> כי הביט אל מראהו וילך לו וברגע שכח מה
תארו׃

<span id="an_1:25">1:25</span> אבל המשקיף בתורה השלמה תורת החרות ומחזיק
בה אשר איננו שמע ושכח כי אם עשה בפעל אשרי האיש ההוא במעשהו׃

<span id="an_1:26">1:26</span> איש מכם אם ידמה להיות עבד אלהים ואיננו שם
רסן ללשנו כי אם מתעה הוא את לבבו עבדתו אך לריק תהיה׃

<span id="an_1:27">1:27</span> זאת העבודה הטהורה והברה לפני האלהים אבינו
לבקר את היתומים והאלמנות בלחצם ולשמר את עצמו נקי מחלאת העולם׃

<span id="an_2:1">2:1</span> אחי אל יהי משא פנים באמונתכם בישוע המשיח
אדנינו אדון הכבוד׃

<span id="an_2:2">2:2</span> כי אם יבוא איש לבית כנסתכם וטבעת זהב על
ידיו והוא לבוש לבשי מכלול וגם איש עני יבא שמה ובגדו מטנף׃

<span id="an_2:3">2:3</span> ופניתם אל הלבוש לבשי מכלול ואמרתם לו שב לך
הנה בטוב ולעני תאמרו עמד שם או שב פה מתחת להדם רגלי׃

<span id="an_2:4">2:4</span> הלא בזאת נחלק לבכם והנכם שפטים בעלי מחשבות
רעות׃

<span id="an_2:5">2:5</span> שמעו אחי אהובי הלא בעניי העולם הזה בחר
האלהים להיות עשירים באמונה וירשי המלכות אשר הבטיח לאהביו׃

<span id="an_2:6">2:6</span> ואתם הכלמתם את העני הלא העשירים הם העשקים
אתכם והם הסחבים אתכם אל בתי דין׃

<span id="an_2:7">2:7</span> הלא הם המגדפים את השם הטוב הנקרא עליכם׃

<span id="an_2:8">2:8</span> הן בקימכם את המצוה המלכת על כלן כפי הכתוב
ואהבת לרעך כמוך תיטיבו לעשות׃

<span id="an_2:9">2:9</span> אולם אם תשאו פנים תחטאו במעשיכם והתורה
תוכיחכם כעברים אותה׃

<span id="an_2:10">2:10</span> כי איש אשר יקים את כל התורה ונכשל בדבר
אחד הוא אשם אשם בכלם׃

<span id="an_2:11">2:11</span> כי האמר לא תנאף גם הוא אמר לא תרצח ואם
אינך נאף ואתה רוצח היה נהיית לעבר התורה׃

<span id="an_2:12">2:12</span> כן דברו וכן עשו כאנשים העתידים להשפט על
פי תורת החרות׃

<span id="an_2:13">2:13</span> כי אין חסד בדין לאשר לא עשה חסד והחסד
יתגאה על הדין׃

<span id="an_2:14">2:14</span> אחי מה יועיל לאיש אם יאמר כי יש לו אמונה
ומעשים אין בו התוכל האמונה להושיעו׃

<span id="an_2:15">2:15</span> אח או אחות אם יהיו בעירם ובחסר לחם יומם׃

<span id="an_2:16">2:16</span> ואיש מכם יאמר אליהם לכו לשלום והתחממו
ושבעו ולא תתנו להם די מחסור גופם מה תועיל זאת׃

<span id="an_2:17">2:17</span> ככה גם האמונה אם אין בה מעשים מתה היא
בעצמה׃

<span id="an_2:18">2:18</span> אך יאמר איש אתה יש לך אמונה ואני יש לי
מעשים הראני נא את אמונתך מתוך מעשיך ואני אראך מתוך מעשי את אמוני׃

<span id="an_2:19">2:19</span> אתה מאמין כי האלהים אחד הוא הטיבות גם
השדים מאמינים בו ורעדים׃

<span id="an_2:20">2:20</span> ואתה איש בער התחפץ לדעת כי האמונה בבלי
מעשים מתה היא׃

<span id="an_2:21">2:21</span> אברהם אבינו הלא במעשיו נצדק בהעלתו את
יצחק בנו על המזבח׃

<span id="an_2:22">2:22</span> הנך ראה כי היתה האמונה עזרת למעשיו ומתוך
המעשים השלמה האמונה׃

<span id="an_2:23">2:23</span> וימלא הכתוב האמר והאמן אברהם ביהוה ותחשב
לו לצדקה ויקרא אהב יהוה׃

<span id="an_2:24">2:24</span> הנכם ראים כי במעשים יצדק האיש ולא באמונה
לבדה׃

<span id="an_2:25">2:25</span> וכן גם רחב הזונה הלא נצדקה במעשים באספה
את המלאכים אל ביתה ותשלחם בדרך אחר׃

<span id="an_2:26">2:26</span> כי כאשר הגוף בלי נשמה מת הוא כן גם האמונה
בלי מעשים מתה היא׃

<span id="an_3:1">3:1</span> אחי אל יהיו רבים מכם למורים באשר ידעתם כי
בזאת נכביד עלינו את הדין׃

<span id="an_3:2">3:2</span> כי כלנו מרבים להכשל ואשר לא יכשל בדבור הוא
איש תמים וביכלתו לשום רסן גם לכל גופו׃

<span id="an_3:3">3:3</span> הנה בפי הסוסים נשים את הרסן למען אשר ישמעו
לנו ונהגנו בו את כל גויתם׃

<span id="an_3:4">3:4</span> והנה האניות אף כי גדלות הנה ורוחות קשות
יהדפום ינהג אתן משוט קטן אל כל אשר יחפץ החבל כן גם הלשון אבר קטן היא
וגדלות תדבר׃

<span id="an_3:5">3:5</span> ראה מה גדול היער ואש קטנה תבעירנו גם הלשון
אש היא עולם מלא עולה׃

<span id="an_3:6">3:6</span> כן הלשון נצבת בין אברינו המגאלת את כל הגוף
ומלהטת את גלגל הויתנו והיא להוטה באש גיהנם׃

<span id="an_3:7">3:7</span> כי מין כל בהמה ועוף ורמש וחיות הים יכבש
ונכבשים הם על ידי מין האדם׃

<span id="an_3:8">3:8</span> אבל הלשון אין אדם יכל לכבשה אין מעצור לרעה
הזאת וסם המות מלאה׃

<span id="an_3:9">3:9</span> בה נברך את האלהים אבינו ובה נקלל את האנשים
העשוים בצלם אלהים׃

<span id="an_3:10">3:10</span> מפה אחד יצאת ברכה וקללה וכן לא יעשה אחי׃

<span id="an_3:11">3:11</span> היביע המעין מתוקים ומרים ממוצא אחד׃

<span id="an_3:12">3:12</span> אחי היוכל עץ התאנה להוציא זיתים או התוכל
הגפן להוציא תאנים כן גם מעין אחד לא יוכל נבע מים מלוחים ומתוקים׃

<span id="an_3:13">3:13</span> מי בכם חכם ונבון יראה בדרכו הטובה את
מעשיו בענות החכמה׃

<span id="an_3:14">3:14</span> ואם קנאה מרה ומריבה בלבבכם אל תתהללו ואל
תשקרו באמת׃

<span id="an_3:15">3:15</span> אין זאת החכמה הירדת ממעל כי אם חכמת אדמה
היא וחכמת היצר והשדים׃

<span id="an_3:16">3:16</span> כי במקום קנאה ומריבה שם מהומה וכל מעשה
רע׃

<span id="an_3:17">3:17</span> אבל החכמה אשר ממעל בראשונה צנועה היא אף
אהבת שלום ומכרעת לכף זכות ואיננה עמדת על דעתה ומלאה רחמים ופרי טוב בלא
לב ולב ובלי חנפה׃

<span id="an_3:18">3:18</span> ופרי הצדקה בשלום יזרע לעשי השלום׃

<span id="an_4:1">4:1</span> מאין המלחמות והמדנים אשר ביניכם הלא מתוך
התאות המתגרות באבריכם׃

<span id="an_4:2">4:2</span> אתם מתאוים ואין לכם תרצחו ותקנאו והשג לא
תשיגו תריבו ותלחמו ואין לכם יען אשר לא התפללתם׃

<span id="an_4:3">4:3</span> הן אתם מבקשים ואינכם מקבלים על אשר תתפללו
ברעה למען תבלו בתאותיכם׃

<span id="an_4:4">4:4</span> הנאפים והמנאפות הלא ידעתם כי אהבת העולם
איבת אלהים היא ועתה החפץ להיות אהב העולם יהיה איב לאלהים׃

<span id="an_4:5">4:5</span> או התדמו בנפשכם כי לריק אמר הכתוב בקנאה
יתאוה לרוח השכן בקרבנו׃

<span id="an_4:6">4:6</span> וגם יגדיל לתת חן על כן אומר אלהים ללצים
יליץ ולענוים יתן חן׃

<span id="an_4:7">4:7</span> לכן הכנעו לאלהים התיצבו נגד השטן ויברח
מפניכם׃

<span id="an_4:8">4:8</span> קרבו לאלהים ויקרב אליכם רחצו ידיכם החטאים
טהרו לבבכם חלוקי הלבב׃

<span id="an_4:9">4:9</span> התענו והתאבלו ובכו שחקכם יהפך לאבל ושמחתכם
ליגון׃

<span id="an_4:10">4:10</span> הכנעו לפני יהוה והוא ירים אתכם׃

<span id="an_4:11">4:11</span> אחי אל תחרפו איש את רעהו המחרף את רעהו
ודן את אחיו הוא מחרף את התורה ודן את התורה ואם תדין את התורה אינך עשה
התורה כי אם שפטה׃

<span id="an_4:12">4:12</span> אחד הוא המחקק אשר יכול להושיע ולאבד ומי
אתה כי תדין את עמיתך׃

<span id="an_4:13">4:13</span> הוי האמרים נלכה היום ומחר לעיר פלונית
אלמונית ונעשה שם שנה אחת לסחר בה ולהרבות רוח׃

<span id="an_4:14">4:14</span> ולא תדעו מה ילד יום מחר כי מה חייכם עשן
הם אשר נראה כמעט רגע ואחר כלה וילך׃

<span id="an_4:15">4:15</span> תחת אשר תאמרו אם ירצה יהוה ונחיה נעשה כזה
וכזה׃

<span id="an_4:16">4:16</span> עתה תתגאו בפחזותכם וכל גאוה אשר כזאת רעה
היא׃

<span id="an_4:17">4:17</span> לכן היודע לעשות הטוב ולא יעשנו והיה בו
חטא׃

<span id="an_5:1">5:1</span> הוי העשירים בכו והילילו על הצרות אשר תבאנה
עליכם׃

<span id="an_5:2">5:2</span> עשרכם בלה ובגדיכם אכלם עש׃

<span id="an_5:3">5:3</span> זהבכם וכספכם כסתם חלאה והיתה חלאתם בכם
לעדות ואכלה כמו אש את בשרכם אצרתם לכם אוצרות בקץ הימים׃

<span id="an_5:4">5:4</span> הנה שכר הפעלים אספי קציר שדתיכם אשר עשקתם
צעק עליכם וצעקת הקוצרים באה באזני יהוה צבאות׃

<span id="an_5:5">5:5</span> התעדנתם בארץ והתענגתם והשמנתם את לבכם כמו
ליום טבחה׃

<span id="an_5:6">5:6</span> הרשעתם והמתם את הצדיק והוא נענה לא יפתח
פיו׃

<span id="an_5:7">5:7</span> לכן אחי דמו והוחילו עד בוא האדון הנה האכר
מחכה לטוב תבואת האדמה בהוחילו כי ירד עליה גשם יורה ומלקוש׃

<span id="an_5:8">5:8</span> כן הוחילו גם אתם ואמצו לבבכם כי קרוב האדון
לבא׃

<span id="an_5:9">5:9</span> אחי אל תתאוננו איש על רעהו פן תשפטו הנה
השופט עמד לפתח׃

<span id="an_5:10">5:10</span> אחי הנביאים אשר דברו בשם יהוה הם יהיו לכם
למופת העני והתוחלת׃

<span id="an_5:11">5:11</span> הנה מאשרים אנחנו את הסבלים את סבלנות איוב
שמעתכם ואת אחרית האדון ראיתם כי רחום וחנון יהוה׃

<span id="an_5:12">5:12</span> וראש דבר אחי לא תשבעו לא בשמים ולא בארץ
ולא בכל שבועה אחרת ויהי הן שלכם הן ולא שלכם לא פן תפלו בידי הדין׃

<span id="an_5:13">5:13</span> כי יצר לאיש בכם הוא יתפלל ואשר ייטב לבו
הוא יזמר׃

<span id="an_5:14">5:14</span> איש כי יחלה בכם יקרא את זקני הקהלה
ויתפללו בעדו ויסוכהו שמן בשם יהוה׃

<span id="an_5:15">5:15</span> ותפלת האמונה תושיע את החולה ויהוה יקימנו
ואשר חטא יסלח לו׃

<span id="an_5:16">5:16</span> התודו עונותיכם איש לפני רעהו והתפללו איש
בעד רעהו למען תרפאו כי גדול כח תפלת הצדיק הקרא אל אלהים בחזקה׃

<span id="an_5:17">5:17</span> אליהו אנוש אנוש היה כמנו והתפלל תפלה שלא
יהיה מטר ולא היה מטר בארץ שלש שנים וששה חדשים׃

<span id="an_5:18">5:18</span> וישב ויתפלל והשמים נתנו מטר והארץ הצמיחה
את פריה׃

<span id="an_5:19">5:19</span> אחי כי יתעה איש בכם מן האמת ואיש אחר
ישיבנו׃

<span id="an_5:20">5:20</span> ידוע ידע כי המשיב את החוטא מעקשות דרכו
הוא יושיע את נפשו ממות ויכסה על המון פשעים׃

------------------------------------------------------------------------

[Next: 1 Peter](pe1)
