[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa1)  [Next](kg1.md) 

------------------------------------------------------------------------

### Modern Hebrew Bible: 2 Samuel

<span id="an_1:1">1:1</span> ויהי אחרי מות שאול ודוד שב מהכות את העמלק
וישב דוד בצקלג ימים שנים׃

<span id="an_1:2">1:2</span> ויהי ביום השלישי והנה איש בא מן המחנה מעם
שאול ובגדיו קרעים ואדמה על ראשו ויהי בבאו אל דוד ויפל ארצה וישתחו׃

<span id="an_1:3">1:3</span> ויאמר לו דוד אי מזה תבוא ויאמר אליו ממחנה
ישראל נמלטתי׃

<span id="an_1:4">1:4</span> ויאמר אליו דוד מה היה הדבר הגד נא לי ויאמר
אשר נס העם מן המלחמה וגם הרבה נפל מן העם וימתו וגם שאול ויהונתן בנו מתו׃

<span id="an_1:5">1:5</span> ויאמר דוד אל הנער המגיד לו איך ידעת כי מת
שאול ויהונתן בנו׃

<span id="an_1:6">1:6</span> ויאמר הנער המגיד לו נקרא נקריתי בהר הגלבע
והנה שאול נשען על חניתו והנה הרכב ובעלי הפרשים הדבקהו׃

<span id="an_1:7">1:7</span> ויפן אחריו ויראני ויקרא אלי ואמר הנני׃

<span id="an_1:8">1:8</span> ויאמר לי מי אתה ויאמר אליו עמלקי אנכי׃

<span id="an_1:9">1:9</span> ויאמר אלי עמד נא עלי ומתתני כי אחזני השבץ
כי כל עוד נפשי בי׃

<span id="an_1:10">1:10</span> ואעמד עליו ואמתתהו כי ידעתי כי לא יחיה
אחרי נפלו ואקח הנזר אשר על ראשו ואצעדה אשר על זרעו ואביאם אל אדני הנה׃

<span id="an_1:11">1:11</span> ויחזק דוד בבגדו ויקרעם וגם כל האנשים אשר
אתו׃

<span id="an_1:12">1:12</span> ויספדו ויבכו ויצמו עד הערב על שאול ועל
יהונתן בנו ועל עם יהוה ועל בית ישראל כי נפלו בחרב׃

<span id="an_1:13">1:13</span> ויאמר דוד אל הנער המגיד לו אי מזה אתה
ויאמר בן איש גר עמלקי אנכי׃

<span id="an_1:14">1:14</span> ויאמר אליו דוד איך לא יראת לשלח ידך לשחת
את משיח יהוה׃

<span id="an_1:15">1:15</span> ויקרא דוד לאחד מהנערים ויאמר גש פגע בו
ויכהו וימת׃

<span id="an_1:16">1:16</span> ויאמר אליו דוד דמיך על ראשך כי פיך ענה בך
לאמר אנכי מתתי את משיח יהוה׃

<span id="an_1:17">1:17</span> ויקנן דוד את הקינה הזאת על שאול ועל
יהונתן בנו׃

<span id="an_1:18">1:18</span> ויאמר ללמד בני יהודה קשת הנה כתובה על ספר
הישר׃

<span id="an_1:19">1:19</span> הצבי ישראל על במותיך חלל איך נפלו גבורים׃

<span id="an_1:20">1:20</span> אל תגידו בגת אל תבשרו בחוצת אשקלון פן
תשמחנה בנות פלשתים פן תעלזנה בנות הערלים׃

<span id="an_1:21">1:21</span> הרי בגלבע אל טל ואל מטר עליכם ושדי תרומת
כי שם נגעל מגן גבורים מגן שאול בלי משיח בשמן׃

<span id="an_1:22">1:22</span> מדם חללים מחלב גבורים קשת יהונתן לא נשוג
אחור וחרב שאול לא תשוב ריקם׃

<span id="an_1:23">1:23</span> שאול ויהונתן הנאהבים והנעימם בחייהם
ובמותם לא נפרדו מנשרים קלו מאריות גברו׃

<span id="an_1:24">1:24</span> בנות ישראל אל שאול בכינה המלבשכם שני עם
עדנים המעלה עדי זהב על לבושכן׃

<span id="an_1:25">1:25</span> איך נפלו גברים בתוך המלחמה יהונתן על
במותיך חלל׃

<span id="an_1:26">1:26</span> צר לי עליך אחי יהונתן נעמת לי מאד נפלאתה
אהבתך לי מאהבת נשים׃

<span id="an_1:27">1:27</span> איך נפלו גבורים ויאבדו כלי מלחמה׃

<span id="an_2:1">2:1</span> ויהי אחרי כן וישאל דוד ביהוה לאמר האעלה
באחת ערי יהודה ויאמר יהוה אליו עלה ויאמר דוד אנה אעלה ויאמר חברנה׃

<span id="an_2:2">2:2</span> ויעל שם דוד וגם שתי נשיו אחינעם היזרעלית
ואביגיל אשת נבל הכרמלי׃

<span id="an_2:3">2:3</span> ואנשיו אשר עמו העלה דוד איש וביתו וישבו
בערי חברון׃

<span id="an_2:4">2:4</span> ויבאו אנשי יהודה וימשחו שם את דוד למלך על
בית יהודה ויגדו לדוד לאמר אנשי יביש גלעד אשר קברו את שאול׃

<span id="an_2:5">2:5</span> וישלח דוד מלאכים אל אנשי יביש גלעד ויאמר
אליהם ברכים אתם ליהוה אשר עשיתם החסד הזה עם אדניכם עם שאול ותקברו אתו׃

<span id="an_2:6">2:6</span> ועתה יעש יהוה עמכם חסד ואמת וגם אנכי אעשה
אתכם הטובה הזאת אשר עשיתם הדבר הזה׃

<span id="an_2:7">2:7</span> ועתה תחזקנה ידיכם והיו לבני חיל כי מת
אדניכם שאול וגם אתי משחו בית יהודה למלך עליהם׃

<span id="an_2:8">2:8</span> ואבנר בן נר שר צבא אשר לשאול לקח את איש בשת
בן שאול ויעברהו מחנים׃

<span id="an_2:9">2:9</span> וימלכהו אל הגלעד ואל האשורי ואל יזרעאל ועל
אפרים ועל בנימן ועל ישראל כלה׃

<span id="an_2:10">2:10</span> בן ארבעים שנה איש בשת בן שאול במלכו על
ישראל ושתים שנים מלך אך בית יהודה היו אחרי דוד׃

<span id="an_2:11">2:11</span> ויהי מספר הימים אשר היה דוד מלך בחברון על
בית יהודה שבע שנים וששה חדשים׃

<span id="an_2:12">2:12</span> ויצא אבנר בן נר ועבדי איש בשת בן שאול
ממחנים גבעונה׃

<span id="an_2:13">2:13</span> ויואב בן צרויה ועבדי דוד יצאו ויפגשום על
ברכת גבעון יחדו וישבו אלה על הברכה מזה ואלה על הברכה מזה׃

<span id="an_2:14">2:14</span> ויאמר אבנר אל יואב יקומו נא הנערים וישחקו
לפנינו ויאמר יואב יקמו׃

<span id="an_2:15">2:15</span> ויקמו ויעברו במספר שנים עשר לבנימן ולאיש
בשת בן שאול ושנים עשר מעבדי דוד׃

<span id="an_2:16">2:16</span> ויחזקו איש בראש רעהו וחרבו בצד רעהו ויפלו
יחדו ויקרא למקום ההוא חלקת הצרים אשר בגבעון׃

<span id="an_2:17">2:17</span> ותהי המלחמה קשה עד מאד ביום ההוא וינגף
אבנר ואנשי ישראל לפני עבדי דוד׃

<span id="an_2:18">2:18</span> ויהיו שם שלשה בני צרויה יואב ואבישי
ועשהאל ועשהאל קל ברגליו כאחד הצבים אשר בשדה׃

<span id="an_2:19">2:19</span> וירדף עשהאל אחרי אבנר ולא נטה ללכת על
הימין ועל השמאול מאחרי אבנר׃

<span id="an_2:20">2:20</span> ויפן אבנר אחריו ויאמר האתה זה עשהאל ויאמר
אנכי׃

<span id="an_2:21">2:21</span> ויאמר לו אבנר נטה לך על ימינך או על שמאלך
ואחז לך אחד מהנערים וקח לך את חלצתו ולא אבה עשהאל לסור מאחריו׃

<span id="an_2:22">2:22</span> ויסף עוד אבנר לאמר אל עשהאל סור לך מאחרי
למה אככה ארצה ואיך אשא פני אל יואב אחיך׃

<span id="an_2:23">2:23</span> וימאן לסור ויכהו אבנר באחרי החנית אל החמש
ותצא החנית מאחריו ויפל שם וימת תחתו ויהי כל הבא אל המקום אשר נפל שם
עשהאל וימת ויעמדו׃

<span id="an_2:24">2:24</span> וירדפו יואב ואבישי אחרי אבנר והשמש באה
והמה באו עד גבעת אמה אשר על פני גיח דרך מדבר גבעון׃

<span id="an_2:25">2:25</span> ויתקבצו בני בנימן אחרי אבנר ויהיו לאגדה
אחת ויעמדו על ראש גבעה אחת׃

<span id="an_2:26">2:26</span> ויקרא אבנר אל יואב ויאמר הלנצח תאכל חרב
הלוא ידעתה כי מרה תהיה באחרונה ועד מתי לא תאמר לעם לשוב מאחרי אחיהם׃

<span id="an_2:27">2:27</span> ויאמר יואב חי האלהים כי לולא דברת כי אז
מהבקר נעלה העם איש מאחרי אחיו׃

<span id="an_2:28">2:28</span> ויתקע יואב בשופר ויעמדו כל העם ולא ירדפו
עוד אחרי ישראל ולא יספו עוד להלחם׃

<span id="an_2:29">2:29</span> ואבנר ואנשיו הלכו בערבה כל הלילה ההוא
ויעברו את הירדן וילכו כל הבתרון ויבאו מחנים׃

<span id="an_2:30">2:30</span> ויואב שב מאחרי אבנר ויקבץ את כל העם
ויפקדו מעבדי דוד תשעה עשר איש ועשהאל׃

<span id="an_2:31">2:31</span> ועבדי דוד הכו מבנימן ובאנשי אבנר שלש מאות
וששים איש מתו׃

<span id="an_2:32">2:32</span> וישאו את עשהאל ויקברהו בקבר אביו אשר בית
לחם וילכו כל הלילה יואב ואנשיו ויאר להם בחברון׃

<span id="an_3:1">3:1</span> ותהי המלחמה ארכה בין בית שאול ובין בית דוד
ודוד הלך וחזק ובית שאול הלכים ודלים׃

<span id="an_3:2">3:2</span> וילדו לדוד בנים בחברון ויהי בכורו אמנון
לאחינעם היזרעאלת׃

<span id="an_3:3">3:3</span> ומשנהו כלאב לאביגל אשת נבל הכרמלי והשלשי
אבשלום בן מעכה בת תלמי מלך גשור׃

<span id="an_3:4">3:4</span> והרביעי אדניה בן חגית והחמישי שפטיה בן
אביטל׃

<span id="an_3:5">3:5</span> והששי יתרעם לעגלה אשת דוד אלה ילדו לדוד
בחברון׃

<span id="an_3:6">3:6</span> ויהי בהיות המלחמה בין בית שאול ובין בית דוד
ואבנר היה מתחזק בבית שאול׃

<span id="an_3:7">3:7</span> ולשאול פלגש ושמה רצפה בת איה ויאמר אל אבנר
מדוע באתה אל פילגש אבי׃

<span id="an_3:8">3:8</span> ויחר לאבנר מאד על דברי איש בשת ויאמר הראש
כלב אנכי אשר ליהודה היום אעשה חסד עם בית שאול אביך אל אחיו ואל מרעהו ולא
המציתך ביד דוד ותפקד עלי עון האשה היום׃

<span id="an_3:9">3:9</span> כה יעשה אלהים לאבנר וכה יסיף לו כי כאשר
נשבע יהוה לדוד כי כן אעשה לו׃

<span id="an_3:10">3:10</span> להעביר הממלכה מבית שאול ולהקים את כסא דוד
על ישראל ועל יהודה מדן ועד באר שבע׃

<span id="an_3:11">3:11</span> ולא יכל עוד להשיב את אבנר דבר מיראתו אתו׃

<span id="an_3:12">3:12</span> וישלח אבנר מלאכים אל דוד תחתו לאמר למי
ארץ לאמר כרתה בריתך אתי והנה ידי עמך להסב אליך את כל ישראל׃

<span id="an_3:13">3:13</span> ויאמר טוב אני אכרת אתך ברית אך דבר אחד
אנכי שאל מאתך לאמר לא תראה את פני כי אם לפני הביאך את מיכל בת שאול בבאך
לראות את פני׃

<span id="an_3:14">3:14</span> וישלח דוד מלאכים אל איש בשת בן שאול לאמר
תנה את אשתי את מיכל אשר ארשתי לי במאה ערלות פלשתים׃

<span id="an_3:15">3:15</span> וישלח איש בשת ויקחה מעם איש מעם פלטיאל בן
לוש׃

<span id="an_3:16">3:16</span> וילך אתה אישה הלוך ובכה אחריה עד בחרים
ויאמר אליו אבנר לך שוב וישב׃

<span id="an_3:17">3:17</span> ודבר אבנר היה עם זקני ישראל לאמר גם תמול
גם שלשם הייתם מבקשים את דוד למלך עליכם׃

<span id="an_3:18">3:18</span> ועתה עשו כי יהוה אמר אל דוד לאמר ביד דוד
עבדי הושיע את עמי ישראל מיד פלשתים ומיד כל איביהם׃

<span id="an_3:19">3:19</span> וידבר גם אבנר באזני בנימין וילך גם אבנר
לדבר באזני דוד בחברון את כל אשר טוב בעיני ישראל ובעיני כל בית בנימן׃

<span id="an_3:20">3:20</span> ויבא אבנר אל דוד חברון ואתו עשרים אנשים
ויעש דוד לאבנר ולאנשים אשר אתו משתה׃

<span id="an_3:21">3:21</span> ויאמר אבנר אל דוד אקומה ואלכה ואקבצה אל
אדני המלך את כל ישראל ויכרתו אתך ברית ומלכת בכל אשר תאוה נפשך וישלח דוד
את אבנר וילך בשלום׃

<span id="an_3:22">3:22</span> והנה עבדי דוד ויואב בא מהגדוד ושלל רב עמם
הביאו ואבנר איננו עם דוד בחברון כי שלחו וילך בשלום׃

<span id="an_3:23">3:23</span> ויואב וכל הצבא אשר אתו באו ויגדו ליואב
לאמר בא אבנר בן נר אל המלך וישלחהו וילך בשלום׃

<span id="an_3:24">3:24</span> ויבא יואב אל המלך ויאמר מה עשיתה הנה בא
אבנר אליך למה זה שלחתו וילך הלוך׃

<span id="an_3:25">3:25</span> ידעת את אבנר בן נר כי לפתתך בא ולדעת את
מוצאך ואת מבואך ולדעת את כל אשר אתה עשה׃

<span id="an_3:26">3:26</span> ויצא יואב מעם דוד וישלח מלאכים אחרי אבנר
וישבו אתו מבור הסרה ודוד לא ידע׃

<span id="an_3:27">3:27</span> וישב אבנר חברון ויטהו יואב אל תוך השער
לדבר אתו בשלי ויכהו שם החמש וימת בדם עשה אל אחיו׃

<span id="an_3:28">3:28</span> וישמע דוד מאחרי כן ויאמר נקי אנכי וממלכתי
מעם יהוה עד עולם מדמי אבנר בן נר׃

<span id="an_3:29">3:29</span> יחלו על ראש יואב ואל כל בית אביו ואל יכרת
מבית יואב זב ומצרע ומחזיק בפלך ונפל בחרב וחסר לחם׃

<span id="an_3:30">3:30</span> ויואב ואבישי אחיו הרגו לאבנר על אשר המית
את עשהאל אחיהם בגבעון במלחמה׃

<span id="an_3:31">3:31</span> ויאמר דוד אל יואב ואל כל העם אשר אתו קרעו
בגדיכם וחגרו שקים וספדו לפני אבנר והמלך דוד הלך אחרי המטה׃

<span id="an_3:32">3:32</span> ויקברו את אבנר בחברון וישא המלך את קולו
ויבך אל קבר אבנר ויבכו כל העם׃

<span id="an_3:33">3:33</span> ויקנן המלך אל אבנר ויאמר הכמות נבל ימות
אבנר׃

<span id="an_3:34">3:34</span> ידך לא אסרות ורגליך לא לנחשתים הגשו כנפול
לפני בני עולה נפלת ויספו כל העם לבכות עליו׃

<span id="an_3:35">3:35</span> ויבא כל העם להברות את דוד לחם בעוד היום
וישבע דוד לאמר כה יעשה לי אלהים וכה יסיף כי אם לפני בוא השמש אטעם לחם או
כל מאומה׃

<span id="an_3:36">3:36</span> וכל העם הכירו וייטב בעיניהם ככל אשר עשה
המלך בעיני כל העם טוב׃

<span id="an_3:37">3:37</span> וידעו כל העם וכל ישראל ביום ההוא כי לא
היתה מהמלך להמית את אבנר בן נר׃

<span id="an_3:38">3:38</span> ויאמר המלך אל עבדיו הלוא תדעו כי שר וגדול
נפל היום הזה בישראל׃

<span id="an_3:39">3:39</span> ואנכי היום רך ומשוח מלך והאנשים האלה בני
צרויה קשים ממני ישלם יהוה לעשה הרעה כרעתו׃

<span id="an_4:1">4:1</span> וישמע בן שאול כי מת אבנר בחברון וירפו ידיו
וכל ישראל נבהלו׃

<span id="an_4:2">4:2</span> ושני אנשים שרי גדודים היו בן שאול שם האחד
בענה ושם השני רכב בני רמון הבארתי מבני בנימן כי גם בארות תחשב על בנימן׃

<span id="an_4:3">4:3</span> ויברחו הבארתים גתימה ויהיו שם גרים עד היום
הזה׃

<span id="an_4:4">4:4</span> וליהונתן בן שאול בן נכה רגלים בן חמש שנים
היה בבא שמעת שאול ויהונתן מיזרעאל ותשאהו אמנתו ותנס ויהי בחפזה לנוס ויפל
ויפסח ושמו מפיבשת׃

<span id="an_4:5">4:5</span> וילכו בני רמון הבארתי רכב ובענה ויבאו כחם
היום אל בית איש בשת והוא שכב את משכב הצהרים׃

<span id="an_4:6">4:6</span> והנה באו עד תוך הבית לקחי חטים ויכהו אל
החמש ורכב ובענה אחיו נמלטו׃

<span id="an_4:7">4:7</span> ויבאו הבית והוא שכב על מטתו בחדר משכבו
ויכהו וימתהו ויסירו את ראשו ויקחו את ראשו וילכו דרך הערבה כל הלילה׃

<span id="an_4:8">4:8</span> ויבאו את ראש איש בשת אל דוד חברון ויאמרו אל
המלך הנה ראש איש בשת בן שאול איבך אשר בקש את נפשך ויתן יהוה לאדני המלך
נקמות היום הזה משאול ומזרעו׃

<span id="an_4:9">4:9</span> ויען דוד את רכב ואת בענה אחיו בני רמון
הבארתי ויאמר להם חי יהוה אשר פדה את נפשי מכל צרה׃

<span id="an_4:10">4:10</span> כי המגיד לי לאמר הנה מת שאול והוא היה
כמבשר בעיניו ואחזה בו ואהרגהו בצקלג אשר לתתי לו בשרה׃

<span id="an_4:11">4:11</span> אף כי אנשים רשעים הרגו את איש צדיק בביתו
על משכבו ועתה הלוא אבקש את דמו מידכם ובערתי אתכם מן הארץ׃

<span id="an_4:12">4:12</span> ויצו דוד את הנערים ויהרגום ויקצצו את
ידיהם ואת רגליהם ויתלו על הברכה בחברון ואת ראש איש בשת לקחו ויקברו בקבר
אבנר בחברון׃

<span id="an_5:1">5:1</span> ויבאו כל שבטי ישראל אל דוד חברונה ויאמרו
לאמר הננו עצמך ובשרך אנחנו׃

<span id="an_5:2">5:2</span> גם אתמול גם שלשום בהיות שאול מלך עלינו אתה
הייתה מוציא והמבי את ישראל ויאמר יהוה לך אתה תרעה את עמי את ישראל ואתה
תהיה לנגיד על ישראל׃

<span id="an_5:3">5:3</span> ויבאו כל זקני ישראל אל המלך חברונה ויכרת
להם המלך דוד ברית בחברון לפני יהוה וימשחו את דוד למלך על ישראל׃

<span id="an_5:4">5:4</span> בן שלשים שנה דוד במלכו ארבעים שנה מלך׃

<span id="an_5:5">5:5</span> בחברון מלך על יהודה שבע שנים וששה חדשים
ובירושלם מלך שלשים ושלש שנה על כל ישראל ויהודה׃

<span id="an_5:6">5:6</span> וילך המלך ואנשיו ירושלם אל היבסי יושב הארץ
ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד
הנה׃

<span id="an_5:7">5:7</span> וילכד דוד את מצדת ציון היא עיר דוד׃

<span id="an_5:8">5:8</span> ויאמר דוד ביום ההוא כל מכה יבסי ויגע בצנור
ואת הפסחים ואת העורים שנאו נפש דוד על כן יאמרו עור ופסח לא יבוא אל הבית׃

<span id="an_5:9">5:9</span> וישב דוד במצדה ויקרא לה עיר דוד ויבן דוד
סביב מן המלוא וביתה׃

<span id="an_5:10">5:10</span> וילך דוד הלוך וגדול ויהוה אלהי צבאות עמו׃

<span id="an_5:11">5:11</span> וישלח חירם מלך צר מלאכים אל דוד ועצי
ארזים וחרשי עץ וחרשי אבן קיר ויבנו בית לדוד׃

<span id="an_5:12">5:12</span> וידע דוד כי הכינו יהוה למלך על ישראל וכי
נשא ממלכתו בעבור עמו ישראל׃

<span id="an_5:13">5:13</span> ויקח דוד עוד פלגשים ונשים מירושלם אחרי
באו מחברון ויולדו עוד לדוד בנים ובנות׃

<span id="an_5:14">5:14</span> ואלה שמות הילדים לו בירושלם שמוע ושובב
ונתן ושלמה׃

<span id="an_5:15">5:15</span> ויבחר ואלישוע ונפג ויפיע׃

<span id="an_5:16">5:16</span> ואלישמע ואלידע ואליפלט׃

<span id="an_5:17">5:17</span> וישמעו פלשתים כי משחו את דוד למלך על
ישראל ויעלו כל פלשתים לבקש את דוד וישמע דוד וירד אל המצודה׃

<span id="an_5:18">5:18</span> ופלשתים באו וינטשו בעמק רפאים׃

<span id="an_5:19">5:19</span> וישאל דוד ביהוה לאמר האעלה אל פלשתים
התתנם בידי ויאמר יהוה אל דוד עלה כי נתן אתן את הפלשתים בידך׃

<span id="an_5:20">5:20</span> ויבא דוד בבעל פרצים ויכם שם דוד ויאמר פרץ
יהוה את איבי לפני כפרץ מים על כן קרא שם המקום ההוא בעל פרצים׃

<span id="an_5:21">5:21</span> ויעזבו שם את עצביהם וישאם דוד ואנשיו׃

<span id="an_5:22">5:22</span> ויספו עוד פלשתים לעלות וינטשו בעמק רפאים׃

<span id="an_5:23">5:23</span> וישאל דוד ביהוה ויאמר לא תעלה הסב אל
אחריהם ובאת להם ממול בכאים׃

<span id="an_5:24">5:24</span> ויהי בשמעך את קול צעדה בראשי הבכאים אז
תחרץ כי אז יצא יהוה לפניך להכות במחנה פלשתים׃

<span id="an_5:25">5:25</span> ויעש דוד כן כאשר צוהו יהוה ויך את פלשתים
מגבע עד באך גזר׃

<span id="an_6:1">6:1</span> ויסף עוד דוד את כל בחור בישראל שלשים אלף׃

<span id="an_6:2">6:2</span> ויקם וילך דוד וכל העם אשר אתו מבעלי יהודה
להעלות משם את ארון האלהים אשר נקרא שם שם יהוה צבאות ישב הכרבים עליו׃

<span id="an_6:3">6:3</span> וירכבו את ארון האלהים אל עגלה חדשה וישאהו
מבית אבינדב אשר בגבעה ועזא ואחיו בני אבינדב נהגים את העגלה חדשה׃

<span id="an_6:4">6:4</span> וישאהו מבית אבינדב אשר בגבעה עם ארון האלהים
ואחיו הלך לפני הארון׃

<span id="an_6:5">6:5</span> ודוד וכל בית ישראל משחקים לפני יהוה בכל עצי
ברושים ובכנרות ובנבלים ובתפים ובמנענעים ובצלצלים׃

<span id="an_6:6">6:6</span> ויבאו עד גרן נכון וישלח עזא אל ארון האלהים
ויאחז בו כי שמטו הבקר׃

<span id="an_6:7">6:7</span> ויחר אף יהוה בעזה ויכהו שם האלהים על השל
וימת שם עם ארון האלהים׃

<span id="an_6:8">6:8</span> ויחר לדוד על אשר פרץ יהוה פרץ בעזה ויקרא
למקום ההוא פרץ עזה עד היום הזה׃

<span id="an_6:9">6:9</span> וירא דוד את יהוה ביום ההוא ויאמר איך יבוא
אלי ארון יהוה׃

<span id="an_6:10">6:10</span> ולא אבה דוד להסיר אליו את ארון יהוה על
עיר דוד ויטהו דוד בית עבד אדום הגתי׃

<span id="an_6:11">6:11</span> וישב ארון יהוה בית עבד אדם הגתי שלשה
חדשים ויברך יהוה את עבד אדם ואת כל ביתו׃

<span id="an_6:12">6:12</span> ויגד למלך דוד לאמר ברך יהוה את בית עבד
אדם ואת כל אשר לו בעבור ארון האלהים וילך דוד ויעל את ארון האלהים מבית
עבד אדם עיר דוד בשמחה׃

<span id="an_6:13">6:13</span> ויהי כי צעדו נשאי ארון יהוה ששה צעדים
ויזבח שור ומריא׃

<span id="an_6:14">6:14</span> ודוד מכרכר בכל עז לפני יהוה ודוד חגור
אפוד בד׃

<span id="an_6:15">6:15</span> ודוד וכל בית ישראל מעלים את ארון יהוה
בתרועה ובקול שופר׃

<span id="an_6:16">6:16</span> והיה ארון יהוה בא עיר דוד ומיכל בת שאול
נשקפה בעד החלון ותרא את המלך דוד מפזז ומכרכר לפני יהוה ותבז לו בלבה׃

<span id="an_6:17">6:17</span> ויבאו את ארון יהוה ויצגו אתו במקומו בתוך
האהל אשר נטה לו דוד ויעל דוד עלות לפני יהוה ושלמים׃

<span id="an_6:18">6:18</span> ויכל דוד מהעלות העולה והשלמים ויברך את
העם בשם יהוה צבאות׃

<span id="an_6:19">6:19</span> ויחלק לכל העם לכל המון ישראל למאיש ועד
אשה לאיש חלת לחם אחת ואשפר אחד ואשישה אחת וילך כל העם איש לביתו׃

<span id="an_6:20">6:20</span> וישב דוד לברך את ביתו ותצא מיכל בת שאול
לקראת דוד ותאמר מה נכבד היום מלך ישראל אשר נגלה היום לעיני אמהות עבדיו
כהגלות נגלות אחד הרקים׃

<span id="an_6:21">6:21</span> ויאמר דוד אל מיכל לפני יהוה אשר בחר בי
מאביך ומכל ביתו לצות אתי נגיד על עם יהוה על ישראל ושחקתי לפני יהוה׃

<span id="an_6:22">6:22</span> ונקלתי עוד מזאת והייתי שפל בעיני ועם
האמהות אשר אמרת עמם אכבדה׃

<span id="an_6:23">6:23</span> ולמיכל בת שאול לא היה לה ילד עד יום מותה׃

<span id="an_7:1">7:1</span> ויהי כי ישב המלך בביתו ויהוה הניח לו מסביב
מכל איביו׃

<span id="an_7:2">7:2</span> ויאמר המלך אל נתן הנביא ראה נא אנכי יושב
בבית ארזים וארון האלהים ישב בתוך היריעה׃

<span id="an_7:3">7:3</span> ויאמר נתן אל המלך כל אשר בלבבך לך עשה כי
יהוה עמך׃

<span id="an_7:4">7:4</span> ויהי בלילה ההוא ויהי דבר יהוה אל נתן לאמר׃

<span id="an_7:5">7:5</span> לך ואמרת אל עבדי אל דוד כה אמר יהוה האתה
תבנה לי בית לשבתי׃

<span id="an_7:6">7:6</span> כי לא ישבתי בבית למיום העלתי את בני ישראל
ממצרים ועד היום הזה ואהיה מתהלך באהל ובמשכן׃

<span id="an_7:7">7:7</span> בכל אשר התהלכתי בכל בני ישראל הדבר דברתי את
אחד שבטי ישראל אשר צויתי לרעות את עמי את ישראל לאמר למה לא בניתם לי בית
ארזים׃

<span id="an_7:8">7:8</span> ועתה כה תאמר לעבדי לדוד כה אמר יהוה צבאות
אני לקחתיך מן הנוה מאחר הצאן להיות נגיד על עמי על ישראל׃

<span id="an_7:9">7:9</span> ואהיה עמך בכל אשר הלכת ואכרתה את כל איביך
מפניך ועשתי לך שם גדול כשם הגדלים אשר בארץ׃

<span id="an_7:10">7:10</span> ושמתי מקום לעמי לישראל ונטעתיו ושכן תחתיו
ולא ירגז עוד ולא יסיפו בני עולה לענותו כאשר בראשונה׃

<span id="an_7:11">7:11</span> ולמן היום אשר צויתי שפטים על עמי ישראל
והניחתי לך מכל איביך והגיד לך יהוה כי בית יעשה לך יהוה׃

<span id="an_7:12">7:12</span> כי ימלאו ימיך ושכבת את אבתיך והקימתי את
זרעך אחריך אשר יצא ממעיך והכינתי את ממלכתו׃

<span id="an_7:13">7:13</span> הוא יבנה בית לשמי וכננתי את כסא ממלכתו עד
עולם׃

<span id="an_7:14">7:14</span> אני אהיה לו לאב והוא יהיה לי לבן אשר
בהעותו והכחתיו בשבט אנשים ובנגעי בני אדם׃

<span id="an_7:15">7:15</span> וחסדי לא יסור ממנו כאשר הסרתי מעם שאול
אשר הסרתי מלפניך׃

<span id="an_7:16">7:16</span> ונאמן ביתך וממלכתך עד עולם לפניך כסאך
יהיה נכון עד עולם׃

<span id="an_7:17">7:17</span> ככל הדברים האלה וככל החזיון הזה כן דבר
נתן אל דוד׃

<span id="an_7:18">7:18</span> ויבא המלך דוד וישב לפני יהוה ויאמר מי
אנכי אדני יהוה ומי ביתי כי הביאתני עד הלם׃

<span id="an_7:19">7:19</span> ותקטן עוד זאת בעיניך אדני יהוה ותדבר גם
אל בית עבדך למרחוק וזאת תורת האדם אדני יהוה׃

<span id="an_7:20">7:20</span> ומה יוסיף דוד עוד לדבר אליך ואתה ידעת את
עבדך אדני יהוה׃

<span id="an_7:21">7:21</span> בעבור דברך וכלבך עשית את כל הגדולה הזאת
להודיע את עבדך׃

<span id="an_7:22">7:22</span> על כן גדלת אדני יהוה כי אין כמוך ואין
אלהים זולתך בכל אשר שמענו באזנינו׃

<span id="an_7:23">7:23</span> ומי כעמך כישראל גוי אחד בארץ אשר הלכו
אלהים לפדות לו לעם ולשום לו שם ולעשות לכם הגדולה ונראות לארצך מפני עמך
אשר פדית לך ממצרים גוים ואלהיו׃

<span id="an_7:24">7:24</span> ותכונן לך את עמך ישראל לך לעם עד עולם
ואתה יהוה היית להם לאלהים׃

<span id="an_7:25">7:25</span> ועתה יהוה אלהים הדבר אשר דברת על עבדך ועל
ביתו הקם עד עולם ועשה כאשר דברת׃

<span id="an_7:26">7:26</span> ויגדל שמך עד עולם לאמר יהוה צבאות אלהים
על ישראל ובית עבדך דוד יהיה נכון לפניך׃

<span id="an_7:27">7:27</span> כי אתה יהוה צבאות אלהי ישראל גליתה את אזן
עבדך לאמר בית אבנה לך על כן מצא עבדך את לבו להתפלל אליך את התפלה הזאת׃

<span id="an_7:28">7:28</span> ועתה אדני יהוה אתה הוא האלהים ודבריך יהיו
אמת ותדבר אל עבדך את הטובה הזאת׃

<span id="an_7:29">7:29</span> ועתה הואל וברך את בית עבדך להיות לעולם
לפניך כי אתה אדני יהוה דברת ומברכתך יברך בית עבדך לעולם׃

<span id="an_8:1">8:1</span> ויהי אחרי כן ויך דוד את פלשתים ויכניעם ויקח
דוד את מתג האמה מיד פלשתים׃

<span id="an_8:2">8:2</span> ויך את מואב וימדדם בחבל השכב אותם ארצה
וימדד שני חבלים להמית ומלא החבל להחיות ותהי מואב לדוד לעבדים נשאי מנחה׃

<span id="an_8:3">8:3</span> ויך דוד את הדדעזר בן רחב מלך צובה בלכתו
להשיב ידו בנהר׃

<span id="an_8:4">8:4</span> וילכד דוד ממנו אלף ושבע מאות פרשים ועשרים
אלף איש רגלי ויעקר דוד את כל הרכב ויותר ממנו מאה רכב׃

<span id="an_8:5">8:5</span> ותבא ארם דמשק לעזר להדדעזר מלך צובה ויך דוד
בארם עשרים ושנים אלף איש׃

<span id="an_8:6">8:6</span> וישם דוד נצבים בארם דמשק ותהי ארם לדוד
לעבדים נושאי מנחה וישע יהוה את דוד בכל אשר הלך׃

<span id="an_8:7">8:7</span> ויקח דוד את שלטי הזהב אשר היו אל עבדי
הדדעזר ויביאם ירושלם׃

<span id="an_8:8">8:8</span> ומבטח ומברתי ערי הדדעזר לקח המלך דוד נחשת
הרבה מאד׃

<span id="an_8:9">8:9</span> וישמע תעי מלך חמת כי הכה דוד את כל חיל
הדדעזר׃

<span id="an_8:10">8:10</span> וישלח תעי את יורם בנו אל המלך דוד לשאל לו
לשלום ולברכו על אשר נלחם בהדדעזר ויכהו כי איש מלחמות תעי היה הדדעזר
ובידו היו כלי כסף וכלי זהב וכלי נחשת׃

<span id="an_8:11">8:11</span> גם אתם הקדיש המלך דוד ליהוה עם הכסף והזהב
אשר הקדיש מכל הגוים אשר כבש׃

<span id="an_8:12">8:12</span> מארם וממואב ומבני עמון ומפלשתים ומעמלק
ומשלל הדדעזר בן רחב מלך צובה׃

<span id="an_8:13">8:13</span> ויעש דוד שם בשבו מהכותו את ארם בגיא מלח
שמונה עשר אלף׃

<span id="an_8:14">8:14</span> וישם באדום נצבים בכל אדום שם נצבים ויהי
כל אדום עבדים לדוד ויושע יהוה את דוד בכל אשר הלך׃

<span id="an_8:15">8:15</span> וימלך דוד על כל ישראל ויהי דוד עשה משפט
וצדקה לכל עמו׃

<span id="an_8:16">8:16</span> ויואב בן צרויה על הצבא ויהושפט בן אחילוד
מזכיר׃

<span id="an_8:17">8:17</span> וצדוק בן אחיטוב ואחימלך בן אביתר כהנים
ושריה סופר׃

<span id="an_8:18">8:18</span> ובניהו בן יהוידע והכרתי והפלתי ובני דוד
כהנים היו׃

<span id="an_9:1">9:1</span> ויאמר דוד הכי יש עוד אשר נותר לבית שאול
ואעשה עמו חסד בעבור יהונתן׃

<span id="an_9:2">9:2</span> ולבית שאול עבד ושמו ציבא ויקראו לו אל דוד
ויאמר המלך אליו האתה ציבא ויאמר עבדך׃

<span id="an_9:3">9:3</span> ויאמר המלך האפס עוד איש לבית שאול ואעשה עמו
חסד אלהים ויאמר ציבא אל המלך עוד בן ליהונתן נכה רגלים׃

<span id="an_9:4">9:4</span> ויאמר לו המלך איפה הוא ויאמר ציבא אל המלך
הנה הוא בית מכיר בן עמיאל בלו דבר׃

<span id="an_9:5">9:5</span> וישלח המלך דוד ויקחהו מבית מכיר בן עמיאל
מלו דבר׃

<span id="an_9:6">9:6</span> ויבא מפיבשת בן יהונתן בן שאול אל דוד ויפל
על פניו וישתחו ויאמר דוד מפיבשת ויאמר הנה עבדך׃

<span id="an_9:7">9:7</span> ויאמר לו דוד אל תירא כי עשה אעשה עמך חסד
בעבור יהונתן אביך והשבתי לך את כל שדה שאול אביך ואתה תאכל לחם על שלחני
תמיד׃

<span id="an_9:8">9:8</span> וישתחו ויאמר מה עבדך כי פנית אל הכלב המת
אשר כמוני׃

<span id="an_9:9">9:9</span> ויקרא המלך אל ציבא נער שאול ויאמר אליו כל
אשר היה לשאול ולכל ביתו נתתי לבן אדניך׃

<span id="an_9:10">9:10</span> ועבדת לו את האדמה אתה ובניך ועבדיך והבאת
והיה לבן אדניך לחם ואכלו ומפיבשת בן אדניך יאכל תמיד לחם על שלחני ולציבא
חמשה עשר בנים ועשרים עבדים׃

<span id="an_9:11">9:11</span> ויאמר ציבא אל המלך ככל אשר יצוה אדני המלך
את עבדו כן יעשה עבדך ומפיבשת אכל על שלחני כאחד מבני המלך׃

<span id="an_9:12">9:12</span> ולמפיבשת בן קטן ושמו מיכא וכל מושב בית
ציבא עבדים למפיבשת׃

<span id="an_9:13">9:13</span> ומפיבשת ישב בירושלם כי על שלחן המלך תמיד
הוא אכל והוא פסח שתי רגליו׃

<span id="an_10:1">10:1</span> ויהי אחרי כן וימת מלך בני עמון וימלך חנון
בנו תחתיו׃

<span id="an_10:2">10:2</span> ויאמר דוד אעשה חסד עם חנון בן נחש כאשר
עשה אביו עמדי חסד וישלח דוד לנחמו ביד עבדיו אל אביו ויבאו עבדי דוד ארץ
בני עמון׃

<span id="an_10:3">10:3</span> ויאמרו שרי בני עמון אל חנון אדניהם המכבד
דוד את אביך בעיניך כי שלח לך מנחמים הלוא בעבור חקור את העיר ולרגלה
ולהפכה שלח דוד את עבדיו אליך׃

<span id="an_10:4">10:4</span> ויקח חנון את עבדי דוד ויגלח את חצי זקנם
ויכרת את מדויהם בחצי עד שתותיהם וישלחם׃

<span id="an_10:5">10:5</span> ויגדו לדוד וישלח לקראתם כי היו האנשים
נכלמים מאד ויאמר המלך שבו בירחו עד יצמח זקנכם ושבתם׃

<span id="an_10:6">10:6</span> ויראו בני עמון כי נבאשו בדוד וישלחו בני
עמון וישכרו את ארם בית רחוב ואת ארם צובא עשרים אלף רגלי ואת מלך מעכה אלף
איש ואיש טוב שנים עשר אלף איש׃

<span id="an_10:7">10:7</span> וישמע דוד וישלח את יואב ואת כל הצבא
הגברים׃

<span id="an_10:8">10:8</span> ויצאו בני עמון ויערכו מלחמה פתח השער וארם
צובא ורחוב ואיש טוב ומעכה לבדם בשדה׃

<span id="an_10:9">10:9</span> וירא יואב כי היתה אליו פני המלחמה מפנים
ומאחור ויבחר מכל בחורי בישראל ויערך לקראת ארם׃

<span id="an_10:10">10:10</span> ואת יתר העם נתן ביד אבשי אחיו ויערך
לקראת בני עמון׃

<span id="an_10:11">10:11</span> ויאמר אם תחזק ארם ממני והיתה לי לישועה
ואם בני עמון יחזקו ממך והלכתי להושיע לך׃

<span id="an_10:12">10:12</span> חזק ונתחזק בעד עמנו ובעד ערי אלהינו
ויהוה יעשה הטוב בעיניו׃

<span id="an_10:13">10:13</span> ויגש יואב והעם אשר עמו למלחמה בארם
וינסו מפניו׃

<span id="an_10:14">10:14</span> ובני עמון ראו כי נס ארם וינסו מפני
אבישי ויבאו העיר וישב יואב מעל בני עמון ויבא ירושלם׃

<span id="an_10:15">10:15</span> וירא ארם כי נגף לפני ישראל ויאספו יחד׃

<span id="an_10:16">10:16</span> וישלח הדדעזר ויצא את ארם אשר מעבר הנהר
ויבאו חילם ושובך שר צבא הדדעזר לפניהם׃

<span id="an_10:17">10:17</span> ויגד לדוד ויאסף את כל ישראל ויעבר את
הירדן ויבא חלאמה ויערכו ארם לקראת דוד וילחמו עמו׃

<span id="an_10:18">10:18</span> וינס ארם מפני ישראל ויהרג דוד מארם שבע
מאות רכב וארבעים אלף פרשים ואת שובך שר צבאו הכה וימת שם׃

<span id="an_10:19">10:19</span> ויראו כל המלכים עבדי הדדעזר כי נגפו
לפני ישראל וישלמו את ישראל ויעבדום ויראו ארם להושיע עוד את בני עמון׃

<span id="an_11:1">11:1</span> ויהי לתשובת השנה לעת צאת המלאכים וישלח
דוד את יואב ואת עבדיו עמו ואת כל ישראל וישחתו את בני עמון ויצרו על רבה
ודוד יושב בירושלם׃

<span id="an_11:2">11:2</span> ויהי לעת הערב ויקם דוד מעל משכבו ויתהלך
על גג בית המלך וירא אשה רחצת מעל הגג והאשה טובת מראה מאד׃

<span id="an_11:3">11:3</span> וישלח דוד וידרש לאשה ויאמר הלוא זאת בת
שבע בת אליעם אשת אוריה החתי׃

<span id="an_11:4">11:4</span> וישלח דוד מלאכים ויקחה ותבוא אליו וישכב
עמה והיא מתקדשת מטמאתה ותשב אל ביתה׃

<span id="an_11:5">11:5</span> ותהר האשה ותשלח ותגד לדוד ותאמר הרה אנכי׃

<span id="an_11:6">11:6</span> וישלח דוד אל יואב שלח אלי את אוריה החתי
וישלח יואב את אוריה אל דוד׃

<span id="an_11:7">11:7</span> ויבא אוריה אליו וישאל דוד לשלום יואב
ולשלום העם ולשלום המלחמה׃

<span id="an_11:8">11:8</span> ויאמר דוד לאוריה רד לביתך ורחץ רגליך ויצא
אוריה מבית המלך ותצא אחריו משאת המלך׃

<span id="an_11:9">11:9</span> וישכב אוריה פתח בית המלך את כל עבדי אדניו
ולא ירד אל ביתו׃

<span id="an_11:10">11:10</span> ויגדו לדוד לאמר לא ירד אוריה אל ביתו
ויאמר דוד אל אוריה הלוא מדרך אתה בא מדוע לא ירדת אל ביתך׃

<span id="an_11:11">11:11</span> ויאמר אוריה אל דוד הארון וישראל ויהודה
ישבים בסכות ואדני יואב ועבדי אדני על פני השדה חנים ואני אבוא אל ביתי
לאכל ולשתות ולשכב עם אשתי חיך וחי נפשך אם אעשה את הדבר הזה׃

<span id="an_11:12">11:12</span> ויאמר דוד אל אוריה שב בזה גם היום ומחר
אשלחך וישב אוריה בירושלם ביום ההוא וממחרת׃

<span id="an_11:13">11:13</span> ויקרא לו דוד ויאכל לפניו וישת וישכרהו
ויצא בערב לשכב במשכבו עם עבדי אדניו ואל ביתו לא ירד׃

<span id="an_11:14">11:14</span> ויהי בבקר ויכתב דוד ספר אל יואב וישלח
ביד אוריה׃

<span id="an_11:15">11:15</span> ויכתב בספר לאמר הבו את אוריה אל מול פני
המלחמה החזקה ושבתם מאחריו ונכה ומת׃

<span id="an_11:16">11:16</span> ויהי בשמור יואב אל העיר ויתן את אוריה
אל המקום אשר ידע כי אנשי חיל שם׃

<span id="an_11:17">11:17</span> ויצאו אנשי העיר וילחמו את יואב ויפל מן
העם מעבדי דוד וימת גם אוריה החתי׃

<span id="an_11:18">11:18</span> וישלח יואב ויגד לדוד את כל דברי המלחמה׃

<span id="an_11:19">11:19</span> ויצו את המלאך לאמר ככלותך את כל דברי
המלחמה לדבר אל המלך׃

<span id="an_11:20">11:20</span> והיה אם תעלה חמת המלך ואמר לך מדוע
נגשתם אל העיר להלחם הלוא ידעתם את אשר ירו מעל החומה׃

<span id="an_11:21">11:21</span> מי הכה את אבימלך בן ירבשת הלוא אשה
השליכה עליו פלח רכב מעל החומה וימת בתבץ למה נגשתם אל החומה ואמרת גם עבדך
אוריה החתי מת׃

<span id="an_11:22">11:22</span> וילך המלאך ויבא ויגד לדוד את כל אשר
שלחו יואב׃

<span id="an_11:23">11:23</span> ויאמר המלאך אל דוד כי גברו עלינו האנשים
ויצאו אלינו השדה ונהיה עליהם עד פתח השער׃

<span id="an_11:24">11:24</span> ויראו המוראים אל עבדך מעל החומה וימותו
מעבדי המלך וגם עבדך אוריה החתי מת׃

<span id="an_11:25">11:25</span> ויאמר דוד אל המלאך כה תאמר אל יואב אל
ירע בעיניך את הדבר הזה כי כזה וכזה תאכל החרב החזק מלחמתך אל העיר והרסה
וחזקהו׃

<span id="an_11:26">11:26</span> ותשמע אשת אוריה כי מת אוריה אישה ותספד
על בעלה׃

<span id="an_11:27">11:27</span> ויעבר האבל וישלח דוד ויאספה אל ביתו
ותהי לו לאשה ותלד לו בן וירע הדבר אשר עשה דוד בעיני יהוה׃

<span id="an_12:1">12:1</span> וישלח יהוה את נתן אל דוד ויבא אליו ויאמר
לו שני אנשים היו בעיר אחת אחד עשיר ואחד ראש׃

<span id="an_12:2">12:2</span> לעשיר היה צאן ובקר הרבה מאד׃

<span id="an_12:3">12:3</span> ולרש אין כל כי אם כבשה אחת קטנה אשר קנה
ויחיה ותגדל עמו ועם בניו יחדו מפתו תאכל ומכסו תשתה ובחיקו תשכב ותהי לו
כבת׃

<span id="an_12:4">12:4</span> ויבא הלך לאיש העשיר ויחמל לקחת מצאנו
ומבקרו לעשות לארח הבא לו ויקח את כבשת האיש הראש ויעשה לאיש הבא אליו׃

<span id="an_12:5">12:5</span> ויחר אף דוד באיש מאד ויאמר אל נתן חי יהוה
כי בן מות האיש העשה זאת׃

<span id="an_12:6">12:6</span> ואת הכבשה ישלם ארבעתים עקב אשר עשה את
הדבר הזה ועל אשר לא חמל׃

<span id="an_12:7">12:7</span> ויאמר נתן אל דוד אתה האיש כה אמר יהוה
אלהי ישראל אנכי משחתיך למלך על ישראל ואנכי הצלתיך מיד שאול׃

<span id="an_12:8">12:8</span> ואתנה לך את בית אדניך ואת נשי אדניך בחיקך
ואתנה לך את בית ישראל ויהודה ואם מעט ואספה לך כהנה וכהנה׃

<span id="an_12:9">12:9</span> מדוע בזית את דבר יהוה לעשות הרע בעינו את
אוריה החתי הכית בחרב ואת אשתו לקחת לך לאשה ואתו הרגת בחרב בני עמון׃

<span id="an_12:10">12:10</span> ועתה לא תסור חרב מביתך עד עולם עקב כי
בזתני ותקח את אשת אוריה החתי להיות לך לאשה׃

<span id="an_12:11">12:11</span> כה אמר יהוה הנני מקים עליך רעה מביתך
ולקחתי את נשיך לעיניך ונתתי לרעיך ושכב עם נשיך לעיני השמש הזאת׃

<span id="an_12:12">12:12</span> כי אתה עשית בסתר ואני אעשה את הדבר הזה
נגד כל ישראל ונגד השמש׃

<span id="an_12:13">12:13</span> ויאמר דוד אל נתן חטאתי ליהוה ויאמר נתן
אל דוד גם יהוה העביר חטאתך לא תמות׃

<span id="an_12:14">12:14</span> אפס כי נאץ נאצת את איבי יהוה בדבר הזה
גם הבן הילוד לך מות ימות׃

<span id="an_12:15">12:15</span> וילך נתן אל ביתו ויגף יהוה את הילד אשר
ילדה אשת אוריה לדוד ויאנש׃

<span id="an_12:16">12:16</span> ויבקש דוד את האלהים בעד הנער ויצם דוד
צום ובא ולן ושכב ארצה׃

<span id="an_12:17">12:17</span> ויקמו זקני ביתו עליו להקימו מן הארץ ולא
אבה ולא ברא אתם לחם׃

<span id="an_12:18">12:18</span> ויהי ביום השביעי וימת הילד ויראו עבדי
דוד להגיד לו כי מת הילד כי אמרו הנה בהיות הילד חי דברנו אליו ולא שמע
בקולנו ואיך נאמר אליו מת הילד ועשה רעה׃

<span id="an_12:19">12:19</span> וירא דוד כי עבדיו מתלחשים ויבן דוד כי
מת הילד ויאמר דוד אל עבדיו המת הילד ויאמרו מת׃

<span id="an_12:20">12:20</span> ויקם דוד מהארץ וירחץ ויסך ויחלף שמלתו
ויבא בית יהוה וישתחו ויבא אל ביתו וישאל וישימו לו לחם ויאכל׃

<span id="an_12:21">12:21</span> ויאמרו עבדיו אליו מה הדבר הזה אשר עשיתה
בעבור הילד חי צמת ותבך וכאשר מת הילד קמת ותאכל לחם׃

<span id="an_12:22">12:22</span> ויאמר בעוד הילד חי צמתי ואבכה כי אמרתי
מי יודע יחנני יהוה וחי הילד׃

<span id="an_12:23">12:23</span> ועתה מת למה זה אני צם האוכל להשיבו עוד
אני הלך אליו והוא לא ישוב אלי׃

<span id="an_12:24">12:24</span> וינחם דוד את בת שבע אשתו ויבא אליה
וישכב עמה ותלד בן ויקרא את שמו שלמה ויהוה אהבו׃

<span id="an_12:25">12:25</span> וישלח ביד נתן הנביא ויקרא את שמו ידידיה
בעבור יהוה׃

<span id="an_12:26">12:26</span> וילחם יואב ברבת בני עמון וילכד את עיר
המלוכה׃

<span id="an_12:27">12:27</span> וישלח יואב מלאכים אל דוד ויאמר נלחמתי
ברבה גם לכדתי את עיר המים׃

<span id="an_12:28">12:28</span> ועתה אסף את יתר העם וחנה על העיר ולכדה
פן אלכד אני את העיר ונקרא שמי עליה׃

<span id="an_12:29">12:29</span> ויאסף דוד את כל העם וילך רבתה וילחם בה
וילכדה׃

<span id="an_12:30">12:30</span> ויקח את עטרת מלכם מעל ראשו ומשקלה ככר
זהב ואבן יקרה ותהי על ראש דוד ושלל העיר הוציא הרבה מאד׃

<span id="an_12:31">12:31</span> ואת העם אשר בה הוציא וישם במגרה ובחרצי
הברזל ובמגזרת הברזל והעביר אותם במלכן וכן יעשה לכל ערי בני עמון וישב דוד
וכל העם ירושלם׃

<span id="an_13:1">13:1</span> ויהי אחרי כן ולאבשלום בן דוד אחות יפה
ושמה תמר ויאהבה אמנון בן דוד׃

<span id="an_13:2">13:2</span> ויצר לאמנון להתחלות בעבור תמר אחתו כי
בתולה היא ויפלא בעיני אמנון לעשות לה מאומה׃

<span id="an_13:3">13:3</span> ולאמנון רע ושמו יונדב בן שמעה אחי דוד
ויונדב איש חכם מאד׃

<span id="an_13:4">13:4</span> ויאמר לו מדוע אתה ככה דל בן המלך בבקר
בבקר הלוא תגיד לי ויאמר לו אמנון את תמר אחות אבשלם אחי אני אהב׃

<span id="an_13:5">13:5</span> ויאמר לו יהונדב שכב על משכבך והתחל ובא
אביך לראותך ואמרת אליו תבא נא תמר אחותי ותברני לחם ועשתה לעיני את הבריה
למען אשר אראה ואכלתי מידה׃

<span id="an_13:6">13:6</span> וישכב אמנון ויתחל ויבא המלך לראתו ויאמר
אמנון אל המלך תבוא נא תמר אחתי ותלבב לעיני שתי לבבות ואברה מידה׃

<span id="an_13:7">13:7</span> וישלח דוד אל תמר הביתה לאמר לכי נא בית
אמנון אחיך ועשי לו הבריה׃

<span id="an_13:8">13:8</span> ותלך תמר בית אמנון אחיה והוא שכב ותקח את
הבצק ותלוש ותלבב לעיניו ותבשל את הלבבות׃

<span id="an_13:9">13:9</span> ותקח את המשרת ותצק לפניו וימאן לאכול
ויאמר אמנון הוציאו כל איש מעלי ויצאו כל איש מעליו׃

<span id="an_13:10">13:10</span> ויאמר אמנון אל תמר הביאי הבריה החדר
ואברה מידך ותקח תמר את הלבבות אשר עשתה ותבא לאמנון אחיה החדרה׃

<span id="an_13:11">13:11</span> ותגש אליו לאכל ויחזק בה ויאמר לה בואי
שכבי עמי אחותי׃

<span id="an_13:12">13:12</span> ותאמר לו אל אחי אל תענני כי לא יעשה כן
בישראל אל תעשה את הנבלה הזאת׃

<span id="an_13:13">13:13</span> ואני אנה אוליך את חרפתי ואתה תהיה כאחד
הנבלים בישראל ועתה דבר נא אל המלך כי לא ימנעני ממך׃

<span id="an_13:14">13:14</span> ולא אבה לשמע בקולה ויחזק ממנה ויענה
וישכב אתה׃

<span id="an_13:15">13:15</span> וישנאה אמנון שנאה גדולה מאד כי גדולה
השנאה אשר שנאה מאהבה אשר אהבה ויאמר לה אמנון קומי לכי׃

<span id="an_13:16">13:16</span> ותאמר לו אל אודת הרעה הגדולה הזאת מאחרת
אשר עשית עמי לשלחני ולא אבה לשמע לה׃

<span id="an_13:17">13:17</span> ויקרא את נערו משרתו ויאמר שלחו נא את
זאת מעלי החוצה ונעל הדלת אחריה׃

<span id="an_13:18">13:18</span> ועליה כתנת פסים כי כן תלבשן בנות המלך
הבתולת מעילים ויצא אותה משרתו החוץ ונעל הדלת אחריה׃

<span id="an_13:19">13:19</span> ותקח תמר אפר על ראשה וכתנת הפסים אשר
עליה קרעה ותשם ידה על ראשה ותלך הלוך וזעקה׃

<span id="an_13:20">13:20</span> ויאמר אליה אבשלום אחיה האמינון אחיך היה
עמך ועתה אחותי החרישי אחיך הוא אל תשיתי את לבך לדבר הזה ותשב תמר ושממה
בית אבשלום אחיה׃

<span id="an_13:21">13:21</span> והמלך דוד שמע את כל הדברים האלה ויחר לו
מאד׃

<span id="an_13:22">13:22</span> ולא דבר אבשלום עם אמנון למרע ועד טוב כי
שנא אבשלום את אמנון על דבר אשר ענה את תמר אחתו׃

<span id="an_13:23">13:23</span> ויהי לשנתים ימים ויהיו גזזים לאבשלום
בבעל חצור אשר עם אפרים ויקרא אבשלום לכל בני המלך׃

<span id="an_13:24">13:24</span> ויבא אבשלום אל המלך ויאמר הנה נא גזזים
לעבדך ילך נא המלך ועבדיו עם עבדך׃

<span id="an_13:25">13:25</span> ויאמר המלך אל אבשלום אל בני אל נא נלך
כלנו ולא נכבד עליך ויפרץ בו ולא אבה ללכת ויברכהו׃

<span id="an_13:26">13:26</span> ויאמר אבשלום ולא ילך נא אתנו אמנון אחי
ויאמר לו המלך למה ילך עמך׃

<span id="an_13:27">13:27</span> ויפרץ בו אבשלום וישלח אתו את אמנון ואת
כל בני המלך׃

<span id="an_13:28">13:28</span> ויצו אבשלום את נעריו לאמר ראו נא כטוב
לב אמנון ביין ואמרתי אליכם הכו את אמנון והמתם אתו אל תיראו הלוא כי אנכי
צויתי אתכם חזקו והיו לבני חיל׃

<span id="an_13:29">13:29</span> ויעשו נערי אבשלום לאמנון כאשר צוה
אבשלום ויקמו כל בני המלך וירכבו איש על פרדו וינסו׃

<span id="an_13:30">13:30</span> ויהי המה בדרך והשמעה באה אל דוד לאמר
הכה אבשלום את כל בני המלך ולא נותר מהם אחד׃

<span id="an_13:31">13:31</span> ויקם המלך ויקרע את בגדיו וישכב ארצה וכל
עבדיו נצבים קרעי בגדים׃

<span id="an_13:32">13:32</span> ויען יונדב בן שמעה אחי דוד ויאמר אל
יאמר אדני את כל הנערים בני המלך המיתו כי אמנון לבדו מת כי על פי אבשלום
היתה שימה מיום ענתו את תמר אחתו׃

<span id="an_13:33">13:33</span> ועתה אל ישם אדני המלך אל לבו דבר לאמר
כל בני המלך מתו כי אם אמנון לבדו מת׃

<span id="an_13:34">13:34</span> ויברח אבשלום וישא הנער הצפה את עינו
וירא והנה עם רב הלכים מדרך אחריו מצד ההר׃

<span id="an_13:35">13:35</span> ויאמר יונדב אל המלך הנה בני המלך באו
כדבר עבדך כן היה׃

<span id="an_13:36">13:36</span> ויהי ככלתו לדבר והנה בני המלך באו וישאו
קולם ויבכו וגם המלך וכל עבדיו בכו בכי גדול מאד׃

<span id="an_13:37">13:37</span> ואבשלום ברח וילך אל תלמי בן עמיחור מלך
גשור ויתאבל על בנו כל הימים׃

<span id="an_13:38">13:38</span> ואבשלום ברח וילך גשור ויהי שם שלש שנים׃

<span id="an_13:39">13:39</span> ותכל דוד המלך לצאת אל אבשלום כי נחם על
אמנון כי מת׃

<span id="an_14:1">14:1</span> וידע יואב בן צריה כי לב המלך על אבשלום׃

<span id="an_14:2">14:2</span> וישלח יואב תקועה ויקח משם אשה חכמה ויאמר
אליה התאבלי נא ולבשי נא בגדי אבל ואל תסוכי שמן והיית כאשה זה ימים רבים
מתאבלת על מת׃

<span id="an_14:3">14:3</span> ובאת אל המלך ודברת אליו כדבר הזה וישם
יואב את הדברים בפיה׃

<span id="an_14:4">14:4</span> ותאמר האשה התקעית אל המלך ותפל על אפיה
ארצה ותשתחו ותאמר הושעה המלך׃

<span id="an_14:5">14:5</span> ויאמר לה המלך מה לך ותאמר אבל אשה אלמנה
אני וימת אישי׃

<span id="an_14:6">14:6</span> ולשפחתך שני בנים וינצו שניהם בשדה ואין
מציל ביניהם ויכו האחד את האחד וימת אתו׃

<span id="an_14:7">14:7</span> והנה קמה כל המשפחה על שפחתך ויאמרו תני את
מכה אחיו ונמתהו בנפש אחיו אשר הרג ונשמידה גם את היורש וכבו את גחלתי אשר
נשארה לבלתי שום לאישי שם ושארית על פני האדמה׃

<span id="an_14:8">14:8</span> ויאמר המלך אל האשה לכי לביתך ואני אצוה
עליך׃

<span id="an_14:9">14:9</span> ותאמר האשה התקועית אל המלך עלי אדני המלך
העון ועל בית אבי והמלך וכסאו נקי׃

<span id="an_14:10">14:10</span> ויאמר המלך המדבר אליך והבאתו אלי ולא
יסיף עוד לגעת בך׃

<span id="an_14:11">14:11</span> ותאמר יזכר נא המלך את יהוה אלהיך מהרבית
גאל הדם לשחת ולא ישמידו את בני ויאמר חי יהוה אם יפל משערת בנך ארצה׃

<span id="an_14:12">14:12</span> ותאמר האשה תדבר נא שפחתך אל אדני המלך
דבר ויאמר דברי׃

<span id="an_14:13">14:13</span> ותאמר האשה ולמה חשבתה כזאת על עם אלהים
ומדבר המלך הדבר הזה כאשם לבלתי השיב המלך את נדחו׃

<span id="an_14:14">14:14</span> כי מות נמות וכמים הנגרים ארצה אשר לא
יאספו ולא ישא אלהים נפש וחשב מחשבות לבלתי ידח ממנו נדח׃

<span id="an_14:15">14:15</span> ועתה אשר באתי לדבר אל המלך אדני את הדבר
הזה כי יראני העם ותאמר שפחתך אדברה נא אל המלך אולי יעשה המלך את דבר
אמתו׃

<span id="an_14:16">14:16</span> כי ישמע המלך להציל את אמתו מכף האיש
להשמיד אתי ואת בני יחד מנחלת אלהים׃

<span id="an_14:17">14:17</span> ותאמר שפחתך יהיה נא דבר אדני המלך
למנוחה כי כמלאך האלהים כן אדני המלך לשמע הטוב והרע ויהוה אלהיך יהי עמך׃

<span id="an_14:18">14:18</span> ויען המלך ויאמר אל האשה אל נא תכחדי
ממני דבר אשר אנכי שאל אתך ותאמר האשה ידבר נא אדני המלך׃

<span id="an_14:19">14:19</span> ויאמר המלך היד יואב אתך בכל זאת ותען
האשה ותאמר חי נפשך אדני המלך אם אש להמין ולהשמיל מכל אשר דבר אדני המלך
כי עבדך יואב הוא צוני והוא שם בפי שפחתך את כל הדברים האלה׃

<span id="an_14:20">14:20</span> לבעבור סבב את פני הדבר עשה עבדך יואב את
הדבר הזה ואדני חכם כחכמת מלאך האלהים לדעת את כל אשר בארץ׃

<span id="an_14:21">14:21</span> ויאמר המלך אל יואב הנה נא עשיתי את הדבר
הזה ולך השב את הנער את אבשלום׃

<span id="an_14:22">14:22</span> ויפל יואב אל פניו ארצה וישתחו ויברך את
המלך ויאמר יואב היום ידע עבדך כי מצאתי חן בעיניך אדני המלך אשר עשה המלך
את דבר עבדו׃

<span id="an_14:23">14:23</span> ויקם יואב וילך גשורה ויבא את אבשלום
ירושלם׃

<span id="an_14:24">14:24</span> ויאמר המלך יסב אל ביתו ופני לא יראה
ויסב אבשלום אל ביתו ופני המלך לא ראה׃

<span id="an_14:25">14:25</span> וכאבשלום לא היה איש יפה בכל ישראל להלל
מאד מכף רגלו ועד קדקדו לא היה בו מום׃

<span id="an_14:26">14:26</span> ובגלחו את ראשו והיה מקץ ימים לימים אשר
יגלח כי כבד עליו וגלחו ושקל את שער ראשו מאתים שקלים באבן המלך׃

<span id="an_14:27">14:27</span> ויולדו לאבשלום שלושה בנים ובת אחת ושמה
תמר היא היתה אשה יפת מראה׃

<span id="an_14:28">14:28</span> וישב אבשלום בירושלם שנתים ימים ופני
המלך לא ראה׃

<span id="an_14:29">14:29</span> וישלח אבשלום אל יואב לשלח אתו אל המלך
ולא אבה לבוא אליו וישלח עוד שנית ולא אבה לבוא׃

<span id="an_14:30">14:30</span> ויאמר אל עבדיו ראו חלקת יואב אל ידי ולו
שם שערים לכו והוצתיה באש ויצתו עבדי אבשלום את החלקה באש׃

<span id="an_14:31">14:31</span> ויקם יואב ויבא אל אבשלום הביתה ויאמר
אליו למה הציתו עבדך את החלקה אשר לי באש׃

<span id="an_14:32">14:32</span> ויאמר אבשלום אל יואב הנה שלחתי אליך
לאמר בא הנה ואשלחה אתך אל המלך לאמר למה באתי מגשור טוב לי עד אני שם ועתה
אראה פני המלך ואם יש בי עון והמתני׃

<span id="an_14:33">14:33</span> ויבא יואב אל המלך ויגד לו ויקרא אל
אבשלום ויבא אל המלך וישתחו לו על אפיו ארצה לפני המלך וישק המלך לאבשלום׃

<span id="an_15:1">15:1</span> ויהי מאחרי כן ויעש לו אבשלום מרכבה וססים
וחמשים איש רצים לפניו׃

<span id="an_15:2">15:2</span> והשכים אבשלום ועמד על יד דרך השער ויהי כל
האיש אשר יהיה לו ריב לבוא אל המלך למשפט ויקרא אבשלום אליו ויאמר אי מזה
עיר אתה ויאמר מאחד שבטי ישראל עבדך׃

<span id="an_15:3">15:3</span> ויאמר אליו אבשלום ראה דברך טובים ונכחים
ושמע אין לך מאת המלך׃

<span id="an_15:4">15:4</span> ויאמר אבשלום מי ישמני שפט בארץ ועלי יבוא
כל איש אשר יהיה לו ריב ומשפט והצדקתיו׃

<span id="an_15:5">15:5</span> והיה בקרב איש להשתחות לו ושלח את ידו
והחזיק לו ונשק לו׃

<span id="an_15:6">15:6</span> ויעש אבשלום כדבר הזה לכל ישראל אשר יבאו
למשפט אל המלך ויגנב אבשלום את לב אנשי ישראל׃

<span id="an_15:7">15:7</span> ויהי מקץ ארבעים שנה ויאמר אבשלום אל המלך
אלכה נא ואשלם את נדרי אשר נדרתי ליהוה בחברון׃

<span id="an_15:8">15:8</span> כי נדר נדר עבדך בשבתי בגשור בארם לאמר אם
ישיב ישיבני יהוה ירושלם ועבדתי את יהוה׃

<span id="an_15:9">15:9</span> ויאמר לו המלך לך בשלום ויקם וילך חברונה׃

<span id="an_15:10">15:10</span> וישלח אבשלום מרגלים בכל שבטי ישראל לאמר
כשמעכם את קול השפר ואמרתם מלך אבשלום בחברון׃

<span id="an_15:11">15:11</span> ואת אבשלום הלכו מאתים איש מירושלם קראים
והלכים לתמם ולא ידעו כל דבר׃

<span id="an_15:12">15:12</span> וישלח אבשלום את אחיתפל הגילני יועץ דוד
מעירו מגלה בזבחו את הזבחים ויהי הקשר אמץ והעם הולך ורב את אבשלום׃

<span id="an_15:13">15:13</span> ויבא המגיד אל דוד לאמר היה לב איש ישראל
אחרי אבשלום׃

<span id="an_15:14">15:14</span> ויאמר דוד לכל עבדיו אשר אתו בירושלם
קומו ונברחה כי לא תהיה לנו פליטה מפני אבשלום מהרו ללכת פן ימהר והשגנו
והדיח עלינו את הרעה והכה העיר לפי חרב׃

<span id="an_15:15">15:15</span> ויאמרו עבדי המלך אל המלך ככל אשר יבחר
אדני המלך הנה עבדיך׃

<span id="an_15:16">15:16</span> ויצא המלך וכל ביתו ברגליו ויעזב המלך את
עשר נשים פלגשים לשמר הבית׃

<span id="an_15:17">15:17</span> ויצא המלך וכל העם ברגליו ויעמדו בית
המרחק׃

<span id="an_15:18">15:18</span> וכל עבדיו עברים על ידו וכל הכרתי וכל
הפלתי וכל הגתים שש מאות איש אשר באו ברגלו מגת עברים על פני המלך׃

<span id="an_15:19">15:19</span> ויאמר המלך אל אתי הגתי למה תלך גם אתה
אתנו שוב ושב עם המלך כי נכרי אתה וגם גלה אתה למקומך׃

<span id="an_15:20">15:20</span> תמול בואך והיום אנועך עמנו ללכת ואני
הולך על אשר אני הולך שוב והשב את אחיך עמך חסד ואמת׃

<span id="an_15:21">15:21</span> ויען אתי את המלך ויאמר חי יהוה וחי אדני
המלך כי אם במקום אשר יהיה שם אדני המלך אם למות אם לחיים כי שם יהיה עבדך׃

<span id="an_15:22">15:22</span> ויאמר דוד אל אתי לך ועבר ויעבר אתי הגתי
וכל אנשיו וכל הטף אשר אתו׃

<span id="an_15:23">15:23</span> וכל הארץ בוכים קול גדול וכל העם עברים
והמלך עבר בנחל קדרון וכל העם עברים על פני דרך את המדבר׃

<span id="an_15:24">15:24</span> והנה גם צדוק וכל הלוים אתו נשאים את
ארון ברית האלהים ויצקו את ארון האלהים ויעל אביתר עד תם כל העם לעבור מן
העיר׃

<span id="an_15:25">15:25</span> ויאמר המלך לצדוק השב את ארון האלהים
העיר אם אמצא חן בעיני יהוה והשבני והראני אתו ואת נוהו׃

<span id="an_15:26">15:26</span> ואם כה יאמר לא חפצתי בך הנני יעשה לי
כאשר טוב בעיניו׃

<span id="an_15:27">15:27</span> ויאמר המלך אל צדוק הכהן הרואה אתה שבה
העיר בשלום ואחימעץ בנך ויהונתן בן אביתר שני בניכם אתכם׃

<span id="an_15:28">15:28</span> ראו אנכי מתמהמה בעברות המדבר עד בוא דבר
מעמכם להגיד לי׃

<span id="an_15:29">15:29</span> וישב צדוק ואביתר את ארון האלהים ירושלם
וישבו שם׃

<span id="an_15:30">15:30</span> ודוד עלה במעלה הזיתים עלה ובוכה וראש לו
חפוי והוא הלך יחף וכל העם אשר אתו חפו איש ראשו ועלו עלה ובכה׃

<span id="an_15:31">15:31</span> ודוד הגיד לאמר אחיתפל בקשרים עם אבשלום
ויאמר דוד סכל נא את עצת אחיתפל יהוה׃

<span id="an_15:32">15:32</span> ויהי דוד בא עד הראש אשר ישתחוה שם
לאלהים והנה לקראתו חושי הארכי קרוע כתנתו ואדמה על ראשו׃

<span id="an_15:33">15:33</span> ויאמר לו דוד אם עברת אתי והית עלי למשא׃

<span id="an_15:34">15:34</span> ואם העיר תשוב ואמרת לאבשלום עבדך אני
המלך אהיה עבד אביך ואני מאז ועתה ואני עבדך והפרתה לי את עצת אחיתפל׃

<span id="an_15:35">15:35</span> והלוא עמך שם צדוק ואביתר הכהנים והיה כל
הדבר אשר תשמע מבית המלך תגיד לצדוק ולאביתר הכהנים׃

<span id="an_15:36">15:36</span> הנה שם עמם שני בניהם אחימעץ לצדוק
ויהונתן לאביתר ושלחתם בידם אלי כל דבר אשר תשמעו׃

<span id="an_15:37">15:37</span> ויבא חושי רעה דוד העיר ואבשלם יבא
ירושלם׃

<span id="an_16:1">16:1</span> ודוד עבר מעט מהראש והנה ציבא נער מפי בשת
לקראתו וצמד חמרים חבשים ועליהם מאתים לחם ומאה צמוקים ומאה קיץ ונבל יין׃

<span id="an_16:2">16:2</span> ויאמר המלך אל ציבא מה אלה לך ויאמר ציבא
החמורים לבית המלך לרכב ולהלחם והקיץ לאכול הנערים והיין לשתות היעף במדבר׃

<span id="an_16:3">16:3</span> ויאמר המלך ואיה בן אדניך ויאמר ציבא אל
המלך הנה יושב בירושלם כי אמר היום ישיבו לי בית ישראל את ממלכות אבי׃

<span id="an_16:4">16:4</span> ויאמר המלך לצבא הנה לך כל אשר למפי בשת
ויאמר ציבא השתחויתי אמצא חן בעיניך אדני המלך׃

<span id="an_16:5">16:5</span> ובא המלך דוד עד בחורים והנה משם איש יוצא
ממשפחת בית שאול ושמו שמעי בן גרא יצא יצוא ומקלל׃

<span id="an_16:6">16:6</span> ויסקל באבנים את דוד ואת כל עבדי המלך דוד
וכל העם וכל הגברים מימינו ומשמאלו׃

<span id="an_16:7">16:7</span> וכה אמר שמעי בקללו צא צא איש הדמים ואיש
הבליעל׃

<span id="an_16:8">16:8</span> השיב עליך יהוה כל דמי בית שאול אשר מלכת
תחתו ויתן יהוה את המלוכה ביד אבשלום בנך והנך ברעתך כי איש דמים אתה׃

<span id="an_16:9">16:9</span> ויאמר אבישי בן צרויה אל המלך למה יקלל
הכלב המת הזה את אדני המלך אעברה נא ואסירה את ראשו׃

<span id="an_16:10">16:10</span> ויאמר המלך מה לי ולכם בני צריה כי יקלל
וכי יהוה אמר לו קלל את דוד ומי יאמר מדוע עשיתה כן׃

<span id="an_16:11">16:11</span> ויאמר דוד אל אבישי ואל כל עבדיו הנה בני
אשר יצא ממעי מבקש את נפשי ואף כי עתה בן הימיני הנחו לו ויקלל כי אמר לו
יהוה׃

<span id="an_16:12">16:12</span> אולי יראה יהוה בעוני והשיב יהוה לי טובה
תחת קללתו היום הזה׃

<span id="an_16:13">16:13</span> וילך דוד ואנשיו בדרך ושמעי הלך בצלע ההר
לעמתו הלוך ויקלל ויסקל באבנים לעמתו ועפר בעפר׃

<span id="an_16:14">16:14</span> ויבא המלך וכל העם אשר אתו עיפים וינפש
שם׃

<span id="an_16:15">16:15</span> ואבשלום וכל העם איש ישראל באו ירושלם
ואחיתפל אתו׃

<span id="an_16:16">16:16</span> ויהי כאשר בא חושי הארכי רעה דוד אל
אבשלום ויאמר חושי אל אבשלם יחי המלך יחי המלך׃

<span id="an_16:17">16:17</span> ויאמר אבשלום אל חושי זה חסדך את רעך למה
לא הלכת את רעך׃

<span id="an_16:18">16:18</span> ויאמר חושי אל אבשלם לא כי אשר בחר יהוה
והעם הזה וכל איש ישראל לא אהיה ואתו אשב׃

<span id="an_16:19">16:19</span> והשנית למי אני אעבד הלוא לפני בנו כאשר
עבדתי לפני אביך כן אהיה לפניך׃

<span id="an_16:20">16:20</span> ויאמר אבשלום אל אחיתפל הבו לכם עצה מה
נעשה׃

<span id="an_16:21">16:21</span> ויאמר אחיתפל אל אבשלם בוא אל פלגשי אביך
אשר הניח לשמור הבית ושמע כל ישראל כי נבאשת את אביך וחזקו ידי כל אשר אתך׃

<span id="an_16:22">16:22</span> ויטו לאבשלום האהל על הגג ויבא אבשלום אל
פלגשי אביו לעיני כל ישראל׃

<span id="an_16:23">16:23</span> ועצת אחיתפל אשר יעץ בימים ההם כאשר ישאל
בדבר האלהים כן כל עצת אחיתפל גם לדוד גם לאבשלם׃

<span id="an_17:1">17:1</span> ויאמר אחיתפל אל אבשלם אבחרה נא שנים עשר
אלף איש ואקומה וארדפה אחרי דוד הלילה׃

<span id="an_17:2">17:2</span> ואבוא עליו והוא יגע ורפה ידים והחרדתי אתו
ונס כל העם אשר אתו והכיתי את המלך לבדו׃

<span id="an_17:3">17:3</span> ואשיבה כל העם אליך כשוב הכל האיש אשר אתה
מבקש כל העם יהיה שלום׃

<span id="an_17:4">17:4</span> ויישר הדבר בעיני אבשלם ובעיני כל זקני
ישראל׃

<span id="an_17:5">17:5</span> ויאמר אבשלום קרא נא גם לחושי הארכי ונשמעה
מה בפיו גם הוא׃

<span id="an_17:6">17:6</span> ויבא חושי אל אבשלום ויאמר אבשלום אליו
לאמר כדבר הזה דבר אחיתפל הנעשה את דברו אם אין אתה דבר׃

<span id="an_17:7">17:7</span> ויאמר חושי אל אבשלום לא טובה העצה אשר יעץ
אחיתפל בפעם הזאת׃

<span id="an_17:8">17:8</span> ויאמר חושי אתה ידעת את אביך ואת אנשיו כי
גברים המה ומרי נפש המה כדב שכול בשדה ואביך איש מלחמה ולא ילין את העם׃

<span id="an_17:9">17:9</span> הנה עתה הוא נחבא באחת הפחתים או באחד
המקומת והיה כנפל בהם בתחלה ושמע השמע ואמר היתה מגפה בעם אשר אחרי אבשלם׃

<span id="an_17:10">17:10</span> והוא גם בן חיל אשר לבו כלב האריה המס
ימס כי ידע כל ישראל כי גבור אביך ובני חיל אשר אתו׃

<span id="an_17:11">17:11</span> כי יעצתי האסף יאסף עליך כל ישראל מדן
ועד באר שבע כחול אשר על הים לרב ופניך הלכים בקרב׃

<span id="an_17:12">17:12</span> ובאנו אליו באחת המקומת אשר נמצא שם
ונחנו עליו כאשר יפל הטל על האדמה ולא נותר בו ובכל האנשים אשר אתו גם אחד׃

<span id="an_17:13">17:13</span> ואם אל עיר יאסף והשיאו כל ישראל אל העיר
ההיא חבלים וסחבנו אתו עד הנחל עד אשר לא נמצא שם גם צרור׃

<span id="an_17:14">17:14</span> ויאמר אבשלום וכל איש ישראל טובה עצת
חושי הארכי מעצת אחיתפל ויהוה צוה להפר את עצת אחיתפל הטובה לבעבור הביא
יהוה אל אבשלום את הרעה׃

<span id="an_17:15">17:15</span> ויאמר חושי אל צדוק ואל אביתר הכהנים
כזאת וכזאת יעץ אחיתפל את אבשלם ואת זקני ישראל וכזאת וכזאת יעצתי אני׃

<span id="an_17:16">17:16</span> ועתה שלחו מהרה והגידו לדוד לאמר אל תלן
הלילה בערבות המדבר וגם עבור תעבור פן יבלע למלך ולכל העם אשר אתו׃

<span id="an_17:17">17:17</span> ויהונתן ואחימעץ עמדים בעין רגל והלכה
השפחה והגידה להם והם ילכו והגידו למלך דוד כי לא יוכלו להראות לבוא העירה׃

<span id="an_17:18">17:18</span> וירא אתם נער ויגד לאבשלם וילכו שניהם
מהרה ויבאו אל בית איש בבחורים ולו באר בחצרו וירדו שם׃

<span id="an_17:19">17:19</span> ותקח האשה ותפרש את המסך על פני הבאר
ותשטח עליו הרפות ולא נודע דבר׃

<span id="an_17:20">17:20</span> ויבאו עבדי אבשלום אל האשה הביתה ויאמרו
איה אחימעץ ויהונתן ותאמר להם האשה עברו מיכל המים ויבקשו ולא מצאו וישבו
ירושלם׃

<span id="an_17:21">17:21</span> ויהי אחרי לכתם ויעלו מהבאר וילכו ויגדו
למלך דוד ויאמרו אל דוד קומו ועברו מהרה את המים כי ככה יעץ עליכם אחיתפל׃

<span id="an_17:22">17:22</span> ויקם דוד וכל העם אשר אתו ויעברו את
הירדן עד אור הבקר עד אחד לא נעדר אשר לא עבר את הירדן׃

<span id="an_17:23">17:23</span> ואחיתפל ראה כי לא נעשתה עצתו ויחבש את
החמור ויקם וילך אל ביתו אל עירו ויצו אל ביתו ויחנק וימת ויקבר בקבר אביו׃

<span id="an_17:24">17:24</span> ודוד בא מחנימה ואבשלם עבר את הירדן הוא
וכל איש ישראל עמו׃

<span id="an_17:25">17:25</span> ואת עמשא שם אבשלם תחת יואב על הצבא
ועמשא בן איש ושמו יתרא הישראלי אשר בא אל אביגל בת נחש אחות צרויה אם
יואב׃

<span id="an_17:26">17:26</span> ויחן ישראל ואבשלם ארץ הגלעד׃

<span id="an_17:27">17:27</span> ויהי כבוא דוד מחנימה ושבי בן נחש מרבת
בני עמון ומכיר בן עמיאל מלא דבר וברזלי הגלעדי מרגלים׃

<span id="an_17:28">17:28</span> משכב וספות וכלי יוצר וחטים ושערים וקמח
וקלי ופול ועדשים וקלי׃

<span id="an_17:29">17:29</span> ודבש וחמאה וצאן ושפות בקר הגישו לדוד
ולעם אשר אתו לאכול כי אמרו העם רעב ועיף וצמא במדבר׃

<span id="an_18:1">18:1</span> ויפקד דוד את העם אשר אתו וישם עליהם שרי
אלפים ושרי מאות׃

<span id="an_18:2">18:2</span> וישלח דוד את העם השלשית ביד יואב והשלשית
ביד אבישי בן צרויה אחי יואב והשלשת ביד אתי הגתי ויאמר המלך אל העם יצא
אצא גם אני עמכם׃

<span id="an_18:3">18:3</span> ויאמר העם לא תצא כי אם נס ננוס לא ישימו
אלינו לב ואם ימתו חצינו לא ישימו אלינו לב כי עתה כמנו עשרה אלפים ועתה
טוב כי תהיה לנו מעיר לעזיר׃

<span id="an_18:4">18:4</span> ויאמר אליהם המלך אשר ייטב בעיניכם אעשה
ויעמד המלך אל יד השער וכל העם יצאו למאות ולאלפים׃

<span id="an_18:5">18:5</span> ויצו המלך את יואב ואת אבישי ואת אתי לאמר
לאט לי לנער לאבשלום וכל העם שמעו בצות המלך את כל השרים על דבר אבשלום׃

<span id="an_18:6">18:6</span> ויצא העם השדה לקראת ישראל ותהי המלחמה
ביער אפרים׃

<span id="an_18:7">18:7</span> וינגפו שם עם ישראל לפני עבדי דוד ותהי שם
המגפה גדולה ביום ההוא עשרים אלף׃

<span id="an_18:8">18:8</span> ותהי שם המלחמה נפצות על פני כל הארץ וירב
היער לאכל בעם מאשר אכלה החרב ביום ההוא׃

<span id="an_18:9">18:9</span> ויקרא אבשלום לפני עבדי דוד ואבשלום רכב על
הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין
הארץ והפרד אשר תחתיו עבר׃

<span id="an_18:10">18:10</span> וירא איש אחד ויגד ליואב ויאמר הנה ראיתי
את אבשלם תלוי באלה׃

<span id="an_18:11">18:11</span> ויאמר יואב לאיש המגיד לו והנה ראית
ומדוע לא הכיתו שם ארצה ועלי לתת לך עשרה כסף וחגרה אחת׃

<span id="an_18:12">18:12</span> ויאמר האיש אל יואב ולא אנכי שקל על כפי
אלף כסף לא אשלח ידי אל בן המלך כי באזנינו צוה המלך אתך ואת אבישי ואת אתי
לאמר שמרו מי בנער באבשלום׃

<span id="an_18:13">18:13</span> או עשיתי בנפשו שקר וכל דבר לא יכחד מן
המלך ואתה תתיצב מנגד׃

<span id="an_18:14">18:14</span> ויאמר יואב לא כן אחילה לפניך ויקח שלשה
שבטים בכפו ויתקעם בלב אבשלום עודנו חי בלב האלה׃

<span id="an_18:15">18:15</span> ויסבו עשרה נערים נשאי כלי יואב ויכו את
אבשלום וימיתהו׃

<span id="an_18:16">18:16</span> ויתקע יואב בשפר וישב העם מרדף אחרי
ישראל כי חשך יואב את העם׃

<span id="an_18:17">18:17</span> ויקחו את אבשלום וישליכו אתו ביער אל
הפחת הגדול ויצבו עליו גל אבנים גדול מאד וכל ישראל נסו איש לאהלו׃

<span id="an_18:18">18:18</span> ואבשלם לקח ויצב לו בחיו את מצבת אשר
בעמק המלך כי אמר אין לי בן בעבור הזכיר שמי ויקרא למצבת על שמו ויקרא לה
יד אבשלם עד היום הזה׃

<span id="an_18:19">18:19</span> ואחימעץ בן צדוק אמר ארוצה נא ואבשרה את
המלך כי שפטו יהוה מיד איביו׃

<span id="an_18:20">18:20</span> ויאמר לו יואב לא איש בשרה אתה היום הזה
ובשרת ביום אחר והיום הזה לא תבשר כי על בן המלך מת׃

<span id="an_18:21">18:21</span> ויאמר יואב לכושי לך הגד למלך אשר ראיתה
וישתחו כושי ליואב וירץ׃

<span id="an_18:22">18:22</span> ויסף עוד אחימעץ בן צדוק ויאמר אל יואב
ויהי מה ארצה נא גם אני אחרי הכושי ויאמר יואב למה זה אתה רץ בני ולכה אין
בשורה מצאת׃

<span id="an_18:23">18:23</span> ויהי מה ארוץ ויאמר לו רוץ וירץ אחימעץ
דרך הככר ויעבר את הכושי׃

<span id="an_18:24">18:24</span> ודוד יושב בין שני השערים וילך הצפה אל
גג השער אל החומה וישא את עיניו וירא והנה איש רץ לבדו׃

<span id="an_18:25">18:25</span> ויקרא הצפה ויגד למלך ויאמר המלך אם לבדו
בשורה בפיו וילך הלוך וקרב׃

<span id="an_18:26">18:26</span> וירא הצפה איש אחר רץ ויקרא הצפה אל השער
ויאמר הנה איש רץ לבדו ויאמר המלך גם זה מבשר׃

<span id="an_18:27">18:27</span> ויאמר הצפה אני ראה את מרוצת הראשון
כמרצת אחימעץ בן צדוק ויאמר המלך איש טוב זה ואל בשורה טובה יבוא׃

<span id="an_18:28">18:28</span> ויקרא אחימעץ ויאמר אל המלך שלום וישתחו
למלך לאפיו ארצה ויאמר ברוך יהוה אלהיך אשר סגר את האנשים אשר נשאו את ידם
באדני המלך׃

<span id="an_18:29">18:29</span> ויאמר המלך שלום לנער לאבשלום ויאמר
אחימעץ ראיתי ההמון הגדול לשלח את עבד המלך יואב ואת עבדך ולא ידעתי מה׃

<span id="an_18:30">18:30</span> ויאמר המלך סב התיצב כה ויסב ויעמד׃

<span id="an_18:31">18:31</span> והנה הכושי בא ויאמר הכושי יתבשר אדני
המלך כי שפטך יהוה היום מיד כל הקמים עליך׃

<span id="an_18:32">18:32</span> ויאמר המלך אל הכושי השלום לנער לאבשלום
ויאמר הכושי יהיו כנער איבי אדני המלך וכל אשר קמו עליך לרעה׃

<span id="an_18:33">18:33</span> וירגז המלך ויעל על עלית השער ויבך וכה
אמר בלכתו בני אבשלום בני בני אבשלום מי יתן מותי אני תחתיך אבשלום בני
בני׃

<span id="an_19:1">19:1</span> ויגד ליואב הנה המלך בכה ויתאבל על אבשלם׃

<span id="an_19:2">19:2</span> ותהי התשעה ביום ההוא לאבל לכל העם כי שמע
העם ביום ההוא לאמר נעצב המלך על בנו׃

<span id="an_19:3">19:3</span> ויתגנב העם ביום ההוא לבוא העיר כאשר יתגנב
העם הנכלמים בנוסם במלחמה׃

<span id="an_19:4">19:4</span> והמלך לאט את פניו ויזעק המלך קול גדול בני
אבשלום אבשלום בני בני׃

<span id="an_19:5">19:5</span> ויבא יואב אל המלך הבית ויאמר הבשת היום את
פני כל עבדיך הממלטים את נפשך היום ואת נפש בניך ובנתיך ונפש נשיך ונפש
פלגשיך׃

<span id="an_19:6">19:6</span> לאהבה את שנאיך ולשנא את אהביך כי הגדת
היום כי אין לך שרים ועבדים כי ידעתי היום כי לא אבשלום חי וכלנו היום מתים
כי אז ישר בעיניך׃

<span id="an_19:7">19:7</span> ועתה קום צא ודבר על לב עבדיך כי ביהוה
נשבעתי כי אינך יוצא אם ילין איש אתך הלילה ורעה לך זאת מכל הרעה אשר באה
עליך מנעריך עד עתה׃

<span id="an_19:8">19:8</span> ויקם המלך וישב בשער ולכל העם הגידו לאמר
הנה המלך יושב בשער ויבא כל העם לפני המלך וישראל נס איש לאהליו׃

<span id="an_19:9">19:9</span> ויהי כל העם נדון בכל שבטי ישראל לאמר המלך
הצילנו מכף איבינו והוא מלטנו מכף פלשתים ועתה ברח מן הארץ מעל אבשלום׃

<span id="an_19:10">19:10</span> ואבשלום אשר משחנו עלינו מת במלחמה ועתה
למה אתם מחרשים להשיב את המלך׃

<span id="an_19:11">19:11</span> והמלך דוד שלח אל צדוק ואל אביתר הכהנים
לאמר דברו אל זקני יהודה לאמר למה תהיו אחרנים להשיב את המלך אל ביתו ודבר
כל ישראל בא אל המלך אל ביתו׃

<span id="an_19:12">19:12</span> אחי אתם עצמי ובשרי אתם ולמה תהיו אחרנים
להשיב את המלך׃

<span id="an_19:13">19:13</span> ולעמשא תמרו הלוא עצמי ובשרי אתה כה יעשה
לי אלהים וכה יוסיף אם לא שר צבא תהיה לפני כל הימים תחת יואב׃

<span id="an_19:14">19:14</span> ויט את לבב כל איש יהודה כאיש אחד וישלחו
אל המלך שוב אתה וכל עבדיך׃

<span id="an_19:15">19:15</span> וישב המלך ויבא עד הירדן ויהודה בא
הגלגלה ללכת לקראת המלך להעביר את המלך את הירדן׃

<span id="an_19:16">19:16</span> וימהר שמעי בן גרא בן הימיני אשר מבחורים
וירד עם איש יהודה לקראת המלך דוד׃

<span id="an_19:17">19:17</span> ואלף איש עמו מבנימן וציבא נער בית שאול
וחמשת עשר בניו ועשרים עבדיו אתו וצלחו הירדן לפני המלך׃

<span id="an_19:18">19:18</span> ועברה העברה לעביר את בית המלך ולעשות
הטוב בעינו ושמעי בן גרא נפל לפני המלך בעברו בירדן׃

<span id="an_19:19">19:19</span> ויאמר אל המלך אל יחשב לי אדני עון ואל
תזכר את אשר העוה עבדך ביום אשר יצא אדני המלך מירושלם לשום המלך אל לבו׃

<span id="an_19:20">19:20</span> כי ידע עבדך כי אני חטאתי והנה באתי היום
ראשון לכל בית יוסף לרדת לקראת אדני המלך׃

<span id="an_19:21">19:21</span> ויען אבישי בן צרויה ויאמר התחת זאת לא
יומת שמעי כי קלל את משיח יהוה׃

<span id="an_19:22">19:22</span> ויאמר דוד מה לי ולכם בני צרויה כי תהיו
לי היום לשטן היום יומת איש בישראל כי הלוא ידעתי כי היום אני מלך על
ישראל׃

<span id="an_19:23">19:23</span> ויאמר המלך אל שמעי לא תמות וישבע לו
המלך׃

<span id="an_19:24">19:24</span> ומפבשת בן שאול ירד לקראת המלך ולא עשה
רגליו ולא עשה שפמו ואת בגדיו לא כבס למן היום לכת המלך עד היום אשר בא
בשלום׃

<span id="an_19:25">19:25</span> ויהי כי בא ירושלם לקראת המלך ויאמר לו
המלך למה לא הלכת עמי מפיבשת׃

<span id="an_19:26">19:26</span> ויאמר אדני המלך עבדי רמני כי אמר עבדך
אחבשה לי החמור וארכב עליה ואלך את המלך כי פסח עבדך׃

<span id="an_19:27">19:27</span> וירגל בעבדך אל אדני המלך ואדני המלך
כמלאך האלהים ועשה הטוב בעיניך׃

<span id="an_19:28">19:28</span> כי לא היה כל בית אבי כי אם אנשי מות
לאדני המלך ותשת את עבדך באכלי שלחנך ומה יש לי עוד צדקה ולזעק עוד אל
המלך׃

<span id="an_19:29">19:29</span> ויאמר לו המלך למה תדבר עוד דבריך אמרתי
אתה וציבא תחלקו את השדה׃

<span id="an_19:30">19:30</span> ויאמר מפיבשת אל המלך גם את הכל יקח אחרי
אשר בא אדני המלך בשלום אל ביתו׃

<span id="an_19:31">19:31</span> וברזלי הגלעדי ירד מרגלים ויעבר את המלך
הירדן לשלחו את בירדן׃

<span id="an_19:32">19:32</span> וברזלי זקן מאד בן שמנים שנה והוא כלכל
את המלך בשיבתו במחנים כי איש גדול הוא מאד׃

<span id="an_19:33">19:33</span> ויאמר המלך אל ברזלי אתה עבר אתי וכלכלתי
אתך עמדי בירושלם׃

<span id="an_19:34">19:34</span> ויאמר ברזלי אל המלך כמה ימי שני חיי כי
אעלה את המלך ירושלם׃

<span id="an_19:35">19:35</span> בן שמנים שנה אנכי היום האדע בין טוב לרע
אם יטעם עבדך את אשר אכל ואת אשר אשתה אם אשמע עוד בקול שרים ושרות ולמה
יהיה עבדך עוד למשא אל אדני המלך׃

<span id="an_19:36">19:36</span> כמעט יעבר עבדך את הירדן את המלך ולמה
יגמלני המלך הגמולה הזאת׃

<span id="an_19:37">19:37</span> ישב נא עבדך ואמת בעירי עם קבר אבי ואמי
והנה עבדך כמהם יעבר עם אדני המלך ועשה לו את אשר טוב בעיניך׃

<span id="an_19:38">19:38</span> ויאמר המלך אתי יעבר כמהם ואני אעשה לו
את הטוב בעיניך וכל אשר תבחר עלי אעשה לך׃

<span id="an_19:39">19:39</span> ויעבר כל העם את הירדן והמלך עבר וישק
המלך לברזלי ויברכהו וישב למקמו׃

<span id="an_19:40">19:40</span> ויעבר המלך הגלגלה וכמהן עבר עמו וכל עם
יהודה ויעבירו את המלך וגם חצי עם ישראל׃

<span id="an_19:41">19:41</span> והנה כל איש ישראל באים אל המלך ויאמרו
אל המלך מדוע גנבוך אחינו איש יהודה ויעברו את המלך ואת ביתו את הירדן וכל
אנשי דוד עמו׃

<span id="an_19:42">19:42</span> ויען כל איש יהודה על איש ישראל כי קרוב
המלך אלי ולמה זה חרה לך על הדבר הזה האכול אכלנו מן המלך אם נשאת נשא לנו׃

<span id="an_19:43">19:43</span> ויען איש ישראל את איש יהודה ויאמר עשר
ידות לי במלך וגם בדוד אני ממך ומדוע הקלתני ולא היה דברי ראשון לי להשיב
את מלכי ויקש דבר איש יהודה מדבר איש ישראל׃

<span id="an_20:1">20:1</span> ושם נקרא איש בליעל ושמו שבע בן בכרי איש
ימיני ויתקע בשפר ויאמר אין לנו חלק בדוד ולא נחלה לנו בבן ישי איש לאהליו
ישראל׃

<span id="an_20:2">20:2</span> ויעל כל איש ישראל מאחרי דוד אחרי שבע בן
בכרי ואיש יהודה דבקו במלכם מן הירדן ועד ירושלם׃

<span id="an_20:3">20:3</span> ויבא דוד אל ביתו ירושלם ויקח המלך את עשר
נשים פלגשים אשר הניח לשמר הבית ויתנם בית משמרת ויכלכלם ואליהם לא בא
ותהיינה צררות עד יום מתן אלמנות חיות׃

<span id="an_20:4">20:4</span> ויאמר המלך אל עמשא הזעק לי את איש יהודה
שלשת ימים ואתה פה עמד׃

<span id="an_20:5">20:5</span> וילך עמשא להזעיק את יהודה וייחר מן המועד
אשר יעדו׃

<span id="an_20:6">20:6</span> ויאמר דוד אל אבישי עתה ירע לנו שבע בן
בכרי מן אבשלום אתה קח את עבדי אדניך ורדף אחריו פן מצא לו ערים בצרות
והציל עיננו׃

<span id="an_20:7">20:7</span> ויצאו אחריו אנשי יואב והכרתי והפלתי וכל
הגברים ויצאו מירושלם לרדף אחרי שבע בן בכרי׃

<span id="an_20:8">20:8</span> הם עם האבן הגדולה אשר בגבעון ועמשא בא
לפניהם ויואב חגור מדו לבשו ועלו חגור חרב מצמדת על מתניו בתערה והוא יצא
ותפל׃

<span id="an_20:9">20:9</span> ויאמר יואב לעמשא השלום אתה אחי ותחז יד
ימין יואב בזקן עמשא לנשק לו׃

<span id="an_20:10">20:10</span> ועמשא לא נשמר בחרב אשר ביד יואב ויכהו
בה אל החמש וישפך מעיו ארצה ולא שנה לו וימת ויואב ואבישי אחיו רדף אחרי
שבע בן בכרי׃

<span id="an_20:11">20:11</span> ואיש עמד עליו מנערי יואב ויאמר מי אשר
חפץ ביואב ומי אשר לדוד אחרי יואב׃

<span id="an_20:12">20:12</span> ועמשא מתגלל בדם בתוך המסלה וירא האיש כי
עמד כל העם ויסב את עמשא מן המסלה השדה וישלך עליו בגד כאשר ראה כל הבא
עליו ועמד׃

<span id="an_20:13">20:13</span> כאשר הגה מן המסלה עבר כל איש אחרי יואב
לרדף אחרי שבע בן בכרי׃

<span id="an_20:14">20:14</span> ויעבר בכל שבטי ישראל אבלה ובית מעכה וכל
הברים ויקלהו ויבאו אף אחריו׃

<span id="an_20:15">20:15</span> ויבאו ויצרו עליו באבלה בית המעכה וישפכו
סללה אל העיר ותעמד בחל וכל העם אשר את יואב משחיתם להפיל החומה׃

<span id="an_20:16">20:16</span> ותקרא אשה חכמה מן העיר שמעו שמעו אמרו
נא אל יואב קרב עד הנה ואדברה אליך׃

<span id="an_20:17">20:17</span> ויקרב אליה ותאמר האשה האתה יואב ויאמר
אני ותאמר לו שמע דברי אמתך ויאמר שמע אנכי׃

<span id="an_20:18">20:18</span> ותאמר לאמר דבר ידברו בראשנה לאמר שאל
ישאלו באבל וכן התמו׃

<span id="an_20:19">20:19</span> אנכי שלמי אמוני ישראל אתה מבקש להמית
עיר ואם בישראל למה תבלע נחלת יהוה׃

<span id="an_20:20">20:20</span> ויען יואב ויאמר חלילה חלילה לי אם אבלע
ואם אשחית׃

<span id="an_20:21">20:21</span> לא כן הדבר כי איש מהר אפרים שבע בן בכרי
שמו נשא ידו במלך בדוד תנו אתו לבדו ואלכה מעל העיר ותאמר האשה אל יואב הנה
ראשו משלך אליך בעד החומה׃

<span id="an_20:22">20:22</span> ותבוא האשה אל כל העם בחכמתה ויכרתו את
ראש שבע בן בכרי וישלכו אל יואב ויתקע בשופר ויפצו מעל העיר איש לאהליו
ויואב שב ירושלם אל המלך׃

<span id="an_20:23">20:23</span> ויואב אל כל הצבא ישראל ובניה בן יהוידע
על הכרי ועל הפלתי׃

<span id="an_20:24">20:24</span> ואדרם על המס ויהושפט בן אחילוד המזכיר׃

<span id="an_20:25">20:25</span> ושיא ספר וצדוק ואביתר כהנים׃

<span id="an_20:26">20:26</span> וגם עירא היארי היה כהן לדוד׃

<span id="an_21:1">21:1</span> ויהי רעב בימי דוד שלש שנים שנה אחרי שנה
ויבקש דוד את פני יהוה ויאמר יהוה אל שאול ואל בית הדמים על אשר המית את
הגבענים׃

<span id="an_21:2">21:2</span> ויקרא המלך לגבענים ויאמר אליהם והגבענים
לא מבני ישראל המה כי אם מיתר האמרי ובני ישראל נשבעו להם ויבקש שאול להכתם
בקנאתו לבני ישראל ויהודה׃

<span id="an_21:3">21:3</span> ויאמר דוד אל הגבענים מה אעשה לכם ובמה
אכפר וברכו את נחלת יהוה׃

<span id="an_21:4">21:4</span> ויאמרו לו הגבענים אין לי כסף וזהב עם שאול
ועם ביתו ואין לנו איש להמית בישראל ויאמר מה אתם אמרים אעשה לכם׃

<span id="an_21:5">21:5</span> ויאמרו אל המלך האיש אשר כלנו ואשר דמה לנו
נשמדנו מהתיצב בכל גבל ישראל׃

<span id="an_21:6">21:6</span> ינתן לנו שבעה אנשים מבניו והוקענום ליהוה
בגבעת שאול בחיר יהוה ויאמר המלך אני אתן׃

<span id="an_21:7">21:7</span> ויחמל המלך על מפיבשת בן יהונתן בן שאול על
שבעת יהוה אשר בינתם בין דוד ובין יהונתן בן שאול׃

<span id="an_21:8">21:8</span> ויקח המלך את שני בני רצפה בת איה אשר ילדה
לשאול את ארמני ואת מפבשת ואת חמשת בני מיכל בת שאול אשר ילדה לעדריאל בן
ברזלי המחלתי׃

<span id="an_21:9">21:9</span> ויתנם ביד הגבענים ויקיעם בהר לפני יהוה
ויפלו שבעתים יחד והם המתו בימי קציר בראשנים תחלת קציר שערים׃

<span id="an_21:10">21:10</span> ותקח רצפה בת איה את השק ותטהו לה אל
הצור מתחלת קציר עד נתך מים עליהם מן השמים ולא נתנה עוף השמים לנוח עליהם
יומם ואת חית השדה לילה׃

<span id="an_21:11">21:11</span> ויגד לדוד את אשר עשתה רצפה בת איה פלגש
שאול׃

<span id="an_21:12">21:12</span> וילך דוד ויקח את עצמות שאול ואת עצמות
יהונתן בנו מאת בעלי יביש גלעד אשר גנבו אתם מרחב בית שן אשר תלום שם
הפלשתים ביום הכות פלשתים את שאול בגלבע׃

<span id="an_21:13">21:13</span> ויעל משם את עצמות שאול ואת עצמות יהונתן
בנו ויאספו את עצמות המוקעים׃

<span id="an_21:14">21:14</span> ויקברו את עצמות שאול ויהונתן בנו בארץ
בנימן בצלע בקבר קיש אביו ויעשו כל אשר צוה המלך ויעתר אלהים לארץ אחרי כן׃

<span id="an_21:15">21:15</span> ותהי עוד מלחמה לפלשתים את ישראל וירד
דוד ועבדיו עמו וילחמו את פלשתים ויעף דוד׃

<span id="an_21:16">21:16</span> וישבו בנב אשר בילידי הרפה ומשקל קינו
שלש מאות משקל נחשת והוא חגור חדשה ויאמר להכות את דוד׃

<span id="an_21:17">21:17</span> ויעזר לו אבישי בן צרויה ויך את הפלשתי
וימיתהו אז נשבעו אנשי דוד לו לאמר לא תצא עוד אתנו למלחמה ולא תכבה את נר
ישראל׃

<span id="an_21:18">21:18</span> ויהי אחרי כן ותהי עוד המלחמה בגוב עם
פלשתים אז הכה סבכי החשתי את סף אשר בילדי הרפה׃

<span id="an_21:19">21:19</span> ותהי עוד המלחמה בגוב עם פלשתים ויך
אלחנן בן יערי ארגים בית הלחמי את גלית הגתי ועץ חניתו כמנור ארגים׃

<span id="an_21:20">21:20</span> ותהי עוד מלחמה בגת ויהי איש מדין ואצבעת
ידיו ואצבעות רגליו שש ושש עשרים וארבע מספר וגם הוא ילד להרפה׃

<span id="an_21:21">21:21</span> ויחרף את ישראל ויכהו יהונתן בן שמעי אחי
דוד׃

<span id="an_21:22">21:22</span> את ארבעת אלה ילדו להרפה בגת ויפלו ביד
דוד וביד עבדיו׃

<span id="an_22:1">22:1</span> וידבר דוד ליהוה את דברי השירה הזאת ביום
הציל יהוה אתו מכף כל איביו ומכף שאול׃

<span id="an_22:2">22:2</span> ויאמר יהוה סלעי ומצדתי ומפלטי לי׃

<span id="an_22:3">22:3</span> אלהי צורי אחסה בו מגני וקרן ישעי משגבי
ומנוסי משעי מחמס תשעני׃

<span id="an_22:4">22:4</span> מהלל אקרא יהוה ומאיבי אושע׃

<span id="an_22:5">22:5</span> כי אפפני משברי מות נחלי בליעל יבעתני׃

<span id="an_22:6">22:6</span> חבלי שאול סבני קדמני מקשי מות׃

<span id="an_22:7">22:7</span> בצר לי אקרא יהוה ואל אלהי אקרא וישמע
מהיכלו קולי ושועתי באזניו׃

<span id="an_22:8">22:8</span> ותגעש ותרעש הארץ מוסדות השמים ירגזו
ויתגעשו כי חרה לו׃

<span id="an_22:9">22:9</span> עלה עשן באפו ואש מפיו תאכל גחלים בערו
ממנו׃

<span id="an_22:10">22:10</span> ויט שמים וירד וערפל תחת רגליו׃

<span id="an_22:11">22:11</span> וירכב על כרוב ויעף וירא על כנפי רוח׃

<span id="an_22:12">22:12</span> וישת חשך סביבתיו סכות חשרת מים עבי
שחקים׃

<span id="an_22:13">22:13</span> מנגה נגדו בערו גחלי אש׃

<span id="an_22:14">22:14</span> ירעם מן שמים יהוה ועליון יתן קולו׃

<span id="an_22:15">22:15</span> וישלח חצים ויפיצם ברק ויהמם׃

<span id="an_22:16">22:16</span> ויראו אפקי ים יגלו מסדות תבל בגערת יהוה
מנשמת רוח אפו׃

<span id="an_22:17">22:17</span> ישלח ממרום יקחני ימשני ממים רבים׃

<span id="an_22:18">22:18</span> יצילני מאיבי עז משנאי כי אמצו ממני׃

<span id="an_22:19">22:19</span> יקדמני ביום אידי ויהי יהוה משען לי׃

<span id="an_22:20">22:20</span> ויצא למרחב אתי יחלצני כי חפץ בי׃

<span id="an_22:21">22:21</span> יגמלני יהוה כצדקתי כבר ידי ישיב לי׃

<span id="an_22:22">22:22</span> כי שמרתי דרכי יהוה ולא רשעתי מאלהי׃

<span id="an_22:23">22:23</span> כי כל משפטו לנגדי וחקתיו לא אסור ממנה׃

<span id="an_22:24">22:24</span> ואהיה תמים לו ואשתמרה מעוני׃

<span id="an_22:25">22:25</span> וישב יהוה לי כצדקתי כברי לנגד עיניו׃

<span id="an_22:26">22:26</span> עם חסיד תתחסד עם גבור תמים תתמם׃

<span id="an_22:27">22:27</span> עם נבר תתבר ועם עקש תתפל׃

<span id="an_22:28">22:28</span> ואת עם עני תושיע ועיניך על רמים תשפיל׃

<span id="an_22:29">22:29</span> כי אתה נירי יהוה ויהוה יגיה חשכי׃

<span id="an_22:30">22:30</span> כי בכה ארוץ גדוד באלהי אדלג שור׃

<span id="an_22:31">22:31</span> האל תמים דרכו אמרת יהוה צרופה מגן הוא
לכל החסים בו׃

<span id="an_22:32">22:32</span> כי מי אל מבלעדי יהוה ומי צור מבלעדי
אלהינו׃

<span id="an_22:33">22:33</span> האל מעוזי חיל ויתר תמים דרכו׃

<span id="an_22:34">22:34</span> משוה רגליו כאילות ועל במותי יעמדני׃

<span id="an_22:35">22:35</span> מלמד ידי למלחמה ונחת קשת נחושה זרעתי׃

<span id="an_22:36">22:36</span> ותתן לי מגן ישעך וענתך תרבני׃

<span id="an_22:37">22:37</span> תרחיב צעדי תחתני ולא מעדו קרסלי׃

<span id="an_22:38">22:38</span> ארדפה איבי ואשמידם ולא אשוב עד כלותם׃

<span id="an_22:39">22:39</span> ואכלם ואמחצם ולא יקומון ויפלו תחת רגלי׃

<span id="an_22:40">22:40</span> ותזרני חיל למלחמה תכריע קמי תחתני׃

<span id="an_22:41">22:41</span> ואיבי תתה לי ערף משנאי ואצמיתם׃

<span id="an_22:42">22:42</span> ישעו ואין משיע אל יהוה ולא ענם׃

<span id="an_22:43">22:43</span> ואשחקם כעפר ארץ כטיט חוצות אדקם ארקעם׃

<span id="an_22:44">22:44</span> ותפלטני מריבי עמי תשמרני לראש גוים עם
לא ידעתי יעבדני׃

<span id="an_22:45">22:45</span> בני נכר יתכחשו לי לשמוע אזן ישמעו לי׃

<span id="an_22:46">22:46</span> בני נכר יבלו ויחגרו ממסגרותם׃

<span id="an_22:47">22:47</span> חי יהוה וברוך צורי וירם אלהי צור ישעי׃

<span id="an_22:48">22:48</span> האל הנתן נקמת לי ומוריד עמים תחתני׃

<span id="an_22:49">22:49</span> ומוציאי מאיבי ומקמי תרוממני מאיש חמסים
תצילני׃

<span id="an_22:50">22:50</span> על כן אודך יהוה בגוים ולשמך אזמר׃

<span id="an_22:51">22:51</span> מגדיל ישועות מלכו ועשה חסד למשיחו לדוד
ולזרעו עד עולם׃

<span id="an_23:1">23:1</span> ואלה דברי דוד האחרנים נאם דוד בן ישי ונאם
הגבר הקם על משיח אלהי יעקב ונעים זמרות ישראל׃

<span id="an_23:2">23:2</span> רוח יהוה דבר בי ומלתו על לשוני׃

<span id="an_23:3">23:3</span> אמר אלהי ישראל לי דבר צור ישראל מושל באדם
צדיק מושל יראת אלהים׃

<span id="an_23:4">23:4</span> וכאור בקר יזרח שמש בקר לא עבות מנגה ממטר
דשא מארץ׃

<span id="an_23:5">23:5</span> כי לא כן ביתי עם אל כי ברית עולם שם לי
ערוכה בכל ושמרה כי כל ישעי וכל חפץ כי לא יצמיח׃

<span id="an_23:6">23:6</span> ובליעל כקוץ מנד כלהם כי לא ביד יקחו׃

<span id="an_23:7">23:7</span> ואיש יגע בהם ימלא ברזל ועץ חנית ובאש שרוף
ישרפו בשבת׃

<span id="an_23:8">23:8</span> אלה שמות הגברים אשר לדוד ישב בשבת תחכמני
ראש השלשי הוא עדינו העצנו על שמנה מאות חלל בפעם אחד׃

<span id="an_23:9">23:9</span> ואחרו אלעזר בן דדי בן אחחי בשלשה גברים עם
דוד בחרפם בפלשתים נאספו שם למלחמה ויעלו איש ישראל׃

<span id="an_23:10">23:10</span> הוא קם ויך בפלשתים עד כי יגעה ידו ותדבק
ידו אל החרב ויעש יהוה תשועה גדולה ביום ההוא והעם ישבו אחריו אך לפשט׃

<span id="an_23:11">23:11</span> ואחריו שמא בן אגא הררי ויאספו פלשתים
לחיה ותהי שם חלקת השדה מלאה עדשים והעם נס מפני פלשתים׃

<span id="an_23:12">23:12</span> ויתיצב בתוך החלקה ויצילה ויך את פלשתים
ויעש יהוה תשועה גדולה׃

<span id="an_23:13">23:13</span> וירדו שלשים מהשלשים ראש ויבאו אל קציר
אל דוד אל מערת עדלם וחית פלשתים חנה בעמק רפאים׃

<span id="an_23:14">23:14</span> ודוד אז במצודה ומצב פלשתים אז בית לחם׃

<span id="an_23:15">23:15</span> ויתאוה דוד ויאמר מי ישקני מים מבאר בית
לחם אשר בשער׃

<span id="an_23:16">23:16</span> ויבקעו שלשת הגברים במחנה פלשתים וישאבו
מים מבאר בית לחם אשר בשער וישאו ויבאו אל דוד ולא אבה לשתותם ויסך אתם
ליהוה׃

<span id="an_23:17">23:17</span> ויאמר חלילה לי יהוה מעשתי זאת הדם
האנשים ההלכים בנפשותם ולא אבה לשתותם אלה עשו שלשת הגברים׃

<span id="an_23:18">23:18</span> ואבישי אחי יואב בן צרויה הוא ראש השלשי
והוא עורר את חניתו על שלש מאות חלל ולו שם בשלשה׃

<span id="an_23:19">23:19</span> מן השלשה הכי נכבד ויהי להם לשר ועד
השלשה לא בא׃

<span id="an_23:20">23:20</span> ובניהו בן יהוידע בן איש חי רב פעלים
מקבצאל הוא הכה את שני אראל מואב והוא ירד והכה את האריה בתוך הבאר ביום
השלג׃

<span id="an_23:21">23:21</span> והוא הכה את איש מצרי אשר מראה וביד
המצרי חנית וירד אליו בשבט ויגזל את החנית מיד המצרי ויהרגהו בחניתו׃

<span id="an_23:22">23:22</span> אלה עשה בניהו בן יהוידע ולו שם בשלשה
הגברים׃

<span id="an_23:23">23:23</span> מן השלשים נכבד ואל השלשה לא בא וישמהו
דוד אל משמעתו׃

<span id="an_23:24">23:24</span> עשה אל אחי יואב בשלשים אלחנן בן דדו בית
לחם׃

<span id="an_23:25">23:25</span> שמה החרדי אליקא החרדי׃

<span id="an_23:26">23:26</span> חלץ הפלטי עירא בן עקש התקועי׃

<span id="an_23:27">23:27</span> אביעזר הענתתי מבני החשתי׃

<span id="an_23:28">23:28</span> צלמון האחחי מהרי הנטפתי׃

<span id="an_23:29">23:29</span> חלב בן בענה הנטפתי אתי בן ריבי מגבעת
בני בנימן׃

<span id="an_23:30">23:30</span> בניהו פרעתני הדי מנחלי געש׃

<span id="an_23:31">23:31</span> אבי עלבון הערבתי עזמות הברחמי׃

<span id="an_23:32">23:32</span> אליחבא השעלבני בני ישן יהונתן׃

<span id="an_23:33">23:33</span> שמה ההררי אחיאם בן שרר האררי׃

<span id="an_23:34">23:34</span> אליפלט בן אחסבי בן המעכתי אליעם בן
אחיתפל הגלני׃

<span id="an_23:35">23:35</span> חצרו הכרמלי פערי הארבי׃

<span id="an_23:36">23:36</span> יגאל בן נתן מצבה בני הגדי׃

<span id="an_23:37">23:37</span> צלק העמני נחרי הבארתי נשאי כלי יואב בן
צריה׃

<span id="an_23:38">23:38</span> עירא היתרי גרב היתרי׃

<span id="an_23:39">23:39</span> אוריה החתי כל שלשים ושבעה׃

<span id="an_24:1">24:1</span> ויסף אף יהוה לחרות בישראל ויסת את דוד בהם
לאמר לך מנה את ישראל ואת יהודה׃

<span id="an_24:2">24:2</span> ויאמר המלך אל יואב שר החיל אשר אתו שוט נא
בכל שבטי ישראל מדן ועד באר שבע ופקדו את העם וידעתי את מספר העם׃

<span id="an_24:3">24:3</span> ויאמר יואב אל המלך ויוסף יהוה אלהיך אל
העם כהם וכהם מאה פעמים ועיני אדני המלך ראות ואדני המלך למה חפץ בדבר הזה׃

<span id="an_24:4">24:4</span> ויחזק דבר המלך אל יואב ועל שרי החיל ויצא
יואב ושרי החיל לפני המלך לפקד את העם את ישראל׃

<span id="an_24:5">24:5</span> ויעברו את הירדן ויחנו בערוער ימין העיר
אשר בתוך הנחל הגד ואל יעזר׃

<span id="an_24:6">24:6</span> ויבאו הגלעדה ואל ארץ תחתים חדשי ויבאו דנה
יען וסביב אל צידון׃

<span id="an_24:7">24:7</span> ויבאו מבצר צר וכל ערי החוי והכנעני ויצאו
אל נגב יהודה באר שבע׃

<span id="an_24:8">24:8</span> וישטו בכל הארץ ויבאו מקצה תשעה חדשים
ועשרים יום ירושלם׃

<span id="an_24:9">24:9</span> ויתן יואב את מספר מפקד העם אל המלך ותהי
ישראל שמנה מאות אלף איש חיל שלף חרב ואיש יהודה חמש מאות אלף איש׃

<span id="an_24:10">24:10</span> ויך לב דוד אתו אחרי כן ספר את העם ויאמר
דוד אל יהוה חטאתי מאד אשר עשיתי ועתה יהוה העבר נא את עון עבדך כי נסכלתי
מאד׃

<span id="an_24:11">24:11</span> ויקם דוד בבקר ודבר יהוה היה אל גד הנביא
חזה דוד לאמר׃

<span id="an_24:12">24:12</span> הלוך ודברת אל דוד כה אמר יהוה שלש אנכי
נוטל עליך בחר לך אחת מהם ואעשה לך׃

<span id="an_24:13">24:13</span> ויבא גד אל דוד ויגד לו ויאמר לו התבוא
לך שבע שנים רעב בארצך אם שלשה חדשים נסך לפני צריך והוא רדפך ואם היות
שלשת ימים דבר בארצך עתה דע וראה מה אשיב שלחי דבר׃

<span id="an_24:14">24:14</span> ויאמר דוד אל גד צר לי מאד נפלה נא ביד
יהוה כי רבים רחמו וביד אדם אל אפלה׃

<span id="an_24:15">24:15</span> ויתן יהוה דבר בישראל מהבקר ועד עת מועד
וימת מן העם מדן ועד באר שבע שבעים אלף איש׃

<span id="an_24:16">24:16</span> וישלח ידו המלאך ירושלם לשחתה וינחם יהוה
אל הרעה ויאמר למלאך המשחית בעם רב עתה הרף ידך ומלאך יהוה היה עם גרן
האורנה היבסי׃

<span id="an_24:17">24:17</span> ויאמר דוד אל יהוה בראתו את המלאך המכה
בעם ויאמר הנה אנכי חטאתי ואנכי העויתי ואלה הצאן מה עשו תהי נא ידך בי
ובבית אבי׃

<span id="an_24:18">24:18</span> ויבא גד אל דוד ביום ההוא ויאמר לו עלה
הקם ליהוה מזבח בגרן ארניה היבסי׃

<span id="an_24:19">24:19</span> ויעל דוד כדבר גד כאשר צוה יהוה׃

<span id="an_24:20">24:20</span> וישקף ארונה וירא את המלך ואת עבדיו
עברים עליו ויצא ארונה וישתחו למלך אפיו ארצה׃

<span id="an_24:21">24:21</span> ויאמר ארונה מדוע בא אדני המלך אל עבדו
ויאמר דוד לקנות מעמך את הגרן לבנות מזבח ליהוה ותעצר המגפה מעל העם׃

<span id="an_24:22">24:22</span> ויאמר ארונה אל דוד יקח ויעל אדני המלך
הטוב בעינו ראה הבקר לעלה והמרגים וכלי הבקר לעצים׃

<span id="an_24:23">24:23</span> הכל נתן ארונה המלך למלך ויאמר ארונה אל
המלך יהוה אלהיך ירצך׃

<span id="an_24:24">24:24</span> ויאמר המלך אל ארונה לא כי קנו אקנה
מאותך במחיר ולא אעלה ליהוה אלהי עלות חנם ויקן דוד את הגרן ואת הבקר בכסף
שקלים חמשים׃

<span id="an_24:25">24:25</span> ויבן שם דוד מזבח ליהוה ויעל עלות ושלמים
ויעתר יהוה לארץ ותעצר המגפה מעל ישראל׃

------------------------------------------------------------------------

[Next: 1 Kings](kg1.md)
