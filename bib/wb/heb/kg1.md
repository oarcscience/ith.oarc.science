[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa2)  [Next](kg2.md) 

------------------------------------------------------------------------

### Modern Hebrew Bible: 1 Kings

<span id="an_1:1">1:1</span> והמלך דוד זקן בא בימים ויכסהו בבגדים ולא
יחם לו׃

<span id="an_1:2">1:2</span> ויאמרו לו עבדיו יבקשו לאדני המלך נערה בתולה
ועמדה לפני המלך ותהי לו סכנת ושכבה בחיקך וחם לאדני המלך׃

<span id="an_1:3">1:3</span> ויבקשו נערה יפה בכל גבול ישראל וימצאו את
אבישג השונמית ויבאו אתה למלך׃

<span id="an_1:4">1:4</span> והנערה יפה עד מאד ותהי למלך סכנת ותשרתהו
והמלך לא ידעה׃

<span id="an_1:5">1:5</span> ואדניה בן חגית מתנשא לאמר אני אמלך ויעש לו
רכב ופרשים וחמשים איש רצים לפניו׃

<span id="an_1:6">1:6</span> ולא עצבו אביו מימיו לאמר מדוע ככה עשית וגם
הוא טוב תאר מאד ואתו ילדה אחרי אבשלום׃

<span id="an_1:7">1:7</span> ויהיו דבריו עם יואב בן צרויה ועם אביתר הכהן
ויעזרו אחרי אדניה׃

<span id="an_1:8">1:8</span> וצדוק הכהן ובניהו בן יהוידע ונתן הנביא
ושמעי ורעי והגבורים אשר לדוד לא היו עם אדניהו׃

<span id="an_1:9">1:9</span> ויזבח אדניהו צאן ובקר ומריא עם אבן הזחלת
אשר אצל עין רגל ויקרא את כל אחיו בני המלך ולכל אנשי יהודה עבדי המלך׃

<span id="an_1:10">1:10</span> ואת נתן הנביא ובניהו ואת הגבורים ואת שלמה
אחיו לא קרא׃

<span id="an_1:11">1:11</span> ויאמר נתן אל בת שבע אם שלמה לאמר הלוא
שמעת כי מלך אדניהו בן חגית ואדנינו דוד לא ידע׃

<span id="an_1:12">1:12</span> ועתה לכי איעצך נא עצה ומלטי את נפשך ואת
נפש בנך שלמה׃

<span id="an_1:13">1:13</span> לכי ובאי אל המלך דוד ואמרת אליו הלא אתה
אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע
מלך אדניהו׃

<span id="an_1:14">1:14</span> הנה עודך מדברת שם עם המלך ואני אבוא אחריך
ומלאתי את דבריך׃

<span id="an_1:15">1:15</span> ותבא בת שבע אל המלך החדרה והמלך זקן מאד
ואבישג השונמית משרת את המלך׃

<span id="an_1:16">1:16</span> ותקד בת שבע ותשתחו למלך ויאמר המלך מה לך׃

<span id="an_1:17">1:17</span> ותאמר לו אדני אתה נשבעת ביהוה אלהיך לאמתך
כי שלמה בנך ימלך אחרי והוא ישב על כסאי׃

<span id="an_1:18">1:18</span> ועתה הנה אדניה מלך ועתה אדני המלך לא
ידעת׃

<span id="an_1:19">1:19</span> ויזבח שור ומריא וצאן לרב ויקרא לכל בני
המלך ולאביתר הכהן וליאב שר הצבא ולשלמה עבדך לא קרא׃

<span id="an_1:20">1:20</span> ואתה אדני המלך עיני כל ישראל עליך להגיד
להם מי ישב על כסא אדני המלך אחריו׃

<span id="an_1:21">1:21</span> והיה כשכב אדני המלך עם אבתיו והייתי אני
ובני שלמה חטאים׃

<span id="an_1:22">1:22</span> והנה עודנה מדברת עם המלך ונתן הנביא בא׃

<span id="an_1:23">1:23</span> ויגידו למלך לאמר הנה נתן הנביא ויבא לפני
המלך וישתחו למלך על אפיו ארצה׃

<span id="an_1:24">1:24</span> ויאמר נתן אדני המלך אתה אמרת אדניהו ימלך
אחרי והוא ישב על כסאי׃

<span id="an_1:25">1:25</span> כי ירד היום ויזבח שור ומריא וצאן לרב
ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו
יחי המלך אדניהו׃

<span id="an_1:26">1:26</span> ולי אני עבדך ולצדק הכהן ולבניהו בן יהוידע
ולשלמה עבדך לא קרא׃

<span id="an_1:27">1:27</span> אם מאת אדני המלך נהיה הדבר הזה ולא הודעת
את עבדיך מי ישב על כסא אדני המלך אחריו׃

<span id="an_1:28">1:28</span> ויען המלך דוד ויאמר קראו לי לבת שבע ותבא
לפני המלך ותעמד לפני המלך׃

<span id="an_1:29">1:29</span> וישבע המלך ויאמר חי יהוה אשר פדה את נפשי
מכל צרה׃

<span id="an_1:30">1:30</span> כי כאשר נשבעתי לך ביהוה אלהי ישראל לאמר
כי שלמה בנך ימלך אחרי והוא ישב על כסאי תחתי כי כן אעשה היום הזה׃

<span id="an_1:31">1:31</span> ותקד בת שבע אפים ארץ ותשתחו למלך ותאמר
יחי אדני המלך דוד לעלם׃

<span id="an_1:32">1:32</span> ויאמר המלך דוד קראו לי לצדוק הכהן ולנתן
הנביא ולבניהו בן יהוידע ויבאו לפני המלך׃

<span id="an_1:33">1:33</span> ויאמר המלך להם קחו עמכם את עבדי אדניכם
והרכבתם את שלמה בני על הפרדה אשר לי והורדתם אתו אל גחון׃

<span id="an_1:34">1:34</span> ומשח אתו שם צדוק הכהן ונתן הנביא למלך על
ישראל ותקעתם בשופר ואמרתם יחי המלך שלמה׃

<span id="an_1:35">1:35</span> ועליתם אחריו ובא וישב על כסאי והוא ימלך
תחתי ואתו צויתי להיות נגיד על ישראל ועל יהודה׃

<span id="an_1:36">1:36</span> ויען בניהו בן יהוידע את המלך ויאמר אמן כן
יאמר יהוה אלהי אדני המלך׃

<span id="an_1:37">1:37</span> כאשר היה יהוה עם אדני המלך כן יהי עם שלמה
ויגדל את כסאו מכסא אדני המלך דוד׃

<span id="an_1:38">1:38</span> וירד צדוק הכהן ונתן הנביא ובניהו בן
יהוידע והכרתי והפלתי וירכבו את שלמה על פרדת המלך דוד וילכו אתו על גחון׃

<span id="an_1:39">1:39</span> ויקח צדוק הכהן את קרן השמן מן האהל וימשח
את שלמה ויתקעו בשופר ויאמרו כל העם יחי המלך שלמה׃

<span id="an_1:40">1:40</span> ויעלו כל העם אחריו והעם מחללים בחללים
ושמחים שמחה גדולה ותבקע הארץ בקולם׃

<span id="an_1:41">1:41</span> וישמע אדניהו וכל הקראים אשר אתו והם כלו
לאכל וישמע יואב את קול השופר ויאמר מדוע קול הקריה הומה׃

<span id="an_1:42">1:42</span> עודנו מדבר והנה יונתן בן אביתר הכהן בא
ויאמר אדניהו בא כי איש חיל אתה וטוב תבשר׃

<span id="an_1:43">1:43</span> ויען יונתן ויאמר לאדניהו אבל אדנינו המלך
דוד המליך את שלמה׃

<span id="an_1:44">1:44</span> וישלח אתו המלך את צדוק הכהן ואת נתן הנביא
ובניהו בן יהוידע והכרתי והפלתי וירכבו אתו על פרדת המלך׃

<span id="an_1:45">1:45</span> וימשחו אתו צדוק הכהן ונתן הנביא למלך
בגחון ויעלו משם שמחים ותהם הקריה הוא הקול אשר שמעתם׃

<span id="an_1:46">1:46</span> וגם ישב שלמה על כסא המלוכה׃

<span id="an_1:47">1:47</span> וגם באו עבדי המלך לברך את אדנינו המלך דוד
לאמר ייטב אלהיך את שם שלמה משמך ויגדל את כסאו מכסאך וישתחו המלך על
המשכב׃

<span id="an_1:48">1:48</span> וגם ככה אמר המלך ברוך יהוה אלהי ישראל אשר
נתן היום ישב על כסאי ועיני ראות׃

<span id="an_1:49">1:49</span> ויחרדו ויקמו כל הקראים אשר לאדניהו וילכו
איש לדרכו׃

<span id="an_1:50">1:50</span> ואדניהו ירא מפני שלמה ויקם וילך ויחזק
בקרנות המזבח׃

<span id="an_1:51">1:51</span> ויגד לשלמה לאמר הנה אדניהו ירא את המלך
שלמה והנה אחז בקרנות המזבח לאמר ישבע לי כיום המלך שלמה אם ימית את עבדו
בחרב׃

<span id="an_1:52">1:52</span> ויאמר שלמה אם יהיה לבן חיל לא יפל משערתו
ארצה ואם רעה תמצא בו ומת׃

<span id="an_1:53">1:53</span> וישלח המלך שלמה וירדהו מעל המזבח ויבא
וישתחו למלך שלמה ויאמר לו שלמה לך לביתך׃

<span id="an_2:1">2:1</span> ויקרבו ימי דוד למות ויצו את שלמה בנו לאמר׃

<span id="an_2:2">2:2</span> אנכי הלך בדרך כל הארץ וחזקת והיית לאיש׃

<span id="an_2:3">2:3</span> ושמרת את משמרת יהוה אלהיך ללכת בדרכיו לשמר
חקתיו מצותיו ומשפטיו ועדותיו ככתוב בתורת משה למען תשכיל את כל אשר תעשה
ואת כל אשר תפנה שם׃

<span id="an_2:4">2:4</span> למען יקים יהוה את דברו אשר דבר עלי לאמר אם
ישמרו בניך את דרכם ללכת לפני באמת בכל לבבם ובכל נפשם לאמר לא יכרת לך איש
מעל כסא ישראל׃

<span id="an_2:5">2:5</span> וגם אתה ידעת את אשר עשה לי יואב בן צרויה
אשר עשה לשני שרי צבאות ישראל לאבנר בן נר ולעמשא בן יתר ויהרגם וישם דמי
מלחמה בשלם ויתן דמי מלחמה בחגרתו אשר במתניו ובנעלו אשר ברגליו׃

<span id="an_2:6">2:6</span> ועשית כחכמתך ולא תורד שיבתו בשלם שאל׃

<span id="an_2:7">2:7</span> ולבני ברזלי הגלעדי תעשה חסד והיו באכלי
שלחנך כי כן קרבו אלי בברחי מפני אבשלום אחיך׃

<span id="an_2:8">2:8</span> והנה עמך שמעי בן גרא בן הימיני מבחרים והוא
קללני קללה נמרצת ביום לכתי מחנים והוא ירד לקראתי הירדן ואשבע לו ביהוה
לאמר אם אמיתך בחרב׃

<span id="an_2:9">2:9</span> ועתה אל תנקהו כי איש חכם אתה וידעת את אשר
תעשה לו והורדת את שיבתו בדם שאול׃

<span id="an_2:10">2:10</span> וישכב דוד עם אבתיו ויקבר בעיר דוד׃

<span id="an_2:11">2:11</span> והימים אשר מלך דוד על ישראל ארבעים שנה
בחברון מלך שבע שנים ובירושלם מלך שלשים ושלש שנים׃

<span id="an_2:12">2:12</span> ושלמה ישב על כסא דוד אביו ותכן מלכתו מאד׃

<span id="an_2:13">2:13</span> ויבא אדניהו בן חגית אל בת שבע אם שלמה
ותאמר השלום באך ויאמר שלום׃

<span id="an_2:14">2:14</span> ויאמר דבר לי אליך ותאמר דבר׃

<span id="an_2:15">2:15</span> ויאמר את ידעת כי לי היתה המלוכה ועלי שמו
כל ישראל פניהם למלך ותסב המלוכה ותהי לאחי כי מיהוה היתה לו׃

<span id="an_2:16">2:16</span> ועתה שאלה אחת אנכי שאל מאתך אל תשבי את
פני ותאמר אליו דבר׃

<span id="an_2:17">2:17</span> ויאמר אמרי נא לשלמה המלך כי לא ישיב את
פניך ויתן לי את אבישג השונמית לאשה׃

<span id="an_2:18">2:18</span> ותאמר בת שבע טוב אנכי אדבר עליך אל המלך׃

<span id="an_2:19">2:19</span> ותבא בת שבע אל המלך שלמה לדבר לו על
אדניהו ויקם המלך לקראתה וישתחו לה וישב על כסאו וישם כסא לאם המלך ותשב
לימינו׃

<span id="an_2:20">2:20</span> ותאמר שאלה אחת קטנה אנכי שאלת מאתך אל תשב
את פני ויאמר לה המלך שאלי אמי כי לא אשיב את פניך׃

<span id="an_2:21">2:21</span> ותאמר יתן את אבישג השנמית לאדניהו אחיך
לאשה׃

<span id="an_2:22">2:22</span> ויען המלך שלמה ויאמר לאמו ולמה את שאלת את
אבישג השנמית לאדניהו ושאלי לו את המלוכה כי הוא אחי הגדול ממני ולו
ולאביתר הכהן וליואב בן צרויה׃

<span id="an_2:23">2:23</span> וישבע המלך שלמה ביהוה לאמר כה יעשה לי
אלהים וכה יוסיף כי בנפשו דבר אדניהו את הדבר הזה׃

<span id="an_2:24">2:24</span> ועתה חי יהוה אשר הכינני ויושיביני על כסא
דוד אבי ואשר עשה לי בית כאשר דבר כי היום יומת אדניהו׃

<span id="an_2:25">2:25</span> וישלח המלך שלמה ביד בניהו בן יהוידע ויפגע
בו וימת׃

<span id="an_2:26">2:26</span> ולאביתר הכהן אמר המלך ענתת לך על שדיך כי
איש מות אתה וביום הזה לא אמיתך כי נשאת את ארון אדני יהוה לפני דוד אבי
וכי התענית בכל אשר התענה אבי׃

<span id="an_2:27">2:27</span> ויגרש שלמה את אביתר מהיות כהן ליהוה למלא
את דבר יהוה אשר דבר על בית עלי בשלה׃

<span id="an_2:28">2:28</span> והשמעה באה עד יואב כי יואב נטה אחרי אדניה
ואחרי אבשלום לא נטה וינס יואב אל אהל יהוה ויחזק בקרנות המזבח׃

<span id="an_2:29">2:29</span> ויגד למלך שלמה כי נס יואב אל אהל יהוה
והנה אצל המזבח וישלח שלמה את בניהו בן יהוידע לאמר לך פגע בו׃

<span id="an_2:30">2:30</span> ויבא בניהו אל אהל יהוה ויאמר אליו כה אמר
המלך צא ויאמר לא כי פה אמות וישב בניהו את המלך דבר לאמר כה דבר יואב וכה
ענני׃

<span id="an_2:31">2:31</span> ויאמר לו המלך עשה כאשר דבר ופגע בו וקברתו
והסירת דמי חנם אשר שפך יואב מעלי ומעל בית אבי׃

<span id="an_2:32">2:32</span> והשיב יהוה את דמו על ראשו אשר פגע בשני
אנשים צדקים וטבים ממנו ויהרגם בחרב ואבי דוד לא ידע את אבנר בן נר שר צבא
ישראל ואת עמשא בן יתר שר צבא יהודה׃

<span id="an_2:33">2:33</span> ושבו דמיהם בראש יואב ובראש זרעו לעלם
ולדוד ולזרעו ולביתו ולכסאו יהיה שלום עד עולם מעם יהוה׃

<span id="an_2:34">2:34</span> ויעל בניהו בן יהוידע ויפגע בו וימתהו
ויקבר בביתו במדבר׃

<span id="an_2:35">2:35</span> ויתן המלך את בניהו בן יהוידע תחתיו על
הצבא ואת צדוק הכהן נתן המלך תחת אביתר׃

<span id="an_2:36">2:36</span> וישלח המלך ויקרא לשמעי ויאמר לו בנה לך
בית בירושלם וישבת שם ולא תצא משם אנה ואנה׃

<span id="an_2:37">2:37</span> והיה ביום צאתך ועברת את נחל קדרון ידע תדע
כי מות תמות דמך יהיה בראשך׃

<span id="an_2:38">2:38</span> ויאמר שמעי למלך טוב הדבר כאשר דבר אדני
המלך כן יעשה עבדך וישב שמעי בירושלם ימים רבים׃

<span id="an_2:39">2:39</span> ויהי מקץ שלש שנים ויברחו שני עבדים לשמעי
אל אכיש בן מעכה מלך גת ויגידו לשמעי לאמר הנה עבדיך בגת׃

<span id="an_2:40">2:40</span> ויקם שמעי ויחבש את חמרו וילך גתה אל אכיש
לבקש את עבדיו וילך שמעי ויבא את עבדיו מגת׃

<span id="an_2:41">2:41</span> ויגד לשלמה כי הלך שמעי מירושלם גת וישב׃

<span id="an_2:42">2:42</span> וישלח המלך ויקרא לשמעי ויאמר אליו הלוא
השבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות
ותאמר אלי טוב הדבר שמעתי׃

<span id="an_2:43">2:43</span> ומדוע לא שמרת את שבעת יהוה ואת המצוה אשר
צויתי עליך׃

<span id="an_2:44">2:44</span> ויאמר המלך אל שמעי אתה ידעת את כל הרעה
אשר ידע לבבך אשר עשית לדוד אבי והשיב יהוה את רעתך בראשך׃

<span id="an_2:45">2:45</span> והמלך שלמה ברוך וכסא דוד יהיה נכון לפני
יהוה עד עולם׃

<span id="an_2:46">2:46</span> ויצו המלך את בניהו בן יהוידע ויצא ויפגע
בו וימת והממלכה נכונה ביד שלמה׃

<span id="an_3:1">3:1</span> ויתחתן שלמה את פרעה מלך מצרים ויקח את בת
פרעה ויביאה אל עיר דוד עד כלתו לבנות את ביתו ואת בית יהוה ואת חומת
ירושלם סביב׃

<span id="an_3:2">3:2</span> רק העם מזבחים בבמות כי לא נבנה בית לשם יהוה
עד הימים ההם׃

<span id="an_3:3">3:3</span> ויאהב שלמה את יהוה ללכת בחקות דוד אביו רק
בבמות הוא מזבח ומקטיר׃

<span id="an_3:4">3:4</span> וילך המלך גבענה לזבח שם כי היא הבמה הגדולה
אלף עלות יעלה שלמה על המזבח ההוא׃

<span id="an_3:5">3:5</span> בגבעון נראה יהוה אל שלמה בחלום הלילה ויאמר
אלהים שאל מה אתן לך׃

<span id="an_3:6">3:6</span> ויאמר שלמה אתה עשית עם עבדך דוד אבי חסד
גדול כאשר הלך לפניך באמת ובצדקה ובישרת לבב עמך ותשמר לו את החסד הגדול
הזה ותתן לו בן ישב על כסאו כיום הזה׃

<span id="an_3:7">3:7</span> ועתה יהוה אלהי אתה המלכת את עבדך תחת דוד
אבי ואנכי נער קטן לא אדע צאת ובא׃

<span id="an_3:8">3:8</span> ועבדך בתוך עמך אשר בחרת עם רב אשר לא ימנה
ולא יספר מרב׃

<span id="an_3:9">3:9</span> ונתת לעבדך לב שמע לשפט את עמך להבין בין טוב
לרע כי מי יוכל לשפט את עמך הכבד הזה׃

<span id="an_3:10">3:10</span> וייטב הדבר בעיני אדני כי שאל שלמה את הדבר
הזה׃

<span id="an_3:11">3:11</span> ויאמר אלהים אליו יען אשר שאלת את הדבר הזה
ולא שאלת לך ימים רבים ולא שאלת לך עשר ולא שאלת נפש איביך ושאלת לך הבין
לשמע משפט׃

<span id="an_3:12">3:12</span> הנה עשיתי כדבריך הנה נתתי לך לב חכם ונבון
אשר כמוך לא היה לפניך ואחריך לא יקום כמוך׃

<span id="an_3:13">3:13</span> וגם אשר לא שאלת נתתי לך גם עשר גם כבוד
אשר לא היה כמוך איש במלכים כל ימיך׃

<span id="an_3:14">3:14</span> ואם תלך בדרכי לשמר חקי ומצותי כאשר הלך
דויד אביך והארכתי את ימיך׃

<span id="an_3:15">3:15</span> ויקץ שלמה והנה חלום ויבוא ירושלם ויעמד
לפני ארון ברית אדני ויעל עלות ויעש שלמים ויעש משתה לכל עבדיו׃

<span id="an_3:16">3:16</span> אז תבאנה שתים נשים זנות אל המלך ותעמדנה
לפניו׃

<span id="an_3:17">3:17</span> ותאמר האשה האחת בי אדני אני והאשה הזאת
ישבת בבית אחד ואלד עמה בבית׃

<span id="an_3:18">3:18</span> ויהי ביום השלישי ללדתי ותלד גם האשה הזאת
ואנחנו יחדו אין זר אתנו בבית זולתי שתים אנחנו בבית׃

<span id="an_3:19">3:19</span> וימת בן האשה הזאת לילה אשר שכבה עליו׃

<span id="an_3:20">3:20</span> ותקם בתוך הלילה ותקח את בני מאצלי ואמתך
ישנה ותשכיבהו בחיקה ואת בנה המת השכיבה בחיקי׃

<span id="an_3:21">3:21</span> ואקם בבקר להיניק את בני והנה מת ואתבונן
אליו בבקר והנה לא היה בני אשר ילדתי׃

<span id="an_3:22">3:22</span> ותאמר האשה האחרת לא כי בני החי ובנך המת
וזאת אמרת לא כי בנך המת ובני החי ותדברנה לפני המלך׃

<span id="an_3:23">3:23</span> ויאמר המלך זאת אמרת זה בני החי ובנך המת
וזאת אמרת לא כי בנך המת ובני החי׃

<span id="an_3:24">3:24</span> ויאמר המלך קחו לי חרב ויבאו החרב לפני
המלך׃

<span id="an_3:25">3:25</span> ויאמר המלך גזרו את הילד החי לשנים ותנו את
החצי לאחת ואת החצי לאחת׃

<span id="an_3:26">3:26</span> ותאמר האשה אשר בנה החי אל המלך כי נכמרו
רחמיה על בנה ותאמר בי אדני תנו לה את הילוד החי והמת אל תמיתהו וזאת אמרת
גם לי גם לך לא יהיה גזרו׃

<span id="an_3:27">3:27</span> ויען המלך ויאמר תנו לה את הילוד החי והמת
לא תמיתהו היא אמו׃

<span id="an_3:28">3:28</span> וישמעו כל ישראל את המשפט אשר שפט המלך
ויראו מפני המלך כי ראו כי חכמת אלהים בקרבו לעשות משפט׃

<span id="an_4:1">4:1</span> ויהי המלך שלמה מלך על כל ישראל׃

<span id="an_4:2">4:2</span> ואלה השרים אשר לו עזריהו בן צדוק הכהן׃

<span id="an_4:3">4:3</span> אליחרף ואחיה בני שישא ספרים יהושפט בן
אחילוד המזכיר׃

<span id="an_4:4">4:4</span> ובניהו בן יהוידע על הצבא וצדוק ואביתר
כהנים׃

<span id="an_4:5">4:5</span> ועזריהו בן נתן על הנצבים וזבוד בן נתן כהן
רעה המלך׃

<span id="an_4:6">4:6</span> ואחישר על הבית ואדנירם בן עבדא על המס׃

<span id="an_4:7">4:7</span> ולשלמה שנים עשר נצבים על כל ישראל וכלכלו את
המלך ואת ביתו חדש בשנה יהיה על אחד לכלכל׃

<span id="an_4:8">4:8</span> ואלה שמותם בן חור בהר אפרים׃

<span id="an_4:9">4:9</span> בן דקר במקץ ובשעלבים ובית שמש ואילון בית
חנן׃

<span id="an_4:10">4:10</span> בן חסד בארבות לו שכה וכל ארץ חפר׃

<span id="an_4:11">4:11</span> בן אבינדב כל נפת דאר טפת בת שלמה היתה לו
לאשה׃

<span id="an_4:12">4:12</span> בענא בן אחילוד תענך ומגדו וכל בית שאן אשר
אצל צרתנה מתחת ליזרעאל מבית שאן עד אבל מחולה עד מעבר ליקמעם׃

<span id="an_4:13">4:13</span> בן גבר ברמת גלעד לו חות יאיר בן מנשה אשר
בגלעד לו חבל ארגב אשר בבשן ששים ערים גדלות חומה ובריח נחשת׃

<span id="an_4:14">4:14</span> אחינדב בן עדא מחנימה׃

<span id="an_4:15">4:15</span> אחימעץ בנפתלי גם הוא לקח את בשמת בת שלמה
לאשה׃

<span id="an_4:16">4:16</span> בענא בן חושי באשר ובעלות׃

<span id="an_4:17">4:17</span> יהושפט בן פרוח ביששכר׃

<span id="an_4:18">4:18</span> שמעי בן אלא בבנימן׃

<span id="an_4:19">4:19</span> גבר בן ארי בארץ גלעד ארץ סיחון מלך האמרי
ועג מלך הבשן ונציב אחד אשר בארץ׃

<span id="an_4:20">4:20</span> יהודה וישראל רבים כחול אשר על הים לרב
אכלים ושתים ושמחים׃

<span id="an_4:21">4:21</span> ושלמה היה מושל בכל הממלכות מן הנהר ארץ
פלשתים ועד גבול מצרים מגשים מנחה ועבדים את שלמה כל ימי חייו׃

<span id="an_4:22">4:22</span> ויהי לחם שלמה ליום אחד שלשים כר סלת וששים
כר קמח׃

<span id="an_4:23">4:23</span> עשרה בקר בראים ועשרים בקר רעי ומאה צאן
לבד מאיל וצבי ויחמור וברברים אבוסים׃

<span id="an_4:24">4:24</span> כי הוא רדה בכל עבר הנהר מתפסח ועד עזה בכל
מלכי עבר הנהר ושלום היה לו מכל עבריו מסביב׃

<span id="an_4:25">4:25</span> וישב יהודה וישראל לבטח איש תחת גפנו ותחת
תאנתו מדן ועד באר שבע כל ימי שלמה׃

<span id="an_4:26">4:26</span> ויהי לשלמה ארבעים אלף ארות סוסים למרכבו
ושנים עשר אלף פרשים׃

<span id="an_4:27">4:27</span> וכלכלו הנצבים האלה את המלך שלמה ואת כל
הקרב אל שלחן המלך שלמה איש חדשו לא יעדרו דבר׃

<span id="an_4:28">4:28</span> והשערים והתבן לסוסים ולרכש יבאו אל המקום
אשר יהיה שם איש כמשפטו׃

<span id="an_4:29">4:29</span> ויתן אלהים חכמה לשלמה ותבונה הרבה מאד
ורחב לב כחול אשר על שפת הים׃

<span id="an_4:30">4:30</span> ותרב חכמת שלמה מחכמת כל בני קדם ומכל חכמת
מצרים׃

<span id="an_4:31">4:31</span> ויחכם מכל האדם מאיתן האזרחי והימן וכלכל
ודרדע בני מחול ויהי שמו בכל הגוים סביב׃

<span id="an_4:32">4:32</span> וידבר שלשת אלפים משל ויהי שירו חמשה ואלף׃

<span id="an_4:33">4:33</span> וידבר על העצים מן הארז אשר בלבנון ועד
האזוב אשר יצא בקיר וידבר על הבהמה ועל העוף ועל הרמש ועל הדגים׃

<span id="an_4:34">4:34</span> ויבאו מכל העמים לשמע את חכמת שלמה מאת כל
מלכי הארץ אשר שמעו את חכמתו׃

<span id="an_5:1">5:1</span> וישלח חירם מלך צור את עבדיו אל שלמה כי שמע
כי אתו משחו למלך תחת אביהו כי אהב היה חירם לדוד כל הימים׃

<span id="an_5:2">5:2</span> וישלח שלמה אל חירם לאמר׃

<span id="an_5:3">5:3</span> אתה ידעת את דוד אבי כי לא יכל לבנות בית לשם
יהוה אלהיו מפני המלחמה אשר סבבהו עד תת יהוה אתם תחת כפות רגלו׃

<span id="an_5:4">5:4</span> ועתה הניח יהוה אלהי לי מסביב אין שטן ואין
פגע רע׃

<span id="an_5:5">5:5</span> והנני אמר לבנות בית לשם יהוה אלהי כאשר דבר
יהוה אל דוד אבי לאמר בנך אשר אתן תחתיך על כסאך הוא יבנה הבית לשמי׃

<span id="an_5:6">5:6</span> ועתה צוה ויכרתו לי ארזים מן הלבנון ועבדי
יהיו עם עבדיך ושכר עבדיך אתן לך ככל אשר תאמר כי אתה ידעת כי אין בנו איש
ידע לכרת עצים כצדנים׃

<span id="an_5:7">5:7</span> ויהי כשמע חירם את דברי שלמה וישמח מאד ויאמר
ברוך יהוה היום אשר נתן לדוד בן חכם על העם הרב הזה׃

<span id="an_5:8">5:8</span> וישלח חירם אל שלמה לאמר שמעתי את אשר שלחת
אלי אני אעשה את כל חפצך בעצי ארזים ובעצי ברושים׃

<span id="an_5:9">5:9</span> עבדי ירדו מן הלבנון ימה ואני אשימם דברות
בים עד המקום אשר תשלח אלי ונפצתים שם ואתה תשא ואתה תעשה את חפצי לתת לחם
ביתי׃

<span id="an_5:10">5:10</span> ויהי חירום נתן לשלמה עצי ארזים ועצי
ברושים כל חפצו׃

<span id="an_5:11">5:11</span> ושלמה נתן לחירם עשרים אלף כר חטים מכלת
לביתו ועשרים כר שמן כתית כה יתן שלמה לחירם שנה בשנה׃

<span id="an_5:12">5:12</span> ויהוה נתן חכמה לשלמה כאשר דבר לו ויהי שלם
בין חירם ובין שלמה ויכרתו ברית שניהם׃

<span id="an_5:13">5:13</span> ויעל המלך שלמה מס מכל ישראל ויהי המס
שלשים אלף איש׃

<span id="an_5:14">5:14</span> וישלחם לבנונה עשרת אלפים בחדש חליפות חדש
יהיו בלבנון שנים חדשים בביתו ואדנירם על המס׃

<span id="an_5:15">5:15</span> ויהי לשלמה שבעים אלף נשא סבל ושמנים אלף
חצב בהר׃

<span id="an_5:16">5:16</span> לבד משרי הנצבים לשלמה אשר על המלאכה שלשת
אלפים ושלש מאות הרדים בעם העשים במלאכה׃

<span id="an_5:17">5:17</span> ויצו המלך ויסעו אבנים גדלות אבנים יקרות
ליסד הבית אבני גזית׃

<span id="an_5:18">5:18</span> ויפסלו בני שלמה ובני חירום והגבלים ויכינו
העצים והאבנים לבנות הבית׃

<span id="an_6:1">6:1</span> ויהי בשמונים שנה וארבע מאות שנה לצאת בני
ישראל מארץ מצרים בשנה הרביעית בחדש זו הוא החדש השני למלך שלמה על ישראל
ויבן הבית ליהוה׃

<span id="an_6:2">6:2</span> והבית אשר בנה המלך שלמה ליהוה ששים אמה ארכו
ועשרים רחבו ושלשים אמה קומתו׃

<span id="an_6:3">6:3</span> והאולם על פני היכל הבית עשרים אמה ארכו על
פני רחב הבית עשר באמה רחבו על פני הבית׃

<span id="an_6:4">6:4</span> ויעש לבית חלוני שקפים אטמים׃

<span id="an_6:5">6:5</span> ויבן על קיר הבית יצוע סביב את קירות הבית
סביב להיכל ולדביר ויעש צלעות סביב׃

<span id="an_6:6">6:6</span> היצוע התחתנה חמש באמה רחבה והתיכנה שש באמה
רחבה והשלישית שבע באמה רחבה כי מגרעות נתן לבית סביב חוצה לבלתי אחז
בקירות הבית׃

<span id="an_6:7">6:7</span> והבית בהבנתו אבן שלמה מסע נבנה ומקבות
והגרזן כל כלי ברזל לא נשמע בבית בהבנתו׃

<span id="an_6:8">6:8</span> פתח הצלע התיכנה אל כתף הבית הימנית ובלולים
יעלו על התיכנה ומן התיכנה אל השלשים׃

<span id="an_6:9">6:9</span> ויבן את הבית ויכלהו ויספן את הבית גבים
ושדרת בארזים׃

<span id="an_6:10">6:10</span> ויבן את היצוע על כל הבית חמש אמות קומתו
ויאחז את הבית בעצי ארזים׃

<span id="an_6:11">6:11</span> ויהי דבר יהוה אל שלמה לאמר׃

<span id="an_6:12">6:12</span> הבית הזה אשר אתה בנה אם תלך בחקתי ואת
משפטי תעשה ושמרת את כל מצותי ללכת בהם והקמתי את דברי אתך אשר דברתי אל
דוד אביך׃

<span id="an_6:13">6:13</span> ושכנתי בתוך בני ישראל ולא אעזב את עמי
ישראל׃

<span id="an_6:14">6:14</span> ויבן שלמה את הבית ויכלהו׃

<span id="an_6:15">6:15</span> ויבן את קירות הבית מביתה בצלעות ארזים
מקרקע הבית עד קירות הספן צפה עץ מבית ויצף את קרקע הבית בצלעות ברושים׃

<span id="an_6:16">6:16</span> ויבן את עשרים אמה מירכותי הבית בצלעות
ארזים מן הקרקע עד הקירות ויבן לו מבית לדביר לקדש הקדשים׃

<span id="an_6:17">6:17</span> וארבעים באמה היה הבית הוא ההיכל לפני׃

<span id="an_6:18">6:18</span> וארז אל הבית פנימה מקלעת פקעים ופטורי
צצים הכל ארז אין אבן נראה׃

<span id="an_6:19">6:19</span> ודביר בתוך הבית מפנימה הכין לתתן שם את
ארון ברית יהוה׃

<span id="an_6:20">6:20</span> ולפני הדביר עשרים אמה ארך ועשרים אמה רחב
ועשרים אמה קומתו ויצפהו זהב סגור ויצף מזבח ארז׃

<span id="an_6:21">6:21</span> ויצף שלמה את הבית מפנימה זהב סגור ויעבר
ברתיקות זהב לפני הדביר ויצפהו זהב׃

<span id="an_6:22">6:22</span> ואת כל הבית צפה זהב עד תם כל הבית וכל
המזבח אשר לדביר צפה זהב׃

<span id="an_6:23">6:23</span> ויעש בדביר שני כרובים עצי שמן עשר אמות
קומתו׃

<span id="an_6:24">6:24</span> וחמש אמות כנף הכרוב האחת וחמש אמות כנף
הכרוב השנית עשר אמות מקצות כנפיו ועד קצות כנפיו׃

<span id="an_6:25">6:25</span> ועשר באמה הכרוב השני מדה אחת וקצב אחד
לשני הכרבים׃

<span id="an_6:26">6:26</span> קומת הכרוב האחד עשר באמה וכן הכרוב השני׃

<span id="an_6:27">6:27</span> ויתן את הכרובים בתוך הבית הפנימי ויפרשו
את כנפי הכרבים ותגע כנף האחד בקיר וכנף הכרוב השני נגעת בקיר השני וכנפיהם
אל תוך הבית נגעת כנף אל כנף׃

<span id="an_6:28">6:28</span> ויצף את הכרובים זהב׃

<span id="an_6:29">6:29</span> ואת כל קירות הבית מסב קלע פתוחי מקלעות
כרובים ותמרת ופטורי צצים מלפנים ולחיצון׃

<span id="an_6:30">6:30</span> ואת קרקע הבית צפה זהב לפנימה ולחיצון׃

<span id="an_6:31">6:31</span> ואת פתח הדביר עשה דלתות עצי שמן האיל
מזוזות חמשית׃

<span id="an_6:32">6:32</span> ושתי דלתות עצי שמן וקלע עליהם מקלעות
כרובים ותמרות ופטורי צצים וצפה זהב וירד על הכרובים ועל התמרות את הזהב׃

<span id="an_6:33">6:33</span> וכן עשה לפתח ההיכל מזוזות עצי שמן מאת
רבעית׃

<span id="an_6:34">6:34</span> ושתי דלתות עצי ברושים שני צלעים הדלת האחת
גלילים ושני קלעים הדלת השנית גלילים׃

<span id="an_6:35">6:35</span> וקלע כרובים ותמרות ופטרי צצים וצפה זהב
מישר על המחקה׃

<span id="an_6:36">6:36</span> ויבן את החצר הפנימית שלשה טורי גזית וטור
כרתת ארזים׃

<span id="an_6:37">6:37</span> בשנה הרביעית יסד בית יהוה בירח זו׃

<span id="an_6:38">6:38</span> ובשנה האחת עשרה בירח בול הוא החדש השמיני
כלה הבית לכל דבריו ולכל משפטו ויבנהו שבע שנים׃

<span id="an_7:1">7:1</span> ואת ביתו בנה שלמה שלש עשרה שנה ויכל את כל
ביתו׃

<span id="an_7:2">7:2</span> ויבן את בית יער הלבנון מאה אמה ארכו וחמשים
אמה רחבו ושלשים אמה קומתו על ארבעה טורי עמודי ארזים וכרתות ארזים על
העמודים׃

<span id="an_7:3">7:3</span> וספן בארז ממעל על הצלעת אשר על העמודים
ארבעים וחמשה חמשה עשר הטור׃

<span id="an_7:4">7:4</span> ושקפים שלשה טורים ומחזה אל מחזה שלש פעמים׃

<span id="an_7:5">7:5</span> וכל הפתחים והמזוזות רבעים שקף ומול מחזה אל
מחזה שלש פעמים׃

<span id="an_7:6">7:6</span> ואת אולם העמודים עשה חמשים אמה ארכו ושלשים
אמה רחבו ואולם על פניהם ועמדים ועב על פניהם׃

<span id="an_7:7">7:7</span> ואולם הכסא אשר ישפט שם אלם המשפט עשה וספון
בארז מהקרקע עד הקרקע׃

<span id="an_7:8">7:8</span> וביתו אשר ישב שם חצר האחרת מבית לאולם כמעשה
הזה היה ובית יעשה לבת פרעה אשר לקח שלמה כאולם הזה׃

<span id="an_7:9">7:9</span> כל אלה אבנים יקרת כמדת גזית מגררות במגרה
מבית ומחוץ וממסד עד הטפחות ומחוץ עד החצר הגדולה׃

<span id="an_7:10">7:10</span> ומיסד אבנים יקרות אבנים גדלות אבני עשר
אמות ואבני שמנה אמות׃

<span id="an_7:11">7:11</span> ומלמעלה אבנים יקרות כמדות גזית וארז׃

<span id="an_7:12">7:12</span> וחצר הגדולה סביב שלשה טורים גזית וטור
כרתת ארזים ולחצר בית יהוה הפנימית ולאלם הבית׃

<span id="an_7:13">7:13</span> וישלח המלך שלמה ויקח את חירם מצר׃

<span id="an_7:14">7:14</span> בן אשה אלמנה הוא ממטה נפתלי ואביו איש צרי
חרש נחשת וימלא את החכמה ואת התבונה ואת הדעת לעשות כל מלאכה בנחשת ויבוא
אל המלך שלמה ויעש את כל מלאכתו׃

<span id="an_7:15">7:15</span> ויצר את שני העמודים נחשת שמנה עשרה אמה
קומת העמוד האחד וחוט שתים עשרה אמה יסב את העמוד השני׃

<span id="an_7:16">7:16</span> ושתי כתרת עשה לתת על ראשי העמודים מצק
נחשת חמש אמות קומת הכתרת האחת וחמש אמות קומת הכתרת השנית׃

<span id="an_7:17">7:17</span> שבכים מעשה שבכה גדלים מעשה שרשרות לכתרת
אשר על ראש העמודים שבעה לכתרת האחת ושבעה לכתרת השנית׃

<span id="an_7:18">7:18</span> ויעש את העמודים ושני טורים סביב על השבכה
האחת לכסות את הכתרת אשר על ראש הרמנים וכן עשה לכתרת השנית׃

<span id="an_7:19">7:19</span> וכתרת אשר על ראש העמודים מעשה שושן באולם
ארבע אמות׃

<span id="an_7:20">7:20</span> וכתרת על שני העמודים גם ממעל מלעמת הבטן
אשר לעבר שבכה והרמונים מאתים טרים סביב על הכתרת השנית׃

<span id="an_7:21">7:21</span> ויקם את העמדים לאלם ההיכל ויקם את העמוד
הימני ויקרא את שמו יכין ויקם את העמוד השמאלי ויקרא את שמו בעז׃

<span id="an_7:22">7:22</span> ועל ראש העמודים מעשה שושן ותתם מלאכת
העמודים׃

<span id="an_7:23">7:23</span> ויעש את הים מוצק עשר באמה משפתו עד שפתו
עגל סביב וחמש באמה קומתו וקוה שלשים באמה יסב אתו סביב׃

<span id="an_7:24">7:24</span> ופקעים מתחת לשפתו סביב סבבים אתו עשר באמה
מקפים את הים סביב שני טורים הפקעים יצקים ביצקתו׃

<span id="an_7:25">7:25</span> עמד על שני עשר בקר שלשה פנים צפונה ושלשה
פנים ימה ושלשה פנים נגבה ושלשה פנים מזרחה והים עליהם מלמעלה וכל אחריהם
ביתה׃

<span id="an_7:26">7:26</span> ועביו טפח ושפתו כמעשה שפת כוס פרח שושן
אלפים בת יכיל׃

<span id="an_7:27">7:27</span> ויעש את המכנות עשר נחשת ארבע באמה ארך
המכונה האחת וארבע באמה רחבה ושלש באמה קומתה׃

<span id="an_7:28">7:28</span> וזה מעשה המכונה מסגרת להם ומסגרת בין
השלבים׃

<span id="an_7:29">7:29</span> ועל המסגרות אשר בין השלבים אריות בקר
וכרובים ועל השלבים כן ממעל ומתחת לאריות ולבקר ליות מעשה מורד׃

<span id="an_7:30">7:30</span> וארבעה אופני נחשת למכונה האחת וסרני נחשת
וארבעה פעמתיו כתפת להם מתחת לכיר הכתפת יצקות מעבר איש ליות׃

<span id="an_7:31">7:31</span> ופיהו מבית לכתרת ומעלה באמה ופיה עגל מעשה
כן אמה וחצי האמה וגם על פיה מקלעות ומסגרתיהם מרבעות לא עגלות׃

<span id="an_7:32">7:32</span> וארבעת האופנים למתחת למסגרות וידות
האופנים במכונה וקומת האופן האחד אמה וחצי האמה׃

<span id="an_7:33">7:33</span> ומעשה האופנים כמעשה אופן המרכבה ידותם
וגביהם וחשקיהם וחשריהם הכל מוצק׃

<span id="an_7:34">7:34</span> וארבע כתפות אל ארבע פנות המכנה האחת מן
המכנה כתפיה׃

<span id="an_7:35">7:35</span> ובראש המכונה חצי האמה קומה עגל סביב ועל
ראש המכנה ידתיה ומסגרתיה ממנה׃

<span id="an_7:36">7:36</span> ויפתח על הלחת ידתיה ועל ומסגרתיה כרובים
אריות ותמרת כמער איש וליות סביב׃

<span id="an_7:37">7:37</span> כזאת עשה את עשר המכנות מוצק אחד מדה אחת
קצב אחד לכלהנה׃

<span id="an_7:38">7:38</span> ויעש עשרה כירות נחשת ארבעים בת יכיל הכיור
האחד ארבע באמה הכיור האחד כיור אחד על המכנה האחת לעשר המכונות׃

<span id="an_7:39">7:39</span> ויתן את המכנות חמש על כתף הבית מימין וחמש
על כתף הבית משמאלו ואת הים נתן מכתף הבית הימנית קדמה ממול נגב׃

<span id="an_7:40">7:40</span> ויעש חירום את הכירות ואת היעים ואת
המזרקות ויכל חירם לעשות את כל המלאכה אשר עשה למלך שלמה בית יהוה׃

<span id="an_7:41">7:41</span> עמדים שנים וגלת הכתרת אשר על ראש העמדים
שתים והשבכות שתים לכסות את שתי גלת הכתרת אשר על ראש העמודים׃

<span id="an_7:42">7:42</span> ואת הרמנים ארבע מאות לשתי השבכות שני
טורים רמנים לשבכה האחת לכסות את שתי גלת הכתרת אשר על פני העמודים׃

<span id="an_7:43">7:43</span> ואת המכנות עשר ואת הכירת עשרה על המכנות׃

<span id="an_7:44">7:44</span> ואת הים האחד ואת הבקר שנים עשר תחת הים׃

<span id="an_7:45">7:45</span> ואת הסירות ואת היעים ואת המזרקות ואת כל
הכלים האהל אשר עשה חירם למלך שלמה בית יהוה נחשת ממרט׃

<span id="an_7:46">7:46</span> בככר הירדן יצקם המלך במעבה האדמה בין סכות
ובין צרתן׃

<span id="an_7:47">7:47</span> וינח שלמה את כל הכלים מרב מאד מאד לא נחקר
משקל הנחשת׃

<span id="an_7:48">7:48</span> ויעש שלמה את כל הכלים אשר בית יהוה את
מזבח הזהב ואת השלחן אשר עליו לחם הפנים זהב׃

<span id="an_7:49">7:49</span> ואת המנרות חמש מימין וחמש משמאול לפני
הדביר זהב סגור והפרח והנרת והמלקחים זהב׃

<span id="an_7:50">7:50</span> והספות והמזמרות והמזרקות והכפות והמחתות
זהב סגור והפתות לדלתות הבית הפנימי לקדש הקדשים לדלתי הבית להיכל זהב׃

<span id="an_7:51">7:51</span> ותשלם כל המלאכה אשר עשה המלך שלמה בית
יהוה ויבא שלמה את קדשי דוד אביו את הכסף ואת הזהב ואת הכלים נתן באצרות
בית יהוה׃

<span id="an_8:1">8:1</span> אז יקהל שלמה את זקני ישראל את כל ראשי המטות
נשיאי האבות לבני ישראל אל המלך שלמה ירושלם להעלות את ארון ברית יהוה מעיר
דוד היא ציון׃

<span id="an_8:2">8:2</span> ויקהלו אל המלך שלמה כל איש ישראל בירח
האתנים בחג הוא החדש השביעי׃

<span id="an_8:3">8:3</span> ויבאו כל זקני ישראל וישאו הכהנים את הארון׃

<span id="an_8:4">8:4</span> ויעלו את ארון יהוה ואת אהל מועד ואת כל כלי
הקדש אשר באהל ויעלו אתם הכהנים והלוים׃

<span id="an_8:5">8:5</span> והמלך שלמה וכל עדת ישראל הנועדים עליו אתו
לפני הארון מזבחים צאן ובקר אשר לא יספרו ולא ימנו מרב׃

<span id="an_8:6">8:6</span> ויבאו הכהנים את ארון ברית יהוה אל מקומו אל
דביר הבית אל קדש הקדשים אל תחת כנפי הכרובים׃

<span id="an_8:7">8:7</span> כי הכרובים פרשים כנפים אל מקום הארון ויסכו
הכרבים על הארון ועל בדיו מלמעלה׃

<span id="an_8:8">8:8</span> ויארכו הבדים ויראו ראשי הבדים מן הקדש על
פני הדביר ולא יראו החוצה ויהיו שם עד היום הזה׃

<span id="an_8:9">8:9</span> אין בארון רק שני לחות האבנים אשר הנח שם משה
בחרב אשר כרת יהוה עם בני ישראל בצאתם מארץ מצרים׃

<span id="an_8:10">8:10</span> ויהי בצאת הכהנים מן הקדש והענן מלא את בית
יהוה׃

<span id="an_8:11">8:11</span> ולא יכלו הכהנים לעמד לשרת מפני הענן כי
מלא כבוד יהוה את בית יהוה׃

<span id="an_8:12">8:12</span> אז אמר שלמה יהוה אמר לשכן בערפל׃

<span id="an_8:13">8:13</span> בנה בניתי בית זבל לך מכון לשבתך עולמים׃

<span id="an_8:14">8:14</span> ויסב המלך את פניו ויברך את כל קהל ישראל
וכל קהל ישראל עמד׃

<span id="an_8:15">8:15</span> ויאמר ברוך יהוה אלהי ישראל אשר דבר בפיו
את דוד אבי ובידו מלא לאמר׃

<span id="an_8:16">8:16</span> מן היום אשר הוצאתי את עמי את ישראל ממצרים
לא בחרתי בעיר מכל שבטי ישראל לבנות בית להיות שמי שם ואבחר בדוד להיות על
עמי ישראל׃

<span id="an_8:17">8:17</span> ויהי עם לבב דוד אבי לבנות בית לשם יהוה
אלהי ישראל׃

<span id="an_8:18">8:18</span> ויאמר יהוה אל דוד אבי יען אשר היה עם לבבך
לבנות בית לשמי הטיבת כי היה עם לבבך׃

<span id="an_8:19">8:19</span> רק אתה לא תבנה הבית כי אם בנך היצא מחלציך
הוא יבנה הבית לשמי׃

<span id="an_8:20">8:20</span> ויקם יהוה את דברו אשר דבר ואקם תחת דוד
אבי ואשב על כסא ישראל כאשר דבר יהוה ואבנה הבית לשם יהוה אלהי ישראל׃

<span id="an_8:21">8:21</span> ואשם שם מקום לארון אשר שם ברית יהוה אשר
כרת עם אבתינו בהוציאו אתם מארץ מצרים׃

<span id="an_8:22">8:22</span> ויעמד שלמה לפני מזבח יהוה נגד כל קהל
ישראל ויפרש כפיו השמים׃

<span id="an_8:23">8:23</span> ויאמר יהוה אלהי ישראל אין כמוך אלהים
בשמים ממעל ועל הארץ מתחת שמר הברית והחסד לעבדיך ההלכים לפניך בכל לבם׃

<span id="an_8:24">8:24</span> אשר שמרת לעבדך דוד אבי את אשר דברת לו
ותדבר בפיך ובידך מלאת כיום הזה׃

<span id="an_8:25">8:25</span> ועתה יהוה אלהי ישראל שמר לעבדך דוד אבי את
אשר דברת לו לאמר לא יכרת לך איש מלפני ישב על כסא ישראל רק אם ישמרו בניך
את דרכם ללכת לפני כאשר הלכת לפני׃

<span id="an_8:26">8:26</span> ועתה אלהי ישראל יאמן נא דבריך אשר דברת
לעבדך דוד אבי׃

<span id="an_8:27">8:27</span> כי האמנם ישב אלהים על הארץ הנה השמים ושמי
השמים לא יכלכלוך אף כי הבית הזה אשר בניתי׃

<span id="an_8:28">8:28</span> ופנית אל תפלת עבדך ואל תחנתו יהוה אלהי
לשמע אל הרנה ואל התפלה אשר עבדך מתפלל לפניך היום׃

<span id="an_8:29">8:29</span> להיות עינך פתחות אל הבית הזה לילה ויום אל
המקום אשר אמרת יהיה שמי שם לשמע אל התפלה אשר יתפלל עבדך אל המקום הזה׃

<span id="an_8:30">8:30</span> ושמעת אל תחנת עבדך ועמך ישראל אשר יתפללו
אל המקום הזה ואתה תשמע אל מקום שבתך אל השמים ושמעת וסלחת׃

<span id="an_8:31">8:31</span> את אשר יחטא איש לרעהו ונשא בו אלה להאלתו
ובא אלה לפני מזבחך בבית הזה׃

<span id="an_8:32">8:32</span> ואתה תשמע השמים ועשית ושפטת את עבדיך
להרשיע רשע לתת דרכו בראשו ולהצדיק צדיק לתת לו כצדקתו׃

<span id="an_8:33">8:33</span> בהנגף עמך ישראל לפני אויב אשר יחטאו לך
ושבו אליך והודו את שמך והתפללו והתחננו אליך בבית הזה׃

<span id="an_8:34">8:34</span> ואתה תשמע השמים וסלחת לחטאת עמך ישראל
והשבתם אל האדמה אשר נתת לאבותם׃

<span id="an_8:35">8:35</span> בהעצר שמים ולא יהיה מטר כי יחטאו לך
והתפללו אל המקום הזה והודו את שמך ומחטאתם ישובון כי תענם׃

<span id="an_8:36">8:36</span> ואתה תשמע השמים וסלחת לחטאת עבדיך ועמך
ישראל כי תורם את הדרך הטובה אשר ילכו בה ונתתה מטר על ארצך אשר נתתה לעמך
לנחלה׃

<span id="an_8:37">8:37</span> רעב כי יהיה בארץ דבר כי יהיה שדפון ירקון
ארבה חסיל כי יהיה כי יצר לו איבו בארץ שעריו כל נגע כל מחלה׃

<span id="an_8:38">8:38</span> כל תפלה כל תחנה אשר תהיה לכל האדם לכל עמך
ישראל אשר ידעון איש נגע לבבו ופרש כפיו אל הבית הזה׃

<span id="an_8:39">8:39</span> ואתה תשמע השמים מכון שבתך וסלחת ועשית
ונתת לאיש ככל דרכיו אשר תדע את לבבו כי אתה ידעת לבדך את לבב כל בני האדם׃

<span id="an_8:40">8:40</span> למען יראוך כל הימים אשר הם חיים על פני
האדמה אשר נתתה לאבתינו׃

<span id="an_8:41">8:41</span> וגם אל הנכרי אשר לא מעמך ישראל הוא ובא
מארץ רחוקה למען שמך׃

<span id="an_8:42">8:42</span> כי ישמעון את שמך הגדול ואת ידך החזקה
וזרעך הנטויה ובא והתפלל אל הבית הזה׃

<span id="an_8:43">8:43</span> אתה תשמע השמים מכון שבתך ועשית ככל אשר
יקרא אליך הנכרי למען ידעון כל עמי הארץ את שמך ליראה אתך כעמך ישראל ולדעת
כי שמך נקרא על הבית הזה אשר בניתי׃

<span id="an_8:44">8:44</span> כי יצא עמך למלחמה על איבו בדרך אשר תשלחם
והתפללו אל יהוה דרך העיר אשר בחרת בה והבית אשר בנתי לשמך׃

<span id="an_8:45">8:45</span> ושמעת השמים את תפלתם ואת תחנתם ועשית
משפטם׃

<span id="an_8:46">8:46</span> כי יחטאו לך כי אין אדם אשר לא יחטא ואנפת
בם ונתתם לפני אויב ושבום שביהם אל ארץ האויב רחוקה או קרובה׃

<span id="an_8:47">8:47</span> והשיבו אל לבם בארץ אשר נשבו שם ושבו
והתחננו אליך בארץ שביהם לאמר חטאנו והעוינו רשענו׃

<span id="an_8:48">8:48</span> ושבו אליך בכל לבבם ובכל נפשם בארץ איביהם
אשר שבו אתם והתפללו אליך דרך ארצם אשר נתתה לאבותם העיר אשר בחרת והבית
אשר בנית לשמך׃

<span id="an_8:49">8:49</span> ושמעת השמים מכון שבתך את תפלתם ואת תחנתם
ועשית משפטם׃

<span id="an_8:50">8:50</span> וסלחת לעמך אשר חטאו לך ולכל פשעיהם אשר
פשעו בך ונתתם לרחמים לפני שביהם ורחמום׃

<span id="an_8:51">8:51</span> כי עמך ונחלתך הם אשר הוצאת ממצרים מתוך
כור הברזל׃

<span id="an_8:52">8:52</span> להיות עיניך פתחות אל תחנת עבדך ואל תחנת
עמך ישראל לשמע אליהם בכל קראם אליך׃

<span id="an_8:53">8:53</span> כי אתה הבדלתם לך לנחלה מכל עמי הארץ כאשר
דברת ביד משה עבדך בהוציאך את אבתינו ממצרים אדני יהוה׃

<span id="an_8:54">8:54</span> ויהי ככלות שלמה להתפלל אל יהוה את כל
התפלה והתחנה הזאת קם מלפני מזבח יהוה מכרע על ברכיו וכפיו פרשות השמים׃

<span id="an_8:55">8:55</span> ויעמד ויברך את כל קהל ישראל קול גדול
לאמר׃

<span id="an_8:56">8:56</span> ברוך יהוה אשר נתן מנוחה לעמו ישראל ככל
אשר דבר לא נפל דבר אחד מכל דברו הטוב אשר דבר ביד משה עבדו׃

<span id="an_8:57">8:57</span> יהי יהוה אלהינו עמנו כאשר היה עם אבתינו
אל יעזבנו ואל יטשנו׃

<span id="an_8:58">8:58</span> להטות לבבנו אליו ללכת בכל דרכיו ולשמר
מצותיו וחקיו ומשפטיו אשר צוה את אבתינו׃

<span id="an_8:59">8:59</span> ויהיו דברי אלה אשר התחננתי לפני יהוה
קרבים אל יהוה אלהינו יומם ולילה לעשות משפט עבדו ומשפט עמו ישראל דבר יום
ביומו׃

<span id="an_8:60">8:60</span> למען דעת כל עמי הארץ כי יהוה הוא האלהים
אין עוד׃

<span id="an_8:61">8:61</span> והיה לבבכם שלם עם יהוה אלהינו ללכת בחקיו
ולשמר מצותיו כיום הזה׃

<span id="an_8:62">8:62</span> והמלך וכל ישראל עמו זבחים זבח לפני יהוה׃

<span id="an_8:63">8:63</span> ויזבח שלמה את זבח השלמים אשר זבח ליהוה
בקר עשרים ושנים אלף וצאן מאה ועשרים אלף ויחנכו את בית יהוה המלך וכל בני
ישראל׃

<span id="an_8:64">8:64</span> ביום ההוא קדש המלך את תוך החצר אשר לפני
בית יהוה כי עשה שם את העלה ואת המנחה ואת חלבי השלמים כי מזבח הנחשת אשר
לפני יהוה קטן מהכיל את העלה ואת המנחה ואת חלבי השלמים׃

<span id="an_8:65">8:65</span> ויעש שלמה בעת ההיא את החג וכל ישראל עמו
קהל גדול מלבוא חמת עד נחל מצרים לפני יהוה אלהינו שבעת ימים ושבעת ימים
ארבעה עשר יום׃

<span id="an_8:66">8:66</span> ביום השמיני שלח את העם ויברכו את המלך
וילכו לאהליהם שמחים וטובי לב על כל הטובה אשר עשה יהוה לדוד עבדו ולישראל
עמו׃

<span id="an_9:1">9:1</span> ויהי ככלות שלמה לבנות את בית יהוה ואת בית
המלך ואת כל חשק שלמה אשר חפץ לעשות׃

<span id="an_9:2">9:2</span> וירא יהוה אל שלמה שנית כאשר נראה אליו
בגבעון׃

<span id="an_9:3">9:3</span> ויאמר יהוה אליו שמעתי את תפלתך ואת תחנתך
אשר התחננתה לפני הקדשתי את הבית הזה אשר בנתה לשום שמי שם עד עולם והיו
עיני ולבי שם כל הימים׃

<span id="an_9:4">9:4</span> ואתה אם תלך לפני כאשר הלך דוד אביך בתם לבב
ובישר לעשות ככל אשר צויתיך חקי ומשפטי תשמר׃

<span id="an_9:5">9:5</span> והקמתי את כסא ממלכתך על ישראל לעלם כאשר
דברתי על דוד אביך לאמר לא יכרת לך איש מעל כסא ישראל׃

<span id="an_9:6">9:6</span> אם שוב תשבון אתם ובניכם מאחרי ולא תשמרו
מצותי חקתי אשר נתתי לפניכם והלכתם ועבדתם אלהים אחרים והשתחויתם להם׃

<span id="an_9:7">9:7</span> והכרתי את ישראל מעל פני האדמה אשר נתתי להם
ואת הבית אשר הקדשתי לשמי אשלח מעל פני והיה ישראל למשל ולשנינה בכל העמים׃

<span id="an_9:8">9:8</span> והבית הזה יהיה עליון כל עבר עליו ישם ושרק
ואמרו על מה עשה יהוה ככה לארץ הזאת ולבית הזה׃

<span id="an_9:9">9:9</span> ואמרו על אשר עזבו את יהוה אלהיהם אשר הוציא
את אבתם מארץ מצרים ויחזקו באלהים אחרים וישתחו להם ויעבדם על כן הביא יהוה
עליהם את כל הרעה הזאת׃

<span id="an_9:10">9:10</span> ויהי מקצה עשרים שנה אשר בנה שלמה את שני
הבתים את בית יהוה ואת בית המלך׃

<span id="an_9:11">9:11</span> חירם מלך צר נשא את שלמה בעצי ארזים ובעצי
ברושים ובזהב לכל חפצו אז יתן המלך שלמה לחירם עשרים עיר בארץ הגליל׃

<span id="an_9:12">9:12</span> ויצא חירם מצר לראות את הערים אשר נתן לו
שלמה ולא ישרו בעיניו׃

<span id="an_9:13">9:13</span> ויאמר מה הערים האלה אשר נתתה לי אחי ויקרא
להם ארץ כבול עד היום הזה׃

<span id="an_9:14">9:14</span> וישלח חירם למלך מאה ועשרים ככר זהב׃

<span id="an_9:15">9:15</span> וזה דבר המס אשר העלה המלך שלמה לבנות את
בית יהוה ואת ביתו ואת המלוא ואת חומת ירושלם ואת חצר ואת מגדו ואת גזר׃

<span id="an_9:16">9:16</span> פרעה מלך מצרים עלה וילכד את גזר וישרפה
באש ואת הכנעני הישב בעיר הרג ויתנה שלחים לבתו אשת שלמה׃

<span id="an_9:17">9:17</span> ויבן שלמה את גזר ואת בית חרן תחתון׃

<span id="an_9:18">9:18</span> ואת בעלת ואת תמר במדבר בארץ׃

<span id="an_9:19">9:19</span> ואת כל ערי המסכנות אשר היו לשלמה ואת ערי
הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ
ממשלתו׃

<span id="an_9:20">9:20</span> כל העם הנותר מן האמרי החתי הפרזי החוי
והיבוסי אשר לא מבני ישראל המה׃

<span id="an_9:21">9:21</span> בניהם אשר נתרו אחריהם בארץ אשר לא יכלו
בני ישראל להחרימם ויעלם שלמה למס עבד עד היום הזה׃

<span id="an_9:22">9:22</span> ומבני ישראל לא נתן שלמה עבד כי הם אנשי
המלחמה ועבדיו ושריו ושלשיו ושרי רכבו ופרשיו׃

<span id="an_9:23">9:23</span> אלה שרי הנצבים אשר על המלאכה לשלמה חמשים
וחמש מאות הרדים בעם העשים במלאכה׃

<span id="an_9:24">9:24</span> אך בת פרעה עלתה מעיר דוד אל ביתה אשר בנה
לה אז בנה את המלוא׃

<span id="an_9:25">9:25</span> והעלה שלמה שלש פעמים בשנה עלות ושלמים על
המזבח אשר בנה ליהוה והקטיר אתו אשר לפני יהוה ושלם את הבית׃

<span id="an_9:26">9:26</span> ואני עשה המלך שלמה בעציון גבר אשר את אלות
על שפת ים סוף בארץ אדום׃

<span id="an_9:27">9:27</span> וישלח חירם באני את עבדיו אנשי אניות ידעי
הים עם עבדי שלמה׃

<span id="an_9:28">9:28</span> ויבאו אופירה ויקחו משם זהב ארבע מאות
ועשרים ככר ויבאו אל המלך שלמה׃

<span id="an_10:1">10:1</span> ומלכת שבא שמעת את שמע שלמה לשם יהוה ותבא
לנסתו בחידות׃

<span id="an_10:2">10:2</span> ותבא ירושלמה בחיל כבד מאד גמלים נשאים
בשמים וזהב רב מאד ואבן יקרה ותבא אל שלמה ותדבר אליו את כל אשר היה עם
לבבה׃

<span id="an_10:3">10:3</span> ויגד לה שלמה את כל דבריה לא היה דבר נעלם
מן המלך אשר לא הגיד לה׃

<span id="an_10:4">10:4</span> ותרא מלכת שבא את כל חכמת שלמה והבית אשר
בנה׃

<span id="an_10:5">10:5</span> ומאכל שלחנו ומושב עבדיו ומעמד משרתו
ומלבשיהם ומשקיו ועלתו אשר יעלה בית יהוה ולא היה בה עוד רוח׃

<span id="an_10:6">10:6</span> ותאמר אל המלך אמת היה הדבר אשר שמעתי
בארצי על דבריך ועל חכמתך׃

<span id="an_10:7">10:7</span> ולא האמנתי לדברים עד אשר באתי ותראינה
עיני והנה לא הגד לי החצי הוספת חכמה וטוב אל השמועה אשר שמעתי׃

<span id="an_10:8">10:8</span> אשרי אנשיך אשרי עבדיך אלה העמדים לפניך
תמיד השמעים את חכמתך׃

<span id="an_10:9">10:9</span> יהי יהוה אלהיך ברוך אשר חפץ בך לתתך על
כסא ישראל באהבת יהוה את ישראל לעלם וישימך למלך לעשות משפט וצדקה׃

<span id="an_10:10">10:10</span> ותתן למלך מאה ועשרים ככר זהב ובשמים
הרבה מאד ואבן יקרה לא בא כבשם ההוא עוד לרב אשר נתנה מלכת שבא למלך שלמה׃

<span id="an_10:11">10:11</span> וגם אני חירם אשר נשא זהב מאופיר הביא
מאפיר עצי אלמגים הרבה מאד ואבן יקרה׃

<span id="an_10:12">10:12</span> ויעש המלך את עצי האלמגים מסעד לבית יהוה
ולבית המלך וכנרות ונבלים לשרים לא בא כן עצי אלמגים ולא נראה עד היום הזה׃

<span id="an_10:13">10:13</span> והמלך שלמה נתן למלכת שבא את כל חפצה אשר
שאלה מלבד אשר נתן לה כיד המלך שלמה ותפן ותלך לארצה היא ועבדיה׃

<span id="an_10:14">10:14</span> ויהי משקל הזהב אשר בא לשלמה בשנה אחת שש
מאות ששים ושש ככר זהב׃

<span id="an_10:15">10:15</span> לבד מאנשי התרים ומסחר הרכלים וכל מלכי
הערב ופחות הארץ׃

<span id="an_10:16">10:16</span> ויעש המלך שלמה מאתים צנה זהב שחוט שש
מאות זהב יעלה על הצנה האחת׃

<span id="an_10:17">10:17</span> ושלש מאות מגנים זהב שחוט שלשת מנים זהב
יעלה על המגן האחת ויתנם המלך בית יער הלבנון׃

<span id="an_10:18">10:18</span> ויעש המלך כסא שן גדול ויצפהו זהב מופז׃

<span id="an_10:19">10:19</span> שש מעלות לכסה וראש עגל לכסה מאחריו וידת
מזה ומזה אל מקום השבת ושנים אריות עמדים אצל הידות׃

<span id="an_10:20">10:20</span> ושנים עשר אריים עמדים שם על שש המעלות
מזה ומזה לא נעשה כן לכל ממלכות׃

<span id="an_10:21">10:21</span> וכל כלי משקה המלך שלמה זהב וכל כלי בית
יער הלבנון זהב סגור אין כסף לא נחשב בימי שלמה למאומה׃

<span id="an_10:22">10:22</span> כי אני תרשיש למלך בים עם אני חירם אחת
לשלש שנים תבוא אני תרשיש נשאת זהב וכסף שנהבים וקפים ותכיים׃

<span id="an_10:23">10:23</span> ויגדל המלך שלמה מכל מלכי הארץ לעשר
ולחכמה׃

<span id="an_10:24">10:24</span> וכל הארץ מבקשים את פני שלמה לשמע את
חכמתו אשר נתן אלהים בלבו׃

<span id="an_10:25">10:25</span> והמה מבאים איש מנחתו כלי כסף וכלי זהב
ושלמות ונשק ובשמים סוסים ופרדים דבר שנה בשנה׃

<span id="an_10:26">10:26</span> ויאסף שלמה רכב ופרשים ויהי לו אלף וארבע
מאות רכב ושנים עשר אלף פרשים וינחם בערי הרכב ועם המלך בירושלם׃

<span id="an_10:27">10:27</span> ויתן המלך את הכסף בירושלם כאבנים ואת
הארזים נתן כשקמים אשר בשפלה לרב׃

<span id="an_10:28">10:28</span> ומוצא הסוסים אשר לשלמה ממצרים ומקוה
סחרי המלך יקחו מקוה במחיר׃

<span id="an_10:29">10:29</span> ותעלה ותצא מרכבה ממצרים בשש מאות כסף
וסוס בחמשים ומאה וכן לכל מלכי החתים ולמלכי ארם בידם יצאו׃

<span id="an_11:1">11:1</span> והמלך שלמה אהב נשים נכריות רבות ואת בת
פרעה מואביות עמניות אדמית צדנית חתית׃

<span id="an_11:2">11:2</span> מן הגוים אשר אמר יהוה אל בני ישראל לא
תבאו בהם והם לא יבאו בכם אכן יטו את לבבכם אחרי אלהיהם בהם דבק שלמה
לאהבה׃

<span id="an_11:3">11:3</span> ויהי לו נשים שרות שבע מאות ופלגשים שלש
מאות ויטו נשיו את לבו׃

<span id="an_11:4">11:4</span> ויהי לעת זקנת שלמה נשיו הטו את לבבו אחרי
אלהים אחרים ולא היה לבבו שלם עם יהוה אלהיו כלבב דויד אביו׃

<span id="an_11:5">11:5</span> וילך שלמה אחרי עשתרת אלהי צדנים ואחרי
מלכם שקץ עמנים׃

<span id="an_11:6">11:6</span> ויעש שלמה הרע בעיני יהוה ולא מלא אחרי
יהוה כדוד אביו׃

<span id="an_11:7">11:7</span> אז יבנה שלמה במה לכמוש שקץ מואב בהר אשר
על פני ירושלם ולמלך שקץ בני עמון׃

<span id="an_11:8">11:8</span> וכן עשה לכל נשיו הנכריות מקטירות ומזבחות
לאלהיהן׃

<span id="an_11:9">11:9</span> ויתאנף יהוה בשלמה כי נטה לבבו מעם יהוה
אלהי ישראל הנראה אליו פעמים׃

<span id="an_11:10">11:10</span> וצוה אליו על הדבר הזה לבלתי לכת אחרי
אלהים אחרים ולא שמר את אשר צוה יהוה׃

<span id="an_11:11">11:11</span> ויאמר יהוה לשלמה יען אשר היתה זאת עמך
ולא שמרת בריתי וחקתי אשר צויתי עליך קרע אקרע את הממלכה מעליך ונתתיה
לעבדך׃

<span id="an_11:12">11:12</span> אך בימיך לא אעשנה למען דוד אביך מיד בנך
אקרענה׃

<span id="an_11:13">11:13</span> רק את כל הממלכה לא אקרע שבט אחד אתן
לבנך למען דוד עבדי ולמען ירושלם אשר בחרתי׃

<span id="an_11:14">11:14</span> ויקם יהוה שטן לשלמה את הדד האדמי מזרע
המלך הוא באדום׃

<span id="an_11:15">11:15</span> ויהי בהיות דוד את אדום בעלות יואב שר
הצבא לקבר את החללים ויך כל זכר באדום׃

<span id="an_11:16">11:16</span> כי ששת חדשים ישב שם יואב וכל ישראל עד
הכרית כל זכר באדום׃

<span id="an_11:17">11:17</span> ויברח אדד הוא ואנשים אדמיים מעבדי אביו
אתו לבוא מצרים והדד נער קטן׃

<span id="an_11:18">11:18</span> ויקמו ממדין ויבאו פארן ויקחו אנשים עמם
מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן לו׃

<span id="an_11:19">11:19</span> וימצא הדד חן בעיני פרעה מאד ויתן לו אשה
את אחות אשתו אחות תחפניס הגבירה׃

<span id="an_11:20">11:20</span> ותלד לו אחות תחפניס את גנבת בנו ותגמלהו
תחפנס בתוך בית פרעה ויהי גנבת בית פרעה בתוך בני פרעה׃

<span id="an_11:21">11:21</span> והדד שמע במצרים כי שכב דוד עם אבתיו וכי
מת יואב שר הצבא ויאמר הדד אל פרעה שלחני ואלך אל ארצי׃

<span id="an_11:22">11:22</span> ויאמר לו פרעה כי מה אתה חסר עמי והנך
מבקש ללכת אל ארצך ויאמר לא כי שלח תשלחני׃

<span id="an_11:23">11:23</span> ויקם אלהים לו שטן את רזון בן אלידע אשר
ברח מאת הדדעזר מלך צובה אדניו׃

<span id="an_11:24">11:24</span> ויקבץ עליו אנשים ויהי שר גדוד בהרג דוד
אתם וילכו דמשק וישבו בה וימלכו בדמשק׃

<span id="an_11:25">11:25</span> ויהי שטן לישראל כל ימי שלמה ואת הרעה
אשר הדד ויקץ בישראל וימלך על ארם׃

<span id="an_11:26">11:26</span> וירבעם בן נבט אפרתי מן הצרדה ושם אמו
צרועה אשה אלמנה עבד לשלמה וירם יד במלך׃

<span id="an_11:27">11:27</span> וזה הדבר אשר הרים יד במלך שלמה בנה את
המלוא סגר את פרץ עיר דוד אביו׃

<span id="an_11:28">11:28</span> והאיש ירבעם גבור חיל וירא שלמה את הנער
כי עשה מלאכה הוא ויפקד אתו לכל סבל בית יוסף׃

<span id="an_11:29">11:29</span> ויהי בעת ההיא וירבעם יצא מירושלם וימצא
אתו אחיה השילני הנביא בדרך והוא מתכסה בשלמה חדשה ושניהם לבדם בשדה׃

<span id="an_11:30">11:30</span> ויתפש אחיה בשלמה החדשה אשר עליו ויקרעה
שנים עשר קרעים׃

<span id="an_11:31">11:31</span> ויאמר לירבעם קח לך עשרה קרעים כי כה אמר
יהוה אלהי ישראל הנני קרע את הממלכה מיד שלמה ונתתי לך את עשרה השבטים׃

<span id="an_11:32">11:32</span> והשבט האחד יהיה לו למען עבדי דוד ולמען
ירושלם העיר אשר בחרתי בה מכל שבטי ישראל׃

<span id="an_11:33">11:33</span> יען אשר עזבוני וישתחוו לעשתרת אלהי
צדנין לכמוש אלהי מואב ולמלכם אלהי בני עמון ולא הלכו בדרכי לעשות הישר
בעיני וחקתי ומשפטי כדוד אביו׃

<span id="an_11:34">11:34</span> ולא אקח את כל הממלכה מידו כי נשיא אשתנו
כל ימי חייו למען דוד עבדי אשר בחרתי אתו אשר שמר מצותי וחקתי׃

<span id="an_11:35">11:35</span> ולקחתי המלוכה מיד בנו ונתתיה לך את עשרת
השבטים׃

<span id="an_11:36">11:36</span> ולבנו אתן שבט אחד למען היות ניר לדויד
עבדי כל הימים לפני בירושלם העיר אשר בחרתי לי לשום שמי שם׃

<span id="an_11:37">11:37</span> ואתך אקח ומלכת בכל אשר תאוה נפשך והיית
מלך על ישראל׃

<span id="an_11:38">11:38</span> והיה אם תשמע את כל אשר אצוך והלכת בדרכי
ועשית הישר בעיני לשמור חקותי ומצותי כאשר עשה דוד עבדי והייתי עמך ובניתי
לך בית נאמן כאשר בניתי לדוד ונתתי לך את ישראל׃

<span id="an_11:39">11:39</span> ואענה את זרע דוד למען זאת אך לא כל
הימים׃

<span id="an_11:40">11:40</span> ויבקש שלמה להמית את ירבעם ויקם ירבעם
ויברח מצרים אל שישק מלך מצרים ויהי במצרים עד מות שלמה׃

<span id="an_11:41">11:41</span> ויתר דברי שלמה וכל אשר עשה וחכמתו הלוא
הם כתבים על ספר דברי שלמה׃

<span id="an_11:42">11:42</span> והימים אשר מלך שלמה בירושלם על כל ישראל
ארבעים שנה׃

<span id="an_11:43">11:43</span> וישכב שלמה עם אבתיו ויקבר בעיר דוד אביו
וימלך רחבעם בנו תחתיו׃

<span id="an_12:1">12:1</span> וילך רחבעם שכם כי שכם בא כל ישראל להמליך
אתו׃

<span id="an_12:2">12:2</span> ויהי כשמע ירבעם בן נבט והוא עודנו במצרים
אשר ברח מפני המלך שלמה וישב ירבעם במצרים׃

<span id="an_12:3">12:3</span> וישלחו ויקראו לו ויבאו ירבעם וכל קהל
ישראל וידברו אל רחבעם לאמר׃

<span id="an_12:4">12:4</span> אביך הקשה את עלנו ואתה עתה הקל מעבדת אביך
הקשה ומעלו הכבד אשר נתן עלינו ונעבדך׃

<span id="an_12:5">12:5</span> ויאמר אליהם לכו עד שלשה ימים ושובו אלי
וילכו העם׃

<span id="an_12:6">12:6</span> ויועץ המלך רחבעם את הזקנים אשר היו עמדים
את פני שלמה אביו בהיתו חי לאמר איך אתם נועצים להשיב את העם הזה דבר׃

<span id="an_12:7">12:7</span> וידבר אליו לאמר אם היום תהיה עבד לעם הזה
ועבדתם ועניתם ודברת אליהם דברים טובים והיו לך עבדים כל הימים׃

<span id="an_12:8">12:8</span> ויעזב את עצת הזקנים אשר יעצהו ויועץ את
הילדים אשר גדלו אתו אשר העמדים לפניו׃

<span id="an_12:9">12:9</span> ויאמר אליהם מה אתם נועצים ונשיב דבר את
העם הזה אשר דברו אלי לאמר הקל מן העל אשר נתן אביך עלינו׃

<span id="an_12:10">12:10</span> וידברו אליו הילדים אשר גדלו אתו לאמר כה
תאמר לעם הזה אשר דברו אליך לאמר אביך הכביד את עלנו ואתה הקל מעלינו כה
תדבר אליהם קטני עבה ממתני אבי׃

<span id="an_12:11">12:11</span> ועתה אבי העמיס עליכם על כבד ואני אוסיף
על עלכם אבי יסר אתכם בשוטים ואני איסר אתכם בעקרבים׃

<span id="an_12:12">12:12</span> ויבו ירבעם וכל העם אל רחבעם ביום השלישי
כאשר דבר המלך לאמר שובו אלי ביום השלישי׃

<span id="an_12:13">12:13</span> ויען המלך את העם קשה ויעזב את עצת
הזקנים אשר יעצהו׃

<span id="an_12:14">12:14</span> וידבר אליהם כעצת הילדים לאמר אבי הכביד
את עלכם ואני אסיף על עלכם אבי יסר אתכם בשוטים ואני איסר אתכם בעקרבים׃

<span id="an_12:15">12:15</span> ולא שמע המלך אל העם כי היתה סבה מעם
יהוה למען הקים את דברו אשר דבר יהוה ביד אחיה השילני אל ירבעם בן נבט׃

<span id="an_12:16">12:16</span> וירא כל ישראל כי לא שמע המלך אליהם
וישבו העם את המלך דבר לאמר מה לנו חלק בדוד ולא נחלה בבן ישי לאהליך ישראל
עתה ראה ביתך דוד וילך ישראל לאהליו׃

<span id="an_12:17">12:17</span> ובני ישראל הישבים בערי יהודה וימלך
עליהם רחבעם׃

<span id="an_12:18">12:18</span> וישלח המלך רחבעם את אדרם אשר על המס
וירגמו כל ישראל בו אבן וימת והמלך רחבעם התאמץ לעלות במרכבה לנוס ירושלם׃

<span id="an_12:19">12:19</span> ויפשעו ישראל בבית דוד עד היום הזה׃

<span id="an_12:20">12:20</span> ויהי כשמע כל ישראל כי שב ירבעם וישלחו
ויקראו אתו אל העדה וימליכו אתו על כל ישראל לא היה אחרי בית דוד זולתי שבט
יהודה לבדו׃

<span id="an_12:21">12:21</span> ויבאו רחבעם ירושלם ויקהל את כל בית
יהודה ואת שבט בנימן מאה ושמנים אלף בחור עשה מלחמה להלחם עם בית ישראל
להשיב את המלוכה לרחבעם בן שלמה׃

<span id="an_12:22">12:22</span> ויהי דבר האלהים אל שמעיה איש האלהים
לאמר׃

<span id="an_12:23">12:23</span> אמר אל רחבעם בן שלמה מלך יהודה ואל כל
בית יהודה ובנימין ויתר העם לאמר׃

<span id="an_12:24">12:24</span> כה אמר יהוה לא תעלו ולא תלחמון עם אחיכם
בני ישראל שובו איש לביתו כי מאתי נהיה הדבר הזה וישמעו את דבר יהוה וישבו
ללכת כדבר יהוה׃

<span id="an_12:25">12:25</span> ויבן ירבעם את שכם בהר אפרים וישב בה
ויצא משם ויבן את פנואל׃

<span id="an_12:26">12:26</span> ויאמר ירבעם בלבו עתה תשוב הממלכה לבית
דוד׃

<span id="an_12:27">12:27</span> אם יעלה העם הזה לעשות זבחים בבית יהוה
בירושלם ושב לב העם הזה אל אדניהם אל רחבעם מלך יהודה והרגני ושבו אל רחבעם
מלך יהודה׃

<span id="an_12:28">12:28</span> ויועץ המלך ויעש שני עגלי זהב ויאמר אלהם
רב לכם מעלות ירושלם הנה אלהיך ישראל אשר העלוך מארץ מצרים׃

<span id="an_12:29">12:29</span> וישם את האחד בבית אל ואת האחד נתן בדן׃

<span id="an_12:30">12:30</span> ויהי הדבר הזה לחטאת וילכו העם לפני האחד
עד דן׃

<span id="an_12:31">12:31</span> ויעש את בית במות ויעש כהנים מקצות העם
אשר לא היו מבני לוי׃

<span id="an_12:32">12:32</span> ויעש ירבעם חג בחדש השמיני בחמשה עשר יום
לחדש כחג אשר ביהודה ויעל על המזבח כן עשה בבית אל לזבח לעגלים אשר עשה
והעמיד בבית אל את כהני הבמות אשר עשה׃

<span id="an_12:33">12:33</span> ויעל על המזבח אשר עשה בבית אל בחמשה עשר
יום בחדש השמיני בחדש אשר בדא מלבד ויעש חג לבני ישראל ויעל על המזבח
להקטיר׃

<span id="an_13:1">13:1</span> והנה איש אלהים בא מיהודה בדבר יהוה אל בית
אל וירבעם עמד על המזבח להקטיר׃

<span id="an_13:2">13:2</span> ויקרא על המזבח בדבר יהוה ויאמר מזבח מזבח
כה אמר יהוה הנה בן נולד לבית דוד יאשיהו שמו וזבח עליך את כהני הבמות
המקטרים עליך ועצמות אדם ישרפו עליך׃

<span id="an_13:3">13:3</span> ונתן ביום ההוא מופת לאמר זה המופת אשר דבר
יהוה הנה המזבח נקרע ונשפך הדשן אשר עליו׃

<span id="an_13:4">13:4</span> ויהי כשמע המלך את דבר איש האלהים אשר קרא
על המזבח בבית אל וישלח ירבעם את ידו מעל המזבח לאמר תפשהו ותיבש ידו אשר
שלח עליו ולא יכל להשיבה אליו׃

<span id="an_13:5">13:5</span> והמזבח נקרע וישפך הדשן מן המזבח כמופת אשר
נתן איש האלהים בדבר יהוה׃

<span id="an_13:6">13:6</span> ויען המלך ויאמר אל איש האלהים חל נא את
פני יהוה אלהיך והתפלל בעדי ותשב ידי אלי ויחל איש האלהים את פני יהוה ותשב
יד המלך אליו ותהי כבראשנה׃

<span id="an_13:7">13:7</span> וידבר המלך אל איש האלהים באה אתי הביתה
וסעדה ואתנה לך מתת׃

<span id="an_13:8">13:8</span> ויאמר איש האלהים אל המלך אם תתן לי את חצי
ביתך לא אבא עמך ולא אכל לחם ולא אשתה מים במקום הזה׃

<span id="an_13:9">13:9</span> כי כן צוה אתי בדבר יהוה לאמר לא תאכל לחם
ולא תשתה מים ולא תשוב בדרך אשר הלכת׃

<span id="an_13:10">13:10</span> וילך בדרך אחר ולא שב בדרך אשר בא בה אל
בית אל׃

<span id="an_13:11">13:11</span> ונביא אחד זקן ישב בבית אל ויבוא בנו
ויספר לו את כל המעשה אשר עשה איש האלהים היום בבית אל את הדברים אשר דבר
אל המלך ויספרום לאביהם׃

<span id="an_13:12">13:12</span> וידבר אלהם אביהם אי זה הדרך הלך ויראו
בניו את הדרך אשר הלך איש האלהים אשר בא מיהודה׃

<span id="an_13:13">13:13</span> ויאמר אל בניו חבשו לי החמור ויחבשו לו
החמור וירכב עליו׃

<span id="an_13:14">13:14</span> וילך אחרי איש האלהים וימצאהו ישב תחת
האלה ויאמר אליו האתה איש האלהים אשר באת מיהודה ויאמר אני׃

<span id="an_13:15">13:15</span> ויאמר אליו לך אתי הביתה ואכל לחם׃

<span id="an_13:16">13:16</span> ויאמר לא אוכל לשוב אתך ולבוא אתך ולא
אכל לחם ולא אשתה אתך מים במקום הזה׃

<span id="an_13:17">13:17</span> כי דבר אלי בדבר יהוה לא תאכל לחם ולא
תשתה שם מים לא תשוב ללכת בדרך אשר הלכת בה׃

<span id="an_13:18">13:18</span> ויאמר לו גם אני נביא כמוך ומלאך דבר אלי
בדבר יהוה לאמר השבהו אתך אל ביתך ויאכל לחם וישת מים כחש לו׃

<span id="an_13:19">13:19</span> וישב אתו ויאכל לחם בביתו וישת מים׃

<span id="an_13:20">13:20</span> ויהי הם ישבים אל השלחן ויהי דבר יהוה אל
הנביא אשר השיבו׃

<span id="an_13:21">13:21</span> ויקרא אל איש האלהים אשר בא מיהודה לאמר
כה אמר יהוה יען כי מרית פי יהוה ולא שמרת את המצוה אשר צוך יהוה אלהיך׃

<span id="an_13:22">13:22</span> ותשב ותאכל לחם ותשת מים במקום אשר דבר
אליך אל תאכל לחם ואל תשת מים לא תבוא נבלתך אל קבר אבתיך׃

<span id="an_13:23">13:23</span> ויהי אחרי אכלו לחם ואחרי שתותו ויחבש לו
החמור לנביא אשר השיבו׃

<span id="an_13:24">13:24</span> וילך וימצאהו אריה בדרך וימיתהו ותהי
נבלתו משלכת בדרך והחמור עמד אצלה והאריה עמד אצל הנבלה׃

<span id="an_13:25">13:25</span> והנה אנשים עברים ויראו את הנבלה משלכת
בדרך ואת האריה עמד אצל הנבלה ויבאו וידברו בעיר אשר הנביא הזקן ישב בה׃

<span id="an_13:26">13:26</span> וישמע הנביא אשר השיבו מן הדרך ויאמר איש
האלהים הוא אשר מרה את פי יהוה ויתנהו יהוה לאריה וישברהו וימתהו כדבר יהוה
אשר דבר לו׃

<span id="an_13:27">13:27</span> וידבר אל בניו לאמר חבשו לי את החמור
ויחבשו׃

<span id="an_13:28">13:28</span> וילך וימצא את נבלתו משלכת בדרך וחמור
והאריה עמדים אצל הנבלה לא אכל האריה את הנבלה ולא שבר את החמור׃

<span id="an_13:29">13:29</span> וישא הנביא את נבלת איש האלהים וינחהו אל
החמור וישיבהו ויבא אל עיר הנביא הזקן לספד ולקברו׃

<span id="an_13:30">13:30</span> וינח את נבלתו בקברו ויספדו עליו הוי
אחי׃

<span id="an_13:31">13:31</span> ויהי אחרי קברו אתו ויאמר אל בניו לאמר
במותי וקברתם אתי בקבר אשר איש האלהים קבור בו אצל עצמתיו הניחו את עצמתי׃

<span id="an_13:32">13:32</span> כי היה יהיה הדבר אשר קרא בדבר יהוה על
המזבח אשר בבית אל ועל כל בתי הבמות אשר בערי שמרון׃

<span id="an_13:33">13:33</span> אחר הדבר הזה לא שב ירבעם מדרכו הרעה
וישב ויעש מקצות העם כהני במות החפץ ימלא את ידו ויהי כהני במות׃

<span id="an_13:34">13:34</span> ויהי בדבר הזה לחטאת בית ירבעם ולהכחיד
ולהשמיד מעל פני האדמה׃

<span id="an_14:1">14:1</span> בעת ההיא חלה אביה בן ירבעם׃

<span id="an_14:2">14:2</span> ויאמר ירבעם לאשתו קומי נא והשתנית ולא
ידעו כי אתי אשת ירבעם והלכת שלה הנה שם אחיה הנביא הוא דבר עלי למלך על
העם הזה׃

<span id="an_14:3">14:3</span> ולקחת בידך עשרה לחם ונקדים ובקבק דבש ובאת
אליו הוא יגיד לך מה יהיה לנער׃

<span id="an_14:4">14:4</span> ותעש כן אשת ירבעם ותקם ותלך שלה ותבא בית
אחיה ואחיהו לא יכל לראות כי קמו עיניו משיבו׃

<span id="an_14:5">14:5</span> ויהוה אמר אל אחיהו הנה אשת ירבעם באה לדרש
דבר מעמך אל בנה כי חלה הוא כזה וכזה תדבר אליה ויהי כבאה והיא מתנכרה׃

<span id="an_14:6">14:6</span> ויהי כשמע אחיהו את קול רגליה באה בפתח
ויאמר באי אשת ירבעם למה זה את מתנכרה ואנכי שלוח אליך קשה׃

<span id="an_14:7">14:7</span> לכי אמרי לירבעם כה אמר יהוה אלהי ישראל
יען אשר הרימתיך מתוך העם ואתנך נגיד על עמי ישראל׃

<span id="an_14:8">14:8</span> ואקרע את הממלכה מבית דוד ואתנה לך ולא
היית כעבדי דוד אשר שמר מצותי ואשר הלך אחרי בכל לבבו לעשות רק הישר בעיני׃

<span id="an_14:9">14:9</span> ותרע לעשות מכל אשר היו לפניך ותלך ותעשה
לך אלהים אחרים ומסכות להכעיסני ואתי השלכת אחרי גוך׃

<span id="an_14:10">14:10</span> לכן הנני מביא רעה אל בית ירבעם והכרתי
לירבעם משתין בקיר עצור ועזוב בישראל ובערתי אחרי בית ירבעם כאשר יבער הגלל
עד תמו׃

<span id="an_14:11">14:11</span> המת לירבעם בעיר יאכלו הכלבים והמת בשדה
יאכלו עוף השמים כי יהוה דבר׃

<span id="an_14:12">14:12</span> ואת קומי לכי לביתך בבאה רגליך העירה ומת
הילד׃

<span id="an_14:13">14:13</span> וספדו לו כל ישראל וקברו אתו כי זה לבדו
יבא לירבעם אל קבר יען נמצא בו דבר טוב אל יהוה אלהי ישראל בבית ירבעם׃

<span id="an_14:14">14:14</span> והקים יהוה לו מלך על ישראל אשר יכרית את
בית ירבעם זה היום ומה גם עתה׃

<span id="an_14:15">14:15</span> והכה יהוה את ישראל כאשר ינוד הקנה במים
ונתש את ישראל מעל האדמה הטובה הזאת אשר נתן לאבותיהם וזרם מעבר לנהר יען
אשר עשו את אשריהם מכעיסים את יהוה׃

<span id="an_14:16">14:16</span> ויתן את ישראל בגלל חטאות ירבעם אשר חטא
ואשר החטיא את ישראל׃

<span id="an_14:17">14:17</span> ותקם אשת ירבעם ותלך ותבא תרצתה היא באה
בסף הבית והנער מת׃

<span id="an_14:18">14:18</span> ויקברו אתו ויספדו לו כל ישראל כדבר יהוה
אשר דבר ביד עבדו אחיהו הנביא׃

<span id="an_14:19">14:19</span> ויתר דברי ירבעם אשר נלחם ואשר מלך הנם
כתובים על ספר דברי הימים למלכי ישראל׃

<span id="an_14:20">14:20</span> והימים אשר מלך ירבעם עשרים ושתים שנה
וישכב עם אבתיו וימלך נדב בנו תחתיו׃

<span id="an_14:21">14:21</span> ורחבעם בן שלמה מלך ביהודה בן ארבעים
ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את
שמו שם מכל שבטי ישראל ושם אמו נעמה העמנית׃

<span id="an_14:22">14:22</span> ויעש יהודה הרע בעיני יהוה ויקנאו אתו
מכל אשר עשו אבתם בחטאתם אשר חטאו׃

<span id="an_14:23">14:23</span> ויבנו גם המה להם במות ומצבות ואשרים על
כל גבעה גבהה ותחת כל עץ רענן׃

<span id="an_14:24">14:24</span> וגם קדש היה בארץ עשו ככל התועבת הגוים
אשר הוריש יהוה מפני בני ישראל׃

<span id="an_14:25">14:25</span> ויהי בשנה החמישית למלך רחבעם עלה שושק
מלך מצרים על ירושלם׃

<span id="an_14:26">14:26</span> ויקח את אצרות בית יהוה ואת אוצרות בית
המלך ואת הכל לקח ויקח את כל מגני הזהב אשר עשה שלמה׃

<span id="an_14:27">14:27</span> ויעש המלך רחבעם תחתם מגני נחשת והפקיד
על יד שרי הרצים השמרים פתח בית המלך׃

<span id="an_14:28">14:28</span> ויהי מדי בא המלך בית יהוה ישאום הרצים
והשיבום אל תא הרצים׃

<span id="an_14:29">14:29</span> ויתר דברי רחבעם וכל אשר עשה הלא המה
כתובים על ספר דברי הימים למלכי יהודה׃

<span id="an_14:30">14:30</span> ומלחמה היתה בין רחבעם ובין ירבעם כל
הימים׃

<span id="an_14:31">14:31</span> וישכב רחבעם עם אבתיו ויקבר עם אבתיו
בעיר דוד ושם אמו נעמה העמנית וימלך אבים בנו תחתיו׃

<span id="an_15:1">15:1</span> ובשנת שמנה עשרה למלך ירבעם בן נבט מלך
אבים על יהודה׃

<span id="an_15:2">15:2</span> שלש שנים מלך בירושלם ושם אמו מעכה בת
אבישלום׃

<span id="an_15:3">15:3</span> וילך בכל חטאות אביו אשר עשה לפניו ולא היה
לבבו שלם עם יהוה אלהיו כלבב דוד אביו׃

<span id="an_15:4">15:4</span> כי למען דוד נתן יהוה אלהיו לו ניר בירושלם
להקים את בנו אחריו ולהעמיד את ירושלם׃

<span id="an_15:5">15:5</span> אשר עשה דוד את הישר בעיני יהוה ולא סר מכל
אשר צוהו כל ימי חייו רק בדבר אוריה החתי׃

<span id="an_15:6">15:6</span> ומלחמה היתה בין רחבעם ובין ירבעם כל ימי
חייו׃

<span id="an_15:7">15:7</span> ויתר דברי אבים וכל אשר עשה הלוא הם כתובים
על ספר דברי הימים למלכי יהודה ומלחמה היתה בין אבים ובין ירבעם׃

<span id="an_15:8">15:8</span> וישכב אבים עם אבתיו ויקברו אתו בעיר דוד
וימלך אסא בנו תחתיו׃

<span id="an_15:9">15:9</span> ובשנת עשרים לירבעם מלך ישראל מלך אסא מלך
יהודה׃

<span id="an_15:10">15:10</span> וארבעים ואחת שנה מלך בירושלם ושם אמו
מעכה בת אבישלום׃

<span id="an_15:11">15:11</span> ויעש אסא הישר בעיני יהוה כדוד אביו׃

<span id="an_15:12">15:12</span> ויעבר הקדשים מן הארץ ויסר את כל הגללים
אשר עשו אבתיו׃

<span id="an_15:13">15:13</span> וגם את מעכה אמו ויסרה מגבירה אשר עשתה
מפלצת לאשרה ויכרת אסא את מפלצתה וישרף בנחל קדרון׃

<span id="an_15:14">15:14</span> והבמות לא סרו רק לבב אסא היה שלם עם
יהוה כל ימיו׃

<span id="an_15:15">15:15</span> ויבא את קדשי אביו וקדשו בית יהוה כסף
וזהב וכלים׃

<span id="an_15:16">15:16</span> ומלחמה היתה בין אסא ובין בעשא מלך ישראל
כל ימיהם׃

<span id="an_15:17">15:17</span> ויעל בעשא מלך ישראל על יהודה ויבן את
הרמה לבלתי תת יצא ובא לאסא מלך יהודה׃

<span id="an_15:18">15:18</span> ויקח אסא את כל הכסף והזהב הנותרים
באוצרות בית יהוה ואת אוצרות בית מלך ויתנם ביד עבדיו וישלחם המלך אסא אל
בן הדד בן טברמן בן חזיון מלך ארם הישב בדמשק לאמר׃

<span id="an_15:19">15:19</span> ברית ביני ובינך בין אבי ובין אביך הנה
שלחתי לך שחד כסף וזהב לך הפרה את בריתך את בעשא מלך ישראל ויעלה מעלי׃

<span id="an_15:20">15:20</span> וישמע בן הדד אל המלך אסא וישלח את שרי
החילים אשר לו על ערי ישראל ויך את עיון ואת דן ואת אבל בית מעכה ואת כל
כנרות על כל ארץ נפתלי׃

<span id="an_15:21">15:21</span> ויהי כשמע בעשא ויחדל מבנות את הרמה וישב
בתרצה׃

<span id="an_15:22">15:22</span> והמלך אסא השמיע את כל יהודה אין נקי
וישאו את אבני הרמה ואת עציה אשר בנה בעשא ויבן בם המלך אסא את גבע בנימן
ואת המצפה׃

<span id="an_15:23">15:23</span> ויתר כל דברי אסא וכל גבורתו וכל אשר עשה
והערים אשר בנה הלא המה כתובים על ספר דברי הימים למלכי יהודה רק לעת זקנתו
חלה את רגליו׃

<span id="an_15:24">15:24</span> וישכב אסא עם אבתיו ויקבר עם אבתיו בעיר
דוד אביו וימלך יהושפט בנו תחתיו׃

<span id="an_15:25">15:25</span> ונדב בן ירבעם מלך על ישראל בשנת שתים
לאסא מלך יהודה וימלך על ישראל שנתים׃

<span id="an_15:26">15:26</span> ויעש הרע בעיני יהוה וילך בדרך אביו
ובחטאתו אשר החטיא את ישראל׃

<span id="an_15:27">15:27</span> ויקשר עליו בעשא בן אחיה לבית יששכר
ויכהו בעשא בגבתון אשר לפלשתים ונדב וכל ישראל צרים על גבתון׃

<span id="an_15:28">15:28</span> וימתהו בעשא בשנת שלש לאסא מלך יהודה
וימלך תחתיו׃

<span id="an_15:29">15:29</span> ויהי כמלכו הכה את כל בית ירבעם לא השאיר
כל נשמה לירבעם עד השמדו כדבר יהוה אשר דבר ביד עבדו אחיה השילני׃

<span id="an_15:30">15:30</span> על חטאות ירבעם אשר חטא ואשר החטיא את
ישראל בכעסו אשר הכעיס את יהוה אלהי ישראל׃

<span id="an_15:31">15:31</span> ויתר דברי נדב וכל אשר עשה הלא הם כתובים
על ספר דברי הימים למלכי ישראל׃

<span id="an_15:32">15:32</span> ומלחמה היתה בין אסא ובין בעשא מלך ישראל
כל ימיהם׃

<span id="an_15:33">15:33</span> בשנת שלש לאסא מלך יהודה מלך בעשא בן
אחיה על כל ישראל בתרצה עשרים וארבע שנה׃

<span id="an_15:34">15:34</span> ויעש הרע בעיני יהוה וילך בדרך ירבעם
ובחטאתו אשר החטיא את ישראל׃

<span id="an_16:1">16:1</span> ויהי דבר יהוה אל יהוא בן חנני על בעשא
לאמר׃

<span id="an_16:2">16:2</span> יען אשר הרימתיך מן העפר ואתנך נגיד על עמי
ישראל ותלך בדרך ירבעם ותחטא את עמי ישראל להכעיסני בחטאתם׃

<span id="an_16:3">16:3</span> הנני מבעיר אחרי בעשא ואחרי ביתו ונתתי את
ביתך כבית ירבעם בן נבט׃

<span id="an_16:4">16:4</span> המת לבעשא בעיר יאכלו הכלבים והמת לו בשדה
יאכלו עוף השמים׃

<span id="an_16:5">16:5</span> ויתר דברי בעשא ואשר עשה וגבורתו הלא הם
כתובים על ספר דברי הימים למלכי ישראל׃

<span id="an_16:6">16:6</span> וישכב בעשא עם אבתיו ויקבר בתרצה וימלך אלה
בנו תחתיו׃

<span id="an_16:7">16:7</span> וגם ביד יהוא בן חנני הנביא דבר יהוה היה
אל בעשא ואל ביתו ועל כל הרעה אשר עשה בעיני יהוה להכעיסו במעשה ידיו להיות
כבית ירבעם ועל אשר הכה אתו׃

<span id="an_16:8">16:8</span> בשנת עשרים ושש שנה לאסא מלך יהודה מלך אלה
בן בעשא על ישראל בתרצה שנתים׃

<span id="an_16:9">16:9</span> ויקשר עליו עבדו זמרי שר מחצית הרכב והוא
בתרצה שתה שכור בית ארצא אשר על הבית בתרצה׃

<span id="an_16:10">16:10</span> ויבא זמרי ויכהו וימיתהו בשנת עשרים ושבע
לאסא מלך יהודה וימלך תחתיו׃

<span id="an_16:11">16:11</span> ויהי במלכו כשבתו על כסאו הכה את כל בית
בעשא לא השאיר לו משתין בקיר וגאליו ורעהו׃

<span id="an_16:12">16:12</span> וישמד זמרי את כל בית בעשא כדבר יהוה אשר
דבר אל בעשא ביד יהוא הנביא׃

<span id="an_16:13">16:13</span> אל כל חטאות בעשא וחטאות אלה בנו אשר
חטאו ואשר החטיאו את ישראל להכעיס את יהוה אלהי ישראל בהבליהם׃

<span id="an_16:14">16:14</span> ויתר דברי אלה וכל אשר עשה הלוא הם
כתובים על ספר דברי הימים למלכי ישראל׃

<span id="an_16:15">16:15</span> בשנת עשרים ושבע שנה לאסא מלך יהודה מלך
זמרי שבעת ימים בתרצה והעם חנים על גבתון אשר לפלשתים׃

<span id="an_16:16">16:16</span> וישמע העם החנים לאמר קשר זמרי וגם הכה
את המלך וימלכו כל ישראל את עמרי שר צבא על ישראל ביום ההוא במחנה׃

<span id="an_16:17">16:17</span> ויעלה עמרי וכל ישראל עמו מגבתון ויצרו
על תרצה׃

<span id="an_16:18">16:18</span> ויהי כראות זמרי כי נלכדה העיר ויבא אל
ארמון בית המלך וישרף עליו את בית מלך באש וימת׃

<span id="an_16:19">16:19</span> על חטאתיו אשר חטא לעשות הרע בעיני יהוה
ללכת בדרך ירבעם ובחטאתו אשר עשה להחטיא את ישראל׃

<span id="an_16:20">16:20</span> ויתר דברי זמרי וקשרו אשר קשר הלא הם
כתובים על ספר דברי הימים למלכי ישראל׃

<span id="an_16:21">16:21</span> אז יחלק העם ישראל לחצי חצי העם היה אחרי
תבני בן גינת להמליכו והחצי אחרי עמרי׃

<span id="an_16:22">16:22</span> ויחזק העם אשר אחרי עמרי את העם אשר אחרי
תבני בן גינת וימת תבני וימלך עמרי׃

<span id="an_16:23">16:23</span> בשנת שלשים ואחת שנה לאסא מלך יהודה מלך
עמרי על ישראל שתים עשרה שנה בתרצה מלך שש שנים׃

<span id="an_16:24">16:24</span> ויקן את ההר שמרון מאת שמר בככרים כסף
ויבן את ההר ויקרא את שם העיר אשר בנה על שם שמר אדני ההר שמרון׃

<span id="an_16:25">16:25</span> ויעשה עמרי הרע בעיני יהוה וירע מכל אשר
לפניו׃

<span id="an_16:26">16:26</span> וילך בכל דרך ירבעם בן נבט ובחטאתיו אשר
החטיא את ישראל להכעיס את יהוה אלהי ישראל בהבליהם׃

<span id="an_16:27">16:27</span> ויתר דברי עמרי אשר עשה וגבורתו אשר עשה
הלא הם כתובים על ספר דברי הימים למלכי ישראל׃

<span id="an_16:28">16:28</span> וישכב עמרי עם אבתיו ויקבר בשמרון וימלך
אחאב בנו תחתיו׃

<span id="an_16:29">16:29</span> ואחאב בן עמרי מלך על ישראל בשנת שלשים
ושמנה שנה לאסא מלך יהודה וימלך אחאב בן עמרי על ישראל בשמרון עשרים ושתים
שנה׃

<span id="an_16:30">16:30</span> ויעש אחאב בן עמרי הרע בעיני יהוה מכל
אשר לפניו׃

<span id="an_16:31">16:31</span> ויהי הנקל לכתו בחטאות ירבעם בן נבט ויקח
אשה את איזבל בת אתבעל מלך צידנים וילך ויעבד את הבעל וישתחו לו׃

<span id="an_16:32">16:32</span> ויקם מזבח לבעל בית הבעל אשר בנה בשמרון׃

<span id="an_16:33">16:33</span> ויעש אחאב את האשרה ויוסף אחאב לעשות
להכעיס את יהוה אלהי ישראל מכל מלכי ישראל אשר היו לפניו׃

<span id="an_16:34">16:34</span> בימיו בנה חיאל בית האלי את יריחה באבירם
בכרו יסדה ובשגיב צעירו הציב דלתיה כדבר יהוה אשר דבר ביד יהושע בן נון׃

<span id="an_17:1">17:1</span> ויאמר אליהו התשבי מתשבי גלעד אל אחאב חי
יהוה אלהי ישראל אשר עמדתי לפניו אם יהיה השנים האלה טל ומטר כי אם לפי
דברי׃

<span id="an_17:2">17:2</span> ויהי דבר יהוה אליו לאמר׃

<span id="an_17:3">17:3</span> לך מזה ופנית לך קדמה ונסתרת בנחל כרית אשר
על פני הירדן׃

<span id="an_17:4">17:4</span> והיה מהנחל תשתה ואת הערבים צויתי לכלכלך
שם׃

<span id="an_17:5">17:5</span> וילך ויעש כדבר יהוה וילך וישב בנחל כרית
אשר על פני הירדן׃

<span id="an_17:6">17:6</span> והערבים מביאים לו לחם ובשר בבקר ולחם ובשר
בערב ומן הנחל ישתה׃

<span id="an_17:7">17:7</span> ויהי מקץ ימים וייבש הנחל כי לא היה גשם
בארץ׃

<span id="an_17:8">17:8</span> ויהי דבר יהוה אליו לאמר׃

<span id="an_17:9">17:9</span> קום לך צרפתה אשר לצידון וישבת שם הנה
צויתי שם אשה אלמנה לכלכלך׃

<span id="an_17:10">17:10</span> ויקם וילך צרפתה ויבא אל פתח העיר והנה
שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה׃

<span id="an_17:11">17:11</span> ותלך לקחת ויקרא אליה ויאמר לקחי נא לי
פת לחם בידך׃

<span id="an_17:12">17:12</span> ותאמר חי יהוה אלהיך אם יש לי מעוג כי אם
מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי
ולבני ואכלנהו ומתנו׃

<span id="an_17:13">17:13</span> ויאמר אליה אליהו אל תיראי באי עשי כדברך
אך עשי לי משם עגה קטנה בראשנה והוצאת לי ולך ולבנך תעשי באחרנה׃

<span id="an_17:14">17:14</span> כי כה אמר יהוה אלהי ישראל כד הקמח לא
תכלה וצפחת השמן לא תחסר עד יום תתן יהוה גשם על פני האדמה׃

<span id="an_17:15">17:15</span> ותלך ותעשה כדבר אליהו ותאכל הוא והיא
וביתה ימים׃

<span id="an_17:16">17:16</span> כד הקמח לא כלתה וצפחת השמן לא חסר כדבר
יהוה אשר דבר ביד אליהו׃

<span id="an_17:17">17:17</span> ויהי אחר הדברים האלה חלה בן האשה בעלת
הבית ויהי חליו חזק מאד עד אשר לא נותרה בו נשמה׃

<span id="an_17:18">17:18</span> ותאמר אל אליהו מה לי ולך איש האלהים באת
אלי להזכיר את עוני ולהמית את בני׃

<span id="an_17:19">17:19</span> ויאמר אליה תני לי את בנך ויקחהו מחיקה
ויעלהו אל העליה אשר הוא ישב שם וישכבהו על מטתו׃

<span id="an_17:20">17:20</span> ויקרא אל יהוה ויאמר יהוה אלהי הגם על
האלמנה אשר אני מתגורר עמה הרעות להמית את בנה׃

<span id="an_17:21">17:21</span> ויתמדד על הילד שלש פעמים ויקרא אל יהוה
ויאמר יהוה אלהי תשב נא נפש הילד הזה על קרבו׃

<span id="an_17:22">17:22</span> וישמע יהוה בקול אליהו ותשב נפש הילד על
קרבו ויחי׃

<span id="an_17:23">17:23</span> ויקח אליהו את הילד וירדהו מן העליה
הביתה ויתנהו לאמו ויאמר אליהו ראי חי בנך׃

<span id="an_17:24">17:24</span> ותאמר האשה אל אליהו עתה זה ידעתי כי איש
אלהים אתה ודבר יהוה בפיך אמת׃

<span id="an_18:1">18:1</span> ויהי ימים רבים ודבר יהוה היה אל אליהו
בשנה השלישית לאמר לך הראה אל אחאב ואתנה מטר על פני האדמה׃

<span id="an_18:2">18:2</span> וילך אליהו להראות אל אחאב והרעב חזק
בשמרון׃

<span id="an_18:3">18:3</span> ויקרא אחאב אל עבדיהו אשר על הבית ועבדיהו
היה ירא את יהוה מאד׃

<span id="an_18:4">18:4</span> ויהי בהכרית איזבל את נביאי יהוה ויקח
עבדיהו מאה נבאים ויחביאם חמשים איש במערה וכלכלם לחם ומים׃

<span id="an_18:5">18:5</span> ויאמר אחאב אל עבדיהו לך בארץ אל כל מעיני
המים ואל כל הנחלים אולי נמצא חציר ונחיה סוס ופרד ולוא נכרית מהבהמה׃

<span id="an_18:6">18:6</span> ויחלקו להם את הארץ לעבר בה אחאב הלך בדרך
אחד לבדו ועבדיהו הלך בדרך אחד לבדו׃

<span id="an_18:7">18:7</span> ויהי עבדיהו בדרך והנה אליהו לקראתו ויכרהו
ויפל על פניו ויאמר האתה זה אדני אליהו׃

<span id="an_18:8">18:8</span> ויאמר לו אני לך אמר לאדניך הנה אליהו׃

<span id="an_18:9">18:9</span> ויאמר מה חטאתי כי אתה נתן את עבדך ביד
אחאב להמיתני׃

<span id="an_18:10">18:10</span> חי יהוה אלהיך אם יש גוי וממלכה אשר לא
שלח אדני שם לבקשך ואמרו אין והשביע את הממלכה ואת הגוי כי לא ימצאכה׃

<span id="an_18:11">18:11</span> ועתה אתה אמר לך אמר לאדניך הנה אליהו׃

<span id="an_18:12">18:12</span> והיה אני אלך מאתך ורוח יהוה ישאך על אשר
לא אדע ובאתי להגיד לאחאב ולא ימצאך והרגני ועבדך ירא את יהוה מנערי׃

<span id="an_18:13">18:13</span> הלא הגד לאדני את אשר עשיתי בהרג איזבל
את נביאי יהוה ואחבא מנביאי יהוה מאה איש חמשים חמשים איש במערה ואכלכלם
לחם ומים׃

<span id="an_18:14">18:14</span> ועתה אתה אמר לך אמר לאדניך הנה אליהו
והרגני׃

<span id="an_18:15">18:15</span> ויאמר אליהו חי יהוה צבאות אשר עמדתי
לפניו כי היום אראה אליו׃

<span id="an_18:16">18:16</span> וילך עבדיהו לקראת אחאב ויגד לו וילך
אחאב לקראת אליהו׃

<span id="an_18:17">18:17</span> ויהי כראות אחאב את אליהו ויאמר אחאב
אליו האתה זה עכר ישראל׃

<span id="an_18:18">18:18</span> ויאמר לא עכרתי את ישראל כי אם אתה ובית
אביך בעזבכם את מצות יהוה ותלך אחרי הבעלים׃

<span id="an_18:19">18:19</span> ועתה שלח קבץ אלי את כל ישראל אל הר
הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן
איזבל׃

<span id="an_18:20">18:20</span> וישלח אחאב בכל בני ישראל ויקבץ את
הנביאים אל הר הכרמל׃

<span id="an_18:21">18:21</span> ויגש אליהו אל כל העם ויאמר עד מתי אתם
פסחים על שתי הסעפים אם יהוה האלהים לכו אחריו ואם הבעל לכו אחריו ולא ענו
העם אתו דבר׃

<span id="an_18:22">18:22</span> ויאמר אליהו אל העם אני נותרתי נביא
ליהוה לבדי ונביאי הבעל ארבע מאות וחמשים איש׃

<span id="an_18:23">18:23</span> ויתנו לנו שנים פרים ויבחרו להם הפר האחד
וינתחהו וישימו על העצים ואש לא ישימו ואני אעשה את הפר האחד ונתתי על
העצים ואש לא אשים׃

<span id="an_18:24">18:24</span> וקראתם בשם אלהיכם ואני אקרא בשם יהוה
והיה האלהים אשר יענה באש הוא האלהים ויען כל העם ויאמרו טוב הדבר׃

<span id="an_18:25">18:25</span> ויאמר אליהו לנביאי הבעל בחרו לכם הפר
האחד ועשו ראשנה כי אתם הרבים וקראו בשם אלהיכם ואש לא תשימו׃

<span id="an_18:26">18:26</span> ויקחו את הפר אשר נתן להם ויעשו ויקראו
בשם הבעל מהבקר ועד הצהרים לאמר הבעל עננו ואין קול ואין ענה ויפסחו על
המזבח אשר עשה׃

<span id="an_18:27">18:27</span> ויהי בצהרים ויהתל בהם אליהו ויאמר קראו
בקול גדול כי אלהים הוא כי שיח וכי שיג לו וכי דרך לו אולי ישן הוא ויקץ׃

<span id="an_18:28">18:28</span> ויקראו בקול גדול ויתגדדו כמשפטם בחרבות
וברמחים עד שפך דם עליהם׃

<span id="an_18:29">18:29</span> ויהי כעבר הצהרים ויתנבאו עד לעלות המנחה
ואין קול ואין ענה ואין קשב׃

<span id="an_18:30">18:30</span> ויאמר אליהו לכל העם גשו אלי ויגשו כל
העם אליו וירפא את מזבח יהוה ההרוס׃

<span id="an_18:31">18:31</span> ויקח אליהו שתים עשרה אבנים כמספר שבטי
בני יעקב אשר היה דבר יהוה אליו לאמר ישראל יהיה שמך׃

<span id="an_18:32">18:32</span> ויבנה את האבנים מזבח בשם יהוה ויעש תעלה
כבית סאתים זרע סביב למזבח׃

<span id="an_18:33">18:33</span> ויערך את העצים וינתח את הפר וישם על
העצים׃

<span id="an_18:34">18:34</span> ויאמר מלאו ארבעה כדים מים ויצקו על העלה
ועל העצים ויאמר שנו וישנו ויאמר שלשו וישלשו׃

<span id="an_18:35">18:35</span> וילכו המים סביב למזבח וגם את התעלה מלא
מים׃

<span id="an_18:36">18:36</span> ויהי בעלות המנחה ויגש אליהו הנביא ויאמר
יהוה אלהי אברהם יצחק וישראל היום יודע כי אתה אלהים בישראל ואני עבדך
ובדבריך עשיתי את כל הדברים האלה׃

<span id="an_18:37">18:37</span> ענני יהוה ענני וידעו העם הזה כי אתה
יהוה האלהים ואתה הסבת את לבם אחרנית׃

<span id="an_18:38">18:38</span> ותפל אש יהוה ותאכל את העלה ואת העצים
ואת האבנים ואת העפר ואת המים אשר בתעלה לחכה׃

<span id="an_18:39">18:39</span> וירא כל העם ויפלו על פניהם ויאמרו יהוה
הוא האלהים יהוה הוא האלהים׃

<span id="an_18:40">18:40</span> ויאמר אליהו להם תפשו את נביאי הבעל איש
אל ימלט מהם ויתפשום ויורדם אליהו אל נחל קישון וישחטם שם׃

<span id="an_18:41">18:41</span> ויאמר אליהו לאחאב עלה אכל ושתה כי קול
המון הגשם׃

<span id="an_18:42">18:42</span> ויעלה אחאב לאכל ולשתות ואליהו עלה אל
ראש הכרמל ויגהר ארצה וישם פניו בין ברכו׃

<span id="an_18:43">18:43</span> ויאמר אל נערו עלה נא הבט דרך ים ויעל
ויבט ויאמר אין מאומה ויאמר שב שבע פעמים׃

<span id="an_18:44">18:44</span> ויהי בשבעית ויאמר הנה עב קטנה ככף איש
עלה מים ויאמר עלה אמר אל אחאב אסר ורד ולא יעצרכה הגשם׃

<span id="an_18:45">18:45</span> ויהי עד כה ועד כה והשמים התקדרו עבים
ורוח ויהי גשם גדול וירכב אחאב וילך יזרעאלה׃

<span id="an_18:46">18:46</span> ויד יהוה היתה אל אליהו וישנס מתניו וירץ
לפני אחאב עד באכה יזרעאלה׃

<span id="an_19:1">19:1</span> ויגד אחאב לאיזבל את כל אשר עשה אליהו ואת
כל אשר הרג את כל הנביאים בחרב׃

<span id="an_19:2">19:2</span> ותשלח איזבל מלאך אל אליהו לאמר כה יעשון
אלהים וכה יוספון כי כעת מחר אשים את נפשך כנפש אחד מהם׃

<span id="an_19:3">19:3</span> וירא ויקם וילך אל נפשו ויבא באר שבע אשר
ליהודה וינח את נערו שם׃

<span id="an_19:4">19:4</span> והוא הלך במדבר דרך יום ויבא וישב תחת רתם
אחת וישאל את נפשו למות ויאמר רב עתה יהוה קח נפשי כי לא טוב אנכי מאבתי׃

<span id="an_19:5">19:5</span> וישכב ויישן תחת רתם אחד והנה זה מלאך נגע
בו ויאמר לו קום אכול׃

<span id="an_19:6">19:6</span> ויבט והנה מראשתיו עגת רצפים וצפחת מים
ויאכל וישת וישב וישכב׃

<span id="an_19:7">19:7</span> וישב מלאך יהוה שנית ויגע בו ויאמר קום אכל
כי רב ממך הדרך׃

<span id="an_19:8">19:8</span> ויקם ויאכל וישתה וילך בכח האכילה ההיא
ארבעים יום וארבעים לילה עד הר האלהים חרב׃

<span id="an_19:9">19:9</span> ויבא שם אל המערה וילן שם והנה דבר יהוה
אליו ויאמר לו מה לך פה אליהו׃

<span id="an_19:10">19:10</span> ויאמר קנא קנאתי ליהוה אלהי צבאות כי
עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי
ויבקשו את נפשי לקחתה׃

<span id="an_19:11">19:11</span> ויאמר צא ועמדת בהר לפני יהוה והנה יהוה
עבר ורוח גדולה וחזק מפרק הרים ומשבר סלעים לפני יהוה לא ברוח יהוה ואחר
הרוח רעש לא ברעש יהוה׃

<span id="an_19:12">19:12</span> ואחר הרעש אש לא באש יהוה ואחר האש קול
דממה דקה׃

<span id="an_19:13">19:13</span> ויהי כשמע אליהו וילט פניו באדרתו ויצא
ויעמד פתח המערה והנה אליו קול ויאמר מה לך פה אליהו׃

<span id="an_19:14">19:14</span> ויאמר קנא קנאתי ליהוה אלהי צבאות כי
עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי
ויבקשו את נפשי לקחתה׃

<span id="an_19:15">19:15</span> ויאמר יהוה אליו לך שוב לדרכך מדברה דמשק
ובאת ומשחת את חזאל למלך על ארם׃

<span id="an_19:16">19:16</span> ואת יהוא בן נמשי תמשח למלך על ישראל ואת
אלישע בן שפט מאבל מחולה תמשח לנביא תחתיך׃

<span id="an_19:17">19:17</span> והיה הנמלט מחרב חזאל ימית יהוא והנמלט
מחרב יהוא ימית אלישע׃

<span id="an_19:18">19:18</span> והשארתי בישראל שבעת אלפים כל הברכים אשר
לא כרעו לבעל וכל הפה אשר לא נשק לו׃

<span id="an_19:19">19:19</span> וילך משם וימצא את אלישע בן שפט והוא חרש
שנים עשר צמדים לפניו והוא בשנים העשר ויעבר אליהו אליו וישלך אדרתו אליו׃

<span id="an_19:20">19:20</span> ויעזב את הבקר וירץ אחרי אליהו ויאמר
אשקה נא לאבי ולאמי ואלכה אחריך ויאמר לו לך שוב כי מה עשיתי לך׃

<span id="an_19:21">19:21</span> וישב מאחריו ויקח את צמד הבקר ויזבחהו
ובכלי הבקר בשלם הבשר ויתן לעם ויאכלו ויקם וילך אחרי אליהו וישרתהו׃

<span id="an_20:1">20:1</span> ובן הדד מלך ארם קבץ את כל חילו ושלשים
ושנים מלך אתו וסוס ורכב ויעל ויצר על שמרון וילחם בה׃

<span id="an_20:2">20:2</span> וישלח מלאכים אל אחאב מלך ישראל העירה׃

<span id="an_20:3">20:3</span> ויאמר לו כה אמר בן הדד כספך וזהבך לי הוא
ונשיך ובניך הטובים לי הם׃

<span id="an_20:4">20:4</span> ויען מלך ישראל ויאמר כדברך אדני המלך לך
אני וכל אשר לי׃

<span id="an_20:5">20:5</span> וישבו המלאכים ויאמרו כה אמר בן הדד לאמר
כי שלחתי אליך לאמר כספך וזהבך ונשיך ובניך לי תתן׃

<span id="an_20:6">20:6</span> כי אם כעת מחר אשלח את עבדי אליך וחפשו את
ביתך ואת בתי עבדיך והיה כל מחמד עיניך ישימו בידם ולקחו׃

<span id="an_20:7">20:7</span> ויקרא מלך ישראל לכל זקני הארץ ויאמר דעו
נא וראו כי רעה זה מבקש כי שלח אלי לנשי ולבני ולכספי ולזהבי ולא מנעתי
ממנו׃

<span id="an_20:8">20:8</span> ויאמרו אליו כל הזקנים וכל העם אל תשמע
ולוא תאבה׃

<span id="an_20:9">20:9</span> ויאמר למלאכי בן הדד אמרו לאדני המלך כל
אשר שלחת אל עבדך בראשנה אעשה והדבר הזה לא אוכל לעשות וילכו המלאכים
וישבהו דבר׃

<span id="an_20:10">20:10</span> וישלח אליו בן הדד ויאמר כה יעשון לי
אלהים וכה יוספו אם ישפק עפר שמרון לשעלים לכל העם אשר ברגלי׃

<span id="an_20:11">20:11</span> ויען מלך ישראל ויאמר דברו אל יתהלל חגר
כמפתח׃

<span id="an_20:12">20:12</span> ויהי כשמע את הדבר הזה והוא שתה הוא
והמלכים בסכות ויאמר אל עבדיו שימו וישימו על העיר׃

<span id="an_20:13">20:13</span> והנה נביא אחד נגש אל אחאב מלך ישראל
ויאמר כה אמר יהוה הראית את כל ההמון הגדול הזה הנני נתנו בידך היום וידעת
כי אני יהוה׃

<span id="an_20:14">20:14</span> ויאמר אחאב במי ויאמר כה אמר יהוה בנערי
שרי המדינות ויאמר מי יאסר המלחמה ויאמר אתה׃

<span id="an_20:15">20:15</span> ויפקד את נערי שרי המדינות ויהיו מאתים
שנים ושלשים ואחריהם פקד את כל העם כל בני ישראל שבעת אלפים׃

<span id="an_20:16">20:16</span> ויצאו בצהרים ובן הדד שתה שכור בסכות הוא
והמלכים שלשים ושנים מלך עזר אתו׃

<span id="an_20:17">20:17</span> ויצאו נערי שרי המדינות בראשנה וישלח בן
הדד ויגידו לו לאמר אנשים יצאו משמרון׃

<span id="an_20:18">20:18</span> ויאמר אם לשלום יצאו תפשום חיים ואם
למלחמה יצאו חיים תפשום׃

<span id="an_20:19">20:19</span> ואלה יצאו מן העיר נערי שרי המדינות
והחיל אשר אחריהם׃

<span id="an_20:20">20:20</span> ויכו איש אישו וינסו ארם וירדפם ישראל
וימלט בן הדד מלך ארם על סוס ופרשים׃

<span id="an_20:21">20:21</span> ויצא מלך ישראל ויך את הסוס ואת הרכב
והכה בארם מכה גדולה׃

<span id="an_20:22">20:22</span> ויגש הנביא אל מלך ישראל ויאמר לו לך
התחזק ודע וראה את אשר תעשה כי לתשובת השנה מלך ארם עלה עליך׃

<span id="an_20:23">20:23</span> ועבדי מלך ארם אמרו אליו אלהי הרים
אלהיהם על כן חזקו ממנו ואולם נלחם אתם במישור אם לא נחזק מהם׃

<span id="an_20:24">20:24</span> ואת הדבר הזה עשה הסר המלכים איש ממקמו
ושים פחות תחתיהם׃

<span id="an_20:25">20:25</span> ואתה תמנה לך חיל כחיל הנפל מאותך וסוס
כסוס ורכב כרכב ונלחמה אותם במישור אם לא נחזק מהם וישמע לקלם ויעש כן׃

<span id="an_20:26">20:26</span> ויהי לתשובת השנה ויפקד בן הדד את ארם
ויעל אפקה למלחמה עם ישראל׃

<span id="an_20:27">20:27</span> ובני ישראל התפקדו וכלכלו וילכו לקראתם
ויחנו בני ישראל נגדם כשני חשפי עזים וארם מלאו את הארץ׃

<span id="an_20:28">20:28</span> ויגש איש האלהים ויאמר אל מלך ישראל
ויאמר כה אמר יהוה יען אשר אמרו ארם אלהי הרים יהוה ולא אלהי עמקים הוא
ונתתי את כל ההמון הגדול הזה בידך וידעתם כי אני יהוה׃

<span id="an_20:29">20:29</span> ויחנו אלה נכח אלה שבעת ימים ויהי ביום
השביעי ותקרב המלחמה ויכו בני ישראל את ארם מאה אלף רגלי ביום אחד׃

<span id="an_20:30">20:30</span> וינסו הנותרים אפקה אל העיר ותפל החומה
על עשרים ושבעה אלף איש הנותרים ובן הדד נס ויבא אל העיר חדר בחדר׃

<span id="an_20:31">20:31</span> ויאמרו אליו עבדיו הנה נא שמענו כי מלכי
בית ישראל כי מלכי חסד הם נשימה נא שקים במתנינו וחבלים בראשנו ונצא אל מלך
ישראל אולי יחיה את נפשך׃

<span id="an_20:32">20:32</span> ויחגרו שקים במתניהם וחבלים בראשיהם
ויבאו אל מלך ישראל ויאמרו עבדך בן הדד אמר תחי נא נפשי ויאמר העודנו חי
אחי הוא׃

<span id="an_20:33">20:33</span> והאנשים ינחשו וימהרו ויחלטו הממנו
ויאמרו אחיך בן הדד ויאמר באו קחהו ויצא אליו בן הדד ויעלהו על המרכבה׃

<span id="an_20:34">20:34</span> ויאמר אליו הערים אשר לקח אבי מאת אביך
אשיב וחוצות תשים לך בדמשק כאשר שם אבי בשמרון ואני בברית אשלחך ויכרת לו
ברית וישלחהו׃

<span id="an_20:35">20:35</span> ואיש אחד מבני הנביאים אמר אל רעהו בדבר
יהוה הכיני נא וימאן האיש להכתו׃

<span id="an_20:36">20:36</span> ויאמר לו יען אשר לא שמעת בקול יהוה הנך
הולך מאתי והכך האריה וילך מאצלו וימצאהו האריה ויכהו׃

<span id="an_20:37">20:37</span> וימצא איש אחר ויאמר הכיני נא ויכהו האיש
הכה ופצע׃

<span id="an_20:38">20:38</span> וילך הנביא ויעמד למלך על הדרך ויתחפש
באפר על עיניו׃

<span id="an_20:39">20:39</span> ויהי המלך עבר והוא צעק אל המלך ויאמר
עבדך יצא בקרב המלחמה והנה איש סר ויבא אלי איש ויאמר שמר את האיש הזה אם
הפקד יפקד והיתה נפשך תחת נפשו או ככר כסף תשקול׃

<span id="an_20:40">20:40</span> ויהי עבדך עשה הנה והנה והוא איננו ויאמר
אליו מלך ישראל כן משפטך אתה חרצת׃

<span id="an_20:41">20:41</span> וימהר ויסר את האפר מעל עיניו ויכר אתו
מלך ישראל כי מהנבאים הוא׃

<span id="an_20:42">20:42</span> ויאמר אליו כה אמר יהוה יען שלחת את איש
חרמי מיד והיתה נפשך תחת נפשו ועמך תחת עמו׃

<span id="an_20:43">20:43</span> וילך מלך ישראל על ביתו סר וזעף ויבא
שמרונה׃

<span id="an_21:1">21:1</span> ויהי אחר הדברים האלה כרם היה לנבות
היזרעאלי אשר ביזרעאל אצל היכל אחאב מלך שמרון׃

<span id="an_21:2">21:2</span> וידבר אחאב אל נבות לאמר תנה לי את כרמך
ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו אם טוב
בעיניך אתנה לך כסף מחיר זה׃

<span id="an_21:3">21:3</span> ויאמר נבות אל אחאב חלילה לי מיהוה מתתי את
נחלת אבתי לך׃

<span id="an_21:4">21:4</span> ויבא אחאב אל ביתו סר וזעף על הדבר אשר דבר
אליו נבות היזרעאלי ויאמר לא אתן לך את נחלת אבותי וישכב על מטתו ויסב את
פניו ולא אכל לחם׃

<span id="an_21:5">21:5</span> ותבא אליו איזבל אשתו ותדבר אליו מה זה
רוחך סרה ואינך אכל לחם׃

<span id="an_21:6">21:6</span> וידבר אליה כי אדבר אל נבות היזרעאלי ואמר
לו תנה לי את כרמך בכסף או אם חפץ אתה אתנה לך כרם תחתיו ויאמר לא אתן לך
את כרמי׃

<span id="an_21:7">21:7</span> ותאמר אליו איזבל אשתו אתה עתה תעשה מלוכה
על ישראל קום אכל לחם ויטב לבך אני אתן לך את כרם נבות היזרעאלי׃

<span id="an_21:8">21:8</span> ותכתב ספרים בשם אחאב ותחתם בחתמו ותשלח
הספרים אל הזקנים ואל החרים אשר בעירו הישבים את נבות׃

<span id="an_21:9">21:9</span> ותכתב בספרים לאמר קראו צום והושיבו את
נבות בראש העם׃

<span id="an_21:10">21:10</span> והושיבו שנים אנשים בני בליעל נגדו
ויעדהו לאמר ברכת אלהים ומלך והוציאהו וסקלהו וימת׃

<span id="an_21:11">21:11</span> ויעשו אנשי עירו הזקנים והחרים אשר
הישבים בעירו כאשר שלחה אליהם איזבל כאשר כתוב בספרים אשר שלחה אליהם׃

<span id="an_21:12">21:12</span> קראו צום והשיבו את נבות בראש העם׃

<span id="an_21:13">21:13</span> ויבאו שני האנשים בני בליעל וישבו נגדו
ויעדהו אנשי הבליעל את נבות נגד העם לאמר ברך נבות אלהים ומלך ויצאהו מחוץ
לעיר ויסקלהו באבנים וימת׃

<span id="an_21:14">21:14</span> וישלחו אל איזבל לאמר סקל נבות וימת׃

<span id="an_21:15">21:15</span> ויהי כשמע איזבל כי סקל נבות וימת ותאמר
איזבל אל אחאב קום רש את כרם נבות היזרעאלי אשר מאן לתת לך בכסף כי אין
נבות חי כי מת׃

<span id="an_21:16">21:16</span> ויהי כשמע אחאב כי מת נבות ויקם אחאב
לרדת אל כרם נבות היזרעאלי לרשתו׃

<span id="an_21:17">21:17</span> ויהי דבר יהוה אל אליהו התשבי לאמר׃

<span id="an_21:18">21:18</span> קום רד לקראת אחאב מלך ישראל אשר בשמרון
הנה בכרם נבות אשר ירד שם לרשתו׃

<span id="an_21:19">21:19</span> ודברת אליו לאמר כה אמר יהוה הרצחת וגם
ירשת ודברת אליו לאמר כה אמר יהוה במקום אשר לקקו הכלבים את דם נבות ילקו
הכלבים את דמך גם אתה׃

<span id="an_21:20">21:20</span> ויאמר אחאב אל אליהו המצאתני איבי ויאמר
מצאתי יען התמכרך לעשות הרע בעיני יהוה׃

<span id="an_21:21">21:21</span> הנני מבי אליך רעה ובערתי אחריך והכרתי
לאחאב משתין בקיר ועצור ועזוב בישראל׃

<span id="an_21:22">21:22</span> ונתתי את ביתך כבית ירבעם בן נבט וכבית
בעשא בן אחיה אל הכעס אשר הכעסת ותחטא את ישראל׃

<span id="an_21:23">21:23</span> וגם לאיזבל דבר יהוה לאמר הכלבים יאכלו
את איזבל בחל יזרעאל׃

<span id="an_21:24">21:24</span> המת לאחאב בעיר יאכלו הכלבים והמת בשדה
יאכלו עוף השמים׃

<span id="an_21:25">21:25</span> רק לא היה כאחאב אשר התמכר לעשות הרע
בעיני יהוה אשר הסתה אתו איזבל אשתו׃

<span id="an_21:26">21:26</span> ויתעב מאד ללכת אחרי הגללים ככל אשר עשו
האמרי אשר הוריש יהוה מפני בני ישראל׃

<span id="an_21:27">21:27</span> ויהי כשמע אחאב את הדברים האלה ויקרע
בגדיו וישם שק על בשרו ויצום וישכב בשק ויהלך אט׃

<span id="an_21:28">21:28</span> ויהי דבר יהוה אל אליהו התשבי לאמר׃

<span id="an_21:29">21:29</span> הראית כי נכנע אחאב מלפני יען כי נכנע
מפני לא אבי הרעה בימיו בימי בנו אביא הרעה על ביתו׃

<span id="an_22:1">22:1</span> וישבו שלש שנים אין מלחמה בין ארם ובין
ישראל׃

<span id="an_22:2">22:2</span> ויהי בשנה השלישית וירד יהושפט מלך יהודה
אל מלך ישראל׃

<span id="an_22:3">22:3</span> ויאמר מלך ישראל אל עבדיו הידעתם כי לנו
רמת גלעד ואנחנו מחשים מקחת אתה מיד מלך ארם׃

<span id="an_22:4">22:4</span> ויאמר אל יהושפט התלך אתי למלחמה רמת גלעד
ויאמר יהושפט אל מלך ישראל כמוני כמוך כעמי כעמך כסוסי כסוסיך׃

<span id="an_22:5">22:5</span> ויאמר יהושפט אל מלך ישראל דרש נא כיום את
דבר יהוה׃

<span id="an_22:6">22:6</span> ויקבץ מלך ישראל את הנביאים כארבע מאות איש
ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד
המלך׃

<span id="an_22:7">22:7</span> ויאמר יהושפט האין פה נביא ליהוה עוד
ונדרשה מאותו׃

<span id="an_22:8">22:8</span> ויאמר מלך ישראל אל יהושפט עוד איש אחד
לדרש את יהוה מאתו ואני שנאתיו כי לא יתנבא עלי טוב כי אם רע מיכיהו בן
ימלה ויאמר יהושפט אל יאמר המלך כן׃

<span id="an_22:9">22:9</span> ויקרא מלך ישראל אל סריס אחד ויאמר מהרה
מיכיהו בן ימלה׃

<span id="an_22:10">22:10</span> ומלך ישראל ויהושפט מלך יהודה ישבים איש
על כסאו מלבשים בגדים בגרן פתח שער שמרון וכל הנביאים מתנבאים לפניהם׃

<span id="an_22:11">22:11</span> ויעש לו צדקיה בן כנענה קרני ברזל ויאמר
כה אמר יהוה באלה תנגח את ארם עד כלתם׃

<span id="an_22:12">22:12</span> וכל הנבאים נבאים כן לאמר עלה רמת גלעד
והצלח ונתן יהוה ביד המלך׃

<span id="an_22:13">22:13</span> והמלאך אשר הלך לקרא מיכיהו דבר אליו
לאמר הנה נא דברי הנביאים פה אחד טוב אל המלך יהי נא דבריך כדבר אחד מהם
ודברת טוב׃

<span id="an_22:14">22:14</span> ויאמר מיכיהו חי יהוה כי את אשר יאמר
יהוה אלי אתו אדבר׃

<span id="an_22:15">22:15</span> ויבוא אל המלך ויאמר המלך אליו מיכיהו
הנלך אל רמת גלעד למלחמה אם נחדל ויאמר אליו עלה והצלח ונתן יהוה ביד המלך׃

<span id="an_22:16">22:16</span> ויאמר אליו המלך עד כמה פעמים אני משבעך
אשר לא תדבר אלי רק אמת בשם יהוה׃

<span id="an_22:17">22:17</span> ויאמר ראיתי את כל ישראל נפצים אל ההרים
כצאן אשר אין להם רעה ויאמר יהוה לא אדנים לאלה ישובו איש לביתו בשלום׃

<span id="an_22:18">22:18</span> ויאמר מלך ישראל אל יהושפט הלוא אמרתי
אליך לוא יתנבא עלי טוב כי אם רע׃

<span id="an_22:19">22:19</span> ויאמר לכן שמע דבר יהוה ראיתי את יהוה
ישב על כסאו וכל צבא השמים עמד עליו מימינו ומשמאלו׃

<span id="an_22:20">22:20</span> ויאמר יהוה מי יפתה את אחאב ויעל ויפל
ברמת גלעד ויאמר זה בכה וזה אמר בכה׃

<span id="an_22:21">22:21</span> ויצא הרוח ויעמד לפני יהוה ויאמר אני
אפתנו ויאמר יהוה אליו במה׃

<span id="an_22:22">22:22</span> ויאמר אצא והייתי רוח שקר בפי כל נביאיו
ויאמר תפתה וגם תוכל צא ועשה כן׃

<span id="an_22:23">22:23</span> ועתה הנה נתן יהוה רוח שקר בפי כל נביאיך
אלה ויהוה דבר עליך רעה׃

<span id="an_22:24">22:24</span> ויגש צדקיהו בן כנענה ויכה את מיכיהו על
הלחי ויאמר אי זה עבר רוח יהוה מאתי לדבר אותך׃

<span id="an_22:25">22:25</span> ויאמר מיכיהו הנך ראה ביום ההוא אשר תבא
חדר בחדר להחבה׃

<span id="an_22:26">22:26</span> ויאמר מלך ישראל קח את מיכיהו והשיבהו אל
אמן שר העיר ואל יואש בן המלך׃

<span id="an_22:27">22:27</span> ואמרת כה אמר המלך שימו את זה בית הכלא
והאכילהו לחם לחץ ומים לחץ עד באי בשלום׃

<span id="an_22:28">22:28</span> ויאמר מיכיהו אם שוב תשוב בשלום לא דבר
יהוה בי ויאמר שמעו עמים כלם׃

<span id="an_22:29">22:29</span> ויעל מלך ישראל ויהושפט מלך יהודה רמת
גלעד׃

<span id="an_22:30">22:30</span> ויאמר מלך ישראל אל יהושפט התחפש ובא
במלחמה ואתה לבש בגדיך ויתחפש מלך ישראל ויבוא במלחמה׃

<span id="an_22:31">22:31</span> ומלך ארם צוה את שרי הרכב אשר לו שלשים
ושנים לאמר לא תלחמו את קטן ואת גדול כי אם את מלך ישראל לבדו׃

<span id="an_22:32">22:32</span> ויהי כראות שרי הרכב את יהושפט והמה אמרו
אך מלך ישראל הוא ויסרו עליו להלחם ויזעק יהושפט׃

<span id="an_22:33">22:33</span> ויהי כראות שרי הרכב כי לא מלך ישראל הוא
וישובו מאחריו׃

<span id="an_22:34">22:34</span> ואיש משך בקשת לתמו ויכה את מלך ישראל
בין הדבקים ובין השרין ויאמר לרכבו הפך ידך והוציאני מן המחנה כי החליתי׃

<span id="an_22:35">22:35</span> ותעלה המלחמה ביום ההוא והמלך היה מעמד
במרכבה נכח ארם וימת בערב ויצק דם המכה אל חיק הרכב׃

<span id="an_22:36">22:36</span> ויעבר הרנה במחנה כבא השמש לאמר איש אל
עירו ואיש אל ארצו׃

<span id="an_22:37">22:37</span> וימת המלך ויבוא שמרון ויקברו את המלך
בשמרון׃

<span id="an_22:38">22:38</span> וישטף את הרכב על ברכת שמרון וילקו
הכלבים את דמו והזנות רחצו כדבר יהוה אשר דבר׃

<span id="an_22:39">22:39</span> ויתר דברי אחאב וכל אשר עשה ובית השן אשר
בנה וכל הערים אשר בנה הלוא הם כתובים על ספר דברי הימים למלכי ישראל׃

<span id="an_22:40">22:40</span> וישכב אחאב עם אבתיו וימלך אחזיהו בנו
תחתיו׃

<span id="an_22:41">22:41</span> ויהושפט בן אסא מלך על יהודה בשנת ארבע
לאחאב מלך ישראל׃

<span id="an_22:42">22:42</span> יהושפט בן שלשים וחמש שנה במלכו ועשרים
וחמש שנה מלך בירושלם ושם אמו עזובה בת שלחי׃

<span id="an_22:43">22:43</span> וילך בכל דרך אסא אביו לא סר ממנו לעשות
הישר בעיני יהוה אך הבמות לא סרו עוד העם מזבחים ומקטרים בבמות׃

<span id="an_22:44">22:44</span> וישלם יהושפט עם מלך ישראל׃

<span id="an_22:45">22:45</span> ויתר דברי יהושפט וגבורתו אשר עשה ואשר
נלחם הלא הם כתובים על ספר דברי הימים למלכי יהודה׃

<span id="an_22:46">22:46</span> ויתר הקדש אשר נשאר בימי אסא אביו בער מן
הארץ׃

<span id="an_22:47">22:47</span> ומלך אין באדום נצב מלך׃

<span id="an_22:48">22:48</span> יהושפט עשר אניות תרשיש ללכת אופירה לזהב
ולא הלך כי נשברה אניות בעציון גבר׃

<span id="an_22:49">22:49</span> אז אמר אחזיהו בן אחאב אל יהושפט ילכו
עבדי עם עבדיך באניות ולא אבה יהושפט׃

<span id="an_22:50">22:50</span> וישכב יהושפט עם אבתיו ויקבר עם אבתיו
בעיר דוד אביו וימלך יהורם בנו תחתיו׃

<span id="an_22:51">22:51</span> אחזיהו בן אחאב מלך על ישראל בשמרון בשנת
שבע עשרה ליהושפט מלך יהודה וימלך על ישראל שנתים׃

<span id="an_22:52">22:52</span> ויעש הרע בעיני יהוה וילך בדרך אביו
ובדרך אמו ובדרך ירבעם בן נבט אשר החטיא את ישראל׃

<span id="an_22:53">22:53</span> ויעבד את הבעל וישתחוה לו ויכעס את יהוה
אלהי ישראל ככל אשר עשה אביו׃

------------------------------------------------------------------------

[Next: 2 Kings](kg2.md)
