[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hab)  [Next](hag) 

------------------------------------------------------------------------

### Modern Hebrew Bible: Zephaniah

<span id="an_1:1">1:1</span> דבר יהוה אשר היה אל צפניה בן כושי בן גדליה
בן אמריה בן חזקיה בימי יאשיהו בן אמון מלך יהודה׃

<span id="an_1:2">1:2</span> אסף אסף כל מעל פני האדמה נאם יהוה׃

<span id="an_1:3">1:3</span> אסף אדם ובהמה אסף עוף השמים ודגי הים
והמכשלות את הרשעים והכרתי את האדם מעל פני האדמה נאם יהוה׃

<span id="an_1:4">1:4</span> ונטיתי ידי על יהודה ועל כל יושבי ירושלם
והכרתי מן המקום הזה את שאר הבעל את שם הכמרים עם הכהנים׃

<span id="an_1:5">1:5</span> ואת המשתחוים על הגגות לצבא השמים ואת
המשתחוים הנשבעים ליהוה והנשבעים במלכם׃

<span id="an_1:6">1:6</span> ואת הנסוגים מאחרי יהוה ואשר לא בקשו את יהוה
ולא דרשהו׃

<span id="an_1:7">1:7</span> הס מפני אדני יהוה כי קרוב יום יהוה כי הכין
יהוה זבח הקדיש קראיו׃

<span id="an_1:8">1:8</span> והיה ביום זבח יהוה ופקדתי על השרים ועל בני
המלך ועל כל הלבשים מלבוש נכרי׃

<span id="an_1:9">1:9</span> ופקדתי על כל הדולג על המפתן ביום ההוא
הממלאים בית אדניהם חמס ומרמה׃

<span id="an_1:10">1:10</span> והיה ביום ההוא נאם יהוה קול צעקה משער
הדגים ויללה מן המשנה ושבר גדול מהגבעות׃

<span id="an_1:11">1:11</span> הילילו ישבי המכתש כי נדמה כל עם כנען
נכרתו כל נטילי כסף׃

<span id="an_1:12">1:12</span> והיה בעת ההיא אחפש את ירושלם בנרות ופקדתי
על האנשים הקפאים על שמריהם האמרים בלבבם לא ייטיב יהוה ולא ירע׃

<span id="an_1:13">1:13</span> והיה חילם למשסה ובתיהם לשממה ובנו בתים
ולא ישבו ונטעו כרמים ולא ישתו את יינם׃

<span id="an_1:14">1:14</span> קרוב יום יהוה הגדול קרוב ומהר מאד קול יום
יהוה מר צרח שם גבור׃

<span id="an_1:15">1:15</span> יום עברה היום ההוא יום צרה ומצוקה יום שאה
ומשואה יום חשך ואפלה יום ענן וערפל׃

<span id="an_1:16">1:16</span> יום שופר ותרועה על הערים הבצרות ועל הפנות
הגבהות׃

<span id="an_1:17">1:17</span> והצרתי לאדם והלכו כעורים כי ליהוה חטאו
ושפך דמם כעפר ולחמם כגללים׃

<span id="an_1:18">1:18</span> גם כספם גם זהבם לא יוכל להצילם ביום עברת
יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ׃

<span id="an_2:1">2:1</span> התקוששו וקושו הגוי לא נכסף׃

<span id="an_2:2">2:2</span> בטרם לדת חק כמץ עבר יום בטרם לא יבוא עליכם
חרון אף יהוה בטרם לא יבוא עליכם יום אף יהוה׃

<span id="an_2:3">2:3</span> בקשו את יהוה כל ענוי הארץ אשר משפטו פעלו
בקשו צדק בקשו ענוה אולי תסתרו ביום אף יהוה׃

<span id="an_2:4">2:4</span> כי עזה עזובה תהיה ואשקלון לשממה אשדוד
בצהרים יגרשוה ועקרון תעקר׃

<span id="an_2:5">2:5</span> הוי ישבי חבל הים גוי כרתים דבר יהוה עליכם
כנען ארץ פלשתים והאבדתיך מאין יושב׃

<span id="an_2:6">2:6</span> והיתה חבל הים נות כרת רעים וגדרות צאן׃

<span id="an_2:7">2:7</span> והיה חבל לשארית בית יהודה עליהם ירעון בבתי
אשקלון בערב ירבצון כי יפקדם יהוה אלהיהם ושב שבותם׃

<span id="an_2:8">2:8</span> שמעתי חרפת מואב וגדופי בני עמון אשר חרפו את
עמי ויגדילו על גבולם׃

<span id="an_2:9">2:9</span> לכן חי אני נאם יהוה צבאות אלהי ישראל כי
מואב כסדם תהיה ובני עמון כעמרה ממשק חרול ומכרה מלח ושממה עד עולם שארית
עמי יבזום ויתר גוי ינחלום׃

<span id="an_2:10">2:10</span> זאת להם תחת גאונם כי חרפו ויגדלו על עם
יהוה צבאות׃

<span id="an_2:11">2:11</span> נורא יהוה עליהם כי רזה את כל אלהי הארץ
וישתחוו לו איש ממקומו כל איי הגוים׃

<span id="an_2:12">2:12</span> גם אתם כושים חללי חרבי המה׃

<span id="an_2:13">2:13</span> ויט ידו על צפון ויאבד את אשור וישם את
נינוה לשממה ציה כמדבר׃

<span id="an_2:14">2:14</span> ורבצו בתוכה עדרים כל חיתו גוי גם קאת גם
קפד בכפתריה ילינו קול ישורר בחלון חרב בסף כי ארזה ערה׃

<span id="an_2:15">2:15</span> זאת העיר העליזה היושבת לבטח האמרה בלבבה
אני ואפסי עוד איך היתה לשמה מרבץ לחיה כל עובר עליה ישרק יניע ידו׃

<span id="an_3:1">3:1</span> הוי מראה ונגאלה העיר היונה׃

<span id="an_3:2">3:2</span> לא שמעה בקול לא לקחה מוסר ביהוה לא בטחה אל
אלהיה לא קרבה׃

<span id="an_3:3">3:3</span> שריה בקרבה אריות שאגים שפטיה זאבי ערב לא
גרמו לבקר׃

<span id="an_3:4">3:4</span> נביאיה פחזים אנשי בגדות כהניה חללו קדש חמסו
תורה׃

<span id="an_3:5">3:5</span> יהוה צדיק בקרבה לא יעשה עולה בבקר בבקר
משפטו יתן לאור לא נעדר ולא יודע עול בשת׃

<span id="an_3:6">3:6</span> הכרתי גוים נשמו פנותם החרבתי חוצותם מבלי
עובר נצדו עריהם מבלי איש מאין יושב׃

<span id="an_3:7">3:7</span> אמרתי אך תיראי אותי תקחי מוסר ולא יכרת
מעונה כל אשר פקדתי עליה אכן השכימו השחיתו כל עלילותם׃

<span id="an_3:8">3:8</span> לכן חכו לי נאם יהוה ליום קומי לעד כי משפטי
לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל
הארץ׃

<span id="an_3:9">3:9</span> כי אז אהפך אל עמים שפה ברורה לקרא כלם בשם
יהוה לעבדו שכם אחד׃

<span id="an_3:10">3:10</span> מעבר לנהרי כוש עתרי בת פוצי יובלון מנחתי׃

<span id="an_3:11">3:11</span> ביום ההוא לא תבושי מכל עלילתיך אשר פשעת
בי כי אז אסיר מקרבך עליזי גאותך ולא תוספי לגבהה עוד בהר קדשי׃

<span id="an_3:12">3:12</span> והשארתי בקרבך עם עני ודל וחסו בשם יהוה׃

<span id="an_3:13">3:13</span> שארית ישראל לא יעשו עולה ולא ידברו כזב
ולא ימצא בפיהם לשון תרמית כי המה ירעו ורבצו ואין מחריד׃

<span id="an_3:14">3:14</span> רני בת ציון הריעו ישראל שמחי ועלזי בכל לב
בת ירושלם׃

<span id="an_3:15">3:15</span> הסיר יהוה משפטיך פנה איבך מלך ישראל יהוה
בקרבך לא תיראי רע עוד׃

<span id="an_3:16">3:16</span> ביום ההוא יאמר לירושלם אל תיראי ציון אל
ירפו ידיך׃

<span id="an_3:17">3:17</span> יהוה אלהיך בקרבך גבור יושיע ישיש עליך
בשמחה יחריש באהבתו יגיל עליך ברנה׃

<span id="an_3:18">3:18</span> נוגי ממועד אספתי ממך היו משאת עליה חרפה׃

<span id="an_3:19">3:19</span> הנני עשה את כל מעניך בעת ההיא והושעתי את
הצלעה והנדחה אקבץ ושמתים לתהלה ולשם בכל הארץ בשתם׃

<span id="an_3:20">3:20</span> בעת ההיא אביא אתכם ובעת קבצי אתכם כי אתן
אתכם לשם ולתהלה בכל עמי הארץ בשובי את שבותיכם לעיניכם אמר יהוה׃

------------------------------------------------------------------------

[Next: Haggai](hag)
