[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](luk)  [Next](act.md) 

------------------------------------------------------------------------

### Modern Hebrew Bible: John

<span id="an_1:1">1:1</span> בראשית היה הדבר והדבר היה את האלהים ואלהים
היה הדבר׃

<span id="an_1:2">1:2</span> הוא היה בראשית אצל האלהים׃

<span id="an_1:3">1:3</span> הכל נהיה על ידו ומבלעדיו לא נהיה כל אשר
נהיה׃

<span id="an_1:4">1:4</span> בו היו חיים והחיים היו אור בני האדם׃

<span id="an_1:5">1:5</span> והאור בחשך זרח והחשך לא השיגו׃

<span id="an_1:6">1:6</span> ויהי איש שלוח מאת האלהים ושמו יוחנן׃

<span id="an_1:7">1:7</span> הוא בא לעדות להעיד על האור למען יאמינו כלם
על ידו׃

<span id="an_1:8">1:8</span> הוא לא היה האור כי אם להעיד על האור׃

<span id="an_1:9">1:9</span> האור האמתי המאיר לכל אדם היה בא אל העולם׃

<span id="an_1:10">1:10</span> בעולם היה ועל ידו נהיה העולם והעולם לא
הכירו׃

<span id="an_1:11">1:11</span> הוא בא אל אשר לו ואשר המה לו לא קבלהו׃

<span id="an_1:12">1:12</span> והמקבלים אתו נתן עז למו להיות בנים לאלהים
המאמינים בשמו׃

<span id="an_1:13">1:13</span> אשר לא מדם ולא מחפץ הבשר אף לא מחפץ גבר
כי אם מאלהים נולדו׃

<span id="an_1:14">1:14</span> והדבר נהיה בשר וישכן בתוכנו ונחזה תפארתו
כתפארת בן יחיד לאביו רב חסד ואמת׃

<span id="an_1:15">1:15</span> ויוחנן מעיד עליו ויקרא לאמר הנה זה הוא
אשר אמרתי עליו הבא אחרי היה לפני כי קדם לי היה׃

<span id="an_1:16">1:16</span> וממלואו לקחנו כלנו חסד על חסד׃

<span id="an_1:17">1:17</span> כי התורה נתנה ביד משה והחסד והאמת באו על
ידי ישוע המשיח׃

<span id="an_1:18">1:18</span> את האלהים לא ראה איש מעולם הבן היחיד אשר
בחיק האב הוא הודיע׃

<span id="an_1:19">1:19</span> וזאת היא עדות יוחנן בשלח היהודים מירושלים
כהנים ולוים לשאל אתו מי אתה׃

<span id="an_1:20">1:20</span> ויודה ולא כחש ויודה לאמר אני אינני המשיח׃

<span id="an_1:21">1:21</span> וישאלו אתו מי אפוא אתה האתה אליהו ויאמר
אינני האתה הנביא ויען לא׃

<span id="an_1:22">1:22</span> ויאמרו אליו מי זה אתה למען נשיב לשלחינו
דבר מה תאמר עליך׃

<span id="an_1:23">1:23</span> ויאמר אני קול קורא במדבר פנו דרך יהוה
כאשר דבר ישעיהו הנביא׃

<span id="an_1:24">1:24</span> והמשלחים היו מן הפרושים׃

<span id="an_1:25">1:25</span> וישאלהו ויאמרו אליו מדוע אפוא מטביל אתה
אם אינך המשיח או אליה או הנביא׃

<span id="an_1:26">1:26</span> ויען אתם יוחנן ויאמר אנכי מטביל במים
ובתוככם עומד אשר לא ידעתם אתו׃

<span id="an_1:27">1:27</span> הוא הבא אחרי אשר היה לפני ואני נקלתי
מהתיר שרוך נעליו׃

<span id="an_1:28">1:28</span> זאת היתה בבית עברה מעבר לירדן מקום אשר
יוחנן מטביל שם׃

<span id="an_1:29">1:29</span> ויהי ממחרת וירא יוחנן את ישוע בא אליו
ויאמר הנה שה האלהים הנשא חטאת העולם׃

<span id="an_1:30">1:30</span> זה הוא אשר אמרתי עליו אחרי יבא איש אשר
היה לפני כי קדם לי היה׃

<span id="an_1:31">1:31</span> ואני לא ידעתיו כי אם בעבור יגלה בישראל
באתי אני לטבל במים׃

<span id="an_1:32">1:32</span> ויעד יוחנן ויאמר חזיתי הרוח כדמות יונה
ירדת משמים ותנח עליו׃

<span id="an_1:33">1:33</span> ואני לא ידעתיו אולם השלח אתי לטבל במים
הוא אמר אלי את אשר תראה הרוח ירדת ונחה עליו הנה זה הוא אשר יטבל ברוח
הקדש׃

<span id="an_1:34">1:34</span> ואני ראיתי ואעידה כי זה הוא בן האלהים׃

<span id="an_1:35">1:35</span> ויהי ממחרת ויסף יוחנן ויעמד ושנים
מתלמידיו עמו׃

<span id="an_1:36">1:36</span> ויבט אל ישוע והוא מתהלך ויאמר הנה שה
האלהים׃

<span id="an_1:37">1:37</span> ושני תלמידיו שמעו את דברו וילכו אחרי
ישוע׃

<span id="an_1:38">1:38</span> ויפן ישוע אחריו וירא אתם הלכים אחריו
ויאמר אליהם מה תבקשו ויאמרו אליו רבי פרושו מורי איפה תלין׃

<span id="an_1:39">1:39</span> ויאמר אליהם באו וראו ויבאו ויראו את מקום
מלונו וישבו עמו ביום ההוא והעת כשעה העשירית׃

<span id="an_1:40">1:40</span> ואחד מן השנים אשר שמעו מאת יוחנן והלכו
אחריו הוא אנדרי אחי שמעון פטרוס׃

<span id="an_1:41">1:41</span> הוא פגש בראשונה את שמעון אחיו ויאמר אליו
את המשיח מצאנו אשר תרגומו כריסטוס׃

<span id="an_1:42">1:42</span> ויוליכהו אל ישוע ויהי כהביט אליו ישוע
ויאמר שמעון בן יונה לך יקרא כיפא אשר תרגומו פטרוס׃

<span id="an_1:43">1:43</span> ויהי ממחרת ויואל ישוע לצאת הגלילה וימצא
את פילפוס ויאמר אליו לך אחרי׃

<span id="an_1:44">1:44</span> ופילפוס היה מבית צידה עיר אנדרי ופטרוס׃

<span id="an_1:45">1:45</span> ויפגע פילפוס את נתנאל ויאמר אליו מצאנו
אתו אשר כתב משה בספר התורה והנביאים את ישוע בן יוסף מנצרת׃

<span id="an_1:46">1:46</span> ויאמר אליו נתנאל המנצרת תצא לנו טובה
ויאמר אליו בא וראה׃

<span id="an_1:47">1:47</span> וירא ישוע את נתנאל בא לקראתו ויאמר עליו
הנה באמת בן ישראל אשר אין בו רמיה׃

<span id="an_1:48">1:48</span> ויאמר אליו נתנאל מאין ידעתני ויען ישוע
ויאמר לו בטרם קרא לך פילפוס בהיותך תחת התאנה אנכי ראיתיך׃

<span id="an_1:49">1:49</span> ויען נתנאל ויאמר אליו רבי אתה בן אלהים
אתה הוא מלך ישראל׃

<span id="an_1:50">1:50</span> ויען ישוע ויאמר אליו על אמרי לך כי תחת
התאנה ראיתיך האמנת הנה גדלות מאלה תראה׃

<span id="an_1:51">1:51</span> ויאמר אליו אמן אמן אני אמר לכם מעתה תראו
השמים נפתחים ומלאכי אלהים עלים וירדים על בן אלהים׃

<span id="an_2:1">2:1</span> וביום השלישי היתה חתנה בקנה אשר בגליל ואם
ישוע היתה שם׃

<span id="an_2:2">2:2</span> וישוע ותלמידיו היו גם הם קרואים אל החתנה׃

<span id="an_2:3">2:3</span> ויחסר היין ותאמר אם ישוע אליו יין אין להם׃

<span id="an_2:4">2:4</span> ויאמר אליה ישוע מה לי ולך אשה עתי עדין לא
באה׃

<span id="an_2:5">2:5</span> ותאמר אמו אל המשרתים ככל אשר יאמר לכם תעשו׃

<span id="an_2:6">2:6</span> והנה ששה כדי אבן ערוכים שם כמשפט היהודים
לטהרתם שתים או שלש בתים יכיל כל אחד׃

<span id="an_2:7">2:7</span> ויאמר אליהם ישוע מלאו לכם הכדים מים וימלאום
עד למעלה׃

<span id="an_2:8">2:8</span> ויאמר שאבו נא והביאו אל רב המסבה ויביאו׃

<span id="an_2:9">2:9</span> ויטעם רב המסבה את המים אשר נהפכו ליין ולא
ידע מאין הוא ואולם המשרתים אשר שאבו את המים ידעו ויקרא רב המסבה אל החתן׃

<span id="an_2:10">2:10</span> ויאמר אליו כל איש יתן בראשונה את היין
הטוב וכאשר ישכרו יתן להם את הגרוע ואתה צפנת היין הטוב עד עתה׃

<span id="an_2:11">2:11</span> זאת תחלת האתות אשר עשה ישוע בקנה אשר בארץ
הגליל וגלה את כבודו ויאמינו בו תלמידיו׃

<span id="an_2:12">2:12</span> ויהי אחרי כן וירד אל כפר נחום הוא ואמו
ואחיו ותלמידיו ולא ארכו ימי שבתם שם׃

<span id="an_2:13">2:13</span> ויקרבו ימי חג הפסח אשר ליהודים ויעל ישוע
ירושלים׃

<span id="an_2:14">2:14</span> וימצא במקדש מכרי בקר וצאן ובני יונה ואת
מחליפי כסף ישבים שם׃

<span id="an_2:15">2:15</span> ויקח חבלים ויעבתם לשוט ויגרש כלם מן המקדש
ואת הצאן ואת הבקר ויפזר את מעות השלחנים ויהפך שלחנתיהם׃

<span id="an_2:16">2:16</span> ואל מכרי היונים אמר הוציאו אלה מזה ואל
תעשו את בית אבי לבית מסחר׃

<span id="an_2:17">2:17</span> ויזכרו תלמידיו את הכתוב כי קנאת ביתך
אכלתני׃

<span id="an_2:18">2:18</span> ויענו היהודים ויאמרו אליו אי זו אות תראנו
כי כזאת אתה עשה׃

<span id="an_2:19">2:19</span> ויען ישוע ויאמר אליהם הרסו את ההיכל הזה
ובשלשה ימים אקימנו׃

<span id="an_2:20">2:20</span> ויאמרו היהודים הנה זה ארבעים ושש שנה נבנה
ההיכל הזה ואתה בשלשה ימים תקימנו׃

<span id="an_2:21">2:21</span> והוא דבר על היכל גויתו׃

<span id="an_2:22">2:22</span> ואחרי קומו מן המתים זכרו תלמידיו כי זאת
אמר להם ויאמינו בכתוב ובדבר אשר דבר ישוע׃

<span id="an_2:23">2:23</span> ויהי בהיתו בירושלים בחג הפסח האמינו רבים
בשמו כי ראו האתות אשר עשה׃

<span id="an_2:24">2:24</span> והוא ישוע לא הפקיד את עצמו בידם על אשר
ידע את כלם׃

<span id="an_2:25">2:25</span> ולא הצטרך לעדות איש על האדם כי הוא ידע מה
בקרב האדם׃

<span id="an_3:1">3:1</span> ויהי איש אחד בתוך הפרושים ושמו נקדימון שר
ליהודים׃

<span id="an_3:2">3:2</span> ויבא אל ישוע לילה ויאמר אליו רבי ידענו כי
אתה מורה מאת אלהים באת כי לא יוכל איש לעשות האתות אשר אתה עשה בלתי אם
האלהים עמו׃

<span id="an_3:3">3:3</span> ויען ישוע ויאמר אליו אמן אמן אני אמר לך אם
לא יולד איש מלמעלה לא יוכל לראות מלכות האלהים׃

<span id="an_3:4">3:4</span> ויאמר אליו נקדימון איך יולד אדם והוא זקן
הכי שוב ישוב אל בטן אמו ויולד׃

<span id="an_3:5">3:5</span> ויען ישוע אמן אמן אני אמר לך אם לא יולד איש
מן המים והרוח לא יוכל לבוא אל מלכות האלהים׃

<span id="an_3:6">3:6</span> הנולד מן הבשר בשר הוא והנולד מן הרוח רוח
הוא׃

<span id="an_3:7">3:7</span> אל תתמה על אמרי לך כי עליכם להולד מלמעלה׃

<span id="an_3:8">3:8</span> הרוח באשר יחפץ שם הוא נשב ואתה תשמע את קולו
אך לא תדע מאין בא ואנה הוא הולך כן כל הנולד מן הרוח׃

<span id="an_3:9">3:9</span> ויען נקדימון ויאמר אליו איכה תהיה כזאת׃

<span id="an_3:10">3:10</span> ויען ישוע ויאמר אליו רבן של ישראל אתה
וזאת לא ידעת׃

<span id="an_3:11">3:11</span> אמן אמן אני אמר לך כי את אשר ידענו נדבר
ואת אשר ראינו נעיד ואתם לא תקבלו עדותנו׃

<span id="an_3:12">3:12</span> אם אמרתי אליכם דברי הארץ ואינכם מאמינים
איך תאמינו באמרי אליכם דברי השמים׃

<span id="an_3:13">3:13</span> ואיש לא עלה השמימה בלתי אם אשר ירד מן
השמים בן האדם אשר הוא בשמים׃

<span id="an_3:14">3:14</span> וכאשר הגביה משה את הנחש במדבר כן צריך בן
האדם להנשא׃

<span id="an_3:15">3:15</span> למען לא יאבד כל המאמין בו כי אם יחיה חיי
עולמים׃

<span id="an_3:16">3:16</span> כי ככה אהב האלהים את העולם עד אשר נתן את
בנו את יחידו למען לא יאבד כל המאמין בו כי אם יחיה חיי עולמים׃

<span id="an_3:17">3:17</span> כי האלהים לא שלח את בנו אל העולם לדין את
העולם כי אם למען יושע בו העולם׃

<span id="an_3:18">3:18</span> המאמין בו לא ידון ואשר לא יאמין בו כבר
נדון כי לא האמין בשם בן האלהים היחיד׃

<span id="an_3:19">3:19</span> וזה הוא הדין כי האור בא אל העולם ובני
האדם אהבו החשך מן האור כי רעים מעשיהם׃

<span id="an_3:20">3:20</span> כי כל פעל עולה ישנא את האור ולא יבא לאור
פן יוכחו מעשיו׃

<span id="an_3:21">3:21</span> אבל עשה האמת יבא לאור למען יגלו מעשיו כי
נעשו באלהים׃

<span id="an_3:22">3:22</span> ויהי אחרי הדברים האלה ויבא ישוע ותלמידיו
אל ארץ יהודה ויגר שם עמהם ויטבל׃

<span id="an_3:23">3:23</span> וגם יוחנן היה טבל בעינון קרוב לשלם כי שמה
מים לרב ויבאו ויטבלו׃

<span id="an_3:24">3:24</span> כי עוד לא נתן יוחנן אל בית הסהר׃

<span id="an_3:25">3:25</span> ויהי ריב בין תלמידי יוחנן ובין היהודים על
דבר הטהרה׃

<span id="an_3:26">3:26</span> ויבאו אל יוחנן ויאמרו אליו רבי האיש אשר
היה עמך בעבר הירדן ואשר העידת לו הנו טבל וכלם באים אליו׃

<span id="an_3:27">3:27</span> ויען יוחנן לא יוכל איש לקחת דבר בלתי אם
נתן לו מן השמים׃

<span id="an_3:28">3:28</span> ואתם עדי כי אמרתי אנכי אינני המשיח רק
שלוח אני לפניו׃

<span id="an_3:29">3:29</span> אשר לו הכלה הוא החתן ורע החתן העמד ושמע
אתו שמוח ישמח לקול החתן הנה שמחתי זאת עתה שלמה׃

<span id="an_3:30">3:30</span> הוא יגדל הלוך וגדל ואני אחסר הלוך וחסור׃

<span id="an_3:31">3:31</span> הבא ממעל נעלה על כל ואשר מארץ מארץ הוא
ומארץ ידבר הבא משמים נעלה על כל׃

<span id="an_3:32">3:32</span> ואת אשר ראה ושמע את זאת יעיד ואין מקבל
עדותו׃

<span id="an_3:33">3:33</span> ואשר קבל עדותו חתום חתם כי האלהים אמת׃

<span id="an_3:34">3:34</span> כי את אשר שלחו אלהים דברי אלהים ידבר כי
לא במדה נתן אלהים את הרוח׃

<span id="an_3:35">3:35</span> האב אהב את בנו ואת כל נתן בידו׃

<span id="an_3:36">3:36</span> כל המאמין בבן יש לו חיי עולמים ואשר לא
יאמין בבן לא יראה חיים כי אם חרון אלהים ישכן עליו׃

<span id="an_4:1">4:1</span> ויהי כאשר נודע לאדון כי שמעו הפרושים אשר
ישוע העמיד והטביל תלמידים הרבה מיוחנן׃

<span id="an_4:2">4:2</span> ואולם ישוע הוא לא הטביל כי אם תלמידיו׃

<span id="an_4:3">4:3</span> ויעזב את ארץ יהודה וילך שנית הגלילה׃

<span id="an_4:4">4:4</span> ויהי לו לעבר בארץ שמרון׃

<span id="an_4:5">4:5</span> ויבא לעיר מערי שמרון ושמה סוכר היא ממול
חלקת השדה אשר נתנה יעקב לבנו ליוסף׃

<span id="an_4:6">4:6</span> ושם באר יעקב וישוע היה עיף מן הדרך וישב לו
על הבאר והעת כשעה הששית׃

<span id="an_4:7">4:7</span> ותבא אשה משמרון לשאב מים ויאמר אליה ישוע
תני נא לי לשתות׃

<span id="an_4:8">4:8</span> כי תלמידיו הלכו העירה לקנות אכל׃

<span id="an_4:9">4:9</span> ותאמר אליו האשה השמרונית הן יהודי אתה
ואיככה תשאל ממני לשתות ואנכי אשה שמרונית כי לא יתערבו היהודים עם
השמרונים׃

<span id="an_4:10">4:10</span> ויען ישוע ויאמר אליה לו ידעת את מתת אלהים
ומי הוא האמר אליך תני נא לי לשתות כי עתה שאלת ממנו ונתן לך מים חיים׃

<span id="an_4:11">4:11</span> ותאמר אליו האשה אדני הן אין לך כלי לשאב
בו והבאר עמקה ומאין לך אפוא מים חיים׃

<span id="an_4:12">4:12</span> האתה גדול מיעקב אבינו אשר נתן לנו את הבאר
הזאת וישת ממנה הוא ובניו ובעירו׃

<span id="an_4:13">4:13</span> ויען ישוע ויאמר אליה כל השתה מן המים האלה
ישוב ויצמא׃

<span id="an_4:14">4:14</span> ואשר ישתה מן המים אשר אנכי נתן לו לא יצמא
לעולם כי המים אשר אתן לו יהיו בקרבו למקור מים נבעים לחיי העולמים׃

<span id="an_4:15">4:15</span> ותאמר אליו האשה אדני תנה לי המים ההם למען
לא אצמא עוד ולא אוסיף לבוא הנה לשאב׃

<span id="an_4:16">4:16</span> ויאמר אליה ישוע לכי וקראי לאישך ושובי
הלום׃

<span id="an_4:17">4:17</span> ותען האשה ותאמר אין לי איש ויאמר אליה
ישוע כן דברת אין לי איש׃

<span id="an_4:18">4:18</span> כי בעלים חמשה היו לך ואשר לך עתה איננו
בעלך לכן אמת הדבר אשר דברת׃

<span id="an_4:19">4:19</span> ותאמר אליו האשה אדני ראה אנכי כי נביא
אתה׃

<span id="an_4:20">4:20</span> אבותינו השתחוו בהר הזה ואתם אמרים כי
ירושלים היא המקום הנבחר להשתחות שמה׃

<span id="an_4:21">4:21</span> ויאמר אליה ישוע אשה האמיני לי כי תבוא שעה
אשר לא בהר הזה אף לא בירושלים תשתחוו לאב׃

<span id="an_4:22">4:22</span> אתם משתחוים אל אשר לא ידעתם ואנחנו
משתחוים אל אשר ידענו כי הישועה מן היהודים היא׃

<span id="an_4:23">4:23</span> אולם תבוא שעה ועתה היא אשר עבדי אל האמתים
ישתחוו לאב ברוח ובאמת כי במשתחוים כאלה חפץ האב׃

<span id="an_4:24">4:24</span> האלהים רוח הוא והמשתחוים לו צריכים
להשתחות ברוח ובאמת׃

<span id="an_4:25">4:25</span> ותאמר אליו האשה ידעתי כי יבא המשיח הנקרא
כריסטוס הוא בבאו יגיד לנו את כל׃

<span id="an_4:26">4:26</span> ויאמר אליה ישוע אני הוא המדבר אליך׃

<span id="an_4:27">4:27</span> ויהי הוא מדבר ככה ותלמידיו באו ויתמהו על
דברו עם אשה אך לא אמר לו איש מה זה תשאל או מה תדבר עמה׃

<span id="an_4:28">4:28</span> ותעזב האשה את כדה ותלך העירה ותאמר אל
האנשים׃

<span id="an_4:29">4:29</span> באו וראו איש אשר הגיד לי כל אשר עשיתי הכי
זה הוא המשיח׃

<span id="an_4:30">4:30</span> ויצאו מן העיר ויבאו אליו׃

<span id="an_4:31">4:31</span> טרם יבאו ותלמידיו בקשו ממנו לאמר אכל נא
אדני׃

<span id="an_4:32">4:32</span> ויאמר אליהם יש לי אכל לאכל אשר אתם לא
ידעתם׃

<span id="an_4:33">4:33</span> ויאמרו התלמידים איש אל רעהו הכי הביא לו
איש לאכל׃

<span id="an_4:34">4:34</span> ויאמר אליהם ישוע מאכלי הוא לעשות רצון
שלחי ולהשלים מעשהו׃

<span id="an_4:35">4:35</span> הלא אתם תאמרו כי עוד ארבעה חדשים והקציר
בא הנה אני אמר לכם שאו עיניכם וראו בשדות כי כבר הלבינו לקציר׃

<span id="an_4:36">4:36</span> והקוצר יקח שכרו ויאסף תבואה לחיי עולמים
למען ישמחו יחדו גם הזרע גם הקוצר׃

<span id="an_4:37">4:37</span> כי בזאת אמת המשל כי זה זרע ואחר יקצר׃

<span id="an_4:38">4:38</span> אנכי שלחתי אתכם לקצר את אשר לא עמלתם בו
ואחרים עמלו ואתם נכנסתם בעמלם׃

<span id="an_4:39">4:39</span> ויאמינו בו שמרנים רבים מן העיר ההיא על
דבר האשה אשר העידה לאמר הוא הגיד לי את כל אשר עשיתי׃

<span id="an_4:40">4:40</span> ויהי כאשר באו אליו השמרנים וישאלו ממנו
לשבת אתם וישב שם יומים׃

<span id="an_4:41">4:41</span> ועוד רבים מהמה האמינו בו בעבור דברו׃

<span id="an_4:42">4:42</span> ויאמרו אל האשה מעתה לא בעבור מאמרך נאמין
כי באזנינו שמענו ונדע כי אמנם זה הוא המשיח מושיע העולם׃

<span id="an_4:43">4:43</span> ויהי מקץ שני הימים ויצא משם ללכת הגלילה׃

<span id="an_4:44">4:44</span> כי הוא ישוע העיד כי נביא בארץ מולדתו
איננו נכבד׃

<span id="an_4:45">4:45</span> ויהי הוא בא ארץ הגליל ויאספהו אנשי הגליל
כי ראו את כל אשר עשה בירושלים בימי החג כי גם הם עלו לחג את החג׃

<span id="an_4:46">4:46</span> ויבא ישוע עוד הפעם אל קנה אשר בגליל מקום
שומו המים ליין ואיש היה מעבדי המלך ובנו חלה בכפר נחום׃

<span id="an_4:47">4:47</span> ויהי כשמעו כי בא ישוע מיהודה לארץ הגליל
וילך אליו וישאל מאתו לרדת ולרפא את בנו כי קרב למות׃

<span id="an_4:48">4:48</span> ויאמר אליו ישוע אם לא תראו אתות ומופתים
לא תאמינו׃

<span id="an_4:49">4:49</span> ויאמר אליו האיש אשר מעבדי המלך אדני רדה
נא בטרם ימות בני׃

<span id="an_4:50">4:50</span> ויאמר אליו ישוע לך לך בנך חי והאיש האמין
לדבר אשר דבר אליו ישוע וילך׃

<span id="an_4:51">4:51</span> ויהי ברדתו ויפגעו בו עבדיו ויבשרו אתו כי
חי בנו׃

<span id="an_4:52">4:52</span> וידרש מאתם את השעה אשר בה רוח לו ויאמרו
אליו תמול בשעה השביעית עזבתו הקדחת׃

<span id="an_4:53">4:53</span> וידע אביהו כי היתה השעה אשר דבר לו ישוע
בנך חי ויאמן הוא וכל ביתו׃

<span id="an_4:54">4:54</span> זה הוא האות השני אשר עשה ישוע בבאו מיהודה
לארץ הגליל׃

<span id="an_5:1">5:1</span> אחר הדברים האלה היה חג ליהודים ויעל ישוע
ירושלים׃

<span id="an_5:2">5:2</span> ובירושלים ברכה קרובה לשער הצאן ושמה בלשון
עברית בית חסדא ולה חמשה אלמים׃

<span id="an_5:3">5:3</span> שמה שכבו חולים ועורים ופסחים ויבשי כח לרב
והמה מיחלים לתנועת המים׃

<span id="an_5:4">5:4</span> כי מלאך ירד במועדו אל הברכה וירעש את מימיה
והיה הירד ראשון אל תוכה אחרי התגעשו המים הוא נרפא מכל מחלה אשר דבקה בו׃

<span id="an_5:5">5:5</span> ואיש היה שם אשר חלה חליו זה שלשים ושמנה
שנה׃

<span id="an_5:6">5:6</span> וירא אתו ישוע שכב וידע כי ארכו לו ימי חליו
ויאמר אליו התחפץ להרפא׃

<span id="an_5:7">5:7</span> ויען החולה אדני אין איש אתי אשר ישליכני
בהרעש המים אל הברכה ובטרם אבא וירד אחר לפני׃

<span id="an_5:8">5:8</span> ויאמר אליו ישוע קום שא את משכבך והתהלך׃

<span id="an_5:9">5:9</span> וכרגע שב האיש לאיתנו וישא את משכבו ויתהלך
והיום ההוא יום שבת היה׃

<span id="an_5:10">5:10</span> ויאמרו היהודים אל האיש הנרפא שבת היום
אסור לך לשאת את משכבך׃

<span id="an_5:11">5:11</span> ויען אתם לאמר האיש אשר החלימני הוא אמר
אלי שא את משכבך והתהלך׃

<span id="an_5:12">5:12</span> וישאלהו מי זה האיש אשר אמר לך שא את משכבך
והתהלך׃

<span id="an_5:13">5:13</span> והנרפא לא ידע מי הוא כי סר ישוע וילך
בהיות המון רב במקום ההוא׃

<span id="an_5:14">5:14</span> ויהי אחרי כן וימצאהו ישוע בבית המקדש
ויאמר אליו הנה נרפא לך אל תוסיף לחטא פן תאנה אליך רעה גדולה מזאת׃

<span id="an_5:15">5:15</span> וילך האיש ויגד ליהודים כי ישוע הוא אשר
רפאו׃

<span id="an_5:16">5:16</span> ועל כן רדפו היהודים את ישוע ויבקשו המיתו
על כי עשה כזאת בשבת׃

<span id="an_5:17">5:17</span> ויען אתם ישוע אבי פעל עד עתה וגם אנכי
פעל׃

<span id="an_5:18">5:18</span> אז יוסיפו היהודים לבקש את נפשו כי מלבד
אשר חלל את השבת עוד אמר כי האלהים הוא אביו וידמה לאלהים׃

<span id="an_5:19">5:19</span> ויען ישוע ויאמר אליהם אמן אמן אני אמר לכם
לא יוכל הבן לעשות דבר מנפשו בלתי את אשר יראה את אביו עשה כי את אשר עשה
הוא גם הבן יעשה כמהו׃

<span id="an_5:20">5:20</span> כי האב אהב את הבן ומראה אתו כל אשר יעשה
ועוד מעשים גדולים מאלה יראהו למען תתמהו׃

<span id="an_5:21">5:21</span> כי כאשר האב יעיר ויחיה את המתים כן גם הבן
יחיה את אשר יחפץ׃

<span id="an_5:22">5:22</span> כי האב לא ידין איש כי אם כל המשפט נתן לבן
למען יכבדו כלם את הבן כאשר יכבדו את האב׃

<span id="an_5:23">5:23</span> מי אשר לא יכבד את הבן גם את האב אשר שלחו
איננו מכבד׃

<span id="an_5:24">5:24</span> אמן אמן אני אמר לכם השמע דברי ומאמין
לשלחי יש לו חיי עולמים ולא יבא במשפט כי עבר ממות לחיים׃

<span id="an_5:25">5:25</span> אמן אמן אני אמר לכם כי תבוא שעה ועתה היא
אשר ישמעו המתים את קול בן האלהים והשמעים חיה יחיו׃

<span id="an_5:26">5:26</span> כי כאשר לאב יש חיים בעצמו כן נתן גם לבן
להיות לו חיים בעצמו׃

<span id="an_5:27">5:27</span> ואף שלטן נתן לו לעשות משפט כי בן אדם הוא׃

<span id="an_5:28">5:28</span> אל תתמהו על זאת כי הנה שעה באה אשר כל
שכני קבר את קולו ישמעון׃

<span id="an_5:29">5:29</span> ויצאו עשי הטוב לתקומת החיים ועשי הרע
לתקומת המשפט׃

<span id="an_5:30">5:30</span> לא אוכל לעשות דבר מנפשי כאשר אשמע כן אשפט
ומשפטי משפט צדק כי לא אבקש רצוני כי אם רצון האב אשר שלחני׃

<span id="an_5:31">5:31</span> אם אנכי מעיד עלי עדותי איננה נאמנה׃

<span id="an_5:32">5:32</span> יש אחר המעיד עלי וידעתי כי עדותו אשר הוא
מעיד עלי נאמנה היא׃

<span id="an_5:33">5:33</span> אתם שלחתם אל יוחנן והוא העיד על האמת׃

<span id="an_5:34">5:34</span> ואני אינני לקח עדות מאדם אך אמרתי זאת
למען תושעון׃

<span id="an_5:35">5:35</span> הוא היה הנר הדלק והמאיר ואתם רציתם לשוש
כשעה לאורו׃

<span id="an_5:36">5:36</span> ואני יש לי עדות גדולה מעדות יוחנן כי
המעשים אשר נתן לי אבי להשלימם המעשים האלה אשר אני עשה מעידים עלי כי האב
שלחני׃

<span id="an_5:37">5:37</span> והאב אשר שלחני הוא מעיד עלי ואתם את קולו
לא שמעתם מעולם ותמונתו לא ראיתם׃

<span id="an_5:38">5:38</span> ודברו איננו שכן בקרבכם כי אינכם מאמינים
לשלוחו׃

<span id="an_5:39">5:39</span> דרשו בכתובים אשר תחשבו שיש לכם חיי עולמים
בהם והמה המעידים עלי׃

<span id="an_5:40">5:40</span> ואתם אינכם אבים לבוא אלי להיות לכם חיים׃

<span id="an_5:41">5:41</span> לא אקח כבוד מבני אדם׃

<span id="an_5:42">5:42</span> אכן ידעתי אתכם כי אין אהבת אלהים בקרבכם׃

<span id="an_5:43">5:43</span> אני הנה באתי בשם אבי ולא קבלתם אתו ואם
יבא אחר בשם עצמו אתו תקבלו׃

<span id="an_5:44">5:44</span> איך תוכלו להאמין אתם הלקחים כבוד איש
מרעהו ואת הכבוד אשר מאת האלהים היחיד לא תבקשו׃

<span id="an_5:45">5:45</span> אל תחשבו כי אנכי אטען עליכם לפני אבי משה
הוא הטען עליכם אשר לו תיחלו׃

<span id="an_5:46">5:46</span> כי לו האמנתם למשה גם לי תאמינו כי הוא כתב
עלי׃

<span id="an_5:47">5:47</span> ואם לכתביו אינכם מאמינים איכה לדברי
תאמינו׃

<span id="an_6:1">6:1</span> ויהי אחרי כן ויצא ישוע אל עבר ים הגליל אשר
לטיבריה׃

<span id="an_6:2">6:2</span> וילכו אחריו המון עם רב כי ראו אותתיו אשר
עשה עם החולים׃

<span id="an_6:3">6:3</span> ויעל ישוע על ההר וישב שם הוא ותלמידיו׃

<span id="an_6:4">6:4</span> וימי הפסח חג היהודים קרבו לבוא׃

<span id="an_6:5">6:5</span> וישא ישוע את עיניו וירא עם רב בא אליו ויאמר
אל פילפוס מאין נקנה להם לחם לאכל׃

<span id="an_6:6">6:6</span> ואך למען נסות אתו דבר זאת כי הוא ידע את אשר
יעשה׃

<span id="an_6:7">6:7</span> ויען אתו פילפוס לחם מאתים דינר לא ימצא להם
לקחת לו איש איש מעט׃

<span id="an_6:8">6:8</span> ויאמר אליו אחד מתלמידיו אנדרי אחי שמעון
פטרוס׃

<span id="an_6:9">6:9</span> יש פה נער אשר לו חמש ככרות לחם שערים ושני
דגים אך אלה מה המה לעם רב כזה׃

<span id="an_6:10">6:10</span> ויאמר ישוע צוו את העם לשבת ארצה וירק דשא
לרב היה במקום ההוא וישבו לארץ כחמשת אלפי איש במספר׃

<span id="an_6:11">6:11</span> ויקח ישוע את ככרות הלחם ויברך ויתן
לתלמידיו והתלמידים אל המסבים וככה גם מן הדגים כאות נפשם׃

<span id="an_6:12">6:12</span> ויהי כאשר שבעו ויאמר אל תלמידיו אספו את
פתותי לחם הנותרים למען לא יאבד מאומה׃

<span id="an_6:13">6:13</span> ויאספו וימלאו שנים עשר סלים בפתותי חמש
ככרות לחם השערים הנותרים לאכליהם׃

<span id="an_6:14">6:14</span> ויהי כראות האנשים את האות הזה אשר עשה
ישוע ויאמרו הנה זה הוא באמת הנביא הבא לעולם׃

<span id="an_6:15">6:15</span> וידע ישוע כי יבאו ויתפשהו להמליך אותו
וימלט עוד הפעם אל ההר הוא לבדו׃

<span id="an_6:16">6:16</span> ויהי בערב וירדו תלמידיו אל הים ויבאו
באניה ויעברו אל עבר הים אל כפר נחום׃

<span id="an_6:17">6:17</span> ויכס אתם החשך וישוע לא בא אליהם׃

<span id="an_6:18">6:18</span> ויסער הים כי רוח גדולה נושבת׃

<span id="an_6:19">6:19</span> והם חתרו במשוטיהם כדרך עשרים וחמש או
שלשים ריס ויראו את ישוע מתהלך על הים הלוך וקרב אל האניה וייראו׃

<span id="an_6:20">6:20</span> ויאמר אליהם אני הוא אל תיראו׃

<span id="an_6:21">6:21</span> ויואילו לקחת אתו אל האניה ורגע הגיעה
האניה לארץ אשר הם הלכים שמה׃

<span id="an_6:22">6:22</span> ויהי ממחרת וירא המון העם העמד מעבר לים כי
לא היתה אניה בזה בלתי אחת אשר ירדו בה תלמידיו וכי ישוע לא בא עם תלמידיו
אל האניה אך תלמידיו לבדם נסעו מזה׃

<span id="an_6:23">6:23</span> ואניות אחרות באו מטיברים קרוב למקום אשר
אכלו שם את הלחם בברכת האדון׃

<span id="an_6:24">6:24</span> ויהי כראות המון העם כי ישוע איננו שם אף
לא תלמידיו וירדו גם הם באניות ויבאו אל כפר נחום לבקש את ישוע׃

<span id="an_6:25">6:25</span> וכאשר מצאו אתו מעבר הים ויאמרו אליו רבי
מתי באת הלם׃

<span id="an_6:26">6:26</span> ויען אתם ישוע ויאמר אמן אמן אני אמר לכם
לא על ראותכם את האתות תבקשוני כי אם על אשר אכלתם מן הלחם ותשבעו׃

<span id="an_6:27">6:27</span> אל תעמלו במאכל אשר יאבד כי אם במאכל הקים
לחיי עולמים אשר בן האדם יתננו לכם כי בו חתם חותמו אביו האלהים׃

<span id="an_6:28">6:28</span> ויאמרו אליו מה נעשה לפעל פעלות אלהים׃

<span id="an_6:29">6:29</span> ויען ישוע ויאמר אליהם זאת פעלת אלהים כי
תאמינו בזה אשר הוא שלחו׃

<span id="an_6:30">6:30</span> ויאמרו אליו מה אפוא האות אשר תעשה
למעננראה ונאמין בך מה תפעל׃

<span id="an_6:31">6:31</span> אבותינו אכלו את המן במדבר כאשר כתוב לחם
מן השמים נתן למו לאכל׃

<span id="an_6:32">6:32</span> ויאמר אליהם ישוע אמן אמן אני אמר לכם לא
משה נתן לכם את הלחם מן השמים כי אם אבי נתן לכם את הלחם מן השמים האמתי׃

<span id="an_6:33">6:33</span> כי לחם אלהים הוא היורד מן השמים ונתן חיים
לעולם׃

<span id="an_6:34">6:34</span> ויאמרו אליו אדני תנה לנו תמיד את הלחם
הזה׃

<span id="an_6:35">6:35</span> ויאמר להם ישוע אנכי הוא לחם החיים כל הבא
אלי לא ירעב ואשר יאמין בי לא יצמא עוד׃

<span id="an_6:36">6:36</span> ואני הנה אמרתי לכם כי גם חזיתם אתי ולא
תאמינו׃

<span id="an_6:37">6:37</span> כל אשר יתננו לי אבי יבוא אלי והבא אלי לא
אהדפנו החוצה׃

<span id="an_6:38">6:38</span> כי ירדתי מן השמים לא לעשות רצוני כי אם
רצון שלחי׃

<span id="an_6:39">6:39</span> וזה רצון האב אשר שלחני כי כל אשר נתן לי
לא יאבד לי כי אם אקימנו ביום האחרון׃

<span id="an_6:40">6:40</span> וזה רצון שלחי אשר כל הראה את הבן ומאמין
בו יהיו לו חיי עולמים ואני אקימנו ביום האחרון׃

<span id="an_6:41">6:41</span> וילנו עליו היהודים על אמרו אנכי הוא הלחם
הירד מן השמים׃

<span id="an_6:42">6:42</span> ויאמרו הלא זה הוא ישוע בן יוסף אשר אנחנו
ידעים את אביו ואת אמו ואיך יאמר מן השמים באתי׃

<span id="an_6:43">6:43</span> ויען ישוע ויאמר אליהם אל תלינו איש אל
רעהו׃

<span id="an_6:44">6:44</span> לא יוכל איש לבוא אלי בלתי אם ימשכהו אבי
אשר שלחני ואני אקימנו ביום האחרון׃

<span id="an_6:45">6:45</span> הלא כתוב בנביאים וכל בניך למודי יהוה לכן
כל אשר שמע מן האב ולמד יבא אלי׃

<span id="an_6:46">6:46</span> לא כאלו ראה איש את האב בלתי הבא מאת
האלהים הוא ראה את האלהים׃

<span id="an_6:47">6:47</span> אמן אמן אני אמר לכם המאמין בי לו חיי
עולמים׃

<span id="an_6:48">6:48</span> אנכי הוא לחם החיים׃

<span id="an_6:49">6:49</span> אבותיכם אכלו את המן במדבר וימתו׃

<span id="an_6:50">6:50</span> זה הוא הלחם הירד מן השמים למען יאכל איש
ממנו ולא ימות׃

<span id="an_6:51">6:51</span> אנכי הלחם החי הירד מן השמים איש כי יאכל
מן הלחם הזה יחיה לעולם והלחם אשר אתננו הוא בשרי אשר אני נתן בעד חיי
העולם׃

<span id="an_6:52">6:52</span> ויתוכחו היהודים איש עם רעהו לאמר איכה
יוכל זה לתת לנו את בשרו לאכל׃

<span id="an_6:53">6:53</span> ויאמר אליהם ישוע אמן אמן אני אמר לכם אם
לא תאכלו את בשר בן האדם ושתיתם את דמו אין לכם חיים בקרבכם׃

<span id="an_6:54">6:54</span> האכל את בשרי והשתה את דמי יש לו חיי
עולמים ואני אקימנו ביום האחרון׃

<span id="an_6:55">6:55</span> כי בשרי באמת הוא מאכל ודמי באמת הוא משקה׃

<span id="an_6:56">6:56</span> האכל את בשרי ושתה את דמי הוא ילין בי ואני
בו׃

<span id="an_6:57">6:57</span> כאשר שלחני האב החי ואנכי חי בגלל אבי כן
האכל אתי גם הוא יחיה בגללי׃

<span id="an_6:58">6:58</span> זה הוא הלחם הירד מן השמים לא כאשר אכלו
אבותיכם את המן וימתו האכל את הלחם הזה יחיה לעולם׃

<span id="an_6:59">6:59</span> כזאת דבר בבית הכנסת בלמדו בכפר נחום׃

<span id="an_6:60">6:60</span> ורבים מתלמידיו כשמעם אמרו קשה הדבר הזה מי
יוכל לשמע אתו׃

<span id="an_6:61">6:61</span> ויבן ישוע בלבו כי תלמידיו מלינים על זאת
ויאמר אליהם הזאת לכם למכשול׃

<span id="an_6:62">6:62</span> מה אפוא אם תראו את בן האדם עלה אל אשר היה
שם לפנים׃

<span id="an_6:63">6:63</span> הרוח הוא הנתן חיים והבשר אין בו מועיל
הדברים אשר אני דברתי אליכם רוח המה וחיים המה׃

<span id="an_6:64">6:64</span> אך יש מכם אשר לא יאמינו כי ישוע ידע מראש
מי הם אשר אינם מאמינים ומי המוסר אתו׃

<span id="an_6:65">6:65</span> ויאמר על כן אמרתי לכם כי לא יוכל איש לבוא
אלי בלתי אם נתן לו מאת אבי׃

<span id="an_6:66">6:66</span> מן העת הזאת רבים מתלמידיו נסגו אחור ולא
יספו להתהלך אתו׃

<span id="an_6:67">6:67</span> ויאמר ישוע אל שנים העשר היש את נפשכם גם
אתם לסור ממני׃

<span id="an_6:68">6:68</span> ויען אתו שמעון פטרוס אדני אל מי נלך דברי
חיי עולמים עמך׃

<span id="an_6:69">6:69</span> ואנחנו האמנו ונדע כי אתה המשיח בן אל חי׃

<span id="an_6:70">6:70</span> ויען אתם ישוע הלא בחרתי אני בכם שנים העשר
ואחד מכם שטן הוא׃

<span id="an_6:71">6:71</span> זאת אמר על יהודה בן שמעון איש קריות כי
עתיד היה למסרו והוא אחד משנים העשר׃

<span id="an_7:1">7:1</span> אחרי הדברים האלה הלך ישוע בארץ הגליל הלוך
ועבור כי לא אבה להתהלך ביהודה על אשר בקשו היהודים להרגו׃

<span id="an_7:2">7:2</span> ויקרב חג היהודים הוא חג הסכות׃

<span id="an_7:3">7:3</span> ויאמרו אליו אחיו קום ולך מזה ארצה יהודה
למען יראו גם תלמידיך את המעשים אשר אתה עשה׃

<span id="an_7:4">7:4</span> כי לא יעשה איש דבר בסתר והוא חפץ להתפרסם
לכן אם אתה עשה כאלה הגלה אל העולם׃

<span id="an_7:5">7:5</span> כי אחיו גם הם לא האמינו בו׃

<span id="an_7:6">7:6</span> ויאמר אליהם ישוע עתי לא באה עד עתה ועתכם
תמיד נכונה׃

<span id="an_7:7">7:7</span> לא יוכל העולם לשנוא אתכם ואתי ישנא באשר אני
מעיד עליו כי רעים מעלליו׃

<span id="an_7:8">7:8</span> עלו אתם לחג את החג אני לא אעלה אל החג הזה
כי עתי לא מלאה עד עתה׃

<span id="an_7:9">7:9</span> כזאת דבר וישב בגליל׃

<span id="an_7:10">7:10</span> ויהי כאשר עלו אחיו לרגל ויעל גם הוא לא
בגלוי כי אם כמסתתר׃

<span id="an_7:11">7:11</span> והיהודים בקשהו בחג ויאמרו איה הוא׃

<span id="an_7:12">7:12</span> ותהי תלונה רבה על אדותיו בתוך העם אלה
אמרו טוב הוא ואלה אמרו לא כי מתעה הוא את העם׃

<span id="an_7:13">7:13</span> אך אין איש מדבר עליו בגלוי מפני יראת
היהודים׃

<span id="an_7:14">7:14</span> ויהי בחצי ימי החג עלה ישוע אל המקדש
וילמד׃

<span id="an_7:15">7:15</span> ויתמהו היהודים ויאמרו איך ידע זה ספר והוא
לא למד׃

<span id="an_7:16">7:16</span> ויען אתם ישוע ויאמר לקחי לא שלי הוא כי אם
לאשר שלחני׃

<span id="an_7:17">7:17</span> האיש החפץ לעשות רצונו ידע לקחי אם מאת
אלהים הוא ואם מנפשי אדבר׃

<span id="an_7:18">7:18</span> המדבר מנפשי כבוד עצמו יבקש אבל המבקש כבוד
שלחו נאמן הוא ואין עולתה בו׃

<span id="an_7:19">7:19</span> הלא משה נתן לכם את התורה ואין איש מכם עשה
התורה מדוע תבקשו להרגני׃

<span id="an_7:20">7:20</span> ויען העם ויאמר שד בקרבך מי מבקש להרגך׃

<span id="an_7:21">7:21</span> ויען ישוע ויאמר להם פעלה אחת פעלתי וכלכם
עליה תתמהו׃

<span id="an_7:22">7:22</span> משה נתן לכם המילה אך לא ממשה היא כי אם מן
האבות וביום השבת תמולו כל זכר׃

<span id="an_7:23">7:23</span> ועתה אם ימול זכר בשבת למען אשר לא תופר
תורת משה מה תקצפו עלי כי רפאתי איש כלו בשבת׃

<span id="an_7:24">7:24</span> אל תשפטו למראה עין כי אם משפט צדק שפטו׃

<span id="an_7:25">7:25</span> ויאמרו אנשים מישבי ירושלים הלא זה הוא אשר
בקשו להמיתו׃

<span id="an_7:26">7:26</span> והנה הוא דבר בגלוי ולא יגערו בו האף אמנם
ידעו ראשינו כי באמת זה הוא המשיח׃

<span id="an_7:27">7:27</span> אך את זה ידענו מאין הוא וכאשר יבוא המשיח
לא ידע איש אי מזה הוא׃

<span id="an_7:28">7:28</span> אז קרא ישוע במקדש וילמד לאמר הן ידעתם אתי
אף ידעתם מאין אני ומנפשי לא באתי אכן יש אמתי אשר שלחני ואתו לא ידעתם׃

<span id="an_7:29">7:29</span> ואני ידעתיו כי מאתו אני והוא שלחני׃

<span id="an_7:30">7:30</span> ויבקשו לתפשו ואיש לא שלח בו יד כי לא בא
עתו׃

<span id="an_7:31">7:31</span> ורבים מן העם האמינו בו ויאמרו אם יבא
המשיח הגם יעשה אתות רבות מאשר עשה זה׃

<span id="an_7:32">7:32</span> והפרושים שמעו את העם מתלחשים עליו כזאת
וישלחו הפרושים וראשי הכהנים משרתים לתפשו׃

<span id="an_7:33">7:33</span> ויאמר אליהם ישוע אך למצער עודני עמכם
והלכתי אל אשר שלחני׃

<span id="an_7:34">7:34</span> תשחרנני ולא תמצאנני ובאשר אני שם אתם לא
תוכלו לבוא׃

<span id="an_7:35">7:35</span> ויאמרו היהודים איש רעהו אנה ילך זה ואנחנו
לא נמצאהו הכי ילך אל הנפוצים בין היונים וילמד אנשי יון׃

<span id="an_7:36">7:36</span> מה זה הדבר אשר אמר תשחרנני ולא תמצאנני
ובאשר אני שם אתם לא תוכלו לבוא׃

<span id="an_7:37">7:37</span> ויהי ביום החג האחרון הגדול עמד ישוע ויקרא
לאמר איש כי יצמא יבא נא אלי וישתה׃

<span id="an_7:38">7:38</span> המאמין בי כדבר הכתוב מבטנו ינהרו נהרי מים
חיים׃

<span id="an_7:39">7:39</span> וזאת אמר על הרוח אשר יקחהו המאמינים בו כי
לא נתן רוח הקדש עדנה יען אשר ישוע עוד לא נתפאר׃

<span id="an_7:40">7:40</span> ורבים מהמון העם כשמעם את הדבר הזה אמרו
אכן זה הוא הנביא׃

<span id="an_7:41">7:41</span> ויש אשר אמרו זה הוא המשיח ואחרים אמרו המן
הגליל יבא המשיח׃

<span id="an_7:42">7:42</span> הלא הכתוב אמר כי מזרע דוד ומכפר בית לחם
מקום דוד יצא המשיח׃

<span id="an_7:43">7:43</span> ותהי מחלקת בתוך העם על אדותיו׃

<span id="an_7:44">7:44</span> ומקצתם רצו לתפשו ואיש לא שלח בו יד׃

<span id="an_7:45">7:45</span> וישובו המשרתים אל הכהנים הגדולים והפרושים
והמה אמרו אליהם מדוע לא הבאתם אתו׃

<span id="an_7:46">7:46</span> ויענו העבדים מעולם לא דבר איש כאיש הזה׃

<span id="an_7:47">7:47</span> ויאמרו אליהם הפרושים הכי נדהתם גם אתם׃

<span id="an_7:48">7:48</span> הגם האמין בו איש מן השרים או מן הפרושים׃

<span id="an_7:49">7:49</span> רק ההמון הזה אשר אינם ידעים את התורה
ארורים המה׃

<span id="an_7:50">7:50</span> ויאמר אליהם נקדימון אשר בא אליו בלילה
והוא היה אחד מהם׃

<span id="an_7:51">7:51</span> התשפט תורתנו איש בטרם תחקרהו לדעת את אשר
עשה׃

<span id="an_7:52">7:52</span> ויענו ויאמרו אליו הגם אתה מן הגליל דרש נא
וראה כי לא קם נביא מן הגליל׃

<span id="an_7:53">7:53</span> וילכו איש איש לביתו׃

<span id="an_8:1">8:1</span> וישוע הלך אל הר הזיתים׃

<span id="an_8:2">8:2</span> ויהי בבקר ויבא עוד אל המקדש וכל העם באו
אליו וישב וילמדם׃

<span id="an_8:3">8:3</span> ויביאו הסופרים והפרושים אשה לפניו אשר נתפשה
בשטותה ויעמידוה בתוך׃

<span id="an_8:4">8:4</span> ויאמרו אליו רבי האשה הזאת נתפשה כשנטמאת
בנאופיה׃

<span id="an_8:5">8:5</span> ומשה צונו בתורה לסקל נשים כאלה ואתה מה
תאמר׃

<span id="an_8:6">8:6</span> ואך לנסות אתו דברו זאת למצא עליו שטנה ויכף
ישוע למטה ויתו באצבעו על הקרקע׃

<span id="an_8:7">8:7</span> ויהי כאשר הוסיפו לשאל אתו וישא את עיניו
ויאמר אליהם מי בכם זך בלי פשע הוא ראשונה ידה בה אבן׃

<span id="an_8:8">8:8</span> ויכף שנית למטה ויתו על הקרקע׃

<span id="an_8:9">8:9</span> ויהי כשמעם ויך לבם אתם ויצאו אחד אחד החוצה
החל מן הזקנים ועד האחרונים ויותר ישוע לבדו והאשה נצבת בתוך׃

<span id="an_8:10">8:10</span> וישא ישוע את עיניו וירא כי אין איש בלתי
האשה לבדה ויאמר אליה אשה איפה שטניך הכי הרשיעך איש׃

<span id="an_8:11">8:11</span> ותאמר לא אדני ויאמר לכן גם אני לא ארשיעך
לכי לדרכך ואל תחטאי עוד׃

<span id="an_8:12">8:12</span> ויסף ישוע וידבר אליהם לאמר אני אור העולם
כל ההלך אחרי לא יתהלך בחשכה כי אור החיים יהיה לו׃

<span id="an_8:13">8:13</span> ויאמרו הפרושים על נשפך מעיד אתה עדותך
איננה נאמנה׃

<span id="an_8:14">8:14</span> ויען ישוע ויאמר אליהם אף אם אעיד על נפשי
עדותי נאמנה יען כי ידעתי מאין באתי ואנה אני הלך ואתם לא ידעתם מאין באתי
ואנה אלך׃

<span id="an_8:15">8:15</span> אתם לפי הבשר תשפטו ואני לא אשפט איש׃

<span id="an_8:16">8:16</span> ואם אנכי אשפט משפטי אמת כי לא לבדי הנני
כי אם אני והאב אשר שלחני׃

<span id="an_8:17">8:17</span> וגם בתורתכם כתוב כי עדות שני אנשים נאמנה
היא׃

<span id="an_8:18">8:18</span> אני הוא המעיד עלי וגם האב אשר שלחני
יעידני׃

<span id="an_8:19">8:19</span> ויאמרו אליו איו אביך ויען ישוע גם אתי גם
את אבי לא ידעתם אלו אתי ידעתם כי עתה גם את אבי ידעתם׃

<span id="an_8:20">8:20</span> כדברים האלה דבר בבית האוצר בלמדו במקדש
ולא תפשו איש כי לא בא עתו׃

<span id="an_8:21">8:21</span> ויוסף ישוע ויאמר אליהם אני הלך מזה
ותבקשוני ובחטאתכם תמותו אל אשר אני הלך שמה אתם לא תוכלו לבוא׃

<span id="an_8:22">8:22</span> ויאמרו היהודים ההמת ימית את נפשו כי אמר
אל אשר אני הולך שמה אתם לא תוכלו לבוא׃

<span id="an_8:23">8:23</span> ויאמר אליהם אתם הנכם מן התחתונים ואני מן
העליונים אתם מן העולם הזה ואני אינני מן העולם הזה׃

<span id="an_8:24">8:24</span> לכן אמרתי אליכם כי תמותו בחטאיכם כי אם לא
תאמינו כי אני הוא בחטאיכם תמותו׃

<span id="an_8:25">8:25</span> ויאמרו אליו מי זה אתה ויאמר אליהם ישוע מה
שגם מראש דברתי אליכם׃

<span id="an_8:26">8:26</span> רבות עמי לדבר ולשפט עליכם אכן שלחי נאמן
הוא ואשר שמעתי ממנו אתו אני מדבר אל העולם׃

<span id="an_8:27">8:27</span> והם לא התבוננו כי על האב אמר אליהם׃

<span id="an_8:28">8:28</span> אז אמר להם ישוע בעת תנשאו את בן האדם
וידעתם כי אני הוא וכי אינני עשה דבר מנפשי כי אם כאשר למדני אבי אלה אדבר׃

<span id="an_8:29">8:29</span> ואשר שלח אתי הוא עמדי האב לא עזבני לבדד
כי את הטוב בעיניו אני עשה תמיד׃

<span id="an_8:30">8:30</span> ויהי בדברו זאת ויאמינו בו רבים׃

<span id="an_8:31">8:31</span> ויאמר ישוע אל היהודים המאמינים בו אם
תעמדו בדברי באמת תלמידי אתם׃

<span id="an_8:32">8:32</span> וידעתם את האמת והאמת תשימכם לבני חורין׃

<span id="an_8:33">8:33</span> ויענו אתו זרע אברהם נחנו ומעולם לא היינו
לאיש לעבדים איכה תאמר בני חורין תהיו׃

<span id="an_8:34">8:34</span> ויען אתם ישוע אמן אמן אני אמר לכם כל עשה
חטא עבד החטא הוא׃

<span id="an_8:35">8:35</span> והעבד לא ישכן בבית לעולם הבן ישכן לעולם׃

<span id="an_8:36">8:36</span> לכן אם הבן יעשה אתכם בני חורין חפשים באמת
תהיו׃

<span id="an_8:37">8:37</span> ידעתי כי זרע אברהם אתם אבל אתם מבקשים
להמיתני כי דברי לא יכן בתוככם׃

<span id="an_8:38">8:38</span> אני מדבר את אשר ראיתי אצל אבי ואתם עשים
את אשר ראיתם אצל אביכם׃

<span id="an_8:39">8:39</span> ויענו ויאמרו אליו אבינו הוא אברהם ויאמר
אליהם ישוע אלו הייתם בני אברהם כמעשי אברהם עשיתם׃

<span id="an_8:40">8:40</span> ועתה אתם מבקשים להמיתני איש דבר אליכם
האמת אשר שמעתי מעם האלהים אברהם לא עשה כזאת׃

<span id="an_8:41">8:41</span> את מעשי אביכם אתם עשים ויאמרו אליו לא
ילדי זנונים אנחנו יש לנו אב אחד הוא האלהים׃

<span id="an_8:42">8:42</span> ויאמר אליהם ישוע אלו אלהים הוא אביכם כי
עתה אהבתם אתי כי אנכי יצאתי ובאתי מאת האלהים הן לא ממני באתי אך הוא
שלחני׃

<span id="an_8:43">8:43</span> מדוע לא תבינו לשוני יען לא תוכלון לשמע את
דברי׃

<span id="an_8:44">8:44</span> אתם מן אביכם השטן ולעשות את תאות אביכם
חפצתם הוא רוצח נפש היה מראש ובאמת לא עמד כי אמת אין בו מדי דברי כזב משלו
ידבר כי כזב הוא ואבי הכזב׃

<span id="an_8:45">8:45</span> ואני יען דברי האמת לא תאמינו לי׃

<span id="an_8:46">8:46</span> מי בכם על עון יוכיחני ואם אמת דברתי מדוע
לא תאמינו לי׃

<span id="an_8:47">8:47</span> אשר מאת האלהים הוא ישמע את דברי האלהים על
כן אתם לא שמעתם כי אינכם מאת האלהים׃

<span id="an_8:48">8:48</span> אז יענו היהודים ויאמרו אליו הלא הטבנו אשר
דברנו כי שמרוני אתה ושד בך׃

<span id="an_8:49">8:49</span> ויען ישוע שד אין בי רק את אבי אני מכבד
ואתם תבזוני׃

<span id="an_8:50">8:50</span> אכן לא אבקש את כבודי יש אחד אשר יבקש
וישפט׃

<span id="an_8:51">8:51</span> אמן אמן אני אמר לכם אם ישמר איש את דברי
לא יראה מות לנצח׃

<span id="an_8:52">8:52</span> ויאמרו אליו היהודים עתה ידענו כי שד בך הן
אברהם והנביאים מתו ואתה אמרת אם ישמר איש את דברי לא יטעם מות לנצח׃

<span id="an_8:53">8:53</span> האתה גדול מאברהם אבינו אשר מת גם הנביאים
מתו מה תעשה את עצמך׃

<span id="an_8:54">8:54</span> ויען ישוע אם אני מכבד את נפשי כבודי מאין
אבי הוא המכבד אתי אשר תאמרו עליו כי הוא אלהיכם׃

<span id="an_8:55">8:55</span> ולא ידעתם אתו ואני ידעתיו ואם אמר לא
ידעתי אתו אהיה כזב כמוכם אבל ידעתיו ואת דברו שמרתי׃

<span id="an_8:56">8:56</span> אברהם אביכם שש לראות את יומי וירא וישמח׃

<span id="an_8:57">8:57</span> ויאמרו אליו היהודים הנה אינך בן חמשים שנה
ואת אברהם ראית׃

<span id="an_8:58">8:58</span> ויאמר אליהם ישוע אמן אמן אני אמר לכם בטרם
היות אברהם אני הוא׃

<span id="an_8:59">8:59</span> אז ירימו אבנים לרגם אתו וישוע התעלם ויצא
מן המקדש ויעבר בתוכם עבור וחלוף׃

<span id="an_9:1">9:1</span> ויהי בעברו וירא איש והוא עור מיום הולדו׃

<span id="an_9:2">9:2</span> וישאלו אתו תלמידיו לאמר רבי מי הוא אשר חטא
הזה אם ילדיו כי נולד עור׃

<span id="an_9:3">9:3</span> ויען ישוע לא זה חטא ולא יולדיו אך למען יגלו
בו מעללי אל׃

<span id="an_9:4">9:4</span> עלי לעשות מעשי שלחי בעוד יום יבוא הלילה אשר
בו לא יוכל איש לפעל׃

<span id="an_9:5">9:5</span> בהיותי בעולם אור העולם אני׃

<span id="an_9:6">9:6</span> ויהי כדברו זאת וירק על הארץ ויעש טיט מן
הרוק וימרח את הטיט על עיני העור׃

<span id="an_9:7">9:7</span> ויאמר אליו לך ורחץ בברכת השלח פרושו שלוח
וילך וירחץ ויבא ועיניו ראות׃

<span id="an_9:8">9:8</span> ויאמרו שכניו ואשר ראו אתו לפנים כי עור הוא
הלא זה הוא הישב ומשאל׃

<span id="an_9:9">9:9</span> אלה אמרו כי הוא זה ואלה אמרו אך דומה לו
והוא אמר אני הוא׃

<span id="an_9:10">9:10</span> ויאמרו אליו במה אפו נפקחו עיניך׃

<span id="an_9:11">9:11</span> ויען ויאמר איש אשר נקרא שמו ישוע עשה טיט
וימרח על עיני ויאמר אלי לך ורחץ בברכת השלח ואלך וארחץ ותארנה עיני׃

<span id="an_9:12">9:12</span> ויאמרו אליו איו ויאמר לא ידעתי׃

<span id="an_9:13">9:13</span> ויביאו את האיש אשר היה עור לפנים אל
הפרושים׃

<span id="an_9:14">9:14</span> והיום אשר עשה בו ישוע את הטיט ויפקח את
עיניו שבת היה׃

<span id="an_9:15">9:15</span> ויוסיפו לשאל אתו גם הפרושים איך נפקחו
עיניו ויאמר אליהם טיט שם על עיני וארחץ והנני ראה׃

<span id="an_9:16">9:16</span> ויאמרו מקצת הפרושים זה האיש לא מאלהים הוא
כי לא ישמר את השבת ואחרים אמרו איכה יוכל איש חטא לעשות אתות כאלה ויהי
ריב ביניהם׃

<span id="an_9:17">9:17</span> ויוסיפו ויאמרו אל העור מה תאמר אתה עליו
אשר פקח עיניך ויאמר נביא הוא׃

<span id="an_9:18">9:18</span> ולא האמינו היהודים עליו כי עור היה וארו
עיניו עד אשר קראו אל יולדי הנרפא׃

<span id="an_9:19">9:19</span> וישאלו אתם לאמר הזה הוא בנכם אשר אמרתם כי
נולד עור ואיכה הוא ראה עתה׃

<span id="an_9:20">9:20</span> ויענו אתם יולדיו ויאמרו ידענו כי זה הוא
בננו וכי נולד עור׃

<span id="an_9:21">9:21</span> אבל איך הוא ראה עתה או מי פקח את עיניו
אנחנו לא ידענו הלא בן דעת הוא שאלו את פיהו והוא יגיד מה היה לו׃

<span id="an_9:22">9:22</span> כזאת דברו יולדיו מיראתם את היהודים כי
היהודים כבר נועצו לנדות את כל אשר יודה כי הוא המשיח׃

<span id="an_9:23">9:23</span> על כן אמרו יולדיו בן דעת הוא שאלו את
פיהו׃

<span id="an_9:24">9:24</span> ויקראו שנית לאיש אשר היה עור ויאמרו אליו
תן כבוד לאלהים אנחנו ידענו כי האיש הזה חטא הוא׃

<span id="an_9:25">9:25</span> ויען ויאמר אם האיש חטא הוא אינני ידע אחת
ידעתי כי עור הייתי ועתה הנני ראה׃

<span id="an_9:26">9:26</span> ויאמרו אליו עוד מה עשה לך איכה פקח עיניך׃

<span id="an_9:27">9:27</span> ויען אתם כבר אמרתי לכם הלא שמעתם ומה לכם
לשמע שנית התאבו גם אתם להיות תלמידיו׃

<span id="an_9:28">9:28</span> ויחרפו אתו ויאמרו אתה תלמידו ואנחנו
תלמידיו של משה׃

<span id="an_9:29">9:29</span> אנחנו יודעים כי אל משה דבר האלהים ואת זה
לא ידענו מאין הוא׃

<span id="an_9:30">9:30</span> ויען האיש ויאמר אליהם זאת היא הפלא ופלא
כי לא ידעתם מאין הוא והוא פקח את עיני׃

<span id="an_9:31">9:31</span> והנה ידענו כי את החטאים לא ישמע אל כי אם
את ירא האלהים ועשה רצונו אתו ישמע׃

<span id="an_9:32">9:32</span> מעולם לא נשמע כי פקח איש עיני עור מרחם׃

<span id="an_9:33">9:33</span> לולא היה זה מאת אלהים לא היה יכל לעשות
מאומה׃

<span id="an_9:34">9:34</span> ויענו ויאמרו אליו הן בחטאים נולדת כלך
ואתה תלמדנו ויהדפהו החוצה׃

<span id="an_9:35">9:35</span> וישמע ישוע כי הדפהו החוצה ויפגשהו ויאמר
אליו התאמין בבן האדם׃

<span id="an_9:36">9:36</span> ויען ויאמר מי הוא זה אדני למען אאמין בו׃

<span id="an_9:37">9:37</span> ויאמר אליו ישוע הן ראית אתו והמדבר אליך
הנה זה הוא׃

<span id="an_9:38">9:38</span> ויאמר אני מאמין אדני וישתחו לו׃

<span id="an_9:39">9:39</span> ויאמר ישוע אני לדין באתי לעולם הזה למען
יראו העורים והראים יכו בעורון׃

<span id="an_9:40">9:40</span> ואשר היו עמו מן הפרושים שמעו דבריו ויאמרו
אליו הגם אנחנו עורים׃

<span id="an_9:41">9:41</span> ויאמר אליהם אם עורים הייתם לא היה בכם חטא
ועתה כי אמרתם פקחים אנחנו חטאתכם תעמד׃

<span id="an_10:1">10:1</span> אמן אמן אני אמר לכם איש אשר לא יבוא דרך
השער אל מכלא הצאן כי אם יעלה בדרך אחר גנב ופריץ הוא׃

<span id="an_10:2">10:2</span> ואשר יבוא דרך השער הוא רעה הצאן׃

<span id="an_10:3">10:3</span> לו יפתח שמר הסף והצאן את קלו תשמענה והוא
לצאנו בשם יקרא ויוציאם׃

<span id="an_10:4">10:4</span> ואחרי הוציאו את צאנו הוא יעבר לפניהן
והצאן הלכות אחריו כי ידעו את קולו׃

<span id="an_10:5">10:5</span> ואחרי זר לא תלכנה כי אם ינוסו מפניו כי את
קול הזרים לא ידעו׃

<span id="an_10:6">10:6</span> המשל הזה דבר ישוע באזניהם והמה לא ידעו מה
זאת אשר אמר אליהם׃

<span id="an_10:7">10:7</span> ויוסף ישוע וידבר אליהם אמן אמן אני אמר
לכם אני הוא דלת הצאן׃

<span id="an_10:8">10:8</span> כל אשר באו לפני גנבים המה ופריצים והצאן
לא שמעו לקולם׃

<span id="an_10:9">10:9</span> אנכי הדלת איש כי יבוא בי יושע ובצאתו
ובבואו ימצא מרעה׃

<span id="an_10:10">10:10</span> הגנב לא יבוא כי אם לגנוב ולהרוג ולאבד
ואני באתי לבעבור הביא להם חיים ומלא ספקם׃

<span id="an_10:11">10:11</span> אנכי הוא הרעה הטוב הרעה הטוב יתן את
נפשו בעד צאנו׃

<span id="an_10:12">10:12</span> והשכיר אשר לא רעה הוא והצאן לא לו הנה
בראותו כי בא הזאב יעזב את הצאן ונס והזאב יחטף ויפיץ את הצאן׃

<span id="an_10:13">10:13</span> השכיר ינוס כי שכיר הוא ולא ידאג לצאן׃

<span id="an_10:14">10:14</span> אני הרעה הטוב וידעתי את אשר לי ונודעתי
לאשר לי׃

<span id="an_10:15">10:15</span> כאשר האב ידעני ואני ידעתי את האב ואת
נפשי אתן בעד הצאן׃

<span id="an_10:16">10:16</span> וצאן אחרות יש לי אשר אינן מן המכלה הזאת
ועלי לנהל גם אתן ותשמענה קולי והיה עדר אחד ורעה אחד׃

<span id="an_10:17">10:17</span> על כן אהב אתי אבי כי את נפשי אתן למען
אשוב ואקחה׃

<span id="an_10:18">10:18</span> ואיש לא יקחנה מאתי כי אם אני מעצמי
אתננה יש בידי לתת אתה ובידי לשוב לקחתה את המצוה הזאת לקחתי מעם אבי׃

<span id="an_10:19">10:19</span> ותהי מחלקת גם בפעם הזאת בין היהודים על
הדברים האלה׃

<span id="an_10:20">10:20</span> ויאמרו רבים מהם שד בו ומשגע הוא למה
תשמעו אליו׃

<span id="an_10:21">10:21</span> ואחרים אמרו לא כאלה ידבר איש אחוז שד
היוכל שד לפקח עיני עורים׃

<span id="an_10:22">10:22</span> ויהי חג חנכת הבית בירושלים וסתיו היה׃

<span id="an_10:23">10:23</span> ויתהלך ישוע במקדש באולם של שלמה׃

<span id="an_10:24">10:24</span> ויסבו אתו היהודים ויאמרו אליו עד אנה
תתלה את נפשנו את המשיח אתה הגידה לנו ברור׃

<span id="an_10:25">10:25</span> ויען אתם ישוע הן אמרתי אליכם ולא האמנתם
בי המעשים אשר אני עשה בשם אבי הם יעידו עלי׃

<span id="an_10:26">10:26</span> אבל אתם לא תאמינו יען לא מצאני אתם כאשר
אמרתי לכם׃

<span id="an_10:27">10:27</span> צאני תשמענה את קולי ואני ידעתין ואחרי
תלכנה׃

<span id="an_10:28">10:28</span> ואני אתן להן חיי עולמים ולא תאבדנה לנצח
ואיש לא יחטף אתהן מידי׃

<span id="an_10:29">10:29</span> האב אשר נתנן לי גדול הוא על כל ואיש לא
יחטף אתהן מיד האב׃

<span id="an_10:30">10:30</span> אני ואבי אחד אנחנו׃

<span id="an_10:31">10:31</span> אז ירימו היהודים כפעם בפעם אבנים לסקלו׃

<span id="an_10:32">10:32</span> ויען אתם ישוע מעשים טובים רבים הראיתי
אתכם מאת אבי על אי זה מן המעשים ההם תסקלני׃

<span id="an_10:33">10:33</span> ויענו היהודים אתו לאמר על מעשה טוב לא
נסקל אתך כי אם על גדפך את אלהים ועל כי אדם אתה ותעש את עצמך לאלהים׃

<span id="an_10:34">10:34</span> ויען אתם ישוע הלא כתוב בתורתכם אני
אמרתי אלהים אתם׃

<span id="an_10:35">10:35</span> הן קרא שם אלהים לאלה אשר היה דבר האלהים
אליהם והכתוב לא יופר׃

<span id="an_10:36">10:36</span> ואיך תאמרו על אשר קדשו האב ושלחו לעולם
מגדף אתה יען אמרתי בן אלהים אני׃

<span id="an_10:37">10:37</span> אם לא אעשה את מעשי אבי אל תאמינו לי׃

<span id="an_10:38">10:38</span> ואם עשיתי ולא תאמינו לי האמינו נא למעשי
למען תדעו ותאמינו כי בי האב ואני בו׃

<span id="an_10:39">10:39</span> אז ישובו ויבקשו לתפשו וימלט מידם׃

<span id="an_10:40">10:40</span> וילך וישב אל עבר הירדן אל המקום אשר
הטביל שם יוחנן בתחלה וישב שם׃

<span id="an_10:41">10:41</span> ויבאו אליו רבים ויאמרו הנה יוחנן לא עשה
אות אבל כל אשר דבר יוחנן על האיש הזה אמת היה׃

<span id="an_10:42">10:42</span> ויאמינו בו רבים במקום ההוא׃

<span id="an_11:1">11:1</span> ויהי איש חולה לעזר שמו מבית היני כפר מרים
ומרתא אחותה׃

<span id="an_11:2">11:2</span> היא מרים אשר משחה את האדון בשמן המר ותנגב
את רגליו בשערותיה ועתה לעזר אחיה חלה׃

<span id="an_11:3">11:3</span> ותשלחנה אחיותיו אליו לאמר אדני הנה זה אשר
אהבת חלה הוא׃

<span id="an_11:4">11:4</span> וישמע ישוע ויאמר זאת המחלה איננה למות כי
אם לכבוד האלהים למען יכבד בה בן האלהים׃

<span id="an_11:5">11:5</span> וישוע אהב את מרתא ואת אחותה ואת לעזר׃

<span id="an_11:6">11:6</span> ויהי כשמעו כי חלה ויתמהמה וישב יומים
במקום אשר הוא שם׃

<span id="an_11:7">11:7</span> מאחרי כן אמר לתלמידיו לכו ונשובה לארץ
יהודה׃

<span id="an_11:8">11:8</span> ויאמרו אליו תלמידיו רבי עתה זה בקשו
היהודים לסקלך ואתה תשוב שמה׃

<span id="an_11:9">11:9</span> ויען ישוע הלא שתים עשרה שעות ליום איש כי
ילך ביום לא יכשל כי יראה אור העולם הזה׃

<span id="an_11:10">11:10</span> אבל ההלך בלילה יכשל כי האור אין בו׃

<span id="an_11:11">11:11</span> כזאת דבר ואחרי כן אמר אליהם לעזר ידידנו
ישן הוא ואנכי הלך למען אעירנו׃

<span id="an_11:12">11:12</span> ויאמרו תלמידיו אדני אם ישן הוא יושע׃

<span id="an_11:13">11:13</span> וישוע דבר על מותו והמה חשבו כי על מנוחת
השנה דבר׃

<span id="an_11:14">11:14</span> אז גלה ישוע את אזנם ויאמר אליהם לעזר
מת׃

<span id="an_11:15">11:15</span> ושמח אני בגללכם כי לא הייתי שם למען
תאמינו ועתה נסעה ונלכה אליו׃

<span id="an_11:16">11:16</span> ויאמר תומא הנקרא דידומוס אל התלמידים
חבריו נלכה גם אנחנו למען נמות עמו׃

<span id="an_11:17">11:17</span> ויבא ישוע וימצאהו זה ארבעה ימים שכב
בקבר׃

<span id="an_11:18">11:18</span> ובית היני היה קרוב לירושלים כדרך חמש
עשרה ריס׃

<span id="an_11:19">11:19</span> ורבים מן היהודים באו בית מרתא ומרים
לנחם אתהן על אחיהן׃

<span id="an_11:20">11:20</span> ויהי כשמע מרתא כי ישוע בא ותצא לקרתו
ומרים יושבת בבית׃

<span id="an_11:21">11:21</span> ותאמר מרתא אל ישוע אדני אלו היית פה כי
אז לא מת אחי׃

<span id="an_11:22">11:22</span> וגם עתה ידעתי כי כל אשר תשאל מאת אלהים
יתן לך אלהים׃

<span id="an_11:23">11:23</span> ויאמר אליה ישוע קום יקום אחיך׃

<span id="an_11:24">11:24</span> ותאמר אליו מרתא ידעתי כי יקום בתקומה
ביום האחרון׃

<span id="an_11:25">11:25</span> ויאמר אליה ישוע אנכי התקומה והחיים
המאמין בי יחיה גם כי ימות׃

<span id="an_11:26">11:26</span> וכל החי אשר יאמין בי לא ימות לעולם
התאמיני זאת׃

<span id="an_11:27">11:27</span> ותאמר אליו כן אדני האמנתי כי אתה המשיח
בן האלהים הבא לעולם׃

<span id="an_11:28">11:28</span> ויהי אחר דברה זאת ותלך ותקרא למרים
אחותה בסתר לאמר הנה המורה פה וקרא לך׃

<span id="an_11:29">11:29</span> היא שמעה ותמהר לקום ותבא אליו׃

<span id="an_11:30">11:30</span> וישוע טרם יבא אל הכפר כי עודנו עמד
במקום אשר פגשתו שם מרתא׃

<span id="an_11:31">11:31</span> והיהודים אשר באו אל ביתה לנחמה כראותם
את מרים כי קמה פתאם ותצא הלכו אחריה באמרם כי הלכה לה אל הקבר לבכות שמה׃

<span id="an_11:32">11:32</span> ותבא מרים אל המקום אשר ישוע עמד שם ותרא
אתו ותפל לרגליו ותאמר לו אדני אלו היית פה כי אז לא מת אחי׃

<span id="an_11:33">11:33</span> ויהי כראות ישוע אתה בכיה וגם היהודים
אשר באו אתה בכים ותזעם רוחו ויהי מרעיד׃

<span id="an_11:34">11:34</span> ויאמר איפה שמתם אתו ויאמרו אליו אדני בא
וראה׃

<span id="an_11:35">11:35</span> ויבך ישוע׃

<span id="an_11:36">11:36</span> ויאמרו היהודים הנה מה גדלה אהבתו אתו׃

<span id="an_11:37">11:37</span> ומקצתם אמרו הפקח עיני העור הלא יכל
לעשות שגם זה לא ימות׃

<span id="an_11:38">11:38</span> ויוסף עוד ישוע להזעם ברוחו ויבא אל הקבר
והוא מערה ואבן על מבואה׃

<span id="an_11:39">11:39</span> ויאמר ישוע שאו את האבן מעליה ותאמר אליו
מרתא אחות המת אדני הנה כבר באש כי ארבעה ימים לו׃

<span id="an_11:40">11:40</span> ויאמר אליה ישוע הלא אמרתי לך כי אם
תאמיני תחזי את כבוד האלהים׃

<span id="an_11:41">11:41</span> וישאו את האבן אשר המת הושם שם וישוע נשא
את עיניו למרום ויאמר אודך אבי כי עניתני׃

<span id="an_11:42">11:42</span> ואני ידעתי כי בכל עת תענני אולם בעבור
העם הזה אשר סביבותי דברתי למען יאמינו בי כי אתה שלחתני׃

<span id="an_11:43">11:43</span> ויהי ככלותו לדבר ויקרא בקול גדול לעזר
קום צא׃

<span id="an_11:44">11:44</span> ויצא המת וידיו ורגליו כרוכת בתכריכין
ופיו לוטים בסודר ויאמר אליהם ישוע התירו אתו וילך לדרכו׃

<span id="an_11:45">11:45</span> ורבים מן היהודים אשר באו אל מרים בראותם
את אשר עשה ישוע האמינו בו׃

<span id="an_11:46">11:46</span> ומקצתם הלכו אל הפרושים ויגידו להם את
אשר עשה ישוע׃

<span id="an_11:47">11:47</span> אז יקהילו הכהנים הגדולים והפרושים את
הסנהדרין ויאמרו מה נעשה כי האיש הלזה עשה אתות הרבה׃

<span id="an_11:48">11:48</span> אם נניח לו לעשות כלם יאמינו בו ובאו
הרומיים ולקחו גם את אדמתנו וגם את עמנו׃

<span id="an_11:49">11:49</span> ואחד מהם קיפא שמו והוא כהן גדול בשנה
ההיא אמר אליהם הן לא תדעו מאומה׃

<span id="an_11:50">11:50</span> אף לא תתבוננו כי טוב לנו מות איש אחד
בעד הגוי מאבד העם כלו׃

<span id="an_11:51">11:51</span> וזאת לא דבר מלבו כי אם בהיותו כהן גדול
בשנה ההיא נבא כי ישוע ימות בעד העם׃

<span id="an_11:52">11:52</span> ולא בעד העם לבד כי אם לקבץ גם את בני
אלהים המפזרים והיו לאחדים׃

<span id="an_11:53">11:53</span> ויועצו יחדו להמיתו מהיום ההוא והלאה׃

<span id="an_11:54">11:54</span> על כן לא התהלך ישוע עוד בתוך היהודים
בגלוי כי אם סר משם לארץ הקרובה אל המדבר אל עיר עפרים ויגר שם עם תלמידיו׃

<span id="an_11:55">11:55</span> ויקרבו ימי הפסח ליהודים ועם רב עלו מן
הארץ ירושלימה לפני הפסח למען יטהרו׃

<span id="an_11:56">11:56</span> ויבקשו את ישוע ובעמדם בבית המקדש נדברו
לאמר מה תחשבו הכי לא יבוא אל החג׃

<span id="an_11:57">11:57</span> והכהנים הגדולים והפרושים גזרו גזרה אשר
אם ידע איש את מקומו יודיענו למען יתפשהו׃

<span id="an_12:1">12:1</span> וששת ימים לפני חג הפסח בא ישוע לבית היני
מקום לעזר אשר העיר אתו מעם המתים׃

<span id="an_12:2">12:2</span> ויעשו לו שם משתה בערב ומרתא משרתת ולעזר
היה אחד מן המסבים אתו׃

<span id="an_12:3">12:3</span> ותקח מרים מרקחת נרד זך ויקר מאד לטרא אחת
משקלה ותמשח בה את רגלי ישוע ותנגב את רגליו בשערותיה והבית ימלא ריח
המרקחת׃

<span id="an_12:4">12:4</span> ויאמר אחד מתלמידיו הוא יהודה בן שמעון איש
קריות העתיד למסרו׃

<span id="an_12:5">12:5</span> מדוע לא נמכרה המרקחת בשלש מאות דינר ונתן
לעניים׃

<span id="an_12:6">12:6</span> והוא לא דבר את זאת מחמלתו על העניים כי אם
גנב היה וכיס הכסף אתו וישא כל אשר ישימו בו׃

<span id="an_12:7">12:7</span> ויאמר ישוע הניחה לה ליום קבורתי צפנה זאת׃

<span id="an_12:8">12:8</span> כי העניים תמיד המה עמכם ואני אינני תמיד
עמכם׃

<span id="an_12:9">12:9</span> וישמעו עם רב ביהודה כי שם הוא ויבאו לא
בעבור ישוע לבדו כי אם לראות גם את לעזר אשר העירו מעם המתים׃

<span id="an_12:10">12:10</span> וראשי הכהנים התיעצו להרג גם את לעזר׃

<span id="an_12:11">12:11</span> כי בגללו באו שמה רבים מן היהודים
ויאמינו בישוע׃

<span id="an_12:12">12:12</span> ויהי ממחרת כשמוע המון רב אשר באו לחג
החג כי יבא ישוע ירושלים׃

<span id="an_12:13">12:13</span> ויקחו בידם כפות תמרים ויצאו לקראתו
ויריעו לאמר הושע נא ברוך הבא בשם יהוה מלך ישראל׃

<span id="an_12:14">12:14</span> וימצא ישוע עיר אחד וירכב עליו כאשר
כתוב׃

<span id="an_12:15">12:15</span> אל תיראי בת ציון הנה מלכך יבוא לך רכב
על עיר בן אתנות׃

<span id="an_12:16">12:16</span> וכל זאת לא הבינו תלמידיו בראשונה אך
אחרי אשר נתפאר ישוע זכרו כי כן כתוב עליו וכי זאת עשו לו׃

<span id="an_12:17">12:17</span> ויעידו העם אשר היו אצלו בקראו אל לעזר
לצאת מן הקבר ויער אתו מעם המתים׃

<span id="an_12:18">12:18</span> על זאת גם המון העם יצא לקראתו על שמעם
כי עשה האות הזה׃

<span id="an_12:19">12:19</span> והפרושים דברו איש את אחיו לאמר הראיתם
כי הועיל לא תועילו מאומה הנה כל העולם נמשך אחריו׃

<span id="an_12:20">12:20</span> ובתוך העלים להשתחות בחג היו אנשים
יונים׃

<span id="an_12:21">12:21</span> ויקרבו אל פילפוס איש בית צידה אשר בארץ
הגליל וישאלו ממנו לאמר אדני לראות את ישוע חפצנו׃

<span id="an_12:22">12:22</span> ויבא פילפוס ויגד זאת אל אנדרי ואנדרי
ופילפוס הגידו אל ישוע׃

<span id="an_12:23">12:23</span> ויען אותם ישוע ויאמר באה השעה שיפאר בן
האדם׃

<span id="an_12:24">12:24</span> אמן אמן אני אמר לכם אם לא יפל גרגר החטא
אל תוך האדמה ומת ישאר לבדו וכאשר מת יעשה פרי הרבה׃

<span id="an_12:25">12:25</span> האהב את נפשו יאבדנה והשנא את נפשו בעולם
הזה ינצרה לחיי נצח׃

<span id="an_12:26">12:26</span> החפץ לשרתני ילך אחרי ובאשר אהיה שם יהיה
גם משרתי ואיש אשר ישרתני אתו יכבד אבי׃

<span id="an_12:27">12:27</span> עתה נבהלה נפשי ומה אמר הושיעני אבי מן
השעה הזאת אך על כן באתי אל השעה הזאת׃

<span id="an_12:28">12:28</span> אבי פאר את שמך ותצא בת קול מן השמים גם
פארתי וגם אוסיף לפאר׃

<span id="an_12:29">12:29</span> והעם העמדים שמה כשמעם אמרו רעם נשמע
ואחרים אמרו מלאך דבר אתו׃

<span id="an_12:30">12:30</span> ויען ישוע ויאמר לא למעני היה הקול הזה
כי אם למענכם׃

<span id="an_12:31">12:31</span> עתה משפט בא על העולם הזה עתה ישלך שר
העולם הזה חוצה׃

<span id="an_12:32">12:32</span> ואני בהנשאי מעל הארץ אמשך כלם אלי׃

<span id="an_12:33">12:33</span> וזאת דבר לרמוז אי זה מות הוא עתיד למות׃

<span id="an_12:34">12:34</span> ויענו אתו העם ויאמרו הנה שמענו בתורה כי
המשיח יכון לעולם ואיך אמרת כי בן האדם צריך להנשא ומי בן האדם הלזה׃

<span id="an_12:35">12:35</span> ויאמר אליהם ישוע אך למצער יהיה האור
עמכם התהלכו בעוד לכם האור פן ישופכם חשך וההלך בחשך לא ידע אנה הוא הלך׃

<span id="an_12:36">12:36</span> בעוד לכם האור האמינו באור למען תהיו בני
האור את הדברים האלה דבר ישוע וילך לו ויסתר מפניהם׃

<span id="an_12:37">12:37</span> רבים האתות אשר עשה לעיניהם ובכל זאת לא
האמינו בו׃

<span id="an_12:38">12:38</span> למלאת דבר ישעיהו הנביא אשר אמר יהוה מי
האמין לשמעתנו וזרוע יהוה על מי נגלתה׃

<span id="an_12:39">12:39</span> על כן לא יכלו להאמין כי עוד אמר ישעיהו׃

<span id="an_12:40">12:40</span> השע עיניהם והשמין לבבם פן יראו בעיניהם
ולבבם יבין ושבו ורפאתי להם׃

<span id="an_12:41">12:41</span> כזאת דבר ישעיהו בראותו את תפארתו וינבא
עליו׃

<span id="an_12:42">12:42</span> אולם רבים אף מן השרים האמינו בו אך בגלל
הפרושים לא הודו למען אשר לא ינדו׃

<span id="an_12:43">12:43</span> כי אהבו כבוד אנשים יותר מכבוד האלהים׃

<span id="an_12:44">12:44</span> ויקרא ישוע ויאמר המאמין בי לא בי הוא
מאמין כי אם בשלח אתי׃

<span id="an_12:45">12:45</span> והראה אתי את אשר שלחני הוא ראה׃

<span id="an_12:46">12:46</span> אני באתי לאור אל העולם למען כל אשר
יאמין בי לא ישב בחשך׃

<span id="an_12:47">12:47</span> והשמע את דברי ולא ישמרם אני לא אשפט אתו
כי לא באתי לשפט את העולם כי אם להושיע את העולם׃

<span id="an_12:48">12:48</span> ואיש אשר יבזני ולא יקח אמרי יש אחד אשר
ידין אתו הדבר אשר דברתי הוא ידין אתו ביום האחרון׃

<span id="an_12:49">12:49</span> כי אני לא מלבי דברתי כי אם אבי השלח אתי
הוא צוני את אשר אמר ואת אשר אדבר׃

<span id="an_12:50">12:50</span> ואני ידעתי כי מצותו חיי עולם לכן כל אשר
אדבר כאשר אמר אלי אבי כן אני מדבר׃

<span id="an_13:1">13:1</span> ולפני חג הפסח כשידע ישוע כי באה שעתו לעבר
מן העולם הזה אל אביו כאשר אהב את בחיריו אשר בעולם כן אהבם עד הקץ׃

<span id="an_13:2">13:2</span> ויהי אחרי החל הסעודה והשטן נתן בלב יהודה
בן שמעון איש קריות למסרו׃

<span id="an_13:3">13:3</span> וידע ישוע כי נתן אביו את הכל בידו וכי
מאלהים בא ואל אלהים ישוב׃

<span id="an_13:4">13:4</span> ויקם מעל השלחן ויפשט את בגדיו ויקח מטפחת
ויחגרה׃

<span id="an_13:5">13:5</span> ואחר יצק מים בכיור ויחל לרחץ את רגלי
תלמידיו ולנגב במטפחת אשר הוא חגור בה׃

<span id="an_13:6">13:6</span> ויקרב אל שמעון פטרוס והוא אמר אליו אדני
האתה תרחץ את רגלי׃

<span id="an_13:7">13:7</span> ויען ישוע ויאמר אליו את אשר אני עשה אינך
ידע כעת ואחרי כן תדע׃

<span id="an_13:8">13:8</span> ויאמר אליו פטרוס לעולם לא תרחץ את רגלי
ויען ישוע אם לא ארחץ אתך אין לך חלק עמי׃

<span id="an_13:9">13:9</span> ויאמר אליו שמעון פטרוס אדני לא לבד את
רגלי כי אם גם את ידי ואת ראשי׃

<span id="an_13:10">13:10</span> ויאמר אליו ישוע המרחץ אין לו לרחץ עוד
כי אם את הרגלים כי כלו טהור הוא ואתם טהורים אך לא כלכם׃

<span id="an_13:11">13:11</span> כי ידע מי ימסרהו על כן אמר לא כלכם
טהורים׃

<span id="an_13:12">13:12</span> ויהי אחרי אשר רחץ את רגלים וילבש את
בגדיו וישב להסב ויאמר אליהם הידעתם מה הדבר אשר עשיתי לכם׃

<span id="an_13:13">13:13</span> אתם קראים לי רב ואדון והיטבתם אשר דברתם
כי אני הוא׃

<span id="an_13:14">13:14</span> לכן אם אני המורה והאדון רחצתי את רגליכם
גם אתם חיבים לרחץ איש את רגלי אחיו׃

<span id="an_13:15">13:15</span> כי מופת נתתי לכם למען תעשו גם אתם כאשר
עשיתי לכם׃

<span id="an_13:16">13:16</span> אמן אמן אני אמר לכם כי העבד איננו גדול
מאדניו והשלוח איננו גדול משלחו׃

<span id="an_13:17">13:17</span> אם ידעתם זאת אשריכם אם כן תעשו׃

<span id="an_13:18">13:18</span> לא על כלכם דברתי יודע אני את אשר בחרתי
בהם אך למען ימלא הכתוב אוכל לחמי הגדיל עלי עקב׃

<span id="an_13:19">13:19</span> מעתה אני אמר לכם בטרם היותה למען בבואה
תאמינו כי אני הוא׃

<span id="an_13:20">13:20</span> אמן אמן אני אמר לכם כי כל המקבל את אשר
אשלחהו אתי הוא מקבל והמקבל אתי הוא מקבל את שלחי׃

<span id="an_13:21">13:21</span> ויהי ככלות ישוע לדבר הדברים האלה ויבהל
ברוחו ויעד ויאמר אמן אמן אני אמר לכם כי אחד מכם ימסרני׃

<span id="an_13:22">13:22</span> ויתראו תלמידיו ויתמהו איש אל רעהו לדעת
על מי דבר׃

<span id="an_13:23">13:23</span> ואחד מתלמידיו מסב על חיק ישוע אשר ישוע
אהבו׃

<span id="an_13:24">13:24</span> וירמז לו שמעון פטרוס לדרש מי הוא זה אשר
דבר עליו׃

<span id="an_13:25">13:25</span> ויפל על לב ישוע ויאמר אליו אדני מי הוא׃

<span id="an_13:26">13:26</span> ויען ישוע הנה זה הוא אשר אטבל פתי לתתו
לו ויטבל את פתו ויתן אל יהודה בן שמעון איש קריות׃

<span id="an_13:27">13:27</span> ואחרי בלעו בא השטן אל קרבו ויאמר אליו
ישוע את אשר תעשה עשה מהרה׃

<span id="an_13:28">13:28</span> ומן המסבים לא ידע איש על מה דבר אליו
כזאת׃

<span id="an_13:29">13:29</span> כי יש אשר חשבו כי אמר אליו ישוע קנה לנו
צרכי החג או לתת לאביונים יען אשר כיס הכסף תחת יד יהודה׃

<span id="an_13:30">13:30</span> והוא בקחתו את פת הלחם מהר לצאת החוצה
ויהי לילה׃

<span id="an_13:31">13:31</span> הוא יצא וישוע אמר עתה נתפאר בן האדם
והאלהים נתפאר בו׃

<span id="an_13:32">13:32</span> אם האלהים נתפאר בו גם האלהים הוא יפארהו
בעצמו ובמהרה יפארהו׃

<span id="an_13:33">13:33</span> בני עוד מעט מזער אהיה עמכם אתם תבקשוני
וכאשר אמרתי אל היהודים כי אל אשר אני הולך לא תוכלו לבוא שמה כן אליכם אמר
אני עתה׃

<span id="an_13:34">13:34</span> מצוה חדשה אני נתן לכם כי תאהבו איש את
אחיו כאשר אהבתי אתכם כן גם אתם איש את אחיו תאהבון׃

<span id="an_13:35">13:35</span> בזאת ידעו כלם כי תלמידי אתם בהיות אהבה
ביניכם׃

<span id="an_13:36">13:36</span> ויאמר אליו פטרוס אדני אנה תלך ויען אתו
ישוע אל אשר אני הולך שמה לא תוכל עתה ללכת אחרי אך אחרי כן תלך אחרי׃

<span id="an_13:37">13:37</span> ויאמר אליו פטרוס מדוע לא אוכל עתה ללכת
אחריך הן נפשי בעד נפשך אתן׃

<span id="an_13:38">13:38</span> ויען אתו ישוע הכי תתן נפשך בעד נפשי אמן
אמן אני אמר לך בטרם יקרא התרנגל תכחש בי שלש פעמים׃

<span id="an_14:1">14:1</span> אל יבהל לבבכם האמינו באלהים ובי האמינו׃

<span id="an_14:2">14:2</span> בבית אבי מעונות רבות ואם לא כן הוא כי עתה
הגדתי לכם הנני הלך להכין מקום לכם׃

<span id="an_14:3">14:3</span> והיה כי הלכתי והכינותי לכם מקום שוב אשוב
ולקחתי אתכם אלי למען באשר אהיה שם תהיו גם אתם׃

<span id="an_14:4">14:4</span> ואל אשר אני הולך שמה ידעתם ואת הדרך
ידעתם׃

<span id="an_14:5">14:5</span> ויאמר אליו תומא אדני לא ידענו אנה אתה הלך
ואיככה נדע את הדרך׃

<span id="an_14:6">14:6</span> ויאמר אליו ישוע אנכי הנני הדרך והאמת
והחיים לא יבא איש אל האב כי אם על ידי׃

<span id="an_14:7">14:7</span> לו ידעתם אתי גם את אבי ידעתם ומעתה ידעתם
אתו וראיתם אתו׃

<span id="an_14:8">14:8</span> ויאמר אליו פילפוס אדני הראנו נא את האב
ודי לנו׃

<span id="an_14:9">14:9</span> ויאמר אליו ישוע זה כמה ימים אנכי אתכם
ואתה פילפוס הטרם תדעני הראה אתי ראה את האב ולמה זה תאמר הראנו את האב׃

<span id="an_14:10">14:10</span> האינך מאמין כי אנכי באבי ואבי בי הוא
הדברים אשר אדבר אליכם לא מנפשי אנכי דבר כי אבי השכן בקרבי הוא עשה את
המעשים׃

<span id="an_14:11">14:11</span> האמינו לי כי אנכי באבי ואבי בי הוא ואם
לא אך בגלל המעשים האמינו לי׃

<span id="an_14:12">14:12</span> אמן אמן אני אמר לכם המאמין בי יעשה גם
הוא את המעשים אשר אנכי עשה וגדלות מאלה יעשה כי אני הולך אל אבי׃

<span id="an_14:13">14:13</span> וכל אשר תשאלו בשמי אעשנו למען יכבד האב
בבנו׃

<span id="an_14:14">14:14</span> כי תשאלו דבר בשמי אני אעשנו׃

<span id="an_14:15">14:15</span> אם אהבתם אתי את מצותי תשמרו׃

<span id="an_14:16">14:16</span> ואני אשאלה מאבי והוא יתן לכם פרקליט אחר
אשר ישכן אתכם לנצח׃

<span id="an_14:17">14:17</span> את רוח האמת אשר לא יכל העולם להשיגו
באשר לא יראהו ולא ידעהו ואתם ידעתם אתו כי אתכם שכן הוא אף יהיה בתוככם׃

<span id="an_14:18">14:18</span> לא אעזבכם יתומים אבואה אליכם׃

<span id="an_14:19">14:19</span> עוד מעט והעולם לא יוסיף לראות אתי ואתם
תראוני כי חי אני וגם אתם חיה תחיו׃

<span id="an_14:20">14:20</span> והיה ביום ההוא ידוע תדעו כי אני באבי
ואתם בי ואני בכם׃

<span id="an_14:21">14:21</span> מי אשר מצותי אתו וינצרן זה הוא אשר
יאהבני ואהבי אהוב הוא לאבי ואני אהבהו ואליו אתודע׃

<span id="an_14:22">14:22</span> ויאמר אליו יהודה לא יהודה איש קריות
אדני מה הוא זה כי תחפץ להתודע אלינו ולא לעולם׃

<span id="an_14:23">14:23</span> ויען ישוע ויאמר אליו איש כי יאהבני ישמר
את דברי ואבי יאהב אתו ונבואה אליו ונשים אצלו מעונתנו׃

<span id="an_14:24">14:24</span> ואשר לא יאהבני הוא לא ישמר את דברי
והדבר אשר שמעתם לא שלי הוא כי אם של אבי אשר שלחני׃

<span id="an_14:25">14:25</span> את אלה דברתי אליכם בעוד היותי עמכם׃

<span id="an_14:26">14:26</span> והפרקליט תוח הקדש אשר ישלחנו אבי בשמי
הוא ילמדכם את כל ויזכירכם את כל אשר הגדתי לכם׃

<span id="an_14:27">14:27</span> שלום אניח לכם את שלומי אתן לכם לא כאשר
יתן העולם אנכי נתן לכם אל יבהל לבבכם ואל יחת׃

<span id="an_14:28">14:28</span> הלא שמעתם כי אמרתי אליכם אלך לי ואשובה
אליכם אם אהב תאהבוני כי עתה תשמחו באמרי לכם כי הלך אני אל האב כי אבי
גדול ממני׃

<span id="an_14:29">14:29</span> ועתה הנה הגדתי זאת לכם בטרם היותה למען
בבואה תאמינו׃

<span id="an_14:30">14:30</span> לא ארבה עוד אמרים עמכם כי יבוא שר העולם
הזה ובי אין לו מאומה׃

<span id="an_14:31">14:31</span> אך למען ידע העולם כי את אבי אני אהב
וכאשר צוני אבי כן אני עשה קומו ונלכה מזה׃

<span id="an_15:1">15:1</span> אנכי הגפן האמתית ואבי הוא הכרם׃

<span id="an_15:2">15:2</span> כל שריג בי אשר איננו עשה פרי יסירנו ואשר
יעשה פרי יטהרנו להרבות את פריו׃

<span id="an_15:3">15:3</span> אתם כעת מטהרים בעבור דברי אשר דברתי
אליכם׃

<span id="an_15:4">15:4</span> עמדו בי ואני בכם כאשר השריג בל יעשה פרי
מאליו אם לא יעמד בגפן כן גם אתם אם לא תעמדו בי׃

<span id="an_15:5">15:5</span> אנכי הוא הגפן ואתם השריגים העמד בי ואני
בו הוא יעשה פרי לרב כי בלעדי לא תוכלון עשות מאומה׃

<span id="an_15:6">15:6</span> איש אשר לא יעמד בי השלך כשריג החוצה וייבש
וילקטום וישליכום אל תוך האש והיה לבער׃

<span id="an_15:7">15:7</span> והיה אם תעמדו בי ודברי יהיו בכם ככל חפצכם
תשאלו ויעשה לכם׃

<span id="an_15:8">15:8</span> בזאת נכבד אבי בעשותכם פרי לרב והייתם לי
לתלמידים׃

<span id="an_15:9">15:9</span> כאשר אהבני אבי אהבתי אתכם גם אני ואתם
עמדו באהבתי׃

<span id="an_15:10">15:10</span> אם תשמרו את מצותי תעמדו באהבתי כאשר
שמרתי גם אני את מצות אבי ועמדתי באהבתו׃

<span id="an_15:11">15:11</span> את אלה דברתי אליכם בעבור תהיה שמחתי בכם
ותמלא שמחתכם׃

<span id="an_15:12">15:12</span> הנה זאת מצותי כי תאהבון איש את אחיו
כאשר אהבתיכם׃

<span id="an_15:13">15:13</span> אין לאיש אהבה יתרה מתתו את נפשו בעד
ידידיו׃

<span id="an_15:14">15:14</span> ואתם ידידי אתם אם תעשו את אשר אני מצוה
אתכם׃

<span id="an_15:15">15:15</span> לא אקרא לכם עוד עבדים כי העבד איננו ידע
את אשר יעשה אדניו כי אם אמרתי ידידי אתם כי כל אשר שמעתי מאת אבי הודעתי
אתכם׃

<span id="an_15:16">15:16</span> לא אתם בחרתם בי כי אם אנכי בחרתי בכם
והפקדתי אתכם ללכת ולעשות פרי ופריכם יקום והיה כל אשר תשאלו מאבי בשמי יתן
לכם׃

<span id="an_15:17">15:17</span> את אלה אני מצוה אתכם למען תאהבון איש את
אחיו׃

<span id="an_15:18">15:18</span> אם העולם שנא אתכם דעו כי אתי שנא
ראשונה׃

<span id="an_15:19">15:19</span> אלו מן העולם הייתם כי אז אהב העולם את
אשר לו ויען כי אינכם מן העולם כי אם בחרתי אתכם מתוך העולם לכן העולם ישנא
אתכם׃

<span id="an_15:20">15:20</span> זכרו את דברי אשר דברתי אליכם העבד איננו
גדול מאדניו אם רדפו אתי גם אתכם ירדפו אם שמרו את דברי גם את דברכם ישמרו׃

<span id="an_15:21">15:21</span> אבל כל זאת יעשו לכם בעבור שמי כי לא
ידעו את שלחי׃

<span id="an_15:22">15:22</span> לולא באתי ודברתי אליהם לא היה בהם חטא
ועתה לא יוכלון להתנצל על חטאתם׃

<span id="an_15:23">15:23</span> השנא אתי ישנא גם את אבי׃

<span id="an_15:24">15:24</span> לולא עשיתי בתוכם את המעשים אשר איש
זולתי לא עשה לא היה בהם חטא ועתה ראו וישנאו גם אתי גם את אבי׃

<span id="an_15:25">15:25</span> אך למלאת דבר הכתוב בתורתם שנאת חנם
שנאוני׃

<span id="an_15:26">15:26</span> ובבוא הפרקליט אשר אשלחנו לכם מאת אבי
רוח האמת היוצא מאת אבי הוא יעיד עלי׃

<span id="an_15:27">15:27</span> וגם אתם תעידו כי מראש הייתם עמדי׃

<span id="an_16:1">16:1</span> את אלה דברתי אליכם למען לא תכשלו׃

<span id="an_16:2">16:2</span> הנה ינדו אתכם ואף באה השעה אשר כל הרג
אתכם ידמה להקריב עבודה לאלהים׃

<span id="an_16:3">16:3</span> וכזאת יעשו לכם יען גם את אבי וגם אתי לא
ידעו׃

<span id="an_16:4">16:4</span> אבל הגדתי לכם את אלה למען אשר בבא השעה
תזכרום כי אנכי אמרתי אליכם וכאלה לא אמרתי אליכם מראש כי הייתי עמכם׃

<span id="an_16:5">16:5</span> ועתה הלך אנכי אל שלחי ולא ישאלני איש מכם
אנה תלך׃

<span id="an_16:6">16:6</span> אך על דברי את אלה אליכם מלא לבבכם עצבת׃

<span id="an_16:7">16:7</span> אולם האמת אגיד לכם כי לכתי אך טוב לכם כי
אם לא אלך לא יבא אליכם הפרקליט ואם אלך אשלחהו אליכם׃

<span id="an_16:8">16:8</span> והיה בבאו יוכיח את העולם על דבר החטא
והצדק והמשפט׃

<span id="an_16:9">16:9</span> על החטא כי לא האמינו בי׃

<span id="an_16:10">16:10</span> ועל הצדק כי אלך אל אבי ולא תוסיפו לראות
אתי׃

<span id="an_16:11">16:11</span> ועל המשפט כי נדון שר העולם הזה׃

<span id="an_16:12">16:12</span> עוד רבות לי להגיד לכם אך לא תוכלון שאת
עתה׃

<span id="an_16:13">16:13</span> ורוח האמת בבאו הוא ידריך אתכם אל כל
האמת כי לא ידבר מעצמו כי אם אשר ישמע ידבר והאתיות יגיד לכם׃

<span id="an_16:14">16:14</span> הוא יפארני כי משלי יקח ויגיד לכם׃

<span id="an_16:15">16:15</span> כל אשר לאבי לי הוא על כן אמרתי כי משלי
יקח ויגיד לכם׃

<span id="an_16:16">16:16</span> הן מעט ולא תראוני ועוד מעט ותחזוני כי
אני הלך אל אבי׃

<span id="an_16:17">16:17</span> ומקצת תלמידיו נדברו איש אל אחיו לאמר מה
זה אמר אלינו הן מעט ולא תראוני ועוד מעט ותחזוני ואמרו אני הלך אל אבי׃

<span id="an_16:18">16:18</span> ויאמרו מה זה אשר אמר מעט לא ידענו מה
דבר׃

<span id="an_16:19">16:19</span> וידע ישוע כי עם לבבם לשאל אתו ויאמר
אליהם העל זאת אתם דרשים ביניכם כי אמרתי הן מעט ולא תראוני ועוד מעט
ותחזוני׃

<span id="an_16:20">16:20</span> אמן אמן אני אמר לכם כי אתם תבכו ותילילו
והעולם ישמח הן אתם תעצבו אכן עצבכם יהפך לששון׃

<span id="an_16:21">16:21</span> האשה בלדתה עצב לה כי באה עתה ואחרי ילדה
את הילד לא תזכר עוד את עצבונה משמחתה כי אדם נולד לעולם׃

<span id="an_16:22">16:22</span> וגם אתם כעת תתעצבו אך אשוב אראה אתכם
ושש לבכם ואין לקח שמחתכם מכם׃

<span id="an_16:23">16:23</span> וביום ההוא לא תשאלוני דבר אמן אמן אני
אמר לכם כי כל אשר תשאלו מאת אבי בשמי יתננו לכם׃

<span id="an_16:24">16:24</span> עד עתה לא שאלתם דבר בשמי שאלו ותקחו
למען תמלא שמחתכם׃

<span id="an_16:25">16:25</span> את אלה דברתי אליכם במשלים אכן שעה באה
ולא אדבר עוד אליכם במשלים כי אם ברור אמלל לכם על אבי׃

<span id="an_16:26">16:26</span> ביום ההוא תשאלו בשמי ואינני אמר לכם כי
אני אעתיר לאבי בעדכם׃

<span id="an_16:27">16:27</span> כי אבי גם הוא אהב אתכם עקב אשר אהבתוני
והאמנתם כי מאת אלהים יצאתי׃

<span id="an_16:28">16:28</span> מאת האב יצאתי ואבא לעולם אשובה אעזב את
העולם ואלך אל אבי׃

<span id="an_16:29">16:29</span> ויאמרו אליו תלמידיו הנה כעת ברור תמלל
ולא תמשל משל׃

<span id="an_16:30">16:30</span> עתה ידענו כי כל ידעת ולא תצטרך כי ישאלך
איש בזאת נאמין כי מאת אלהים יצאת׃

<span id="an_16:31">16:31</span> ויען אתם ישוע עתה תאמינו׃

<span id="an_16:32">16:32</span> הנה שעה באה ועתה זה הגיעה ונפצותם איש
איש לביתו ואתי תעזבו לבדי ואינני לבדי כי אבי עמדי׃

<span id="an_16:33">16:33</span> את אלה דברתי אליכם למען בי יהיה לכם
שלום בעולם יהיה לכם עני אך יאמץ לבבכם אני נצחתי את העולם׃

<span id="an_17:1">17:1</span> את אלה דבר ישוע וישא עיניו השמימה ויאמר
אבי הנה באה השעה פאר את בנך למען גם בנך יפארך׃

<span id="an_17:2">17:2</span> כאשר נתת לו השלטן על כל בשר למען יתן חיי
עולמים לכל אשר נתת לו׃

<span id="an_17:3">17:3</span> ואלה הם חיי העולמים לדעת אתך אשר אתה לבדך
אל אמת ואת ישוע המשיח אשר שלחת׃

<span id="an_17:4">17:4</span> אני פארתיך בארץ כליתי פעלך אשר צויתני
לעשות׃

<span id="an_17:5">17:5</span> ועתה פארני אתה אבי עמך בכבוד אשר היה לי
עמך טרם היות העולם׃

<span id="an_17:6">17:6</span> את שמך הודעתי לבני האדם אשר נתתם לי מתוך
העולם לך היו ולי נתת אתם ואת דברך נצרו׃

<span id="an_17:7">17:7</span> ועתה ידעו כי כל אשר נתת לי מעמך הוא׃

<span id="an_17:8">17:8</span> כי הדברים אשר נתת לי נתתי להם והם קבלום
ויכירו באמת כי מעמך יצאתי ויאמינו כי אתה שלחתני׃

<span id="an_17:9">17:9</span> אני בעדם אעתיר לך לא בעד העולם אעתיר כי
אם בעד אלה אשר נתת לי כי לך המה׃

<span id="an_17:10">17:10</span> וכל אשר לי לך הוא ושלך שלי ונתפארתי
בהם׃

<span id="an_17:11">17:11</span> ואני אינני עוד בעולם והם בעולם המה ואני
בא אליך אבי הקדוש נצר בשמך את אשר נתתם לי למען יהיו אחד כמנו׃

<span id="an_17:12">17:12</span> בהיותי עמהם בעולם אני נצרתי אתם בשמך את
אשר נתתם לי שמרתי ולא אבד מהם איש זולתי בן האבדון למלאת דבר הכתוב׃

<span id="an_17:13">17:13</span> ועתה הנני בא אליך ואלה אני מדבר בעולם
למען תמלא להם שמחתי בקרבם׃

<span id="an_17:14">17:14</span> אני נתתי להם את דברך והעולם שנא אתם יען
כי לא מן העולם המה כאשר גם אנכי לא מן העולם אני׃

<span id="an_17:15">17:15</span> ולא אעתיר לך אשר תקחם מן העולם רק שתצרם
מן הרע׃

<span id="an_17:16">17:16</span> מן העולם אינמו כאשר גם אנכי אינני מן
העולם׃

<span id="an_17:17">17:17</span> קדש אתם באמתך דברך אמת הוא׃

<span id="an_17:18">17:18</span> כאשר אתה שלחת אתי אל העולם כן גם אני
שלחתי אתם אל העולם׃

<span id="an_17:19">17:19</span> והתקדשתי בעדם למען יהיו גם הם מקדשים
באמת׃

<span id="an_17:20">17:20</span> אולם לא לבד בעד אלה אנכי מעתיר לך כי אם
גם בעד המאמינים בי על פי דברם׃

<span id="an_17:21">17:21</span> למען יהיו כלם אחד כאשר אתה אבי בי אתה
ואני בך והיו גם המה בנו כאשר למען יאמין העולם כי אתה שלחתני׃

<span id="an_17:22">17:22</span> ואני נתתי להם את הכבוד אשר נתת לי למען
יהיו אחד כאשר אנחנו אחד נחנו׃

<span id="an_17:23">17:23</span> אני בהם ואתה בי למען יהיו משלמים לאחד
ולמען ידע העולם כי אתה שלחתני ואהבת אתם כאשר אהבתני׃

<span id="an_17:24">17:24</span> אבי חפצתי כי גם הם אשר נתתם לי יהיו עמי
באשר אהיה אני למען יחזו את כבודי אשר נתת לי כי אהבתני לפני מוסדות עולם׃

<span id="an_17:25">17:25</span> אבי הצדיק הן העולם לא ידעך ואני ידעתיך
ואלה הכירו כי אתה שלחתני׃

<span id="an_17:26">17:26</span> ואני הודעתים את שמך ואוסיף להודיעם למען
תהיה בם האהבה אשר אהבתני ואני אהיה בהם׃

<span id="an_18:1">18:1</span> ויהי ככלות ישוע לדבר את הדברים האלה ויצא
החוצה עם תלמידיו מעבר לנחל קדרון ושם גן ויבא בו הוא ותלמידיו׃

<span id="an_18:2">18:2</span> וגם יהודה מוסרו ידע את המקום כי פעמים
רבות נועד שמה ישוע עם תלמידיו׃

<span id="an_18:3">18:3</span> ויקח יהודה את הגדוד ומשרתים מאת הכהנים
הגדולים והפרושים ויבא שמה בנרות ובלפידים ובכלי נשק׃

<span id="an_18:4">18:4</span> וישוע ידע את כל אשר יבא עליו ויצא ויאמר
אליהם את מי תבקשו׃

<span id="an_18:5">18:5</span> ויענו ויאמרו את ישוע הנצרי ויאמר אליהם
ישוע אני הוא וגם יהודה מוסרו עמד אצלם׃

<span id="an_18:6">18:6</span> ויהי בדבר ישוע אליהם אני הוא ויסגו אחור
ויפלו ארצה׃

<span id="an_18:7">18:7</span> ויסף וישאל אתם את מי תבקשו ויאמרו את ישוע
הנצרי׃

<span id="an_18:8">18:8</span> ויען ישוע הלא אמרתי לכם אני הוא לכן אם
אתי תבקשו הניחו לאלה וילכו׃

<span id="an_18:9">18:9</span> למלאת הדבר אשר אמר מאלה אשר נתת לי לא אבד
לי אף אחד׃

<span id="an_18:10">18:10</span> ולשמעון פטרוס חרב וישלפה ויך את עבד
הכהן הגדול ויקצץ את אזנו הימנית ושם העבד מלכוס׃

<span id="an_18:11">18:11</span> ויאמר ישוע אל פטרוס השב חרבך אל נדנה
הכי לא אשתה את הכוס אשר נתן לי אבי׃

<span id="an_18:12">18:12</span> אז תפשו הגדוד ושר האלף ומשרתי היהודים
את ישוע ויאסרהו׃

<span id="an_18:13">18:13</span> ויוליכהו בראשונה אל חנן והוא חתן קיפא
אשר שמש בכהנה גדולה בשנה ההיא׃

<span id="an_18:14">18:14</span> הוא קיפא אשר יעץ את היהודים כי טוב אשר
איש אחד יאבד בעד כל העם׃

<span id="an_18:15">18:15</span> ושמעון פטרוס ותלמיד אחר הלכו אחרי ישוע
והתלמיד ההוא היה נודע לכהן הגדול ויבא עם ישוע לחצר הכהן הגדול׃

<span id="an_18:16">18:16</span> ופטרוס עמד מחוץ לפתח ויצא התלמיד האחר
המידע לכהן הגדול וידבר אל השערת ויבא את פטרוס פנימה׃

<span id="an_18:17">18:17</span> ותאמר האמה השערת אל פטרוס הלא גם אתה
מתלמידי האיש הזה ויאמר אינני׃

<span id="an_18:18">18:18</span> והעבדים והמשרתים בערו אש גחלים כי עת קר
היתה ויעמדו שם ויתחממו וגם פטרוס עמד עמם ומתחמם׃

<span id="an_18:19">18:19</span> וישאל הכהן הגדול את ישוע על תלמידיו ועל
לקחו׃

<span id="an_18:20">18:20</span> ויען אתו ישוע אנכי בגלוי דברתי אל העולם
ותמיד למדתי בבית הכנסת ובבית המקדש אשר כל היהודים נקהלים שמה ולא דברתי
דבר בסתר׃

<span id="an_18:21">18:21</span> ומה תשאל אתי שאל נא את השמעים מה שדברתי
אליהם הנם יודעים את אשר אמרתי׃

<span id="an_18:22">18:22</span> ויהי כדברו הדברים האלה ויך אחד המשרתים
העמד שמה את ישוע על הלחי ויאמר הכזאת תענה את הכהן הגדול׃

<span id="an_18:23">18:23</span> ויען אותו ישוע אם רעה דברתי תנה עד כי
רעה היא ואם טוב מדוע תסטרני׃

<span id="an_18:24">18:24</span> וישלחהו חנן אסור בזקים אל קיפא הכהן
הגדול׃

<span id="an_18:25">18:25</span> ושמעון פטרוס עמד ומתחמם ויאמרו אליו הלא
גם אתה מתלמידיו ויכחש ויאמר אינני׃

<span id="an_18:26">18:26</span> ויאמר איש מעבדי הכהן הגדול והוא מודע
לאשר קצץ פטרוס את אזנו הלא ראיתיך עמו בתוך הגן׃

<span id="an_18:27">18:27</span> ויסף פטרוס לכחש ופתאם קרא התרנגול׃

<span id="an_18:28">18:28</span> ויוליכו את ישוע מבית קיפא אל בית המשפט
ויהי בבקר השכם והמה לא נכנסו אל בית המשפט למען אשר לא יטמאו כי אם יאכלו
את הפסח׃

<span id="an_18:29">18:29</span> ויצא פילטוס אליהם ויאמר על מה תאשימו את
האיש הזה׃

<span id="an_18:30">18:30</span> ויענו ויאמרו אליו לולא היה זה עשה רע כי
עתה לא הסגרנהו אליך׃

<span id="an_18:31">18:31</span> ויאמר אליהם פילטוס קחהו אתם עמכם ועשו
משפטו כתורתכם ויאמרו אליו היהודים אין לנו רשיון להמית איש׃

<span id="an_18:32">18:32</span> למלאת דבר ישוע אשר דבר לרמז אי זה מות
עתיד הוא למות׃

<span id="an_18:33">18:33</span> וישב פילטוס אל בית המשפט ויקרא אל ישוע
ויאמר אליו האתה הוא מלך היהודים׃

<span id="an_18:34">18:34</span> ויען אתו ישוע המלבך תדבר זאת או אחרים
הגידו לך עלי׃

<span id="an_18:35">18:35</span> ויען פילטוס האף אנכי יהודי הלא עמך
וראשי הכהנים הסגירוך אלי מה עשית׃

<span id="an_18:36">18:36</span> ויען ישוע מלכותי איננה מן העולם הזה אם
היתה מלכותי מן העולם הזה כי אז נלחמו לי משרתי לבלתי המסר ביד היהודים
ועתה מלכותי איננה מפה׃

<span id="an_18:37">18:37</span> ויאמר אליו פילטוס אם כן אפוא מלך אתה
ויען ישוע אתה אמרת כי מלך אנכי לזה נולדתי ולזה באתי בעולם להעיד לאמת כל
אשר הוא מן האמת ישמע בקולי׃

<span id="an_18:38">18:38</span> ויאמר אליו פילטוס מה היא האמת ואחרי
דברו זאת יצא שנית אל היהודים ויאמר אליהם אני לא מצאתי בו כל עון׃

<span id="an_18:39">18:39</span> הן מנהג הוא בכם כי אשלח לכם איש אחד
חפשי בפסח היש את נפשכם כי אשלח לכם את מלך היהודים׃

<span id="an_18:40">18:40</span> ויוסיפו ויצעקו לאמר לא את האיש הזה אלא
את בר אבא ובר אבא היה מרצח׃

<span id="an_19:1">19:1</span> אז לקח פילטוס את ישוע וייסרהו בשוטים׃

<span id="an_19:2">19:2</span> וישרגו אנשי הצבא עטרת קצים וישימו אתו על
ראשו ויעטהו לבוש ארגמן׃

<span id="an_19:3">19:3</span> ויאמרו שלום לך מלך היהודים ויכהו על הלחי׃

<span id="an_19:4">19:4</span> ויצא פילטוס עוד החוצה ויאמר אליהם הנני
מוציא אתו אליכם למען תדעו כי לא מצאתי בו כל עון׃

<span id="an_19:5">19:5</span> וישוע יצא החוץ ועליו עטרת הקצים ולבוש
הארגמן ויאמר אליהם פילטוס הנה האדם׃

<span id="an_19:6">19:6</span> ויהי כאשר ראהו הכהנים הגדולים והמשרתים
ויצעקו לאמר הצלב הצלב ויאמר אליהם פילטוס קחהו אתם והצליבהו כי אנכי לא
מצאתי בו אשמה׃

<span id="an_19:7">19:7</span> ויענו היהודים תורה יש לנו ועל פי תורתנו
חיב מות הוא כי עשה עצמו לבן אלהים׃

<span id="an_19:8">19:8</span> ויהי כשמע פילטוס את הדבר הזה ויאסף לרא
עוד׃

<span id="an_19:9">19:9</span> וישב ויבא אל בית המשפט ויאמר אל ישוע מאין
אתה ולא השיבו ישוע דבר׃

<span id="an_19:10">19:10</span> ויאמר אליו פילטוס אלי לא תדבר הלא ידעת
כי יש לאל ידי לצלבך ויש לאל ידי לשלחך׃

<span id="an_19:11">19:11</span> ויען ישוע לא היתה לך רשות עלי לולא נתן
לך מלמעלה לכן עון המסגיר אתי אליך גדול מעונך׃

<span id="an_19:12">19:12</span> אז יבקש פילטוס לשלחו והיהודים צעקו
ויאמרו אם תשלח את זה אינך אהב לקיסר כי כל המתנשא להיות מלך מרד הוא
בקיסר׃

<span id="an_19:13">19:13</span> ויהי כשמע פילטוס את הדבר הזה הוציא את
ישוע החוצה וישב על כסא המשפט במקום הנקרא בשם רצפה ובלשונם גבתא׃

<span id="an_19:14">19:14</span> ואז היתה הכנת הפסח והשעה כשעה הששית
ויאמר אל היהודים הנה מלככם והם צעקו טול טול צלב אתו׃

<span id="an_19:15">19:15</span> ויאמר אליהם פילטוס הצלב אצלב את מלככם
ויענו ראשי הכהנים אין לנו מלך כי אם הקיסר׃

<span id="an_19:16">19:16</span> אז מסרו אליהם להצליבו ויקחו את ישוע
ויוליכהו׃

<span id="an_19:17">19:17</span> וישא את צלבו ויצא אל המקום הנקרא מקום
הגלגלת ובלשונם גלגלתא׃

<span id="an_19:18">19:18</span> ויצלבו אתו שמה ושני אנשים אחרים עמו מזה
אחד ומזה אחד וישוע בתוך׃

<span id="an_19:19">19:19</span> ופילטוס כתב על לוח וישם על הצלב וזה
מכתבו ישוע הנצרי מלך היהודים׃

<span id="an_19:20">19:20</span> ויהודים רבים קראו את המכתב הזה כי המקום
אשר נצלב שם ישוע היה קרוב אל העיר והמכתב היה בלשון עבר יון ורומי׃

<span id="an_19:21">19:21</span> ויאמרו ראשי כהני היהודים אל פילטוס אל
נא תכתב מלך היהודים כי אם אשר אמר אני מלך היהודים׃

<span id="an_19:22">19:22</span> ויען פילטוס ויאמר את אשר כתבתי כתבתי׃

<span id="an_19:23">19:23</span> ויהי כאשר צלבו אנשי הצבא את ישוע ויקחו
את בגדיו ויחלקום לארבעה חלקים לאיש איש חלק אחד וגם את כתנתו והכתנת לא
היתה תפורה כי אם מעשה ארג מלמעלה ועד קצה׃

<span id="an_19:24">19:24</span> ויאמרו איש אל אחיו אל נא נקרעה לקרעים
אך נפיל עליה גורל למי תהיה למלאת דבר הכתוב יחלקו בגדי להם ועל לבושי
יפילו גורל ויעשו כן אנשי הצבא׃

<span id="an_19:25">19:25</span> ועל יד צלב ישוע עמדו אמו ואחות אמו מרים
אשת קלופס ומרים המגדלית׃

<span id="an_19:26">19:26</span> וירא ישוע את אמו ואת תלמידו אשר אהב
עמדים אצלו ויאמר אל אמו אשה הנה זה בנך׃

<span id="an_19:27">19:27</span> ואחר אמר אל תלמידו הנה זאת אמך ומן השעה
ההיא אסף אתה התלמיד אל ביתו׃

<span id="an_19:28">19:28</span> ויהי מאחרי כן כאשר ידע ישוע כי עתה זה
כלה הכל למען ימלא הכתוב כלו אמר צמאתי׃

<span id="an_19:29">19:29</span> ושם כלי מלא חמץ ויטבלו ספוג בחמץ
וישימהו על אזוב ויקריבהו אל פיו׃

<span id="an_19:30">19:30</span> ויקח ישוע את החמץ ויאמר כלה ויט את ראשו
ויפקד את רוחו׃

<span id="an_19:31">19:31</span> ולמען לא תשארנה הגויות על הצלב ביום
השבת כי ערב שבת היה וגדול יום השבת ההוא שאלו היהודים מן פילטוס לשבר את
שוקיהם ולהוריד אתם׃

<span id="an_19:32">19:32</span> ויבאו אנשי הצבא וישברו את שוקי הראשון
והשני הנצלבים עמו׃

<span id="an_19:33">19:33</span> ויבאו אל ישוע ובראתם כי כבר מת לא שברו
את שוקיו׃

<span id="an_19:34">19:34</span> אך אחד מאנשי הצבא דקר בחנית את צדו
וכרגע יצא דם ומים׃

<span id="an_19:35">19:35</span> והראה זאת העיד ועדותו נאמנה והוא יודע
כי האמת יגיד למען גם אתם תאמינו׃

<span id="an_19:36">19:36</span> כי כל זאת היתה למלאת הכתוב ועצם לא
תשברו בו׃

<span id="an_19:37">19:37</span> ועוד כתוב אחר אמר והביט אליו את אשר
דקרו׃

<span id="an_19:38">19:38</span> ויהי אחרי כן בא יוסף הרמתי והוא תלמיד
ישוע אך בסתר מפני היהודים וישאל מאת פילטוס אשר יתנהו לשאת את גופת ישוע
וינח לו פילטוס ויבא וישא את גופת ישוע׃

<span id="an_19:39">19:39</span> ויבא גם נקדימון אשר בא לפנים בלילה אל
ישוע ויבא ערוב מר ואהלות כמאה ליטרין׃

<span id="an_19:40">19:40</span> ויקחו את גופת ישוע ויחתלוה בתכריכין עם
הבשמים כאשר נהגים היהודים לקבר את מתיהם׃

<span id="an_19:41">19:41</span> ובמקום אשר נצלב שם היה גן ובגן קבר חדש
אשר לא הושם בו איש עד עתה׃

<span id="an_19:42">19:42</span> שם שמו את ישוע כי ערב שבת היה ליהודים
והקבר קרוב׃

<span id="an_20:1">20:1</span> ויהי באחד בשבת לפנות הבקר בעוד חשך ותבא
מרים המגדלית אל הקבר ותרא את האבן מוסרה מעל הקבר׃

<span id="an_20:2">20:2</span> ותרץ ותבא אל שמעון פטרוס ואל התלמיד האחר
אשר חשק בו ישוע ותאמר אליהם הנה נשאו את האדון מקברו ולא ידענו איפה
הניחהו׃

<span id="an_20:3">20:3</span> ויצא פטרוס והתלמיד האחר וילכו אל הקבר׃

<span id="an_20:4">20:4</span> וירוצו שניהם יחדו וימהר התלמיד האחר לרוץ
ויעבר את פטרוס ויבא ראשונה אל הקבר׃

<span id="an_20:5">20:5</span> וישקף אל תוכו וירא את התכריכין מנחים אך
לא בא פנימה׃

<span id="an_20:6">20:6</span> ויבא שמעון פטרוס אחריו והוא נכנס אל הקבר
וירא את התכריכין מנחים׃

<span id="an_20:7">20:7</span> והסודר אשר היתה על ראשו איננה מנחת אצל
התכריכין כי אם מקפלת לבדה במקומה׃

<span id="an_20:8">20:8</span> ויבא שמה גם התלמיד האחר אשר בא ראשונה אל
הקבר וירא ויאמן׃

<span id="an_20:9">20:9</span> כי לא הבינו עד עתה את הכתוב אשר קום יקום
מעם המתים׃

<span id="an_20:10">20:10</span> וישובו התלמידים וילכו אל ביתם׃

<span id="an_20:11">20:11</span> ומרים עמדה בוכיה מחוץ לקבר ויהי בבכותה
ותשקף אל תוך הקבר׃

<span id="an_20:12">20:12</span> ותרא שני מלאכים לבושי לבנים ישבים במקום
אשר שמו שם את גופת ישוע אחד מראשותיו ואחד מרגלותיו׃

<span id="an_20:13">20:13</span> ויאמרו אליה אשה למה תבכי ותאמר אליהם כי
נשאו מזה את אדני ולא ידעתי איפה הניחהו׃

<span id="an_20:14">20:14</span> ויהי בדברה זאת ותפן אחריה ותרא את ישוע
עמד ולא ידעה כי הוא ישוע׃

<span id="an_20:15">20:15</span> ויאמר אליה ישוע אשה למה תבכי את מי
תבקשי והיא חשבה כי הוא שמר הגן ותאמר אליו אדני אם אתה נשאת אתו מזה הגידה
נא לי איפה הנחתו ולקחתיו משם׃

<span id="an_20:16">20:16</span> ויאמר אליה ישוע מרים ותפן ותאמר אליו
רבוני הוא מורה׃

<span id="an_20:17">20:17</span> ויאמר אליה ישוע אל תגעי בי כי עוד לא
עליתי אל אבי אך לכי נא אל אחי ואמרי אליהם אני עלה אל אבי ואביכם ואל אלהי
ואלהיכם׃

<span id="an_20:18">20:18</span> ותבא מרים המגדלית ותספר אל התלמידים כי
ראתה את האדון וכזאת דבר אליה׃

<span id="an_20:19">20:19</span> ויהי לעת ערב ביום ההוא והוא אחד בשבת
כאשר נסגרו דלתות הבית אשר נקבצו שם התלמידים מיראת היהודים ויבא ישוע
ויעמד ביניהם ויאמר אליהם שלום לכם׃

<span id="an_20:20">20:20</span> ובדברו זאת הראה אתם את ידיו ואת צדו
וישמחו התלמידים בראותם את האדון׃

<span id="an_20:21">20:21</span> ויסף ישוע לדבר אליהם שלום לכם כאשר שלח
אתי האב כן אנכי שלח אתכם׃

<span id="an_20:22">20:22</span> ויהי בדברו זאת ויפח בהם ויאמר אליהם קחו
לכם את רוח הקדש׃

<span id="an_20:23">20:23</span> והיה כל אשר תסלחו את חטאתם ונסלח להם
ואשר תאשימו יאשמו׃

<span id="an_20:24">20:24</span> ותומא אחד משנים העשר הנקרא דידומוס לא
היה בתוכם כבוא ישוע׃

<span id="an_20:25">20:25</span> ויגידו לו התלמידים הנשארים ראה ראינו את
האדון ויאמר אליהם אם לא אראה בידיו את רשם המסמרות ואשים את אצבעתי במקום
המסמרות ואשים את ידי בצדו לא אאמין׃

<span id="an_20:26">20:26</span> ויהי מקצה שמונת ימים ותלמידיו שנית
פנימה ותומא עמהם ויבא ישוע והדלתות מסגרות ויעמד ביניהם ויאמר שלום לכם׃

<span id="an_20:27">20:27</span> ואחר אמר אל תומא שלח אצבעך הנה וראה את
ידי ושלח את ידך הנה ושים בצדי ואל תהי חסר אמונה כי אם מאמין׃

<span id="an_20:28">20:28</span> ויען תומא ויאמר אליו אדני ואלהי׃

<span id="an_20:29">20:29</span> ויאמר אליו ישוע יען ראית אתי האמנת אשרי
המאמינים ואינם ראים׃

<span id="an_20:30">20:30</span> והנה גם אתות אחרים רבים עשה ישוע לעיני
תלמידיו אשר לא נכתבו בספר הזה׃

<span id="an_20:31">20:31</span> אך אלה נכתבו למען תאמינו כי ישוע הוא
המשיח בן אלהים ולמען יהיו לכם המאמינים חיי עולם בשמו׃

<span id="an_21:1">21:1</span> ויהי אחרי כן ויסף ישוע הגלות אל תלמידיו
על ים טיבריה וכה נגלה אליהם׃

<span id="an_21:2">21:2</span> שמעון פטרוס ותומא הנקרא דידומוס ונתנאל
מקנה אשר בארץ הגליל ובני זבדי ועוד שנים אחרים מתלמידיו ישבו יחדו׃

<span id="an_21:3">21:3</span> ויאמר אליהם שמעון פטרוס הנני הלך לדיג
ויאמרו אליו גם אנחנו נלך עמך ויצאו וימהרו לרדת אל האניה ובלילה ההוא לא
אחזו מאומה׃

<span id="an_21:4">21:4</span> הבקר אור וישוע עמד על שפת הים ולא ידעו
התלמידים כי ישוע הוא׃

<span id="an_21:5">21:5</span> ויאמר אליהם ישוע בני היש לכם אכל מאומה
ויענו אתו אין׃

<span id="an_21:6">21:6</span> ויאמר להם השליכו המכמרת מימין לאניה
ותמצאו וישליכו ולא יכלו עוד למשך אתה מרב הדגים׃

<span id="an_21:7">21:7</span> ויאמר התלמיד ההוא אשר ישוע אהבו אל פטרוס
זה הוא האדון ויהי כשמע שמעון פטרוס כי הוא האדון ויחגר את מעילו כי עירום
היה ויתנפל אל הים׃

<span id="an_21:8">21:8</span> והתלמידים הנשארים באו בספינה כי לא הרחיקו
מן היבשה כי אם כמאתים אמה וימשכו את המכמרת עם הדגים׃

<span id="an_21:9">21:9</span> ויהי כצאתם אל היבשה ויראו שם גחלי אש
ערוכים ודגים עליהם ולחם לאכל׃

<span id="an_21:10">21:10</span> ויאמר אליהם ישוע הביאו הלם מן הדגים אשר
אחזתם עתה׃

<span id="an_21:11">21:11</span> ויעל שמעון פטרוס וימשך את המכמרת אל
היבשה והיא מלאה דגים גדולים מאה וחמשים ושלשה ולא נקרעה המכמרת אף כי רבים
היו׃

<span id="an_21:12">21:12</span> ויאמר אליהם ישוע באו ברו לחם ואין גם
אחד בתלמידים אשר מלאו לבו לשאל אתו מי אתה כי ידעו אשר הוא האדון׃

<span id="an_21:13">21:13</span> ויבא ישוע ויקח את הלחם ויתן להם וגם את
הדגים׃

<span id="an_21:14">21:14</span> וזאת היא הפעם השלישית אשר נגלה ישוע אל
תלמידיו אחרי קומו מעם המתים׃

<span id="an_21:15">21:15</span> ויהי אחרי אכלם אמר ישוע אל שמעון פטרוס
שמעון בן יונה התאהב אתי יותר מאלה ויאמר אליו כן אדני אתה ידעת כי אהבתיך
ויאמר אליו רעה את טלאי׃

<span id="an_21:16">21:16</span> ויאמר אליו עוד הפעם שמעון בן יונה התאהב
אתי ויאמר אליו כן אדני אתה ידעת כי אהבתיך ויאמר אליו נהג את צאני׃

<span id="an_21:17">21:17</span> ויאמר אליו פעם שלישית שמעון בן יונה
התאהב אתי ויתעצב פטרוס על כי אמר אליו בשלישית התאהב אתי ויאמר אליו אדני
את כל אתה יודע וידעת כי אהבתיך ויאמר אליו ישוע רעה את צאני׃

<span id="an_21:18">21:18</span> אמן אמן אני אמר לך בהיותך צעיר לימים
אתה חגרת את עצמך ותלך אל אשר חפצת והיה כאשר תזקן ופרשת כפיך ואחר יחגרך
ונשאך אל אשר לא תחפץ׃

<span id="an_21:19">21:19</span> וכל זאת דבר לרמז על המיתה אשר יכבד בה
את האלהים ויהי ככלותו לדבר ויאמר אליו לך אחרי׃

<span id="an_21:20">21:20</span> ויפן פטרוס וירא את התלמיד אשר ישוע אהבו
הלך אחריהם הוא הנפל על לבו בעת הסעודה וגם שאל אדני מי הוא זה אשר ימסרך׃

<span id="an_21:21">21:21</span> ויהי בראות אתו פטרוס ויאמר אל ישוע אדני
וזה מה הוא׃

<span id="an_21:22">21:22</span> ויאמר אליו ישוע אם חפצי כי ישאר עד באי
מה לך ולזאת אתה לך אחרי׃

<span id="an_21:23">21:23</span> על כן יצא הדבר הזה בין האחים כי התלמיד
ההוא לא ימות וישוע לא אמר לו כי לא ימות אך אמר אם חפצי כי ישאר עד באי מה
זה לך׃

<span id="an_21:24">21:24</span> זה הוא התלמיד המעיד על אלה ואשר כתב כל
זאת וידענו כי עדותו נאמנה׃

<span id="an_21:25">21:25</span> ויש עוד מעשים רבים אחרים אשר עשה ישוע
ואם יכתבו כלם לאחד אחד אחשבה כי גם העולם כלו לא יכיל את הספרים אשר יכתבו
אמן׃

------------------------------------------------------------------------

[Next: Acts](act.md)
