[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ch2)  [Next](neh.md) 

------------------------------------------------------------------------

### Modern Hebrew Bible: Ezra

<span id="an_1:1">1:1</span> ובשנת אחת לכורש מלך פרס לכלות דבר יהוה מפי
ירמיה העיר יהוה את רוח כרש מלך פרס ויעבר קול בכל מלכותו וגם במכתב לאמר׃

<span id="an_1:2">1:2</span> כה אמר כרש מלך פרס כל ממלכות הארץ נתן לי
יהוה אלהי השמים והוא פקד עלי לבנות לו בית בירושלם אשר ביהודה׃

<span id="an_1:3">1:3</span> מי בכם מכל עמו יהי אלהיו עמו ויעל לירושלם
אשר ביהודה ויבן את בית יהוה אלהי ישראל הוא האלהים אשר בירושלם׃

<span id="an_1:4">1:4</span> וכל הנשאר מכל המקמות אשר הוא גר שם ינשאוהו
אנשי מקמו בכסף ובזהב וברכוש ובבהמה עם הנדבה לבית האלהים אשר בירושלם׃

<span id="an_1:5">1:5</span> ויקומו ראשי האבות ליהודה ובנימן והכהנים
והלוים לכל העיר האלהים את רוחו לעלות לבנות את בית יהוה אשר בירושלם׃

<span id="an_1:6">1:6</span> וכל סביבתיהם חזקו בידיהם בכלי כסף בזהב
ברכוש ובבהמה ובמגדנות לבד על כל התנדב׃

<span id="an_1:7">1:7</span> והמלך כורש הוציא את כלי בית יהוה אשר הוציא
נבוכדנצר מירושלם ויתנם בבית אלהיו׃

<span id="an_1:8">1:8</span> ויוציאם כורש מלך פרס על יד מתרדת הגזבר
ויספרם לששבצר הנשיא ליהודה׃

<span id="an_1:9">1:9</span> ואלה מספרם אגרטלי זהב שלשים אגרטלי כסף אלף
מחלפים תשעה ועשרים׃

<span id="an_1:10">1:10</span> כפורי זהב שלשים כפורי כסף משנים ארבע מאות
ועשרה כלים אחרים אלף׃

<span id="an_1:11">1:11</span> כל כלים לזהב ולכסף חמשת אלפים וארבע מאות
הכל העלה ששבצר עם העלות הגולה מבבל לירושלם׃

<span id="an_2:1">2:1</span> ואלה בני המדינה העלים משבי הגולה אשר הגלה
נבוכדנצור מלך בבל לבבל וישובו לירושלם ויהודה איש לעירו׃

<span id="an_2:2">2:2</span> אשר באו עם זרבבל ישוע נחמיה שריה רעליה
מרדכי בלשן מספר בגוי רחום בענה מספר אנשי עם ישראל׃

<span id="an_2:3">2:3</span> בני פרעש אלפים מאה שבעים ושנים׃

<span id="an_2:4">2:4</span> בני שפטיה שלש מאות שבעים ושנים׃

<span id="an_2:5">2:5</span> בני ארח שבע מאות חמשה ושבעים׃

<span id="an_2:6">2:6</span> בני פחת מואב לבני ישוע יואב אלפים שמנה מאות
ושנים עשר׃

<span id="an_2:7">2:7</span> בני עילם אלף מאתים חמשים וארבעה׃

<span id="an_2:8">2:8</span> בני זתוא תשע מאות וארבעים וחמשה׃

<span id="an_2:9">2:9</span> בני זכי שבע מאות וששים׃

<span id="an_2:10">2:10</span> בני בני שש מאות ארבעים ושנים׃

<span id="an_2:11">2:11</span> בני בבי שש מאות עשרים ושלשה׃

<span id="an_2:12">2:12</span> בני עזגד אלף מאתים עשרים ושנים׃

<span id="an_2:13">2:13</span> בני אדניקם שש מאות ששים וששה׃

<span id="an_2:14">2:14</span> בני בגוי אלפים חמשים וששה׃

<span id="an_2:15">2:15</span> בני עדין ארבע מאות חמשים וארבעה׃

<span id="an_2:16">2:16</span> בני אטר ליחזקיה תשעים ושמנה׃

<span id="an_2:17">2:17</span> בני בצי שלש מאות עשרים ושלשה׃

<span id="an_2:18">2:18</span> בני יורה מאה ושנים עשר׃

<span id="an_2:19">2:19</span> בני חשם מאתים עשרים ושלשה׃

<span id="an_2:20">2:20</span> בני גבר תשעים וחמשה׃

<span id="an_2:21">2:21</span> בני בית לחם מאה עשרים ושלשה׃

<span id="an_2:22">2:22</span> אנשי נטפה חמשים וששה׃

<span id="an_2:23">2:23</span> אנשי ענתות מאה עשרים ושמנה׃

<span id="an_2:24">2:24</span> בני עזמות ארבעים ושנים׃

<span id="an_2:25">2:25</span> בני קרית ערים כפירה ובארות שבע מאות
וארבעים ושלשה׃

<span id="an_2:26">2:26</span> בני הרמה וגבע שש מאות עשרים ואחד׃

<span id="an_2:27">2:27</span> אנשי מכמס מאה עשרים ושנים׃

<span id="an_2:28">2:28</span> אנשי בית אל והעי מאתים עשרים ושלשה׃

<span id="an_2:29">2:29</span> בני נבו חמשים ושנים׃

<span id="an_2:30">2:30</span> בני מגביש מאה חמשים וששה׃

<span id="an_2:31">2:31</span> בני עילם אחר אלף מאתים חמשים וארבעה׃

<span id="an_2:32">2:32</span> בני חרם שלש מאות ועשרים׃

<span id="an_2:33">2:33</span> בני לד חדיד ואונו שבע מאות עשרים וחמשה׃

<span id="an_2:34">2:34</span> בני ירחו שלש מאות ארבעים וחמשה׃

<span id="an_2:35">2:35</span> בני סנאה שלשת אלפים ושש מאות ושלשים׃

<span id="an_2:36">2:36</span> הכהנים בני ידעיה לבית ישוע תשע מאות שבעים
ושלשה׃

<span id="an_2:37">2:37</span> בני אמר אלף חמשים ושנים׃

<span id="an_2:38">2:38</span> בני פשחור אלף מאתים ארבעים ושבעה׃

<span id="an_2:39">2:39</span> בני חרם אלף ושבעה עשר׃

<span id="an_2:40">2:40</span> הלוים בני ישוע וקדמיאל לבני הודויה שבעים
וארבעה׃

<span id="an_2:41">2:41</span> המשררים בני אסף מאה עשרים ושמנה׃

<span id="an_2:42">2:42</span> בני השערים בני שלום בני אטר בני טלמון בני
עקוב בני חטיטא בני שבי הכל מאה שלשים ותשעה׃

<span id="an_2:43">2:43</span> הנתינים בני ציחא בני חשופא בני טבעות׃

<span id="an_2:44">2:44</span> בני קרס בני סיעהא בני פדון׃

<span id="an_2:45">2:45</span> בני לבנה בני חגבה בני עקוב׃

<span id="an_2:46">2:46</span> בני חגב בני שמלי בני חנן׃

<span id="an_2:47">2:47</span> בני גדל בני גחר בני ראיה׃

<span id="an_2:48">2:48</span> בני רצין בני נקודא בני גזם׃

<span id="an_2:49">2:49</span> בני עזא בני פסח בני בסי׃

<span id="an_2:50">2:50</span> בני אסנה בני מעונים בני נפיסים׃

<span id="an_2:51">2:51</span> בני בקבוק בני חקופא בני חרחור׃

<span id="an_2:52">2:52</span> בני בצלות בני מחידא בני חרשא׃

<span id="an_2:53">2:53</span> בני ברקוס בני סיסרא בני תמח׃

<span id="an_2:54">2:54</span> בני נציח בני חטיפא׃

<span id="an_2:55">2:55</span> בני עבדי שלמה בני סטי בני הספרת בני
פרודא׃

<span id="an_2:56">2:56</span> בני יעלה בני דרקון בני גדל׃

<span id="an_2:57">2:57</span> בני שפטיה בני חטיל בני פכרת הצביים בני
אמי׃

<span id="an_2:58">2:58</span> כל הנתינים ובני עבדי שלמה שלש מאות תשעים
ושנים׃

<span id="an_2:59">2:59</span> ואלה העלים מתל מלח תל חרשא כרוב אדן אמר
ולא יכלו להגיד בית אבותם וזרעם אם מישראל הם׃

<span id="an_2:60">2:60</span> בני דליה בני טוביה בני נקודא שש מאות
חמשים ושנים׃

<span id="an_2:61">2:61</span> ומבני הכהנים בני חביה בני הקוץ בני ברזלי
אשר לקח מבנות ברזלי הגלעדי אשה ויקרא על שמם׃

<span id="an_2:62">2:62</span> אלה בקשו כתבם המתיחשים ולא נמצאו ויגאלו
מן הכהנה׃

<span id="an_2:63">2:63</span> ויאמר התרשתא להם אשר לא יאכלו מקדש הקדשים
עד עמד כהן לאורים ולתמים׃

<span id="an_2:64">2:64</span> כל הקהל כאחד ארבע רבוא אלפים שלש מאות
ששים׃

<span id="an_2:65">2:65</span> מלבד עבדיהם ואמהתיהם אלה שבעת אלפים שלש
מאות שלשים ושבעה ולהם משררים ומשררות מאתים׃

<span id="an_2:66">2:66</span> סוסיהם שבע מאות שלשים וששה פרדיהם מאתים
ארבעים וחמשה׃

<span id="an_2:67">2:67</span> גמליהם ארבע מאות שלשים וחמשה חמרים ששת
אלפים שבע מאות ועשרים׃

<span id="an_2:68">2:68</span> ומראשי האבות בבואם לבית יהוה אשר בירושלם
התנדבו לבית האלהים להעמידו על מכונו׃

<span id="an_2:69">2:69</span> ככחם נתנו לאוצר המלאכה זהב דרכמונים שש
רבאות ואלף וכסף מנים חמשת אלפים וכתנת כהנים מאה׃

<span id="an_2:70">2:70</span> וישבו הכהנים והלוים ומן העם והמשררים
והשוערים והנתינים בעריהם וכל ישראל בעריהם׃

<span id="an_3:1">3:1</span> ויגע החדש השביעי ובני ישראל בערים ויאספו
העם כאיש אחד אל ירושלם׃

<span id="an_3:2">3:2</span> ויקם ישוע בן יוצדק ואחיו הכהנים וזרבבל בן
שאלתיאל ואחיו ויבנו את מזבח אלהי ישראל להעלות עליו עלות ככתוב בתורת משה
איש האלהים׃

<span id="an_3:3">3:3</span> ויכינו המזבח על מכונתיו כי באימה עליהם מעמי
הארצות ויעל עליו עלות ליהוה עלות לבקר ולערב׃

<span id="an_3:4">3:4</span> ויעשו את חג הסכות ככתוב ועלת יום ביום במספר
כמשפט דבר יום ביומו׃

<span id="an_3:5">3:5</span> ואחריכן עלת תמיד ולחדשים ולכל מועדי יהוה
המקדשים ולכל מתנדב נדבה ליהוה׃

<span id="an_3:6">3:6</span> מיום אחד לחדש השביעי החלו להעלות עלות ליהוה
והיכל יהוה לא יסד׃

<span id="an_3:7">3:7</span> ויתנו כסף לחצבים ולחרשים ומאכל ומשתה ושמן
לצדנים ולצרים להביא עצי ארזים מן הלבנון אל ים יפוא כרשיון כורש מלך פרס
עליהם׃

<span id="an_3:8">3:8</span> ובשנה השנית לבואם אל בית האלהים לירושלם
בחדש השני החלו זרבבל בן שאלתיאל וישוע בן יוצדק ושאר אחיהם הכהנים והלוים
וכל הבאים מהשבי ירושלם ויעמידו את הלוים מבן עשרים שנה ומעלה לנצח על
מלאכת בית יהוה׃

<span id="an_3:9">3:9</span> ויעמד ישוע בניו ואחיו קדמיאל ובניו בני
יהודה כאחד לנצח על עשה המלאכה בבית האלהים בני חנדד בניהם ואחיהם הלוים׃

<span id="an_3:10">3:10</span> ויסדו הבנים את היכל יהוה ויעמידו הכהנים
מלבשים בחצצרות והלוים בני אסף במצלתים להלל את יהוה על ידי דויד מלך
ישראל׃

<span id="an_3:11">3:11</span> ויענו בהלל ובהודת ליהוה כי טוב כי לעולם
חסדו על ישראל וכל העם הריעו תרועה גדולה בהלל ליהוה על הוסד בית יהוה׃

<span id="an_3:12">3:12</span> ורבים מהכהנים והלוים וראשי האבות הזקנים
אשר ראו את הבית הראשון ביסדו זה הבית בעיניהם בכים בקול גדול ורבים בתרועה
בשמחה להרים קול׃

<span id="an_3:13">3:13</span> ואין העם מכירים קול תרועת השמחה לקול בכי
העם כי העם מריעים תרועה גדולה והקול נשמע עד למרחוק׃

<span id="an_4:1">4:1</span> וישמעו צרי יהודה ובנימן כי בני הגולה בונים
היכל ליהוה אלהי ישראל׃

<span id="an_4:2">4:2</span> ויגשו אל זרבבל ואל ראשי האבות ויאמרו להם
נבנה עמכם כי ככם נדרוש לאלהיכם ולא אנחנו זבחים מימי אסר חדן מלך אשור
המעלה אתנו פה׃

<span id="an_4:3">4:3</span> ויאמר להם זרבבל וישוע ושאר ראשי האבות
לישראל לא לכם ולנו לבנות בית לאלהינו כי אנחנו יחד נבנה ליהוה אלהי ישראל
כאשר צונו המלך כורש מלך פרס׃

<span id="an_4:4">4:4</span> ויהי עם הארץ מרפים ידי עם יהודה ומבלהים
אותם לבנות׃

<span id="an_4:5">4:5</span> וסכרים עליהם יועצים להפר עצתם כל ימי כורש
מלך פרס ועד מלכות דריוש מלך פרס׃

<span id="an_4:6">4:6</span> ובמלכות אחשורוש בתחלת מלכותו כתבו שטנה על
ישבי יהודה וירושלם׃

<span id="an_4:7">4:7</span> ובימי ארתחששתא כתב בשלם מתרדת טבאל ושאר
כנותו על ארתחששתא מלך פרס וכתב הנשתון כתוב ארמית ומתרגם ארמית׃

<span id="an_4:8">4:8</span> רחום בעל טעם ושמשי ספרא כתבו אגרה חדה על
ירושלם לארתחששתא מלכא כנמא׃

<span id="an_4:9">4:9</span> אדין רחום בעל טעם ושמשי ספרא ושאר כנותהון
דיניא ואפרסתכיא טרפליא אפרסיא ארכוי בבליא שושנכיא דהוא עלמיא׃

<span id="an_4:10">4:10</span> ושאר אמיא די הגלי אסנפר רבא ויקירא והותב
המו בקריה די שמרין ושאר עבר נהרה וכענת׃

<span id="an_4:11">4:11</span> דנה פרשגן אגרתא די שלחו עלוהי על ארתחששתא
מלכא עבדיך אנש עבר נהרה וכענת׃

<span id="an_4:12">4:12</span> ידיע להוא למלכא די יהודיא די סלקו מן לותך
עלינא אתו לירושלם קריתא מרדתא ובאישתא בנין ושורי אשכללו ואשיא יחיטו׃

<span id="an_4:13">4:13</span> כען ידיע להוא למלכא די הן קריתא דך תתבנא
ושוריה ישתכללון מנדה בלו והלך לא ינתנון ואפתם מלכים תהנזק׃

<span id="an_4:14">4:14</span> כען כל קבל די מלח היכלא מלחנא וערות מלכא
לא אריך לנא למחזא על דנה שלחנא והודענא למלכא׃

<span id="an_4:15">4:15</span> די יבקר בספר דכרניא די אבהתך ותהשכח בספר
דכרניא ותנדע די קריתא דך קריא מרדא ומהנזקת מלכין ומדנן ואשתדור עבדין
בגוה מן יומת עלמא על דנה קריתא דך החרבת׃

<span id="an_4:16">4:16</span> מהודעין אנחנה למלכא די הן קריתא דך תתבנא
ושוריה ישתכללון לקבל דנה חלק בעבר נהרא לא איתי לך׃

<span id="an_4:17">4:17</span> פתגמא שלח מלכא על רחום בעל טעם ושמשי ספרא
ושאר כנותהון די יתבין בשמרין ושאר עבר נהרה שלם וכעת׃

<span id="an_4:18">4:18</span> נשתונא די שלחתון עלינא מפרש קרי קדמי׃

<span id="an_4:19">4:19</span> ומני שים טעם ובקרו והשכחו די קריתא דך מן
יומת עלמא על מלכין מתנשאה ומרד ואשתדור מתעבד בה׃

<span id="an_4:20">4:20</span> ומלכין תקיפין הוו על ירושלם ושליטין בכל
עבר נהרה ומדה בלו והלך מתיהב להון׃

<span id="an_4:21">4:21</span> כען שימו טעם לבטלא גבריא אלך וקריתא דך לא
תתבנא עד מני טעמא יתשם׃

<span id="an_4:22">4:22</span> וזהירין הוו שלו למעבד על דנה למה ישגא
חבלא להנזקת מלכין׃

<span id="an_4:23">4:23</span> אדין מן די פרשגן נשתונא די ארתחששתא מלכא
קרי קדם רחום ושמשי ספרא וכנותהון אזלו בבהילו לירושלם על יהודיא ובטלו המו
באדרע וחיל׃

<span id="an_4:24">4:24</span> באדין בטלת עבידת בית אלהא די בירושלם והות
בטלא עד שנת תרתין למלכות דריוש מלך פרס׃

<span id="an_5:1">5:1</span> והתנבי חגי נביאה וזכריה בר עדוא נביאיא על
יהודיא די ביהוד ובירושלם בשם אלה ישראל עליהון׃

<span id="an_5:2">5:2</span> באדין קמו זרבבל בר שאלתיאל וישוע בר יוצדק
ושריו למבנא בית אלהא די בירושלם ועמהון נביאיא די אלהא מסעדין להון׃

<span id="an_5:3">5:3</span> בה זמנא אתא עליהון תתני פחת עבר נהרה ושתר
בוזני וכנותהון וכן אמרין להם מן שם לכם טעם ביתא דנה לבנא ואשרנא דנה
לשכללה׃

<span id="an_5:4">5:4</span> אדין כנמא אמרנא להם מן אנון שמהת גבריא די
דנה בנינא בנין׃

<span id="an_5:5">5:5</span> ועין אלההם הות על שבי יהודיא ולא בטלו המו
עד טעמא לדריוש יהך ואדין יתיבון נשתונא על דנה׃

<span id="an_5:6">5:6</span> פרשגן אגרתא די שלח תתני פחת עבר נהרה ושתר
בוזני וכנותה אפרסכיא די בעבר נהרה על דריוש מלכא׃

<span id="an_5:7">5:7</span> פתגמא שלחו עלוהי וכדנה כתיב בגוה לדריוש
מלכא שלמא כלא׃

<span id="an_5:8">5:8</span> ידיע להוא למלכא די אזלנא ליהוד מדינתא לבית
אלהא רבא והוא מתבנא אבן גלל ואע מתשם בכתליא ועבידתא דך אספרנא מתעבדא
ומצלח בידהם׃

<span id="an_5:9">5:9</span> אדין שאלנא לשביא אלך כנמא אמרנא להם מן שם
לכם טעם ביתא דנה למבניה ואשרנא דנה לשכללה׃

<span id="an_5:10">5:10</span> ואף שמהתהם שאלנא להם להודעותך די נכתב שם
גבריא די בראשיהם׃

<span id="an_5:11">5:11</span> וכנמא פתגמא התיבונא לממר אנחנא המו עבדוהי
די אלה שמיא וארעא ובנין ביתא די הוא בנה מקדמת דנה שנין שגיאן ומלך לישראל
רב בנהי ושכללה׃

<span id="an_5:12">5:12</span> להן מן די הרגזו אבהתנא לאלה שמיא יהב המו
ביד נבוכדנצר מלך בבל כסדיא וביתה דנה סתרה ועמה הגלי לבבל׃

<span id="an_5:13">5:13</span> ברם בשנת חדה לכורש מלכא די בבל כורש מלכא
שם טעם בית אלהא דנה לבנא׃

<span id="an_5:14">5:14</span> ואף מאניא די בית אלהא די דהבה וכספא די
נבוכדנצר הנפק מן היכלא די בירושלם והיבל המו להיכלא די בבל הנפק המו כורש
מלכא מן היכלא די בבל ויהיבו לששבצר שמה די פחה שמה׃

<span id="an_5:15">5:15</span> ואמר לה אלה מאניא שא אזל אחת המו בהיכלא
די בירושלם ובית אלהא יתבנא על אתרה׃

<span id="an_5:16">5:16</span> אדין ששבצר דך אתא יהב אשיא די בית אלהא די
בירושלם ומן אדין ועד כען מתבנא ולא שלם׃

<span id="an_5:17">5:17</span> וכען הן על מלכא טב יתבקר בבית גנזיא די
מלכא תמה די בבבל הן איתי די מן כורש מלכא שים טעם למבנא בית אלהא דך
בירושלם ורעות מלכא על דנה ישלח עלינא׃

<span id="an_6:1">6:1</span> באדין דריוש מלכא שם טעם ובקרו בבית ספריא די
גנזיא מהחתין תמה בבבל׃

<span id="an_6:2">6:2</span> והשתכח באחמתא בבירתא די במדי מדינתה מגלה
חדה וכן כתיב בגוה דכרונה׃

<span id="an_6:3">6:3</span> בשנת חדה לכורש מלכא כורש מלכא שם טעם בית
אלהא בירושלם ביתא יתבנא אתר די דבחין דבחין ואשוהי מסובלין רומה אמין שתין
פתיה אמין שתין׃

<span id="an_6:4">6:4</span> נדבכין די אבן גלל תלתא ונדבך די אע חדת
ונפקתא מן בית מלכא תתיהב׃

<span id="an_6:5">6:5</span> ואף מאני בית אלהא די דהבה וכספא די נבוכדנצר
הנפק מן היכלא די בירושלם והיבל לבבל יהתיבון ויהך להיכלא די בירושלם לאתרה
ותחת בבית אלהא׃

<span id="an_6:6">6:6</span> כען תתני פחת עבר נהרה שתר בוזני וכנותהון
אפרסכיא די בעבר נהרה רחיקין הוו מן תמה׃

<span id="an_6:7">6:7</span> שבקו לעבידת בית אלהא דך פחת יהודיא ולשבי
יהודיא בית אלהא דך יבנון על אתרה׃

<span id="an_6:8">6:8</span> ומני שים טעם למא די תעבדון עם שבי יהודיא
אלך למבנא בית אלהא דך ומנכסי מלכא די מדת עבר נהרה אספרנא נפקתא תהוא
מתיהבא לגבריא אלך די לא לבטלא׃

<span id="an_6:9">6:9</span> ומה חשחן ובני תורין ודכרין ואמרין לעלון
לאלה שמיא חנטין מלח חמר ומשח כמאמר כהניא די בירושלם להוא מתיהב להם יום
ביום די לא שלו׃

<span id="an_6:10">6:10</span> די להון מהקרבין ניחוחין לאלה שמיא ומצלין
לחיי מלכא ובנוהי׃

<span id="an_6:11">6:11</span> ומני שים טעם די כל אנש די יהשנא פתגמא דנה
יתנסח אע מן ביתה וזקיף יתמחא עלהי וביתה נולו יתעבד על דנה׃

<span id="an_6:12">6:12</span> ואלהא די שכן שמה תמה ימגר כל מלך ועם די
ישלח ידה להשניה לחבלה בית אלהא דך די בירושלם אנה דריוש שמת טעם אספרנא
יתעבד׃

<span id="an_6:13">6:13</span> אדין תתני פחת עבר נהרה שתר בוזני וכנותהון
לקבל די שלח דריוש מלכא כנמא אספרנא עבדו׃

<span id="an_6:14">6:14</span> ושבי יהודיא בנין ומצלחין בנבואת חגי נביאה
וזכריה בר עדוא ובנו ושכללו מן טעם אלה ישראל ומטעם כורש ודריוש וארתחששתא
מלך פרס׃

<span id="an_6:15">6:15</span> ושיציא ביתה דנה עד יום תלתה לירח אדר די
היא שנת שת למלכות דריוש מלכא׃

<span id="an_6:16">6:16</span> ועבדו בני ישראל כהניא ולויא ושאר בני
גלותא חנכת בית אלהא דנה בחדוה׃

<span id="an_6:17">6:17</span> והקרבו לחנכת בית אלהא דנה תורין מאה דכרין
מאתין אמרין ארבע מאה וצפירי עזין לחטיא על כל ישראל תרי עשר למנין שבטי
ישראל׃

<span id="an_6:18">6:18</span> והקימו כהניא בפלגתהון ולויא במחלקתהון על
עבידת אלהא די בירושלם ככתב ספר משה׃

<span id="an_6:19">6:19</span> ויעשו בני הגולה את הפסח בארבעה עשר לחדש
הראשון׃

<span id="an_6:20">6:20</span> כי הטהרו הכהנים והלוים כאחד כלם טהורים
וישחטו הפסח לכל בני הגולה ולאחיהם הכהנים ולהם׃

<span id="an_6:21">6:21</span> ויאכלו בני ישראל השבים מהגולה וכל הנבדל
מטמאת גוי הארץ אלהם לדרש ליהוה אלהי ישראל׃

<span id="an_6:22">6:22</span> ויעשו חג מצות שבעת ימים בשמחה כי שמחם
יהוה והסב לב מלך אשור עליהם לחזק ידיהם במלאכת בית האלהים אלהי ישראל׃

<span id="an_7:1">7:1</span> ואחר הדברים האלה במלכות ארתחשסתא מלך פרס
עזרא בן שריה בן עזריה בן חלקיה׃

<span id="an_7:2">7:2</span> בן שלום בן צדוק בן אחיטוב׃

<span id="an_7:3">7:3</span> בן אמריה בן עזריה בן מריות׃

<span id="an_7:4">7:4</span> בן זרחיה בן עזי בן בקי׃

<span id="an_7:5">7:5</span> בן אבישוע בן פינחס בן אלעזר בן אהרן הכהן
הראש׃

<span id="an_7:6">7:6</span> הוא עזרא עלה מבבל והוא ספר מהיר בתורת משה
אשר נתן יהוה אלהי ישראל ויתן לו המלך כיד יהוה אלהיו עליו כל בקשתו׃

<span id="an_7:7">7:7</span> ויעלו מבני ישראל ומן הכהנים והלוים והמשררים
והשערים והנתינים אל ירושלם בשנת שבע לארתחשסתא המלך׃

<span id="an_7:8">7:8</span> ויבא ירושלם בחדש החמישי היא שנת השביעית
למלך׃

<span id="an_7:9">7:9</span> כי באחד לחדש הראשון הוא יסד המעלה מבבל
ובאחד לחדש החמישי בא אל ירושלם כיד אלהיו הטובה עליו׃

<span id="an_7:10">7:10</span> כי עזרא הכין לבבו לדרוש את תורת יהוה
ולעשת וללמד בישראל חק ומשפט׃

<span id="an_7:11">7:11</span> וזה פרשגן הנשתון אשר נתן המלך ארתחשסתא
לעזרא הכהן הספר ספר דברי מצות יהוה וחקיו על ישראל׃

<span id="an_7:12">7:12</span> ארתחשסתא מלך מלכיא לעזרא כהנא ספר דתא די
אלה שמיא גמיר וכענת׃

<span id="an_7:13">7:13</span> מני שים טעם די כל מתנדב במלכותי מן עמה
ישראל וכהנוהי ולויא למהך לירושלם עמך יהך׃

<span id="an_7:14">7:14</span> כל קבל די מן קדם מלכא ושבעת יעטהי שליח
לבקרא על יהוד ולירושלם בדת אלהך די בידך׃

<span id="an_7:15">7:15</span> ולהיבלה כסף ודהב די מלכא ויעטוהי התנדבו
לאלה ישראל די בירושלם משכנה׃

<span id="an_7:16">7:16</span> וכל כסף ודהב די תהשכח בכל מדינת בבל עם
התנדבות עמא וכהניא מתנדבין לבית אלההם די בירושלם׃

<span id="an_7:17">7:17</span> כל קבל דנה אספרנא תקנא בכספא דנה תורין
דכרין אמרין ומנחתהון ונסכיהון ותקרב המו על מדבחה די בית אלהכם די
בירושלם׃

<span id="an_7:18">7:18</span> ומה די עליך ועל אחיך ייטב בשאר כספא ודהבה
למעבד כרעות אלהכם תעבדון׃

<span id="an_7:19">7:19</span> ומאניא די מתיהבין לך לפלחן בית אלהך השלם
קדם אלה ירושלם׃

<span id="an_7:20">7:20</span> ושאר חשחות בית אלהך די יפל לך למנתן תנתן
מן בית גנזי מלכא׃

<span id="an_7:21">7:21</span> ומני אנה ארתחשסתא מלכא שים טעם לכל גזבריא
די בעבר נהרה די כל די ישאלנכון עזרא כהנה ספר דתא די אלה שמיא אספרנא
יתעבד׃

<span id="an_7:22">7:22</span> עד כסף ככרין מאה ועד חנטין כרין מאה ועד
חמר בתין מאה ועד בתין משח מאה ומלח די לא כתב׃

<span id="an_7:23">7:23</span> כל די מן טעם אלה שמיא יתעבד אדרזדא לבית
אלה שמיא די למה להוא קצף על מלכות מלכא ובנוהי׃

<span id="an_7:24">7:24</span> ולכם מהודעין די כל כהניא ולויא זמריא
תרעיא נתיניא ופלחי בית אלהא דנה מנדה בלו והלך לא שליט למרמא עליהם׃

<span id="an_7:25">7:25</span> ואנת עזרא כחכמת אלהך די בידך מני שפטין
ודינין די להון דאנין לכל עמה די בעבר נהרה לכל ידעי דתי אלהך ודי לא ידע
תהודעון׃

<span id="an_7:26">7:26</span> וכל די לא להוא עבד דתא די אלהך ודתא די
מלכא אספרנא דינה להוא מתעבד מנה הן למות הן לשרשו הן לענש נכסין ולאסורין׃

<span id="an_7:27">7:27</span> ברוך יהוה אלהי אבותינו אשר נתן כזאת בלב
המלך לפאר את בית יהוה אשר בירושלם׃

<span id="an_7:28">7:28</span> ועלי הטה חסד לפני המלך ויועציו ולכל שרי
המלך הגברים ואני התחזקתי כיד יהוה אלהי עלי ואקבצה מישראל ראשים לעלות
עמי׃

<span id="an_8:1">8:1</span> ואלה ראשי אבתיהם והתיחשם העלים עמי במלכות
ארתחשסתא המלך מבבל׃

<span id="an_8:2">8:2</span> מבני פינחס גרשם מבני איתמר דניאל מבני דויד
חטוש׃

<span id="an_8:3">8:3</span> מבני שכניה מבני פרעש זכריה ועמו התיחש
לזכרים מאה וחמשים׃

<span id="an_8:4">8:4</span> מבני פחת מואב אליהועיני בן זרחיה ועמו מאתים
הזכרים׃

<span id="an_8:5">8:5</span> מבני שכניה בן יחזיאל ועמו שלש מאות הזכרים׃

<span id="an_8:6">8:6</span> ומבני עדין עבד בן יונתן ועמו חמשים הזכרים׃

<span id="an_8:7">8:7</span> ומבני עילם ישעיה בן עתליה ועמו שבעים
הזכרים׃

<span id="an_8:8">8:8</span> ומבני שפטיה זבדיה בן מיכאל ועמו שמנים
הזכרים׃

<span id="an_8:9">8:9</span> מבני יואב עבדיה בן יחיאל ועמו מאתים ושמנה
עשר הזכרים׃

<span id="an_8:10">8:10</span> ומבני שלומית בן יוספיה ועמו מאה וששים
הזכרים׃

<span id="an_8:11">8:11</span> ומבני בבי זכריה בן בבי ועמו עשרים ושמנה
הזכרים׃

<span id="an_8:12">8:12</span> ומבני עזגד יוחנן בן הקטן ועמו מאה ועשרה
הזכרים׃

<span id="an_8:13">8:13</span> ומבני אדניקם אחרנים ואלה שמותם אליפלט
יעיאל ושמעיה ועמהם ששים הזכרים׃

<span id="an_8:14">8:14</span> ומבני בגוי עותי וזבוד ועמו שבעים הזכרים׃

<span id="an_8:15">8:15</span> ואקבצם אל הנהר הבא אל אהוא ונחנה שם ימים
שלשה ואבינה בעם ובכהנים ומבני לוי לא מצאתי שם׃

<span id="an_8:16">8:16</span> ואשלחה לאליעזר לאריאל לשמעיה ולאלנתן
וליריב ולאלנתן ולנתן ולזכריה ולמשלם ראשים וליויריב ולאלנתן מבינים׃

<span id="an_8:17">8:17</span> ואוצאה אותם על אדו הראש בכספיא המקום
ואשימה בפיהם דברים לדבר אל אדו אחיו הנתונים בכספיא המקום להביא לנו
משרתים לבית אלהינו׃

<span id="an_8:18">8:18</span> ויביאו לנו כיד אלהינו הטובה עלינו איש שכל
מבני מחלי בן לוי בן ישראל ושרביה ובניו ואחיו שמנה עשר׃

<span id="an_8:19">8:19</span> ואת חשביה ואתו ישעיה מבני מררי אחיו
ובניהם עשרים׃

<span id="an_8:20">8:20</span> ומן הנתינים שנתן דויד והשרים לעבדת הלוים
נתינים מאתים ועשרים כלם נקבו בשמות׃

<span id="an_8:21">8:21</span> ואקרא שם צום על הנהר אהוא להתענות לפני
אלהינו לבקש ממנו דרך ישרה לנו ולטפנו ולכל רכושנו׃

<span id="an_8:22">8:22</span> כי בשתי לשאול מן המלך חיל ופרשים לעזרנו
מאויב בדרך כי אמרנו למלך לאמר יד אלהינו על כל מבקשיו לטובה ועזו ואפו על
כל עזביו׃

<span id="an_8:23">8:23</span> ונצומה ונבקשה מאלהינו על זאת ויעתר לנו׃

<span id="an_8:24">8:24</span> ואבדילה משרי הכהנים שנים עשר לשרביה חשביה
ועמהם מאחיהם עשרה׃

<span id="an_8:25">8:25</span> ואשקולה להם את הכסף ואת הזהב ואת הכלים
תרומת בית אלהינו ההרימו המלך ויעציו ושריו וכל ישראל הנמצאים׃

<span id="an_8:26">8:26</span> ואשקלה על ידם כסף ככרים שש מאות וחמשים
וכלי כסף מאה לככרים זהב מאה ככר׃

<span id="an_8:27">8:27</span> וכפרי זהב עשרים לאדרכנים אלף וכלי נחשת
מצהב טובה שנים חמודת כזהב׃

<span id="an_8:28">8:28</span> ואמרה אלהם אתם קדש ליהוה והכלים קדש והכסף
והזהב נדבה ליהוה אלהי אבתיכם׃

<span id="an_8:29">8:29</span> שקדו ושמרו עד תשקלו לפני שרי הכהנים
והלוים ושרי האבות לישראל בירושלם הלשכות בית יהוה׃

<span id="an_8:30">8:30</span> וקבלו הכהנים והלוים משקל הכסף והזהב
והכלים להביא לירושלם לבית אלהינו׃

<span id="an_8:31">8:31</span> ונסעה מנהר אהוא בשנים עשר לחדש הראשון
ללכת ירושלם ויד אלהינו היתה עלינו ויצילנו מכף אויב ואורב על הדרך׃

<span id="an_8:32">8:32</span> ונבוא ירושלם ונשב שם ימים שלשה׃

<span id="an_8:33">8:33</span> וביום הרביעי נשקל הכסף והזהב והכלים בבית
אלהינו על יד מרמות בן אוריה הכהן ועמו אלעזר בן פינחס ועמהם יוזבד בן ישוע
ונועדיה בן בנוי הלוים׃

<span id="an_8:34">8:34</span> במספר במשקל לכל ויכתב כל המשקל בעת ההיא׃

<span id="an_8:35">8:35</span> הבאים מהשבי בני הגולה הקריבו עלות לאלהי
ישראל פרים שנים עשר על כל ישראל אילים תשעים וששה כבשים שבעים ושבעה צפירי
חטאת שנים עשר הכל עולה ליהוה׃

<span id="an_8:36">8:36</span> ויתנו את דתי המלך לאחשדרפני המלך ופחוות
עבר הנהר ונשאו את העם ואת בית האלהים׃

<span id="an_9:1">9:1</span> וככלות אלה נגשו אלי השרים לאמר לא נבדלו העם
ישראל והכהנים והלוים מעמי הארצות כתועבתיהם לכנעני החתי הפרזי היבוסי
העמני המאבי המצרי והאמרי׃

<span id="an_9:2">9:2</span> כי נשאו מבנתיהם להם ולבניהם והתערבו זרע
הקדש בעמי הארצות ויד השרים והסגנים היתה במעל הזה ראשונה׃

<span id="an_9:3">9:3</span> וכשמעי את הדבר הזה קרעתי את בגדי ומעילי
ואמרטה משער ראשי וזקני ואשבה משומם׃

<span id="an_9:4">9:4</span> ואלי יאספו כל חרד בדברי אלהי ישראל על מעל
הגולה ואני ישב משומם עד למנחת הערב׃

<span id="an_9:5">9:5</span> ובמנחת הערב קמתי מתעניתי ובקרעי בגדי ומעילי
ואכרעה על ברכי ואפרשה כפי אל יהוה אלהי׃

<span id="an_9:6">9:6</span> ואמרה אלהי בשתי ונכלמתי להרים אלהי פני אליך
כי עונתינו רבו למעלה ראש ואשמתנו גדלה עד לשמים׃

<span id="an_9:7">9:7</span> מימי אבתינו אנחנו באשמה גדלה עד היום הזה
ובעונתינו נתנו אנחנו מלכינו כהנינו ביד מלכי הארצות בחרב בשבי ובבזה ובבשת
פנים כהיום הזה׃

<span id="an_9:8">9:8</span> ועתה כמעט רגע היתה תחנה מאת יהוה אלהינו
להשאיר לנו פליטה ולתת לנו יתד במקום קדשו להאיר עינינו אלהינו ולתתנו מחיה
מעט בעבדתנו׃

<span id="an_9:9">9:9</span> כי עבדים אנחנו ובעבדתנו לא עזבנו אלהינו ויט
עלינו חסד לפני מלכי פרס לתת לנו מחיה לרומם את בית אלהינו ולהעמיד את
חרבתיו ולתת לנו גדר ביהודה ובירושלם׃

<span id="an_9:10">9:10</span> ועתה מה נאמר אלהינו אחרי זאת כי עזבנו
מצותיך׃

<span id="an_9:11">9:11</span> אשר צוית ביד עבדיך הנביאים לאמר הארץ אשר
אתם באים לרשתה ארץ נדה היא בנדת עמי הארצות בתועבתיהם אשר מלאוה מפה אל פה
בטמאתם׃

<span id="an_9:12">9:12</span> ועתה בנותיכם אל תתנו לבניהם ובנתיהם אל
תשאו לבניכם ולא תדרשו שלמם וטובתם עד עולם למען תחזקו ואכלתם את טוב הארץ
והורשתם לבניכם עד עולם׃

<span id="an_9:13">9:13</span> ואחרי כל הבא עלינו במעשינו הרעים ובאשמתנו
הגדלה כי אתה אלהינו חשכת למטה מעוננו ונתתה לנו פליטה כזאת׃

<span id="an_9:14">9:14</span> הנשוב להפר מצותיך ולהתחתן בעמי התעבות
האלה הלוא תאנף בנו עד כלה לאין שארית ופליטה׃

<span id="an_9:15">9:15</span> יהוה אלהי ישראל צדיק אתה כי נשארנו פליטה
כהיום הזה הננו לפניך באשמתינו כי אין לעמוד לפניך על זאת׃

<span id="an_10:1">10:1</span> וכהתפלל עזרא וכהתודתו בכה ומתנפל לפני בית
האלהים נקבצו אליו מישראל קהל רב מאד אנשים ונשים וילדים כי בכו העם הרבה
בכה׃

<span id="an_10:2">10:2</span> ויען שכניה בן יחיאל מבני עולם ויאמר לעזרא
אנחנו מעלנו באלהינו ונשב נשים נכריות מעמי הארץ ועתה יש מקוה לישראל על
זאת׃

<span id="an_10:3">10:3</span> ועתה נכרת ברית לאלהינו להוציא כל נשים
והנולד מהם בעצת אדני והחרדים במצות אלהינו וכתורה יעשה׃

<span id="an_10:4">10:4</span> קום כי עליך הדבר ואנחנו עמך חזק ועשה׃

<span id="an_10:5">10:5</span> ויקם עזרא וישבע את שרי הכהנים הלוים וכל
ישראל לעשות כדבר הזה וישבעו׃

<span id="an_10:6">10:6</span> ויקם עזרא מלפני בית האלהים וילך אל לשכת
יהוחנן בן אלישיב וילך שם לחם לא אכל ומים לא שתה כי מתאבל על מעל הגולה׃

<span id="an_10:7">10:7</span> ויעבירו קול ביהודה וירושלם לכל בני הגולה
להקבץ ירושלם׃

<span id="an_10:8">10:8</span> וכל אשר לא יבוא לשלשת הימים כעצת השרים
והזקנים יחרם כל רכושו והוא יבדל מקהל הגולה׃

<span id="an_10:9">10:9</span> ויקבצו כל אנשי יהודה ובנימן ירושלם לשלשת
הימים הוא חדש התשיעי בעשרים בחדש וישבו כל העם ברחוב בית האלהים מרעידים
על הדבר ומהגשמים׃

<span id="an_10:10">10:10</span> ויקם עזרא הכהן ויאמר אלהם אתם מעלתם
ותשיבו נשים נכריות להוסיף על אשמת ישראל׃

<span id="an_10:11">10:11</span> ועתה תנו תודה ליהוה אלהי אבתיכם ועשו
רצונו והבדלו מעמי הארץ ומן הנשים הנכריות׃

<span id="an_10:12">10:12</span> ויענו כל הקהל ויאמרו קול גדול כן כדבריך
עלינו לעשות׃

<span id="an_10:13">10:13</span> אבל העם רב והעת גשמים ואין כח לעמוד
בחוץ והמלאכה לא ליום אחד ולא לשנים כי הרבינו לפשע בדבר הזה׃

<span id="an_10:14">10:14</span> יעמדו נא שרינו לכל הקהל וכל אשר בערינו
ההשיב נשים נכריות יבא לעתים מזמנים ועמהם זקני עיר ועיר ושפטיה עד להשיב
חרון אף אלהינו ממנו עד לדבר הזה׃

<span id="an_10:15">10:15</span> אך יונתן בן עשהאל ויחזיה בן תקוה עמדו
על זאת ומשלם ושבתי הלוי עזרם׃

<span id="an_10:16">10:16</span> ויעשו כן בני הגולה ויבדלו עזרא הכהן
אנשים ראשי האבות לבית אבתם וכלם בשמות וישבו ביום אחד לחדש העשירי לדריוש
הדבר׃

<span id="an_10:17">10:17</span> ויכלו בכל אנשים ההשיבו נשים נכריות עד
יום אחד לחדש הראשון׃

<span id="an_10:18">10:18</span> וימצא מבני הכהנים אשר השיבו נשים נכריות
מבני ישוע בן יוצדק ואחיו מעשיה ואליעזר ויריב וגדליה׃

<span id="an_10:19">10:19</span> ויתנו ידם להוציא נשיהם ואשמים איל צאן
על אשמתם׃

<span id="an_10:20">10:20</span> ומבני אמר חנני וזבדיה׃

<span id="an_10:21">10:21</span> ומבני חרם מעשיה ואליה ושמעיה ויחיאל
ועזיה׃

<span id="an_10:22">10:22</span> ומבני פשחור אליועיני מעשיה ישמעאל נתנאל
יוזבד ואלעשה׃

<span id="an_10:23">10:23</span> ומן הלוים יוזבד ושמעי וקליה הוא קליטא
פתחיה יהודה ואליעזר׃

<span id="an_10:24">10:24</span> ומן המשררים אלישיב ומן השערים שלם וטלם
ואורי׃

<span id="an_10:25">10:25</span> ומישראל מבני פרעש רמיה ויזיה ומלכיה
ומימן ואלעזר ומלכיה ובניה׃

<span id="an_10:26">10:26</span> ומבני עילם מתניה זכריה ויחיאל ועבדי
וירמות ואליה׃

<span id="an_10:27">10:27</span> ומבני זתוא אליועני אלישיב מתניה וירמות
וזבד ועזיזא׃

<span id="an_10:28">10:28</span> ומבני בבי יהוחנן חנניה זבי עתלי׃

<span id="an_10:29">10:29</span> ומבני בני משלם מלוך ועדיה ישוב ושאל
ירמות׃

<span id="an_10:30">10:30</span> ומבני פחת מואב עדנא וכלל בניה מעשיה
מתניה בצלאל ובנוי ומנשה׃

<span id="an_10:31">10:31</span> ובני חרם אליעזר ישיה מלכיה שמעיה שמעון׃

<span id="an_10:32">10:32</span> בנימן מלוך שמריה׃

<span id="an_10:33">10:33</span> מבני חשם מתני מתתה זבד אליפלט ירמי מנשה
שמעי׃

<span id="an_10:34">10:34</span> מבני בני מעדי עמרם ואואל׃

<span id="an_10:35">10:35</span> בניה בדיה כלוהי׃

<span id="an_10:36">10:36</span> וניה מרמות אלישיב׃

<span id="an_10:37">10:37</span> מתניה מתני ויעשו׃

<span id="an_10:38">10:38</span> ובני ובנוי שמעי׃

<span id="an_10:39">10:39</span> ושלמיה ונתן ועדיה׃

<span id="an_10:40">10:40</span> מכנדבי ששי שרי׃

<span id="an_10:41">10:41</span> עזראל ושלמיהו שמריה׃

<span id="an_10:42">10:42</span> שלום אמריה יוסף׃

<span id="an_10:43">10:43</span> מבני נבו יעיאל מתתיה זבד זבינא ידו
ויואל בניה׃

<span id="an_10:44">10:44</span> כל אלה נשאי נשים נכריות ויש מהם נשים
וישימו בנים׃

------------------------------------------------------------------------

[Next: Nehemiah](neh.md)
