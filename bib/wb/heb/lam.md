[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jer)  [Next](eze) 

------------------------------------------------------------------------

### Modern Hebrew Bible: Lamentations

<span id="an_1:1">1:1</span> איכה ישבה בדד העיר רבתי עם היתה כאלמנה רבתי
בגוים שרתי במדינות היתה למס׃

<span id="an_1:2">1:2</span> בכו תבכה בלילה ודמעתה על לחיה אין לה מנחם
מכל אהביה כל רעיה בגדו בה היו לה לאיבים׃

<span id="an_1:3">1:3</span> גלתה יהודה מעני ומרב עבדה היא ישבה בגוים לא
מצאה מנוח כל רדפיה השיגוה בין המצרים׃

<span id="an_1:4">1:4</span> דרכי ציון אבלות מבלי באי מועד כל שעריה
שוממין כהניה נאנחים בתולתיה נוגות והיא מר לה׃

<span id="an_1:5">1:5</span> היו צריה לראש איביה שלו כי יהוה הוגה על רב
פשעיה עולליה הלכו שבי לפני צר׃

<span id="an_1:6">1:6</span> ויצא מן בת ציון כל הדרה היו שריה כאילים לא
מצאו מרעה וילכו בלא כח לפני רודף׃

<span id="an_1:7">1:7</span> זכרה ירושלם ימי עניה ומרודיה כל מחמדיה אשר
היו מימי קדם בנפל עמה ביד צר ואין עוזר לה ראוה צרים שחקו על משבתה׃

<span id="an_1:8">1:8</span> חטא חטאה ירושלם על כן לנידה היתה כל מכבדיה
הזילוה כי ראו ערותה גם היא נאנחה ותשב אחור׃

<span id="an_1:9">1:9</span> טמאתה בשוליה לא זכרה אחריתה ותרד פלאים אין
מנחם לה ראה יהוה את עניי כי הגדיל אויב׃

<span id="an_1:10">1:10</span> ידו פרש צר על כל מחמדיה כי ראתה גוים באו
מקדשה אשר צויתה לא יבאו בקהל לך׃

<span id="an_1:11">1:11</span> כל עמה נאנחים מבקשים לחם נתנו מחמודיהם
באכל להשיב נפש ראה יהוה והביטה כי הייתי זוללה׃

<span id="an_1:12">1:12</span> לוא אליכם כל עברי דרך הביטו וראו אם יש
מכאוב כמכאבי אשר עולל לי אשר הוגה יהוה ביום חרון אפו׃

<span id="an_1:13">1:13</span> ממרום שלח אש בעצמתי וירדנה פרש רשת לרגלי
השיבני אחור נתנני שממה כל היום דוה׃

<span id="an_1:14">1:14</span> נשקד על פשעי בידו ישתרגו עלו על צוארי
הכשיל כחי נתנני אדני בידי לא אוכל קום׃

<span id="an_1:15">1:15</span> סלה כל אבירי אדני בקרבי קרא עלי מועד לשבר
בחורי גת דרך אדני לבתולת בת יהודה׃

<span id="an_1:16">1:16</span> על אלה אני בוכיה עיני עיני ירדה מים כי
רחק ממני מנחם משיב נפשי היו בני שוממים כי גבר אויב׃

<span id="an_1:17">1:17</span> פרשה ציון בידיה אין מנחם לה צוה יהוה
ליעקב סביביו צריו היתה ירושלם לנדה ביניהם׃

<span id="an_1:18">1:18</span> צדיק הוא יהוה כי פיהו מריתי שמעו נא כל
עמים וראו מכאבי בתולתי ובחורי הלכו בשבי׃

<span id="an_1:19">1:19</span> קראתי למאהבי המה רמוני כהני וזקני בעיר
גועו כי בקשו אכל למו וישיבו את נפשם׃

<span id="an_1:20">1:20</span> ראה יהוה כי צר לי מעי חמרמרו נהפך לבי
בקרבי כי מרו מריתי מחוץ שכלה חרב בבית כמות׃

<span id="an_1:21">1:21</span> שמעו כי נאנחה אני אין מנחם לי כל איבי
שמעו רעתי ששו כי אתה עשית הבאת יום קראת ויהיו כמוני׃

<span id="an_1:22">1:22</span> תבא כל רעתם לפניך ועולל למו כאשר עוללת לי
על כל פשעי כי רבות אנחתי ולבי דוי׃

<span id="an_2:1">2:1</span> איכה יעיב באפו אדני את בת ציון השליך משמים
ארץ תפארת ישראל ולא זכר הדם רגליו ביום אפו׃

<span id="an_2:2">2:2</span> בלע אדני לא חמל את כל נאות יעקב הרס בעברתו
מבצרי בת יהודה הגיע לארץ חלל ממלכה ושריה׃

<span id="an_2:3">2:3</span> גדע בחרי אף כל קרן ישראל השיב אחור ימינו
מפני אויב ויבער ביעקב כאש להבה אכלה סביב׃

<span id="an_2:4">2:4</span> דרך קשתו כאויב נצב ימינו כצר ויהרג כל מחמדי
עין באהל בת ציון שפך כאש חמתו׃

<span id="an_2:5">2:5</span> היה אדני כאויב בלע ישראל בלע כל ארמנותיה
שחת מבצריו וירב בבת יהודה תאניה ואניה׃

<span id="an_2:6">2:6</span> ויחמס כגן שכו שחת מועדו שכח יהוה בציון מועד
ושבת וינאץ בזעם אפו מלך וכהן׃

<span id="an_2:7">2:7</span> זנח אדני מזבחו נאר מקדשו הסגיר ביד אויב
חומת ארמנותיה קול נתנו בבית יהוה כיום מועד׃

<span id="an_2:8">2:8</span> חשב יהוה להשחית חומת בת ציון נטה קו לא השיב
ידו מבלע ויאבל חל וחומה יחדו אמללו׃

<span id="an_2:9">2:9</span> טבעו בארץ שעריה אבד ושבר בריחיה מלכה ושריה
בגוים אין תורה גם נביאיה לא מצאו חזון מיהוה׃

<span id="an_2:10">2:10</span> ישבו לארץ ידמו זקני בת ציון העלו עפר על
ראשם חגרו שקים הורידו לארץ ראשן בתולת ירושלם׃

<span id="an_2:11">2:11</span> כלו בדמעות עיני חמרמרו מעי נשפך לארץ כבדי
על שבר בת עמי בעטף עולל ויונק ברחבות קריה׃

<span id="an_2:12">2:12</span> לאמתם יאמרו איה דגן ויין בהתעטפם כחלל
ברחבות עיר בהשתפך נפשם אל חיק אמתם׃

<span id="an_2:13">2:13</span> מה אעודך מה אדמה לך הבת ירושלם מה אשוה לך
ואנחמך בתולת בת ציון כי גדול כים שברך מי ירפא לך׃

<span id="an_2:14">2:14</span> נביאיך חזו לך שוא ותפל ולא גלו על עונך
להשיב שביתך ויחזו לך משאות שוא ומדוחים׃

<span id="an_2:15">2:15</span> ספקו עליך כפים כל עברי דרך שרקו וינעו
ראשם על בת ירושלם הזאת העיר שיאמרו כלילת יפי משוש לכל הארץ׃

<span id="an_2:16">2:16</span> פצו עליך פיהם כל אויביך שרקו ויחרקו שן
אמרו בלענו אך זה היום שקוינהו מצאנו ראינו׃

<span id="an_2:17">2:17</span> עשה יהוה אשר זמם בצע אמרתו אשר צוה מימי
קדם הרס ולא חמל וישמח עליך אויב הרים קרן צריך׃

<span id="an_2:18">2:18</span> צעק לבם אל אדני חומת בת ציון הורידי כנחל
דמעה יומם ולילה אל תתני פוגת לך אל תדם בת עינך׃

<span id="an_2:19">2:19</span> קומי רני בליל לראש אשמרות שפכי כמים לבך
נכח פני אדני שאי אליו כפיך על נפש עולליך העטופים ברעב בראש כל חוצות׃

<span id="an_2:20">2:20</span> ראה יהוה והביטה למי עוללת כה אם תאכלנה
נשים פרים עללי טפחים אם יהרג במקדש אדני כהן ונביא׃

<span id="an_2:21">2:21</span> שכבו לארץ חוצות נער וזקן בתולתי ובחורי
נפלו בחרב הרגת ביום אפך טבחת לא חמלת׃

<span id="an_2:22">2:22</span> תקרא כיום מועד מגורי מסביב ולא היה ביום
אף יהוה פליט ושריד אשר טפחתי ורביתי איבי כלם׃

<span id="an_3:1">3:1</span> אני הגבר ראה עני בשבט עברתו׃

<span id="an_3:2">3:2</span> אותי נהג וילך חשך ולא אור׃

<span id="an_3:3">3:3</span> אך בי ישב יהפך ידו כל היום׃

<span id="an_3:4">3:4</span> בלה בשרי ועורי שבר עצמותי׃

<span id="an_3:5">3:5</span> בנה עלי ויקף ראש ותלאה׃

<span id="an_3:6">3:6</span> במחשכים הושיבני כמתי עולם׃

<span id="an_3:7">3:7</span> גדר בעדי ולא אצא הכביד נחשתי׃

<span id="an_3:8">3:8</span> גם כי אזעק ואשוע שתם תפלתי׃

<span id="an_3:9">3:9</span> גדר דרכי בגזית נתיבתי עוה׃

<span id="an_3:10">3:10</span> דב ארב הוא לי אריה במסתרים׃

<span id="an_3:11">3:11</span> דרכי סורר ויפשחני שמני שמם׃

<span id="an_3:12">3:12</span> דרך קשתו ויציבני כמטרא לחץ׃

<span id="an_3:13">3:13</span> הביא בכליותי בני אשפתו׃

<span id="an_3:14">3:14</span> הייתי שחק לכל עמי נגינתם כל היום׃

<span id="an_3:15">3:15</span> השביעני במרורים הרוני לענה׃

<span id="an_3:16">3:16</span> ויגרס בחצץ שני הכפישני באפר׃

<span id="an_3:17">3:17</span> ותזנח משלום נפשי נשיתי טובה׃

<span id="an_3:18">3:18</span> ואמר אבד נצחי ותוחלתי מיהוה׃

<span id="an_3:19">3:19</span> זכר עניי ומרודי לענה וראש׃

<span id="an_3:20">3:20</span> זכור תזכור ותשיח עלי נפשי׃

<span id="an_3:21">3:21</span> זאת אשיב אל לבי על כן אוחיל׃

<span id="an_3:22">3:22</span> חסדי יהוה כי לא תמנו כי לא כלו רחמיו׃

<span id="an_3:23">3:23</span> חדשים לבקרים רבה אמונתך׃

<span id="an_3:24">3:24</span> חלקי יהוה אמרה נפשי על כן אוחיל לו׃

<span id="an_3:25">3:25</span> טוב יהוה לקוו לנפש תדרשנו׃

<span id="an_3:26">3:26</span> טוב ויחיל ודומם לתשועת יהוה׃

<span id="an_3:27">3:27</span> טוב לגבר כי ישא על בנעוריו׃

<span id="an_3:28">3:28</span> ישב בדד וידם כי נטל עליו׃

<span id="an_3:29">3:29</span> יתן בעפר פיהו אולי יש תקוה׃

<span id="an_3:30">3:30</span> יתן למכהו לחי ישבע בחרפה׃

<span id="an_3:31">3:31</span> כי לא יזנח לעולם אדני׃

<span id="an_3:32">3:32</span> כי אם הוגה ורחם כרב חסדו׃

<span id="an_3:33">3:33</span> כי לא ענה מלבו ויגה בני איש׃

<span id="an_3:34">3:34</span> לדכא תחת רגליו כל אסירי ארץ׃

<span id="an_3:35">3:35</span> להטות משפט גבר נגד פני עליון׃

<span id="an_3:36">3:36</span> לעות אדם בריבו אדני לא ראה׃

<span id="an_3:37">3:37</span> מי זה אמר ותהי אדני לא צוה׃

<span id="an_3:38">3:38</span> מפי עליון לא תצא הרעות והטוב׃

<span id="an_3:39">3:39</span> מה יתאונן אדם חי גבר על חטאו׃

<span id="an_3:40">3:40</span> נחפשה דרכינו ונחקרה ונשובה עד יהוה׃

<span id="an_3:41">3:41</span> נשא לבבנו אל כפים אל אל בשמים׃

<span id="an_3:42">3:42</span> נחנו פשענו ומרינו אתה לא סלחת׃

<span id="an_3:43">3:43</span> סכתה באף ותרדפנו הרגת לא חמלת׃

<span id="an_3:44">3:44</span> סכותה בענן לך מעבור תפלה׃

<span id="an_3:45">3:45</span> סחי ומאוס תשימנו בקרב העמים׃

<span id="an_3:46">3:46</span> פצו עלינו פיהם כל איבינו׃

<span id="an_3:47">3:47</span> פחד ופחת היה לנו השאת והשבר׃

<span id="an_3:48">3:48</span> פלגי מים תרד עיני על שבר בת עמי׃

<span id="an_3:49">3:49</span> עיני נגרה ולא תדמה מאין הפגות׃

<span id="an_3:50">3:50</span> עד ישקיף וירא יהוה משמים׃

<span id="an_3:51">3:51</span> עיני עוללה לנפשי מכל בנות עירי׃

<span id="an_3:52">3:52</span> צוד צדוני כצפור איבי חנם׃

<span id="an_3:53">3:53</span> צמתו בבור חיי וידו אבן בי׃

<span id="an_3:54">3:54</span> צפו מים על ראשי אמרתי נגזרתי׃

<span id="an_3:55">3:55</span> קראתי שמך יהוה מבור תחתיות׃

<span id="an_3:56">3:56</span> קולי שמעת אל תעלם אזנך לרוחתי לשועתי׃

<span id="an_3:57">3:57</span> קרבת ביום אקראך אמרת אל תירא׃

<span id="an_3:58">3:58</span> רבת אדני ריבי נפשי גאלת חיי׃

<span id="an_3:59">3:59</span> ראיתה יהוה עותתי שפטה משפטי׃

<span id="an_3:60">3:60</span> ראיתה כל נקמתם כל מחשבתם לי׃

<span id="an_3:61">3:61</span> שמעת חרפתם יהוה כל מחשבתם עלי׃

<span id="an_3:62">3:62</span> שפתי קמי והגיונם עלי כל היום׃

<span id="an_3:63">3:63</span> שבתם וקימתם הביטה אני מנגינתם׃

<span id="an_3:64">3:64</span> תשיב להם גמול יהוה כמעשה ידיהם׃

<span id="an_3:65">3:65</span> תתן להם מגנת לב תאלתך להם׃

<span id="an_3:66">3:66</span> תרדף באף ותשמידם מתחת שמי יהוה׃

<span id="an_4:1">4:1</span> איכה יועם זהב ישנא הכתם הטוב תשתפכנה אבני
קדש בראש כל חוצות׃

<span id="an_4:2">4:2</span> בני ציון היקרים המסלאים בפז איכה נחשבו
לנבלי חרש מעשה ידי יוצר׃

<span id="an_4:3">4:3</span> גם תנין חלצו שד היניקו גוריהן בת עמי לאכזר
כי ענים במדבר׃

<span id="an_4:4">4:4</span> דבק לשון יונק אל חכו בצמא עוללים שאלו לחם
פרש אין להם׃

<span id="an_4:5">4:5</span> האכלים למעדנים נשמו בחוצות האמנים עלי תולע
חבקו אשפתות׃

<span id="an_4:6">4:6</span> ויגדל עון בת עמי מחטאת סדם ההפוכה כמו רגע
ולא חלו בה ידים׃

<span id="an_4:7">4:7</span> זכו נזיריה משלג צחו מחלב אדמו עצם מפנינים
ספיר גזרתם׃

<span id="an_4:8">4:8</span> חשך משחור תארם לא נכרו בחוצות צפד עורם על
עצמם יבש היה כעץ׃

<span id="an_4:9">4:9</span> טובים היו חללי חרב מחללי רעב שהם יזובו
מדקרים מתנובת שדי׃

<span id="an_4:10">4:10</span> ידי נשים רחמניות בשלו ילדיהן היו לברות
למו בשבר בת עמי׃

<span id="an_4:11">4:11</span> כלה יהוה את חמתו שפך חרון אפו ויצת אש
בציון ותאכל יסודתיה׃

<span id="an_4:12">4:12</span> לא האמינו מלכי ארץ וכל ישבי תבל כי יבא צר
ואויב בשערי ירושלם׃

<span id="an_4:13">4:13</span> מחטאת נביאיה עונות כהניה השפכים בקרבה דם
צדיקים׃

<span id="an_4:14">4:14</span> נעו עורים בחוצות נגאלו בדם בלא יוכלו יגעו
בלבשיהם׃

<span id="an_4:15">4:15</span> סורו טמא קראו למו סורו סורו אל תגעו כי
נצו גם נעו אמרו בגוים לא יוסיפו לגור׃

<span id="an_4:16">4:16</span> פני יהוה חלקם לא יוסיף להביטם פני כהנים
לא נשאו זקנים לא חננו׃

<span id="an_4:17">4:17</span> עודינה תכלינה עינינו אל עזרתנו הבל
בצפיתנו צפינו אל גוי לא יושע׃

<span id="an_4:18">4:18</span> צדו צעדינו מלכת ברחבתינו קרב קצינו מלאו
ימינו כי בא קצינו׃

<span id="an_4:19">4:19</span> קלים היו רדפינו מנשרי שמים על ההרים דלקנו
במדבר ארבו לנו׃

<span id="an_4:20">4:20</span> רוח אפינו משיח יהוה נלכד בשחיתותם אשר
אמרנו בצלו נחיה בגוים׃

<span id="an_4:21">4:21</span> שישי ושמחי בת אדום יושבתי בארץ עוץ גם
עליך תעבר כוס תשכרי ותתערי׃

<span id="an_4:22">4:22</span> תם עונך בת ציון לא יוסיף להגלותך פקד עונך
בת אדום גלה על חטאתיך׃

<span id="an_5:1">5:1</span> זכר יהוה מה היה לנו הביט וראה את חרפתנו׃

<span id="an_5:2">5:2</span> נחלתנו נהפכה לזרים בתינו לנכרים׃

<span id="an_5:3">5:3</span> יתומים היינו אין אב אמתינו כאלמנות׃

<span id="an_5:4">5:4</span> מימינו בכסף שתינו עצינו במחיר יבאו׃

<span id="an_5:5">5:5</span> על צוארנו נרדפנו יגענו לא הונח לנו׃

<span id="an_5:6">5:6</span> מצרים נתנו יד אשור לשבע לחם׃

<span id="an_5:7">5:7</span> אבתינו חטאו אינם אנחנו עונתיהם סבלנו׃

<span id="an_5:8">5:8</span> עבדים משלו בנו פרק אין מידם׃

<span id="an_5:9">5:9</span> בנפשנו נביא לחמנו מפני חרב המדבר׃

<span id="an_5:10">5:10</span> עורנו כתנור נכמרו מפני זלעפות רעב׃

<span id="an_5:11">5:11</span> נשים בציון ענו בתלת בערי יהודה׃

<span id="an_5:12">5:12</span> שרים בידם נתלו פני זקנים לא נהדרו׃

<span id="an_5:13">5:13</span> בחורים טחון נשאו ונערים בעץ כשלו׃

<span id="an_5:14">5:14</span> זקנים משער שבתו בחורים מנגינתם׃

<span id="an_5:15">5:15</span> שבת משוש לבנו נהפך לאבל מחלנו׃

<span id="an_5:16">5:16</span> נפלה עטרת ראשנו אוי נא לנו כי חטאנו׃

<span id="an_5:17">5:17</span> על זה היה דוה לבנו על אלה חשכו עינינו׃

<span id="an_5:18">5:18</span> על הר ציון ששמם שועלים הלכו בו׃

<span id="an_5:19">5:19</span> אתה יהוה לעולם תשב כסאך לדר ודור׃

<span id="an_5:20">5:20</span> למה לנצח תשכחנו תעזבנו לארך ימים׃

<span id="an_5:21">5:21</span> השיבנו יהוה אליך ונשוב חדש ימינו כקדם׃

<span id="an_5:22">5:22</span> כי אם מאס מאסתנו קצפת עלינו עד מאד׃

------------------------------------------------------------------------

[Next: Ezekiel](eze)
