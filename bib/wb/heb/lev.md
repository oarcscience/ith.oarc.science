[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](num) 

------------------------------------------------------------------------

### Modern Hebrew Bible: Leviticus

<span id="an_1:1">1:1</span> ויקרא אל משה וידבר יהוה אליו מאהל מועד
לאמר׃

<span id="an_1:2">1:2</span> דבר אל בני ישראל ואמרת אלהם אדם כי יקריב
מכם קרבן ליהוה מן הבהמה מן הבקר ומן הצאן תקריבו את קרבנכם׃

<span id="an_1:3">1:3</span> אם עלה קרבנו מן הבקר זכר תמים יקריבנו אל
פתח אהל מועד יקריב אתו לרצנו לפני יהוה׃

<span id="an_1:4">1:4</span> וסמך ידו על ראש העלה ונרצה לו לכפר עליו׃

<span id="an_1:5">1:5</span> ושחט את בן הבקר לפני יהוה והקריבו בני אהרן
הכהנים את הדם וזרקו את הדם על המזבח סביב אשר פתח אהל מועד׃

<span id="an_1:6">1:6</span> והפשיט את העלה ונתח אתה לנתחיה׃

<span id="an_1:7">1:7</span> ונתנו בני אהרן הכהן אש על המזבח וערכו עצים
על האש׃

<span id="an_1:8">1:8</span> וערכו בני אהרן הכהנים את הנתחים את הראש ואת
הפדר על העצים אשר על האש אשר על המזבח׃

<span id="an_1:9">1:9</span> וקרבו וכרעיו ירחץ במים והקטיר הכהן את הכל
המזבחה עלה אשה ריח ניחוח ליהוה׃

<span id="an_1:10">1:10</span> ואם מן הצאן קרבנו מן הכשבים או מן העזים
לעלה זכר תמים יקריבנו׃

<span id="an_1:11">1:11</span> ושחט אתו על ירך המזבח צפנה לפני יהוה
וזרקו בני אהרן הכהנים את דמו על המזבח סביב׃

<span id="an_1:12">1:12</span> ונתח אתו לנתחיו ואת ראשו ואת פדרו וערך
הכהן אתם על העצים אשר על האש אשר על המזבח׃

<span id="an_1:13">1:13</span> והקרב והכרעים ירחץ במים והקריב הכהן את
הכל והקטיר המזבחה עלה הוא אשה ריח ניחח ליהוה׃

<span id="an_1:14">1:14</span> ואם מן העוף עלה קרבנו ליהוה והקריב מן
התרים או מן בני היונה את קרבנו׃

<span id="an_1:15">1:15</span> והקריבו הכהן אל המזבח ומלק את ראשו והקטיר
המזבחה ונמצה דמו על קיר המזבח׃

<span id="an_1:16">1:16</span> והסיר את מראתו בנצתה והשליך אתה אצל המזבח
קדמה אל מקום הדשן׃

<span id="an_1:17">1:17</span> ושסע אתו בכנפיו לא יבדיל והקטיר אתו הכהן
המזבחה על העצים אשר על האש עלה הוא אשה ריח ניחח ליהוה׃

<span id="an_2:1">2:1</span> ונפש כי תקריב קרבן מנחה ליהוה סלת יהיה
קרבנו ויצק עליה שמן ונתן עליה לבנה׃

<span id="an_2:2">2:2</span> והביאה אל בני אהרן הכהנים וקמץ משם מלא קמצו
מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח
ליהוה׃

<span id="an_2:3">2:3</span> והנותרת מן המנחה לאהרן ולבניו קדש קדשים
מאשי יהוה׃

<span id="an_2:4">2:4</span> וכי תקרב קרבן מנחה מאפה תנור סלת חלות מצת
בלולת בשמן ורקיקי מצות משחים בשמן׃

<span id="an_2:5">2:5</span> ואם מנחה על המחבת קרבנך סלת בלולה בשמן מצה
תהיה׃

<span id="an_2:6">2:6</span> פתות אתה פתים ויצקת עליה שמן מנחה הוא׃

<span id="an_2:7">2:7</span> ואם מנחת מרחשת קרבנך סלת בשמן תעשה׃

<span id="an_2:8">2:8</span> והבאת את המנחה אשר יעשה מאלה ליהוה והקריבה
אל הכהן והגישה אל המזבח׃

<span id="an_2:9">2:9</span> והרים הכהן מן המנחה את אזכרתה והקטיר המזבחה
אשה ריח ניחח ליהוה׃

<span id="an_2:10">2:10</span> והנותרת מן המנחה לאהרן ולבניו קדש קדשים
מאשי יהוה׃

<span id="an_2:11">2:11</span> כל המנחה אשר תקריבו ליהוה לא תעשה חמץ כי
כל שאר וכל דבש לא תקטירו ממנו אשה ליהוה׃

<span id="an_2:12">2:12</span> קרבן ראשית תקריבו אתם ליהוה ואל המזבח לא
יעלו לריח ניחח׃

<span id="an_2:13">2:13</span> וכל קרבן מנחתך במלח תמלח ולא תשבית מלח
ברית אלהיך מעל מנחתך על כל קרבנך תקריב מלח׃

<span id="an_2:14">2:14</span> ואם תקריב מנחת בכורים ליהוה אביב קלוי באש
גרש כרמל תקריב את מנחת בכוריך׃

<span id="an_2:15">2:15</span> ונתת עליה שמן ושמת עליה לבנה מנחה הוא׃

<span id="an_2:16">2:16</span> והקטיר הכהן את אזכרתה מגרשה ומשמנה על כל
לבנתה אשה ליהוה׃

<span id="an_3:1">3:1</span> ואם זבח שלמים קרבנו אם מן הבקר הוא מקריב אם
זכר אם נקבה תמים יקריבנו לפני יהוה׃

<span id="an_3:2">3:2</span> וסמך ידו על ראש קרבנו ושחטו פתח אהל מועד
וזרקו בני אהרן הכהנים את הדם על המזבח סביב׃

<span id="an_3:3">3:3</span> והקריב מזבח השלמים אשה ליהוה את החלב המכסה
את הקרב ואת כל החלב אשר על הקרב׃

<span id="an_3:4">3:4</span> ואת שתי הכלית ואת החלב אשר עלהן אשר על
הכסלים ואת היתרת על הכבד על הכליות יסירנה׃

<span id="an_3:5">3:5</span> והקטירו אתו בני אהרן המזבחה על העלה אשר על
העצים אשר על האש אשה ריח ניחח ליהוה׃

<span id="an_3:6">3:6</span> ואם מן הצאן קרבנו לזבח שלמים ליהוה זכר או
נקבה תמים יקריבנו׃

<span id="an_3:7">3:7</span> אם כשב הוא מקריב את קרבנו והקריב אתו לפני
יהוה׃

<span id="an_3:8">3:8</span> וסמך את ידו על ראש קרבנו ושחט אתו לפני אהל
מועד וזרקו בני אהרן את דמו על המזבח סביב׃

<span id="an_3:9">3:9</span> והקריב מזבח השלמים אשה ליהוה חלבו האליה
תמימה לעמת העצה יסירנה ואת החלב המכסה את הקרב ואת כל החלב אשר על הקרב׃

<span id="an_3:10">3:10</span> ואת שתי הכלית ואת החלב אשר עלהן אשר על
הכסלים ואת היתרת על הכבד על הכלית יסירנה׃

<span id="an_3:11">3:11</span> והקטירו הכהן המזבחה לחם אשה ליהוה׃

<span id="an_3:12">3:12</span> ואם עז קרבנו והקריבו לפני יהוה׃

<span id="an_3:13">3:13</span> וסמך את ידו על ראשו ושחט אתו לפני אהל
מועד וזרקו בני אהרן את דמו על המזבח סביב׃

<span id="an_3:14">3:14</span> והקריב ממנו קרבנו אשה ליהוה את החלב המכסה
את הקרב ואת כל החלב אשר על הקרב׃

<span id="an_3:15">3:15</span> ואת שתי הכלית ואת החלב אשר עלהן אשר על
הכסלים ואת היתרת על הכבד על הכלית יסירנה׃

<span id="an_3:16">3:16</span> והקטירם הכהן המזבחה לחם אשה לריח ניחח כל
חלב ליהוה׃

<span id="an_3:17">3:17</span> חקת עולם לדרתיכם בכל מושבתיכם כל חלב וכל
דם לא תאכלו׃

<span id="an_4:1">4:1</span> וידבר יהוה אל משה לאמר׃

<span id="an_4:2">4:2</span> דבר אל בני ישראל לאמר נפש כי תחטא בשגגה מכל
מצות יהוה אשר לא תעשינה ועשה מאחת מהנה׃

<span id="an_4:3">4:3</span> אם הכהן המשיח יחטא לאשמת העם והקריב על
חטאתו אשר חטא פר בן בקר תמים ליהוה לחטאת׃

<span id="an_4:4">4:4</span> והביא את הפר אל פתח אהל מועד לפני יהוה וסמך
את ידו על ראש הפר ושחט את הפר לפני יהוה׃

<span id="an_4:5">4:5</span> ולקח הכהן המשיח מדם הפר והביא אתו אל אהל
מועד׃

<span id="an_4:6">4:6</span> וטבל הכהן את אצבעו בדם והזה מן הדם שבע
פעמים לפני יהוה את פני פרכת הקדש׃

<span id="an_4:7">4:7</span> ונתן הכהן מן הדם על קרנות מזבח קטרת הסמים
לפני יהוה אשר באהל מועד ואת כל דם הפר ישפך אל יסוד מזבח העלה אשר פתח אהל
מועד׃

<span id="an_4:8">4:8</span> ואת כל חלב פר החטאת ירים ממנו את החלב המכסה
על הקרב ואת כל החלב אשר על הקרב׃

<span id="an_4:9">4:9</span> ואת שתי הכלית ואת החלב אשר עליהן אשר על
הכסלים ואת היתרת על הכבד על הכליות יסירנה׃

<span id="an_4:10">4:10</span> כאשר יורם משור זבח השלמים והקטירם הכהן על
מזבח העלה׃

<span id="an_4:11">4:11</span> ואת עור הפר ואת כל בשרו על ראשו ועל כרעיו
וקרבו ופרשו׃

<span id="an_4:12">4:12</span> והוציא את כל הפר אל מחוץ למחנה אל מקום
טהור אל שפך הדשן ושרף אתו על עצים באש על שפך הדשן ישרף׃

<span id="an_4:13">4:13</span> ואם כל עדת ישראל ישגו ונעלם דבר מעיני
הקהל ועשו אחת מכל מצות יהוה אשר לא תעשינה ואשמו׃

<span id="an_4:14">4:14</span> ונודעה החטאת אשר חטאו עליה והקריבו הקהל
פר בן בקר לחטאת והביאו אתו לפני אהל מועד׃

<span id="an_4:15">4:15</span> וסמכו זקני העדה את ידיהם על ראש הפר לפני
יהוה ושחט את הפר לפני יהוה׃

<span id="an_4:16">4:16</span> והביא הכהן המשיח מדם הפר אל אהל מועד׃

<span id="an_4:17">4:17</span> וטבל הכהן אצבעו מן הדם והזה שבע פעמים
לפני יהוה את פני הפרכת׃

<span id="an_4:18">4:18</span> ומן הדם יתן על קרנת המזבח אשר לפני יהוה
אשר באהל מועד ואת כל הדם ישפך אל יסוד מזבח העלה אשר פתח אהל מועד׃

<span id="an_4:19">4:19</span> ואת כל חלבו ירים ממנו והקטיר המזבחה׃

<span id="an_4:20">4:20</span> ועשה לפר כאשר עשה לפר החטאת כן יעשה לו
וכפר עלהם הכהן ונסלח להם׃

<span id="an_4:21">4:21</span> והוציא את הפר אל מחוץ למחנה ושרף אתו כאשר
שרף את הפר הראשון חטאת הקהל הוא׃

<span id="an_4:22">4:22</span> אשר נשיא יחטא ועשה אחת מכל מצות יהוה
אלהיו אשר לא תעשינה בשגגה ואשם׃

<span id="an_4:23">4:23</span> או הודע אליו חטאתו אשר חטא בה והביא את
קרבנו שעיר עזים זכר תמים׃

<span id="an_4:24">4:24</span> וסמך ידו על ראש השעיר ושחט אתו במקום אשר
ישחט את העלה לפני יהוה חטאת הוא׃

<span id="an_4:25">4:25</span> ולקח הכהן מדם החטאת באצבעו ונתן על קרנת
מזבח העלה ואת דמו ישפך אל יסוד מזבח העלה׃

<span id="an_4:26">4:26</span> ואת כל חלבו יקטיר המזבחה כחלב זבח השלמים
וכפר עליו הכהן מחטאתו ונסלח לו׃

<span id="an_4:27">4:27</span> ואם נפש אחת תחטא בשגגה מעם הארץ בעשתה אחת
ממצות יהוה אשר לא תעשינה ואשם׃

<span id="an_4:28">4:28</span> או הודע אליו חטאתו אשר חטא והביא קרבנו
שעירת עזים תמימה נקבה על חטאתו אשר חטא׃

<span id="an_4:29">4:29</span> וסמך את ידו על ראש החטאת ושחט את החטאת
במקום העלה׃

<span id="an_4:30">4:30</span> ולקח הכהן מדמה באצבעו ונתן על קרנת מזבח
העלה ואת כל דמה ישפך אל יסוד המזבח׃

<span id="an_4:31">4:31</span> ואת כל חלבה יסיר כאשר הוסר חלב מעל זבח
השלמים והקטיר הכהן המזבחה לריח ניחח ליהוה וכפר עליו הכהן ונסלח לו׃

<span id="an_4:32">4:32</span> ואם כבש יביא קרבנו לחטאת נקבה תמימה
יביאנה׃

<span id="an_4:33">4:33</span> וסמך את ידו על ראש החטאת ושחט אתה לחטאת
במקום אשר ישחט את העלה׃

<span id="an_4:34">4:34</span> ולקח הכהן מדם החטאת באצבעו ונתן על קרנת
מזבח העלה ואת כל דמה ישפך אל יסוד המזבח׃

<span id="an_4:35">4:35</span> ואת כל חלבה יסיר כאשר יוסר חלב הכשב מזבח
השלמים והקטיר הכהן אתם המזבחה על אשי יהוה וכפר עליו הכהן על חטאתו אשר
חטא ונסלח לו׃

<span id="an_5:1">5:1</span> ונפש כי תחטא ושמעה קול אלה והוא עד או ראה
או ידע אם לוא יגיד ונשא עונו׃

<span id="an_5:2">5:2</span> או נפש אשר תגע בכל דבר טמא או בנבלת חיה
טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם׃

<span id="an_5:3">5:3</span> או כי יגע בטמאת אדם לכל טמאתו אשר יטמא בה
ונעלם ממנו והוא ידע ואשם׃

<span id="an_5:4">5:4</span> או נפש כי תשבע לבטא בשפתים להרע או להיטיב
לכל אשר יבטא האדם בשבעה ונעלם ממנו והוא ידע ואשם לאחת מאלה׃

<span id="an_5:5">5:5</span> והיה כי יאשם לאחת מאלה והתודה אשר חטא עליה׃

<span id="an_5:6">5:6</span> והביא את אשמו ליהוה על חטאתו אשר חטא נקבה
מן הצאן כשבה או שעירת עזים לחטאת וכפר עליו הכהן מחטאתו׃

<span id="an_5:7">5:7</span> ואם לא תגיע ידו די שה והביא את אשמו אשר חטא
שתי תרים או שני בני יונה ליהוה אחד לחטאת ואחד לעלה׃

<span id="an_5:8">5:8</span> והביא אתם אל הכהן והקריב את אשר לחטאת
ראשונה ומלק את ראשו ממול ערפו ולא יבדיל׃

<span id="an_5:9">5:9</span> והזה מדם החטאת על קיר המזבח והנשאר בדם ימצה
אל יסוד המזבח חטאת הוא׃

<span id="an_5:10">5:10</span> ואת השני יעשה עלה כמשפט וכפר עליו הכהן
מחטאתו אשר חטא ונסלח לו׃

<span id="an_5:11">5:11</span> ואם לא תשיג ידו לשתי תרים או לשני בני
יונה והביא את קרבנו אשר חטא עשירת האפה סלת לחטאת לא ישים עליה שמן ולא
יתן עליה לבנה כי חטאת היא׃

<span id="an_5:12">5:12</span> והביאה אל הכהן וקמץ הכהן ממנה מלוא קמצו
את אזכרתה והקטיר המזבחה על אשי יהוה חטאת הוא׃

<span id="an_5:13">5:13</span> וכפר עליו הכהן על חטאתו אשר חטא מאחת מאלה
ונסלח לו והיתה לכהן כמנחה׃

<span id="an_5:14">5:14</span> וידבר יהוה אל משה לאמר׃

<span id="an_5:15">5:15</span> נפש כי תמעל מעל וחטאה בשגגה מקדשי יהוה
והביא את אשמו ליהוה איל תמים מן הצאן בערכך כסף שקלים בשקל הקדש לאשם׃

<span id="an_5:16">5:16</span> ואת אשר חטא מן הקדש ישלם ואת חמישתו יוסף
עליו ונתן אתו לכהן והכהן יכפר עליו באיל האשם ונסלח לו׃

<span id="an_5:17">5:17</span> ואם נפש כי תחטא ועשתה אחת מכל מצות יהוה
אשר לא תעשינה ולא ידע ואשם ונשא עונו׃

<span id="an_5:18">5:18</span> והביא איל תמים מן הצאן בערכך לאשם אל הכהן
וכפר עליו הכהן על שגגתו אשר שגג והוא לא ידע ונסלח לו׃

<span id="an_5:19">5:19</span> אשם הוא אשם אשם ליהוה׃

<span id="an_6:1">6:1</span> וידבר יהוה אל משה לאמר׃

<span id="an_6:2">6:2</span> נפש כי תחטא ומעלה מעל ביהוה וכחש בעמיתו
בפקדון או בתשומת יד או בגזל או עשק את עמיתו׃

<span id="an_6:3">6:3</span> או מצא אבדה וכחש בה ונשבע על שקר על אחת מכל
אשר יעשה האדם לחטא בהנה׃

<span id="an_6:4">6:4</span> והיה כי יחטא ואשם והשיב את הגזלה אשר גזל או
את העשק אשר עשק או את הפקדון אשר הפקד אתו או את האבדה אשר מצא׃

<span id="an_6:5">6:5</span> או מכל אשר ישבע עליו לשקר ושלם אתו בראשו
וחמשתיו יסף עליו לאשר הוא לו יתננו ביום אשמתו׃

<span id="an_6:6">6:6</span> ואת אשמו יביא ליהוה איל תמים מן הצאן בערכך
לאשם אל הכהן׃

<span id="an_6:7">6:7</span> וכפר עליו הכהן לפני יהוה ונסלח לו על אחת
מכל אשר יעשה לאשמה בה׃

<span id="an_6:8">6:8</span> וידבר יהוה אל משה לאמר׃

<span id="an_6:9">6:9</span> צו את אהרן ואת בניו לאמר זאת תורת העלה הוא
העלה על מוקדה על המזבח כל הלילה עד הבקר ואש המזבח תוקד בו׃

<span id="an_6:10">6:10</span> ולבש הכהן מדו בד ומכנסי בד ילבש על בשרו
והרים את הדשן אשר תאכל האש את העלה על המזבח ושמו אצל המזבח׃

<span id="an_6:11">6:11</span> ופשט את בגדיו ולבש בגדים אחרים והוציא את
הדשן אל מחוץ למחנה אל מקום טהור׃

<span id="an_6:12">6:12</span> והאש על המזבח תוקד בו לא תכבה ובער עליה
הכהן עצים בבקר בבקר וערך עליה העלה והקטיר עליה חלבי השלמים׃

<span id="an_6:13">6:13</span> אש תמיד תוקד על המזבח לא תכבה׃

<span id="an_6:14">6:14</span> וזאת תורת המנחה הקרב אתה בני אהרן לפני
יהוה אל פני המזבח׃

<span id="an_6:15">6:15</span> והרים ממנו בקמצו מסלת המנחה ומשמנה ואת כל
הלבנה אשר על המנחה והקטיר המזבח ריח ניחח אזכרתה ליהוה׃

<span id="an_6:16">6:16</span> והנותרת ממנה יאכלו אהרן ובניו מצות תאכל
במקום קדש בחצר אהל מועד יאכלוה׃

<span id="an_6:17">6:17</span> לא תאפה חמץ חלקם נתתי אתה מאשי קדש קדשים
הוא כחטאת וכאשם׃

<span id="an_6:18">6:18</span> כל זכר בבני אהרן יאכלנה חק עולם לדרתיכם
מאשי יהוה כל אשר יגע בהם יקדש׃

<span id="an_6:19">6:19</span> וידבר יהוה אל משה לאמר׃

<span id="an_6:20">6:20</span> זה קרבן אהרן ובניו אשר יקריבו ליהוה ביום
המשח אתו עשירת האפה סלת מנחה תמיד מחציתה בבקר ומחציתה בערב׃

<span id="an_6:21">6:21</span> על מחבת בשמן תעשה מרבכת תביאנה תפיני מנחת
פתים תקריב ריח ניחח ליהוה׃

<span id="an_6:22">6:22</span> והכהן המשיח תחתיו מבניו יעשה אתה חק עולם
ליהוה כליל תקטר׃

<span id="an_6:23">6:23</span> וכל מנחת כהן כליל תהיה לא תאכל׃

<span id="an_6:24">6:24</span> וידבר יהוה אל משה לאמר׃

<span id="an_6:25">6:25</span> דבר אל אהרן ואל בניו לאמר זאת תורת החטאת
במקום אשר תשחט העלה תשחט החטאת לפני יהוה קדש קדשים הוא׃

<span id="an_6:26">6:26</span> הכהן המחטא אתה יאכלנה במקום קדש תאכל בחצר
אהל מועד׃

<span id="an_6:27">6:27</span> כל אשר יגע בבשרה יקדש ואשר יזה מדמה על
הבגד אשר יזה עליה תכבס במקום קדש׃

<span id="an_6:28">6:28</span> וכלי חרש אשר תבשל בו ישבר ואם בכלי נחשת
בשלה ומרק ושטף במים׃

<span id="an_6:29">6:29</span> כל זכר בכהנים יאכל אתה קדש קדשים הוא׃

<span id="an_6:30">6:30</span> וכל חטאת אשר יובא מדמה אל אהל מועד לכפר
בקדש לא תאכל באש תשרף׃

<span id="an_7:1">7:1</span> וזאת תורת האשם קדש קדשים הוא׃

<span id="an_7:2">7:2</span> במקום אשר ישחטו את העלה ישחטו את האשם ואת
דמו יזרק על המזבח סביב׃

<span id="an_7:3">7:3</span> ואת כל חלבו יקריב ממנו את האליה ואת החלב
המכסה את הקרב׃

<span id="an_7:4">7:4</span> ואת שתי הכלית ואת החלב אשר עליהן אשר על
הכסלים ואת היתרת על הכבד על הכלית יסירנה׃

<span id="an_7:5">7:5</span> והקטיר אתם הכהן המזבחה אשה ליהוה אשם הוא׃

<span id="an_7:6">7:6</span> כל זכר בכהנים יאכלנו במקום קדוש יאכל קדש
קדשים הוא׃

<span id="an_7:7">7:7</span> כחטאת כאשם תורה אחת להם הכהן אשר יכפר בו לו
יהיה׃

<span id="an_7:8">7:8</span> והכהן המקריב את עלת איש עור העלה אשר הקריב
לכהן לו יהיה׃

<span id="an_7:9">7:9</span> וכל מנחה אשר תאפה בתנור וכל נעשה במרחשת ועל
מחבת לכהן המקריב אתה לו תהיה׃

<span id="an_7:10">7:10</span> וכל מנחה בלולה בשמן וחרבה לכל בני אהרן
תהיה איש כאחיו׃

<span id="an_7:11">7:11</span> וזאת תורת זבח השלמים אשר יקריב ליהוה׃

<span id="an_7:12">7:12</span> אם על תודה יקריבנו והקריב על זבח התודה
חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן׃

<span id="an_7:13">7:13</span> על חלת לחם חמץ יקריב קרבנו על זבח תודת
שלמיו׃

<span id="an_7:14">7:14</span> והקריב ממנו אחד מכל קרבן תרומה ליהוה לכהן
הזרק את דם השלמים לו יהיה׃

<span id="an_7:15">7:15</span> ובשר זבח תודת שלמיו ביום קרבנו יאכל לא
יניח ממנו עד בקר׃

<span id="an_7:16">7:16</span> ואם נדר או נדבה זבח קרבנו ביום הקריבו את
זבחו יאכל וממחרת והנותר ממנו יאכל׃

<span id="an_7:17">7:17</span> והנותר מבשר הזבח ביום השלישי באש ישרף׃

<span id="an_7:18">7:18</span> ואם האכל יאכל מבשר זבח שלמיו ביום השלישי
לא ירצה המקריב אתו לא יחשב לו פגול יהיה והנפש האכלת ממנו עונה תשא׃

<span id="an_7:19">7:19</span> והבשר אשר יגע בכל טמא לא יאכל באש ישרף
והבשר כל טהור יאכל בשר׃

<span id="an_7:20">7:20</span> והנפש אשר תאכל בשר מזבח השלמים אשר ליהוה
וטמאתו עליו ונכרתה הנפש ההוא מעמיה׃

<span id="an_7:21">7:21</span> ונפש כי תגע בכל טמא בטמאת אדם או בבהמה
טמאה או בכל שקץ טמא ואכל מבשר זבח השלמים אשר ליהוה ונכרתה הנפש ההוא
מעמיה׃

<span id="an_7:22">7:22</span> וידבר יהוה אל משה לאמר׃

<span id="an_7:23">7:23</span> דבר אל בני ישראל לאמר כל חלב שור וכשב ועז
לא תאכלו׃

<span id="an_7:24">7:24</span> וחלב נבלה וחלב טרפה יעשה לכל מלאכה ואכל
לא תאכלהו׃

<span id="an_7:25">7:25</span> כי כל אכל חלב מן הבהמה אשר יקריב ממנה אשה
ליהוה ונכרתה הנפש האכלת מעמיה׃

<span id="an_7:26">7:26</span> וכל דם לא תאכלו בכל מושבתיכם לעוף ולבהמה׃

<span id="an_7:27">7:27</span> כל נפש אשר תאכל כל דם ונכרתה הנפש ההוא
מעמיה׃

<span id="an_7:28">7:28</span> וידבר יהוה אל משה לאמר׃

<span id="an_7:29">7:29</span> דבר אל בני ישראל לאמר המקריב את זבח שלמיו
ליהוה יביא את קרבנו ליהוה מזבח שלמיו׃

<span id="an_7:30">7:30</span> ידיו תביאינה את אשי יהוה את החלב על החזה
יביאנו את החזה להניף אתו תנופה לפני יהוה׃

<span id="an_7:31">7:31</span> והקטיר הכהן את החלב המזבחה והיה החזה
לאהרן ולבניו׃

<span id="an_7:32">7:32</span> ואת שוק הימין תתנו תרומה לכהן מזבחי
שלמיכם׃

<span id="an_7:33">7:33</span> המקריב את דם השלמים ואת החלב מבני אהרן לו
תהיה שוק הימין למנה׃

<span id="an_7:34">7:34</span> כי את חזה התנופה ואת שוק התרומה לקחתי מאת
בני ישראל מזבחי שלמיהם ואתן אתם לאהרן הכהן ולבניו לחק עולם מאת בני
ישראל׃

<span id="an_7:35">7:35</span> זאת משחת אהרן ומשחת בניו מאשי יהוה ביום
הקריב אתם לכהן ליהוה׃

<span id="an_7:36">7:36</span> אשר צוה יהוה לתת להם ביום משחו אתם מאת
בני ישראל חקת עולם לדרתם׃

<span id="an_7:37">7:37</span> זאת התורה לעלה למנחה ולחטאת ולאשם
ולמלואים ולזבח השלמים׃

<span id="an_7:38">7:38</span> אשר צוה יהוה את משה בהר סיני ביום צותו את
בני ישראל להקריב את קרבניהם ליהוה במדבר סיני׃

<span id="an_8:1">8:1</span> וידבר יהוה אל משה לאמר׃

<span id="an_8:2">8:2</span> קח את אהרן ואת בניו אתו ואת הבגדים ואת שמן
המשחה ואת פר החטאת ואת שני האילים ואת סל המצות׃

<span id="an_8:3">8:3</span> ואת כל העדה הקהל אל פתח אהל מועד׃

<span id="an_8:4">8:4</span> ויעש משה כאשר צוה יהוה אתו ותקהל העדה אל
פתח אהל מועד׃

<span id="an_8:5">8:5</span> ויאמר משה אל העדה זה הדבר אשר צוה יהוה
לעשות׃

<span id="an_8:6">8:6</span> ויקרב משה את אהרן ואת בניו וירחץ אתם במים׃

<span id="an_8:7">8:7</span> ויתן עליו את הכתנת ויחגר אתו באבנט וילבש
אתו את המעיל ויתן עליו את האפד ויחגר אתו בחשב האפד ויאפד לו בו׃

<span id="an_8:8">8:8</span> וישם עליו את החשן ויתן אל החשן את האורים
ואת התמים׃

<span id="an_8:9">8:9</span> וישם את המצנפת על ראשו וישם על המצנפת אל
מול פניו את ציץ הזהב נזר הקדש כאשר צוה יהוה את משה׃

<span id="an_8:10">8:10</span> ויקח משה את שמן המשחה וימשח את המשכן ואת
כל אשר בו ויקדש אתם׃

<span id="an_8:11">8:11</span> ויז ממנו על המזבח שבע פעמים וימשח את
המזבח ואת כל כליו ואת הכיר ואת כנו לקדשם׃

<span id="an_8:12">8:12</span> ויצק משמן המשחה על ראש אהרן וימשח אתו
לקדשו׃

<span id="an_8:13">8:13</span> ויקרב משה את בני אהרן וילבשם כתנת ויחגר
אתם אבנט ויחבש להם מגבעות כאשר צוה יהוה את משה׃

<span id="an_8:14">8:14</span> ויגש את פר החטאת ויסמך אהרן ובניו את
ידיהם על ראש פר החטאת׃

<span id="an_8:15">8:15</span> וישחט ויקח משה את הדם ויתן על קרנות המזבח
סביב באצבעו ויחטא את המזבח ואת הדם יצק אל יסוד המזבח ויקדשהו לכפר עליו׃

<span id="an_8:16">8:16</span> ויקח את כל החלב אשר על הקרב ואת יתרת הכבד
ואת שתי הכלית ואת חלבהן ויקטר משה המזבחה׃

<span id="an_8:17">8:17</span> ואת הפר ואת ערו ואת בשרו ואת פרשו שרף באש
מחוץ למחנה כאשר צוה יהוה את משה׃

<span id="an_8:18">8:18</span> ויקרב את איל העלה ויסמכו אהרן ובניו את
ידיהם על ראש האיל׃

<span id="an_8:19">8:19</span> וישחט ויזרק משה את הדם על המזבח סביב׃

<span id="an_8:20">8:20</span> ואת האיל נתח לנתחיו ויקטר משה את הראש ואת
הנתחים ואת הפדר׃

<span id="an_8:21">8:21</span> ואת הקרב ואת הכרעים רחץ במים ויקטר משה את
כל האיל המזבחה עלה הוא לריח ניחח אשה הוא ליהוה כאשר צוה יהוה את משה׃

<span id="an_8:22">8:22</span> ויקרב את האיל השני איל המלאים ויסמכו אהרן
ובניו את ידיהם על ראש האיל׃

<span id="an_8:23">8:23</span> וישחט ויקח משה מדמו ויתן על תנוך אזן אהרן
הימנית ועל בהן ידו הימנית ועל בהן רגלו הימנית׃

<span id="an_8:24">8:24</span> ויקרב את בני אהרן ויתן משה מן הדם על תנוך
אזנם הימנית ועל בהן ידם הימנית ועל בהן רגלם הימנית ויזרק משה את הדם על
המזבח סביב׃

<span id="an_8:25">8:25</span> ויקח את החלב ואת האליה ואת כל החלב אשר על
הקרב ואת יתרת הכבד ואת שתי הכלית ואת חלבהן ואת שוק הימין׃

<span id="an_8:26">8:26</span> ומסל המצות אשר לפני יהוה לקח חלת מצה אחת
וחלת לחם שמן אחת ורקיק אחד וישם על החלבים ועל שוק הימין׃

<span id="an_8:27">8:27</span> ויתן את הכל על כפי אהרן ועל כפי בניו וינף
אתם תנופה לפני יהוה׃

<span id="an_8:28">8:28</span> ויקח משה אתם מעל כפיהם ויקטר המזבחה על
העלה מלאים הם לריח ניחח אשה הוא ליהוה׃

<span id="an_8:29">8:29</span> ויקח משה את החזה ויניפהו תנופה לפני יהוה
מאיל המלאים למשה היה למנה כאשר צוה יהוה את משה׃

<span id="an_8:30">8:30</span> ויקח משה משמן המשחה ומן הדם אשר על המזבח
ויז על אהרן על בגדיו ועל בניו ועל בגדי בניו אתו ויקדש את אהרן את בגדיו
ואת בניו ואת בגדי בניו אתו׃

<span id="an_8:31">8:31</span> ויאמר משה אל אהרן ואל בניו בשלו את הבשר
פתח אהל מועד ושם תאכלו אתו ואת הלחם אשר בסל המלאים כאשר צויתי לאמר אהרן
ובניו יאכלהו׃

<span id="an_8:32">8:32</span> והנותר בבשר ובלחם באש תשרפו׃

<span id="an_8:33">8:33</span> ומפתח אהל מועד לא תצאו שבעת ימים עד יום
מלאת ימי מלאיכם כי שבעת ימים ימלא את ידכם׃

<span id="an_8:34">8:34</span> כאשר עשה ביום הזה צוה יהוה לעשת לכפר
עליכם׃

<span id="an_8:35">8:35</span> ופתח אהל מועד תשבו יומם ולילה שבעת ימים
ושמרתם את משמרת יהוה ולא תמותו כי כן צויתי׃

<span id="an_8:36">8:36</span> ויעש אהרן ובניו את כל הדברים אשר צוה יהוה
ביד משה׃

<span id="an_9:1">9:1</span> ויהי ביום השמיני קרא משה לאהרן ולבניו
ולזקני ישראל׃

<span id="an_9:2">9:2</span> ויאמר אל אהרן קח לך עגל בן בקר לחטאת ואיל
לעלה תמימם והקרב לפני יהוה׃

<span id="an_9:3">9:3</span> ואל בני ישראל תדבר לאמר קחו שעיר עזים לחטאת
ועגל וכבש בני שנה תמימם לעלה׃

<span id="an_9:4">9:4</span> ושור ואיל לשלמים לזבח לפני יהוה ומנחה בלולה
בשמן כי היום יהוה נראה אליכם׃

<span id="an_9:5">9:5</span> ויקחו את אשר צוה משה אל פני אהל מועד ויקרבו
כל העדה ויעמדו לפני יהוה׃

<span id="an_9:6">9:6</span> ויאמר משה זה הדבר אשר צוה יהוה תעשו וירא
אליכם כבוד יהוה׃

<span id="an_9:7">9:7</span> ויאמר משה אל אהרן קרב אל המזבח ועשה את
חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה
יהוה׃

<span id="an_9:8">9:8</span> ויקרב אהרן אל המזבח וישחט את עגל החטאת אשר
לו׃

<span id="an_9:9">9:9</span> ויקרבו בני אהרן את הדם אליו ויטבל אצבעו בדם
ויתן על קרנות המזבח ואת הדם יצק אל יסוד המזבח׃

<span id="an_9:10">9:10</span> ואת החלב ואת הכלית ואת היתרת מן הכבד מן
החטאת הקטיר המזבחה כאשר צוה יהוה את משה׃

<span id="an_9:11">9:11</span> ואת הבשר ואת העור שרף באש מחוץ למחנה׃

<span id="an_9:12">9:12</span> וישחט את העלה וימצאו בני אהרן אליו את הדם
ויזרקהו על המזבח סביב׃

<span id="an_9:13">9:13</span> ואת העלה המציאו אליו לנתחיה ואת הראש
ויקטר על המזבח׃

<span id="an_9:14">9:14</span> וירחץ את הקרב ואת הכרעים ויקטר על העלה
המזבחה׃

<span id="an_9:15">9:15</span> ויקרב את קרבן העם ויקח את שעיר החטאת אשר
לעם וישחטהו ויחטאהו כראשון׃

<span id="an_9:16">9:16</span> ויקרב את העלה ויעשה כמשפט׃

<span id="an_9:17">9:17</span> ויקרב את המנחה וימלא כפו ממנה ויקטר על
המזבח מלבד עלת הבקר׃

<span id="an_9:18">9:18</span> וישחט את השור ואת האיל זבח השלמים אשר לעם
וימצאו בני אהרן את הדם אליו ויזרקהו על המזבח סביב׃

<span id="an_9:19">9:19</span> ואת החלבים מן השור ומן האיל האליה והמכסה
והכלית ויתרת הכבד׃

<span id="an_9:20">9:20</span> וישימו את החלבים על החזות ויקטר החלבים
המזבחה׃

<span id="an_9:21">9:21</span> ואת החזות ואת שוק הימין הניף אהרן תנופה
לפני יהוה כאשר צוה משה׃

<span id="an_9:22">9:22</span> וישא אהרן את ידו אל העם ויברכם וירד מעשת
החטאת והעלה והשלמים׃

<span id="an_9:23">9:23</span> ויבא משה ואהרן אל אהל מועד ויצאו ויברכו
את העם וירא כבוד יהוה אל כל העם׃

<span id="an_9:24">9:24</span> ותצא אש מלפני יהוה ותאכל על המזבח את העלה
ואת החלבים וירא כל העם וירנו ויפלו על פניהם׃

<span id="an_10:1">10:1</span> ויקחו בני אהרן נדב ואביהוא איש מחתתו
ויתנו בהן אש וישימו עליה קטרת ויקרבו לפני יהוה אש זרה אשר לא צוה אתם׃

<span id="an_10:2">10:2</span> ותצא אש מלפני יהוה ותאכל אותם וימתו לפני
יהוה׃

<span id="an_10:3">10:3</span> ויאמר משה אל אהרן הוא אשר דבר יהוה לאמר
בקרבי אקדש ועל פני כל העם אכבד וידם אהרן׃

<span id="an_10:4">10:4</span> ויקרא משה אל מישאל ואל אלצפן בני עזיאל דד
אהרן ויאמר אלהם קרבו שאו את אחיכם מאת פני הקדש אל מחוץ למחנה׃

<span id="an_10:5">10:5</span> ויקרבו וישאם בכתנתם אל מחוץ למחנה כאשר
דבר משה׃

<span id="an_10:6">10:6</span> ויאמר משה אל אהרן ולאלעזר ולאיתמר בניו
ראשיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית
ישראל יבכו את השרפה אשר שרף יהוה׃

<span id="an_10:7">10:7</span> ומפתח אהל מועד לא תצאו פן תמתו כי שמן
משחת יהוה עליכם ויעשו כדבר משה׃

<span id="an_10:8">10:8</span> וידבר יהוה אל אהרן לאמר׃

<span id="an_10:9">10:9</span> יין ושכר אל תשת אתה ובניך אתך בבאכם אל
אהל מועד ולא תמתו חקת עולם לדרתיכם׃

<span id="an_10:10">10:10</span> ולהבדיל בין הקדש ובין החל ובין הטמא
ובין הטהור׃

<span id="an_10:11">10:11</span> ולהורת את בני ישראל את כל החקים אשר דבר
יהוה אליהם ביד משה׃

<span id="an_10:12">10:12</span> וידבר משה אל אהרן ואל אלעזר ואל איתמר
בניו הנותרים קחו את המנחה הנותרת מאשי יהוה ואכלוה מצות אצל המזבח כי קדש
קדשים הוא׃

<span id="an_10:13">10:13</span> ואכלתם אתה במקום קדש כי חקך וחק בניך
הוא מאשי יהוה כי כן צויתי׃

<span id="an_10:14">10:14</span> ואת חזה התנופה ואת שוק התרומה תאכלו
במקום טהור אתה ובניך ובנתיך אתך כי חקך וחק בניך נתנו מזבחי שלמי בני
ישראל׃

<span id="an_10:15">10:15</span> שוק התרומה וחזה התנופה על אשי החלבים
יביאו להניף תנופה לפני יהוה והיה לך ולבניך אתך לחק עולם כאשר צוה יהוה׃

<span id="an_10:16">10:16</span> ואת שעיר החטאת דרש דרש משה והנה שרף
ויקצף על אלעזר ועל איתמר בני אהרן הנותרם לאמר׃

<span id="an_10:17">10:17</span> מדוע לא אכלתם את החטאת במקום הקדש כי
קדש קדשים הוא ואתה נתן לכם לשאת את עון העדה לכפר עליהם לפני יהוה׃

<span id="an_10:18">10:18</span> הן לא הובא את דמה אל הקדש פנימה אכול
תאכלו אתה בקדש כאשר צויתי׃

<span id="an_10:19">10:19</span> וידבר אהרן אל משה הן היום הקריבו את
חטאתם ואת עלתם לפני יהוה ותקראנה אתי כאלה ואכלתי חטאת היום הייטב בעיני
יהוה׃

<span id="an_10:20">10:20</span> וישמע משה וייטב בעיניו׃

<span id="an_11:1">11:1</span> וידבר יהוה אל משה ואל אהרן לאמר אלהם׃

<span id="an_11:2">11:2</span> דברו אל בני ישראל לאמר זאת החיה אשר תאכלו
מכל הבהמה אשר על הארץ׃

<span id="an_11:3">11:3</span> כל מפרסת פרסה ושסעת שסע פרסת מעלת גרה
בבהמה אתה תאכלו׃

<span id="an_11:4">11:4</span> אך את זה לא תאכלו ממעלי הגרה וממפריסי
הפרסה את הגמל כי מעלה גרה הוא ופרסה איננו מפריס טמא הוא לכם׃

<span id="an_11:5">11:5</span> ואת השפן כי מעלה גרה הוא ופרסה לא יפריס
טמא הוא לכם׃

<span id="an_11:6">11:6</span> ואת הארנבת כי מעלת גרה הוא ופרסה לא
הפריסה טמאה הוא לכם׃

<span id="an_11:7">11:7</span> ואת החזיר כי מפריס פרסה הוא ושסע שסע פרסה
והוא גרה לא יגר טמא הוא לכם׃

<span id="an_11:8">11:8</span> מבשרם לא תאכלו ובנבלתם לא תגעו טמאים הם
לכם׃

<span id="an_11:9">11:9</span> את זה תאכלו מכל אשר במים כל אשר לו סנפיר
וקשקשת במים בימים ובנחלים אתם תאכלו׃

<span id="an_11:10">11:10</span> וכל אשר אין לו סנפיר וקשקשת בימים
ובנחלים מכל שרץ המים ומכל נפש החיה אשר במים שקץ הם לכם׃

<span id="an_11:11">11:11</span> ושקץ יהיו לכם מבשרם לא תאכלו ואת נבלתם
תשקצו׃

<span id="an_11:12">11:12</span> כל אשר אין לו סנפיר וקשקשת במים שקץ הוא
לכם׃

<span id="an_11:13">11:13</span> ואת אלה תשקצו מן העוף לא יאכלו שקץ הם
את הנשר ואת הפרס ואת העזניה׃

<span id="an_11:14">11:14</span> ואת הדאה ואת האיה למינה׃

<span id="an_11:15">11:15</span> את כל ערב למינו׃

<span id="an_11:16">11:16</span> ואת בת היענה ואת התחמס ואת השחף ואת הנץ
למינהו׃

<span id="an_11:17">11:17</span> ואת הכוס ואת השלך ואת הינשוף׃

<span id="an_11:18">11:18</span> ואת התנשמת ואת הקאת ואת הרחם׃

<span id="an_11:19">11:19</span> ואת החסידה האנפה למינה ואת הדוכיפת ואת
העטלף׃

<span id="an_11:20">11:20</span> כל שרץ העוף ההלך על ארבע שקץ הוא לכם׃

<span id="an_11:21">11:21</span> אך את זה תאכלו מכל שרץ העוף ההלך על
ארבע אשר לא כרעים ממעל לרגליו לנתר בהן על הארץ׃

<span id="an_11:22">11:22</span> את אלה מהם תאכלו את הארבה למינו ואת
הסלעם למינהו ואת החרגל למינהו ואת החגב למינהו׃

<span id="an_11:23">11:23</span> וכל שרץ העוף אשר לו ארבע רגלים שקץ הוא
לכם׃

<span id="an_11:24">11:24</span> ולאלה תטמאו כל הנגע בנבלתם יטמא עד
הערב׃

<span id="an_11:25">11:25</span> וכל הנשא מנבלתם יכבס בגדיו וטמא עד
הערב׃

<span id="an_11:26">11:26</span> לכל הבהמה אשר הוא מפרסת פרסה ושסע איננה
שסעת וגרה איננה מעלה טמאים הם לכם כל הנגע בהם יטמא׃

<span id="an_11:27">11:27</span> וכל הולך על כפיו בכל החיה ההלכת על ארבע
טמאים הם לכם כל הנגע בנבלתם יטמא עד הערב׃

<span id="an_11:28">11:28</span> והנשא את נבלתם יכבס בגדיו וטמא עד הערב
טמאים המה לכם׃

<span id="an_11:29">11:29</span> וזה לכם הטמא בשרץ השרץ על הארץ החלד
והעכבר והצב למינהו׃

<span id="an_11:30">11:30</span> והאנקה והכח והלטאה והחמט והתנשמת׃

<span id="an_11:31">11:31</span> אלה הטמאים לכם בכל השרץ כל הנגע בהם
במתם יטמא עד הערב׃

<span id="an_11:32">11:32</span> וכל אשר יפל עליו מהם במתם יטמא מכל כלי
עץ או בגד או עור או שק כל כלי אשר יעשה מלאכה בהם במים יובא וטמא עד הערב
וטהר׃

<span id="an_11:33">11:33</span> וכל כלי חרש אשר יפל מהם אל תוכו כל אשר
בתוכו יטמא ואתו תשברו׃

<span id="an_11:34">11:34</span> מכל האכל אשר יאכל אשר יבוא עליו מים
יטמא וכל משקה אשר ישתה בכל כלי יטמא׃

<span id="an_11:35">11:35</span> וכל אשר יפל מנבלתם עליו יטמא תנור
וכירים יתץ טמאים הם וטמאים יהיו לכם׃

<span id="an_11:36">11:36</span> אך מעין ובור מקוה מים יהיה טהור ונגע
בנבלתם יטמא׃

<span id="an_11:37">11:37</span> וכי יפל מנבלתם על כל זרע זרוע אשר יזרע
טהור הוא׃

<span id="an_11:38">11:38</span> וכי יתן מים על זרע ונפל מנבלתם עליו טמא
הוא לכם׃

<span id="an_11:39">11:39</span> וכי ימות מן הבהמה אשר היא לכם לאכלה
הנגע בנבלתה יטמא עד הערב׃

<span id="an_11:40">11:40</span> והאכל מנבלתה יכבס בגדיו וטמא עד הערב
והנשא את נבלתה יכבס בגדיו וטמא עד הערב׃

<span id="an_11:41">11:41</span> וכל השרץ השרץ על הארץ שקץ הוא לא יאכל׃

<span id="an_11:42">11:42</span> כל הולך על גחון וכל הולך על ארבע עד כל
מרבה רגלים לכל השרץ השרץ על הארץ לא תאכלום כי שקץ הם׃

<span id="an_11:43">11:43</span> אל תשקצו את נפשתיכם בכל השרץ השרץ ולא
תטמאו בהם ונטמתם בם׃

<span id="an_11:44">11:44</span> כי אני יהוה אלהיכם והתקדשתם והייתם
קדשים כי קדוש אני ולא תטמאו את נפשתיכם בכל השרץ הרמש על הארץ׃

<span id="an_11:45">11:45</span> כי אני יהוה המעלה אתכם מארץ מצרים להית
לכם לאלהים והייתם קדשים כי קדוש אני׃

<span id="an_11:46">11:46</span> זאת תורת הבהמה והעוף וכל נפש החיה הרמשת
במים ולכל נפש השרצת על הארץ׃

<span id="an_11:47">11:47</span> להבדיל בין הטמא ובין הטהר ובין החיה
הנאכלת ובין החיה אשר לא תאכל׃

<span id="an_12:1">12:1</span> וידבר יהוה אל משה לאמר׃

<span id="an_12:2">12:2</span> דבר אל בני ישראל לאמר אשה כי תזריע וילדה
זכר וטמאה שבעת ימים כימי נדת דותה תטמא׃

<span id="an_12:3">12:3</span> וביום השמיני ימול בשר ערלתו׃

<span id="an_12:4">12:4</span> ושלשים יום ושלשת ימים תשב בדמי טהרה בכל
קדש לא תגע ואל המקדש לא תבא עד מלאת ימי טהרה׃

<span id="an_12:5">12:5</span> ואם נקבה תלד וטמאה שבעים כנדתה וששים יום
וששת ימים תשב על דמי טהרה׃

<span id="an_12:6">12:6</span> ובמלאת ימי טהרה לבן או לבת תביא כבש בן
שנתו לעלה ובן יונה או תר לחטאת אל פתח אהל מועד אל הכהן׃

<span id="an_12:7">12:7</span> והקריבו לפני יהוה וכפר עליה וטהרה ממקר
דמיה זאת תורת הילדת לזכר או לנקבה׃

<span id="an_12:8">12:8</span> ואם לא תמצא ידה די שה ולקחה שתי תרים או
שני בני יונה אחד לעלה ואחד לחטאת וכפר עליה הכהן וטהרה׃

<span id="an_13:1">13:1</span> וידבר יהוה אל משה ואל אהרן לאמר׃

<span id="an_13:2">13:2</span> אדם כי יהיה בעור בשרו שאת או ספחת או בהרת
והיה בעור בשרו לנגע צרעת והובא אל אהרן הכהן או אל אחד מבניו הכהנים׃

<span id="an_13:3">13:3</span> וראה הכהן את הנגע בעור הבשר ושער בנגע הפך
לבן ומראה הנגע עמק מעור בשרו נגע צרעת הוא וראהו הכהן וטמא אתו׃

<span id="an_13:4">13:4</span> ואם בהרת לבנה הוא בעור בשרו ועמק אין מראה
מן העור ושערה לא הפך לבן והסגיר הכהן את הנגע שבעת ימים׃

<span id="an_13:5">13:5</span> וראהו הכהן ביום השביעי והנה הנגע עמד
בעיניו לא פשה הנגע בעור והסגירו הכהן שבעת ימים שנית׃

<span id="an_13:6">13:6</span> וראה הכהן אתו ביום השביעי שנית והנה כהה
הנגע ולא פשה הנגע בעור וטהרו הכהן מספחת היא וכבס בגדיו וטהר׃

<span id="an_13:7">13:7</span> ואם פשה תפשה המספחת בעור אחרי הראתו אל
הכהן לטהרתו ונראה שנית אל הכהן׃

<span id="an_13:8">13:8</span> וראה הכהן והנה פשתה המספחת בעור וטמאו
הכהן צרעת הוא׃

<span id="an_13:9">13:9</span> נגע צרעת כי תהיה באדם והובא אל הכהן׃

<span id="an_13:10">13:10</span> וראה הכהן והנה שאת לבנה בעור והיא הפכה
שער לבן ומחית בשר חי בשאת׃

<span id="an_13:11">13:11</span> צרעת נושנת הוא בעור בשרו וטמאו הכהן לא
יסגרנו כי טמא הוא׃

<span id="an_13:12">13:12</span> ואם פרוח תפרח הצרעת בעור וכסתה הצרעת את
כל עור הנגע מראשו ועד רגליו לכל מראה עיני הכהן׃

<span id="an_13:13">13:13</span> וראה הכהן והנה כסתה הצרעת את כל בשרו
וטהר את הנגע כלו הפך לבן טהור הוא׃

<span id="an_13:14">13:14</span> וביום הראות בו בשר חי יטמא׃

<span id="an_13:15">13:15</span> וראה הכהן את הבשר החי וטמאו הבשר החי
טמא הוא צרעת הוא׃

<span id="an_13:16">13:16</span> או כי ישוב הבשר החי ונהפך ללבן ובא אל
הכהן׃

<span id="an_13:17">13:17</span> וראהו הכהן והנה נהפך הנגע ללבן וטהר
הכהן את הנגע טהור הוא׃

<span id="an_13:18">13:18</span> ובשר כי יהיה בו בערו שחין ונרפא׃

<span id="an_13:19">13:19</span> והיה במקום השחין שאת לבנה או בהרת לבנה
אדמדמת ונראה אל הכהן׃

<span id="an_13:20">13:20</span> וראה הכהן והנה מראה שפל מן העור ושערה
הפך לבן וטמאו הכהן נגע צרעת היא בשחין פרחה׃

<span id="an_13:21">13:21</span> ואם יראנה הכהן והנה אין בה שער לבן
ושפלה איננה מן העור והיא כהה והסגירו הכהן שבעת ימים׃

<span id="an_13:22">13:22</span> ואם פשה תפשה בעור וטמא הכהן אתו נגע
הוא׃

<span id="an_13:23">13:23</span> ואם תחתיה תעמד הבהרת לא פשתה צרבת השחין
הוא וטהרו הכהן׃

<span id="an_13:24">13:24</span> או בשר כי יהיה בערו מכות אש והיתה מחית
המכוה בהרת לבנה אדמדמת או לבנה׃

<span id="an_13:25">13:25</span> וראה אתה הכהן והנה נהפך שער לבן בבהרת
ומראה עמק מן העור צרעת הוא במכוה פרחה וטמא אתו הכהן נגע צרעת הוא׃

<span id="an_13:26">13:26</span> ואם יראנה הכהן והנה אין בבהרת שער לבן
ושפלה איננה מן העור והוא כהה והסגירו הכהן שבעת ימים׃

<span id="an_13:27">13:27</span> וראהו הכהן ביום השביעי אם פשה תפשה בעור
וטמא הכהן אתו נגע צרעת הוא׃

<span id="an_13:28">13:28</span> ואם תחתיה תעמד הבהרת לא פשתה בעור והוא
כהה שאת המכוה הוא וטהרו הכהן כי צרבת המכוה הוא׃

<span id="an_13:29">13:29</span> ואיש או אשה כי יהיה בו נגע בראש או
בזקן׃

<span id="an_13:30">13:30</span> וראה הכהן את הנגע והנה מראהו עמק מן
העור ובו שער צהב דק וטמא אתו הכהן נתק הוא צרעת הראש או הזקן הוא׃

<span id="an_13:31">13:31</span> וכי יראה הכהן את נגע הנתק והנה אין
מראהו עמק מן העור ושער שחר אין בו והסגיר הכהן את נגע הנתק שבעת ימים׃

<span id="an_13:32">13:32</span> וראה הכהן את הנגע ביום השביעי והנה לא
פשה הנתק ולא היה בו שער צהב ומראה הנתק אין עמק מן העור׃

<span id="an_13:33">13:33</span> והתגלח ואת הנתק לא יגלח והסגיר הכהן את
הנתק שבעת ימים שנית׃

<span id="an_13:34">13:34</span> וראה הכהן את הנתק ביום השביעי והנה לא
פשה הנתק בעור ומראהו איננו עמק מן העור וטהר אתו הכהן וכבס בגדיו וטהר׃

<span id="an_13:35">13:35</span> ואם פשה יפשה הנתק בעור אחרי טהרתו׃

<span id="an_13:36">13:36</span> וראהו הכהן והנה פשה הנתק בעור לא יבקר
הכהן לשער הצהב טמא הוא׃

<span id="an_13:37">13:37</span> ואם בעיניו עמד הנתק ושער שחר צמח בו
נרפא הנתק טהור הוא וטהרו הכהן׃

<span id="an_13:38">13:38</span> ואיש או אשה כי יהיה בעור בשרם בהרת בהרת
לבנת׃

<span id="an_13:39">13:39</span> וראה הכהן והנה בעור בשרם בהרת כהות לבנת
בהק הוא פרח בעור טהור הוא׃

<span id="an_13:40">13:40</span> ואיש כי ימרט ראשו קרח הוא טהור הוא׃

<span id="an_13:41">13:41</span> ואם מפאת פניו ימרט ראשו גבח הוא טהור
הוא׃

<span id="an_13:42">13:42</span> וכי יהיה בקרחת או בגבחת נגע לבן אדמדם
צרעת פרחת הוא בקרחתו או בגבחתו׃

<span id="an_13:43">13:43</span> וראה אתו הכהן והנה שאת הנגע לבנה אדמדמת
בקרחתו או בגבחתו כמראה צרעת עור בשר׃

<span id="an_13:44">13:44</span> איש צרוע הוא טמא הוא טמא יטמאנו הכהן
בראשו נגעו׃

<span id="an_13:45">13:45</span> והצרוע אשר בו הנגע בגדיו יהיו פרמים
וראשו יהיה פרוע ועל שפם יעטה וטמא טמא יקרא׃

<span id="an_13:46">13:46</span> כל ימי אשר הנגע בו יטמא טמא הוא בדד ישב
מחוץ למחנה מושבו׃

<span id="an_13:47">13:47</span> והבגד כי יהיה בו נגע צרעת בבגד צמר או
בבגד פשתים׃

<span id="an_13:48">13:48</span> או בשתי או בערב לפשתים ולצמר או בעור או
בכל מלאכת עור׃

<span id="an_13:49">13:49</span> והיה הנגע ירקרק או אדמדם בבגד או בעור
או בשתי או בערב או בכל כלי עור נגע צרעת הוא והראה את הכהן׃

<span id="an_13:50">13:50</span> וראה הכהן את הנגע והסגיר את הנגע שבעת
ימים׃

<span id="an_13:51">13:51</span> וראה את הנגע ביום השביעי כי פשה הנגע
בבגד או בשתי או בערב או בעור לכל אשר יעשה העור למלאכה צרעת ממארת הנגע
טמא הוא׃

<span id="an_13:52">13:52</span> ושרף את הבגד או את השתי או את הערב בצמר
או בפשתים או את כל כלי העור אשר יהיה בו הנגע כי צרעת ממארת הוא באש תשרף׃

<span id="an_13:53">13:53</span> ואם יראה הכהן והנה לא פשה הנגע בבגד או
בשתי או בערב או בכל כלי עור׃

<span id="an_13:54">13:54</span> וצוה הכהן וכבסו את אשר בו הנגע והסגירו
שבעת ימים שנית׃

<span id="an_13:55">13:55</span> וראה הכהן אחרי הכבס את הנגע והנה לא הפך
הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו׃

<span id="an_13:56">13:56</span> ואם ראה הכהן והנה כהה הנגע אחרי הכבס
אתו וקרע אתו מן הבגד או מן העור או מן השתי או מן הערב׃

<span id="an_13:57">13:57</span> ואם תראה עוד בבגד או בשתי או בערב או
בכל כלי עור פרחת הוא באש תשרפנו את אשר בו הנגע׃

<span id="an_13:58">13:58</span> והבגד או השתי או הערב או כל כלי העור
אשר תכבס וסר מהם הנגע וכבס שנית וטהר׃

<span id="an_13:59">13:59</span> זאת תורת נגע צרעת בגד הצמר או הפשתים או
השתי או הערב או כל כלי עור לטהרו או לטמאו׃

<span id="an_14:1">14:1</span> וידבר יהוה אל משה לאמר׃

<span id="an_14:2">14:2</span> זאת תהיה תורת המצרע ביום טהרתו והובא אל
הכהן׃

<span id="an_14:3">14:3</span> ויצא הכהן אל מחוץ למחנה וראה הכהן והנה
נרפא נגע הצרעת מן הצרוע׃

<span id="an_14:4">14:4</span> וצוה הכהן ולקח למטהר שתי צפרים חיות טהרות
ועץ ארז ושני תולעת ואזב׃

<span id="an_14:5">14:5</span> וצוה הכהן ושחט את הצפור האחת אל כלי חרש
על מים חיים׃

<span id="an_14:6">14:6</span> את הצפר החיה יקח אתה ואת עץ הארז ואת שני
התולעת ואת האזב וטבל אותם ואת הצפר החיה בדם הצפר השחטה על המים החיים׃

<span id="an_14:7">14:7</span> והזה על המטהר מן הצרעת שבע פעמים וטהרו
ושלח את הצפר החיה על פני השדה׃

<span id="an_14:8">14:8</span> וכבס המטהר את בגדיו וגלח את כל שערו ורחץ
במים וטהר ואחר יבוא אל המחנה וישב מחוץ לאהלו שבעת ימים׃

<span id="an_14:9">14:9</span> והיה ביום השביעי יגלח את כל שערו את ראשו
ואת זקנו ואת גבת עיניו ואת כל שערו יגלח וכבס את בגדיו ורחץ את בשרו במים
וטהר׃

<span id="an_14:10">14:10</span> וביום השמיני יקח שני כבשים תמימים וכבשה
אחת בת שנתה תמימה ושלשה עשרנים סלת מנחה בלולה בשמן ולג אחד שמן׃

<span id="an_14:11">14:11</span> והעמיד הכהן המטהר את האיש המטהר ואתם
לפני יהוה פתח אהל מועד׃

<span id="an_14:12">14:12</span> ולקח הכהן את הכבש האחד והקריב אתו לאשם
ואת לג השמן והניף אתם תנופה לפני יהוה׃

<span id="an_14:13">14:13</span> ושחט את הכבש במקום אשר ישחט את החטאת
ואת העלה במקום הקדש כי כחטאת האשם הוא לכהן קדש קדשים הוא׃

<span id="an_14:14">14:14</span> ולקח הכהן מדם האשם ונתן הכהן על תנוך
אזן המטהר הימנית ועל בהן ידו הימנית ועל בהן רגלו הימנית׃

<span id="an_14:15">14:15</span> ולקח הכהן מלג השמן ויצק על כף הכהן
השמאלית׃

<span id="an_14:16">14:16</span> וטבל הכהן את אצבעו הימנית מן השמן אשר
על כפו השמאלית והזה מן השמן באצבעו שבע פעמים לפני יהוה׃

<span id="an_14:17">14:17</span> ומיתר השמן אשר על כפו יתן הכהן על תנוך
אזן המטהר הימנית ועל בהן ידו הימנית ועל בהן רגלו הימנית על דם האשם׃

<span id="an_14:18">14:18</span> והנותר בשמן אשר על כף הכהן יתן על ראש
המטהר וכפר עליו הכהן לפני יהוה׃

<span id="an_14:19">14:19</span> ועשה הכהן את החטאת וכפר על המטהר מטמאתו
ואחר ישחט את העלה׃

<span id="an_14:20">14:20</span> והעלה הכהן את העלה ואת המנחה המזבחה
וכפר עליו הכהן וטהר׃

<span id="an_14:21">14:21</span> ואם דל הוא ואין ידו משגת ולקח כבש אחד
אשם לתנופה לכפר עליו ועשרון סלת אחד בלול בשמן למנחה ולג שמן׃

<span id="an_14:22">14:22</span> ושתי תרים או שני בני יונה אשר תשיג ידו
והיה אחד חטאת והאחד עלה׃

<span id="an_14:23">14:23</span> והביא אתם ביום השמיני לטהרתו אל הכהן אל
פתח אהל מועד לפני יהוה׃

<span id="an_14:24">14:24</span> ולקח הכהן את כבש האשם ואת לג השמן והניף
אתם הכהן תנופה לפני יהוה׃

<span id="an_14:25">14:25</span> ושחט את כבש האשם ולקח הכהן מדם האשם
ונתן על תנוך אזן המטהר הימנית ועל בהן ידו הימנית ועל בהן רגלו הימנית׃

<span id="an_14:26">14:26</span> ומן השמן יצק הכהן על כף הכהן השמאלית׃

<span id="an_14:27">14:27</span> והזה הכהן באצבעו הימנית מן השמן אשר על
כפו השמאלית שבע פעמים לפני יהוה׃

<span id="an_14:28">14:28</span> ונתן הכהן מן השמן אשר על כפו על תנוך
אזן המטהר הימנית ועל בהן ידו הימנית ועל בהן רגלו הימנית על מקום דם האשם׃

<span id="an_14:29">14:29</span> והנותר מן השמן אשר על כף הכהן יתן על
ראש המטהר לכפר עליו לפני יהוה׃

<span id="an_14:30">14:30</span> ועשה את האחד מן התרים או מן בני היונה
מאשר תשיג ידו׃

<span id="an_14:31">14:31</span> את אשר תשיג ידו את האחד חטאת ואת האחד
עלה על המנחה וכפר הכהן על המטהר לפני יהוה׃

<span id="an_14:32">14:32</span> זאת תורת אשר בו נגע צרעת אשר לא תשיג
ידו בטהרתו׃

<span id="an_14:33">14:33</span> וידבר יהוה אל משה ואל אהרן לאמר׃

<span id="an_14:34">14:34</span> כי תבאו אל ארץ כנען אשר אני נתן לכם
לאחזה ונתתי נגע צרעת בבית ארץ אחזתכם׃

<span id="an_14:35">14:35</span> ובא אשר לו הבית והגיד לכהן לאמר כנגע
נראה לי בבית׃

<span id="an_14:36">14:36</span> וצוה הכהן ופנו את הבית בטרם יבא הכהן
לראות את הנגע ולא יטמא כל אשר בבית ואחר כן יבא הכהן לראות את הבית׃

<span id="an_14:37">14:37</span> וראה את הנגע והנה הנגע בקירת הבית
שקערורת ירקרקת או אדמדמת ומראיהן שפל מן הקיר׃

<span id="an_14:38">14:38</span> ויצא הכהן מן הבית אל פתח הבית והסגיר את
הבית שבעת ימים׃

<span id="an_14:39">14:39</span> ושב הכהן ביום השביעי וראה והנה פשה הנגע
בקירת הבית׃

<span id="an_14:40">14:40</span> וצוה הכהן וחלצו את האבנים אשר בהן הנגע
והשליכו אתהן אל מחוץ לעיר אל מקום טמא׃

<span id="an_14:41">14:41</span> ואת הבית יקצע מבית סביב ושפכו את העפר
אשר הקצו אל מחוץ לעיר אל מקום טמא׃

<span id="an_14:42">14:42</span> ולקחו אבנים אחרות והביאו אל תחת האבנים
ועפר אחר יקח וטח את הבית׃

<span id="an_14:43">14:43</span> ואם ישוב הנגע ופרח בבית אחר חלץ את
האבנים ואחרי הקצות את הבית ואחרי הטוח׃

<span id="an_14:44">14:44</span> ובא הכהן וראה והנה פשה הנגע בבית צרעת
ממארת הוא בבית טמא הוא׃

<span id="an_14:45">14:45</span> ונתץ את הבית את אבניו ואת עציו ואת כל
עפר הבית והוציא אל מחוץ לעיר אל מקום טמא׃

<span id="an_14:46">14:46</span> והבא אל הבית כל ימי הסגיר אתו יטמא עד
הערב׃

<span id="an_14:47">14:47</span> והשכב בבית יכבס את בגדיו והאכל בבית
יכבס את בגדיו׃

<span id="an_14:48">14:48</span> ואם בא יבא הכהן וראה והנה לא פשה הנגע
בבית אחרי הטח את הבית וטהר הכהן את הבית כי נרפא הנגע׃

<span id="an_14:49">14:49</span> ולקח לחטא את הבית שתי צפרים ועץ ארז
ושני תולעת ואזב׃

<span id="an_14:50">14:50</span> ושחט את הצפר האחת אל כלי חרש על מים
חיים׃

<span id="an_14:51">14:51</span> ולקח את עץ הארז ואת האזב ואת שני התולעת
ואת הצפר החיה וטבל אתם בדם הצפר השחוטה ובמים החיים והזה אל הבית שבע
פעמים׃

<span id="an_14:52">14:52</span> וחטא את הבית בדם הצפור ובמים החיים
ובצפר החיה ובעץ הארז ובאזב ובשני התולעת׃

<span id="an_14:53">14:53</span> ושלח את הצפר החיה אל מחוץ לעיר אל פני
השדה וכפר על הבית וטהר׃

<span id="an_14:54">14:54</span> זאת התורה לכל נגע הצרעת ולנתק׃

<span id="an_14:55">14:55</span> ולצרעת הבגד ולבית׃

<span id="an_14:56">14:56</span> ולשאת ולספחת ולבהרת׃

<span id="an_14:57">14:57</span> להורת ביום הטמא וביום הטהר זאת תורת
הצרעת׃

<span id="an_15:1">15:1</span> וידבר יהוה אל משה ואל אהרן לאמר׃

<span id="an_15:2">15:2</span> דברו אל בני ישראל ואמרתם אלהם איש איש כי
יהיה זב מבשרו זובו טמא הוא׃

<span id="an_15:3">15:3</span> וזאת תהיה טמאתו בזובו רר בשרו את זובו או
החתים בשרו מזובו טמאתו הוא׃

<span id="an_15:4">15:4</span> כל המשכב אשר ישכב עליו הזב יטמא וכל הכלי
אשר ישב עליו יטמא׃

<span id="an_15:5">15:5</span> ואיש אשר יגע במשכבו יכבס בגדיו ורחץ במים
וטמא עד הערב׃

<span id="an_15:6">15:6</span> והישב על הכלי אשר ישב עליו הזב יכבס בגדיו
ורחץ במים וטמא עד הערב׃

<span id="an_15:7">15:7</span> והנגע בבשר הזב יכבס בגדיו ורחץ במים וטמא
עד הערב׃

<span id="an_15:8">15:8</span> וכי ירק הזב בטהור וכבס בגדיו ורחץ במים
וטמא עד הערב׃

<span id="an_15:9">15:9</span> וכל המרכב אשר ירכב עליו הזב יטמא׃

<span id="an_15:10">15:10</span> וכל הנגע בכל אשר יהיה תחתיו יטמא עד
הערב והנושא אותם יכבס בגדיו ורחץ במים וטמא עד הערב׃

<span id="an_15:11">15:11</span> וכל אשר יגע בו הזב וידיו לא שטף במים
וכבס בגדיו ורחץ במים וטמא עד הערב׃

<span id="an_15:12">15:12</span> וכלי חרש אשר יגע בו הזב ישבר וכל כלי עץ
ישטף במים׃

<span id="an_15:13">15:13</span> וכי יטהר הזב מזובו וספר לו שבעת ימים
לטהרתו וכבס בגדיו ורחץ בשרו במים חיים וטהר׃

<span id="an_15:14">15:14</span> וביום השמיני יקח לו שתי תרים או שני בני
יונה ובא לפני יהוה אל פתח אהל מועד ונתנם אל הכהן׃

<span id="an_15:15">15:15</span> ועשה אתם הכהן אחד חטאת והאחד עלה וכפר
עליו הכהן לפני יהוה מזובו׃

<span id="an_15:16">15:16</span> ואיש כי תצא ממנו שכבת זרע ורחץ במים את
כל בשרו וטמא עד הערב׃

<span id="an_15:17">15:17</span> וכל בגד וכל עור אשר יהיה עליו שכבת זרע
וכבס במים וטמא עד הערב׃

<span id="an_15:18">15:18</span> ואשה אשר ישכב איש אתה שכבת זרע ורחצו
במים וטמאו עד הערב׃

<span id="an_15:19">15:19</span> ואשה כי תהיה זבה דם יהיה זבה בבשרה שבעת
ימים תהיה בנדתה וכל הנגע בה יטמא עד הערב׃

<span id="an_15:20">15:20</span> וכל אשר תשכב עליו בנדתה יטמא וכל אשר
תשב עליו יטמא׃

<span id="an_15:21">15:21</span> וכל הנגע במשכבה יכבס בגדיו ורחץ במים
וטמא עד הערב׃

<span id="an_15:22">15:22</span> וכל הנגע בכל כלי אשר תשב עליו יכבס
בגדיו ורחץ במים וטמא עד הערב׃

<span id="an_15:23">15:23</span> ואם על המשכב הוא או על הכלי אשר הוא
ישבת עליו בנגעו בו יטמא עד הערב׃

<span id="an_15:24">15:24</span> ואם שכב ישכב איש אתה ותהי נדתה עליו
וטמא שבעת ימים וכל המשכב אשר ישכב עליו יטמא׃

<span id="an_15:25">15:25</span> ואשה כי יזוב זוב דמה ימים רבים בלא עת
נדתה או כי תזוב על נדתה כל ימי זוב טמאתה כימי נדתה תהיה טמאה הוא׃

<span id="an_15:26">15:26</span> כל המשכב אשר תשכב עליו כל ימי זובה
כמשכב נדתה יהיה לה וכל הכלי אשר תשב עליו טמא יהיה כטמאת נדתה׃

<span id="an_15:27">15:27</span> וכל הנוגע בם יטמא וכבס בגדיו ורחץ במים
וטמא עד הערב׃

<span id="an_15:28">15:28</span> ואם טהרה מזובה וספרה לה שבעת ימים ואחר
תטהר׃

<span id="an_15:29">15:29</span> וביום השמיני תקח לה שתי תרים או שני בני
יונה והביאה אותם אל הכהן אל פתח אהל מועד׃

<span id="an_15:30">15:30</span> ועשה הכהן את האחד חטאת ואת האחד עלה
וכפר עליה הכהן לפני יהוה מזוב טמאתה׃

<span id="an_15:31">15:31</span> והזרתם את בני ישראל מטמאתם ולא ימתו
בטמאתם בטמאם את משכני אשר בתוכם׃

<span id="an_15:32">15:32</span> זאת תורת הזב ואשר תצא ממנו שכבת זרע
לטמאה בה׃

<span id="an_15:33">15:33</span> והדוה בנדתה והזב את זובו לזכר ולנקבה
ולאיש אשר ישכב עם טמאה׃

<span id="an_16:1">16:1</span> וידבר יהוה אל משה אחרי מות שני בני אהרן
בקרבתם לפני יהוה וימתו׃

<span id="an_16:2">16:2</span> ויאמר יהוה אל משה דבר אל אהרן אחיך ואל
יבא בכל עת אל הקדש מבית לפרכת אל פני הכפרת אשר על הארן ולא ימות כי בענן
אראה על הכפרת׃

<span id="an_16:3">16:3</span> בזאת יבא אהרן אל הקדש בפר בן בקר לחטאת
ואיל לעלה׃

<span id="an_16:4">16:4</span> כתנת בד קדש ילבש ומכנסי בד יהיו על בשרו
ובאבנט בד יחגר ובמצנפת בד יצנף בגדי קדש הם ורחץ במים את בשרו ולבשם׃

<span id="an_16:5">16:5</span> ומאת עדת בני ישראל יקח שני שעירי עזים
לחטאת ואיל אחד לעלה׃

<span id="an_16:6">16:6</span> והקריב אהרן את פר החטאת אשר לו וכפר בעדו
ובעד ביתו׃

<span id="an_16:7">16:7</span> ולקח את שני השעירם והעמיד אתם לפני יהוה
פתח אהל מועד׃

<span id="an_16:8">16:8</span> ונתן אהרן על שני השעירם גורלות גורל אחד
ליהוה וגורל אחד לעזאזל׃

<span id="an_16:9">16:9</span> והקריב אהרן את השעיר אשר עלה עליו הגורל
ליהוה ועשהו חטאת׃

<span id="an_16:10">16:10</span> והשעיר אשר עלה עליו הגורל לעזאזל יעמד
חי לפני יהוה לכפר עליו לשלח אתו לעזאזל המדברה׃

<span id="an_16:11">16:11</span> והקריב אהרן את פר החטאת אשר לו וכפר
בעדו ובעד ביתו ושחט את פר החטאת אשר לו׃

<span id="an_16:12">16:12</span> ולקח מלא המחתה גחלי אש מעל המזבח מלפני
יהוה ומלא חפניו קטרת סמים דקה והביא מבית לפרכת׃

<span id="an_16:13">16:13</span> ונתן את הקטרת על האש לפני יהוה וכסה ענן
הקטרת את הכפרת אשר על העדות ולא ימות׃

<span id="an_16:14">16:14</span> ולקח מדם הפר והזה באצבעו על פני הכפרת
קדמה ולפני הכפרת יזה שבע פעמים מן הדם באצבעו׃

<span id="an_16:15">16:15</span> ושחט את שעיר החטאת אשר לעם והביא את דמו
אל מבית לפרכת ועשה את דמו כאשר עשה לדם הפר והזה אתו על הכפרת ולפני
הכפרת׃

<span id="an_16:16">16:16</span> וכפר על הקדש מטמאת בני ישראל ומפשעיהם
לכל חטאתם וכן יעשה לאהל מועד השכן אתם בתוך טמאתם׃

<span id="an_16:17">16:17</span> וכל אדם לא יהיה באהל מועד בבאו לכפר
בקדש עד צאתו וכפר בעדו ובעד ביתו ובעד כל קהל ישראל׃

<span id="an_16:18">16:18</span> ויצא אל המזבח אשר לפני יהוה וכפר עליו
ולקח מדם הפר ומדם השעיר ונתן על קרנות המזבח סביב׃

<span id="an_16:19">16:19</span> והזה עליו מן הדם באצבעו שבע פעמים וטהרו
וקדשו מטמאת בני ישראל׃

<span id="an_16:20">16:20</span> וכלה מכפר את הקדש ואת אהל מועד ואת
המזבח והקריב את השעיר החי׃

<span id="an_16:21">16:21</span> וסמך אהרן את שתי ידו על ראש השעיר החי
והתודה עליו את כל עונת בני ישראל ואת כל פשעיהם לכל חטאתם ונתן אתם על ראש
השעיר ושלח ביד איש עתי המדברה׃

<span id="an_16:22">16:22</span> ונשא השעיר עליו את כל עונתם אל ארץ גזרה
ושלח את השעיר במדבר׃

<span id="an_16:23">16:23</span> ובא אהרן אל אהל מועד ופשט את בגדי הבד
אשר לבש בבאו אל הקדש והניחם שם׃

<span id="an_16:24">16:24</span> ורחץ את בשרו במים במקום קדוש ולבש את
בגדיו ויצא ועשה את עלתו ואת עלת העם וכפר בעדו ובעד העם׃

<span id="an_16:25">16:25</span> ואת חלב החטאת יקטיר המזבחה׃

<span id="an_16:26">16:26</span> והמשלח את השעיר לעזאזל יכבס בגדיו ורחץ
את בשרו במים ואחרי כן יבוא אל המחנה׃

<span id="an_16:27">16:27</span> ואת פר החטאת ואת שעיר החטאת אשר הובא את
דמם לכפר בקדש יוציא אל מחוץ למחנה ושרפו באש את ערתם ואת בשרם ואת פרשם׃

<span id="an_16:28">16:28</span> והשרף אתם יכבס בגדיו ורחץ את בשרו במים
ואחרי כן יבוא אל המחנה׃

<span id="an_16:29">16:29</span> והיתה לכם לחקת עולם בחדש השביעי בעשור
לחדש תענו את נפשתיכם וכל מלאכה לא תעשו האזרח והגר הגר בתוככם׃

<span id="an_16:30">16:30</span> כי ביום הזה יכפר עליכם לטהר אתכם מכל
חטאתיכם לפני יהוה תטהרו׃

<span id="an_16:31">16:31</span> שבת שבתון היא לכם ועניתם את נפשתיכם חקת
עולם׃

<span id="an_16:32">16:32</span> וכפר הכהן אשר ימשח אתו ואשר ימלא את ידו
לכהן תחת אביו ולבש את בגדי הבד בגדי הקדש׃

<span id="an_16:33">16:33</span> וכפר את מקדש הקדש ואת אהל מועד ואת
המזבח יכפר ועל הכהנים ועל כל עם הקהל יכפר׃

<span id="an_16:34">16:34</span> והיתה זאת לכם לחקת עולם לכפר על בני
ישראל מכל חטאתם אחת בשנה ויעש כאשר צוה יהוה את משה׃

<span id="an_17:1">17:1</span> וידבר יהוה אל משה לאמר׃

<span id="an_17:2">17:2</span> דבר אל אהרן ואל בניו ואל כל בני ישראל
ואמרת אליהם זה הדבר אשר צוה יהוה לאמר׃

<span id="an_17:3">17:3</span> איש איש מבית ישראל אשר ישחט שור או כשב או
עז במחנה או אשר ישחט מחוץ למחנה׃

<span id="an_17:4">17:4</span> ואל פתח אהל מועד לא הביאו להקריב קרבן
ליהוה לפני משכן יהוה דם יחשב לאיש ההוא דם שפך ונכרת האיש ההוא מקרב עמו׃

<span id="an_17:5">17:5</span> למען אשר יביאו בני ישראל את זבחיהם אשר הם
זבחים על פני השדה והביאם ליהוה אל פתח אהל מועד אל הכהן וזבחו זבחי שלמים
ליהוה אותם׃

<span id="an_17:6">17:6</span> וזרק הכהן את הדם על מזבח יהוה פתח אהל
מועד והקטיר החלב לריח ניחח ליהוה׃

<span id="an_17:7">17:7</span> ולא יזבחו עוד את זבחיהם לשעירם אשר הם
זנים אחריהם חקת עולם תהיה זאת להם לדרתם׃

<span id="an_17:8">17:8</span> ואלהם תאמר איש איש מבית ישראל ומן הגר אשר
יגור בתוכם אשר יעלה עלה או זבח׃

<span id="an_17:9">17:9</span> ואל פתח אהל מועד לא יביאנו לעשות אתו
ליהוה ונכרת האיש ההוא מעמיו׃

<span id="an_17:10">17:10</span> ואיש איש מבית ישראל ומן הגר הגר בתוכם
אשר יאכל כל דם ונתתי פני בנפש האכלת את הדם והכרתי אתה מקרב עמה׃

<span id="an_17:11">17:11</span> כי נפש הבשר בדם הוא ואני נתתיו לכם על
המזבח לכפר על נפשתיכם כי הדם הוא בנפש יכפר׃

<span id="an_17:12">17:12</span> על כן אמרתי לבני ישראל כל נפש מכם לא
תאכל דם והגר הגר בתוככם לא יאכל דם׃

<span id="an_17:13">17:13</span> ואיש איש מבני ישראל ומן הגר הגר בתוכם
אשר יצוד ציד חיה או עוף אשר יאכל ושפך את דמו וכסהו בעפר׃

<span id="an_17:14">17:14</span> כי נפש כל בשר דמו בנפשו הוא ואמר לבני
ישראל דם כל בשר לא תאכלו כי נפש כל בשר דמו הוא כל אכליו יכרת׃

<span id="an_17:15">17:15</span> וכל נפש אשר תאכל נבלה וטרפה באזרח ובגר
וכבס בגדיו ורחץ במים וטמא עד הערב וטהר׃

<span id="an_17:16">17:16</span> ואם לא יכבס ובשרו לא ירחץ ונשא עונו׃

<span id="an_18:1">18:1</span> וידבר יהוה אל משה לאמר׃

<span id="an_18:2">18:2</span> דבר אל בני ישראל ואמרת אלהם אני יהוה
אלהיכם׃

<span id="an_18:3">18:3</span> כמעשה ארץ מצרים אשר ישבתם בה לא תעשו
וכמעשה ארץ כנען אשר אני מביא אתכם שמה לא תעשו ובחקתיהם לא תלכו׃

<span id="an_18:4">18:4</span> את משפטי תעשו ואת חקתי תשמרו ללכת בהם אני
יהוה אלהיכם׃

<span id="an_18:5">18:5</span> ושמרתם את חקתי ואת משפטי אשר יעשה אתם
האדם וחי בהם אני יהוה׃

<span id="an_18:6">18:6</span> איש איש אל כל שאר בשרו לא תקרבו לגלות
ערוה אני יהוה׃

<span id="an_18:7">18:7</span> ערות אביך וערות אמך לא תגלה אמך הוא לא
תגלה ערותה׃

<span id="an_18:8">18:8</span> ערות אשת אביך לא תגלה ערות אביך הוא׃

<span id="an_18:9">18:9</span> ערות אחותך בת אביך או בת אמך מולדת בית או
מולדת חוץ לא תגלה ערותן׃

<span id="an_18:10">18:10</span> ערות בת בנך או בת בתך לא תגלה ערותן כי
ערותך הנה׃

<span id="an_18:11">18:11</span> ערות בת אשת אביך מולדת אביך אחותך הוא
לא תגלה ערותה׃

<span id="an_18:12">18:12</span> ערות אחות אביך לא תגלה שאר אביך הוא׃

<span id="an_18:13">18:13</span> ערות אחות אמך לא תגלה כי שאר אמך הוא׃

<span id="an_18:14">18:14</span> ערות אחי אביך לא תגלה אל אשתו לא תקרב
דדתך הוא׃

<span id="an_18:15">18:15</span> ערות כלתך לא תגלה אשת בנך הוא לא תגלה
ערותה׃

<span id="an_18:16">18:16</span> ערות אשת אחיך לא תגלה ערות אחיך הוא׃

<span id="an_18:17">18:17</span> ערות אשה ובתה לא תגלה את בת בנה ואת בת
בתה לא תקח לגלות ערותה שארה הנה זמה הוא׃

<span id="an_18:18">18:18</span> ואשה אל אחתה לא תקח לצרר לגלות ערותה
עליה בחייה׃

<span id="an_18:19">18:19</span> ואל אשה בנדת טמאתה לא תקרב לגלות ערותה׃

<span id="an_18:20">18:20</span> ואל אשת עמיתך לא תתן שכבתך לזרע לטמאה
בה׃

<span id="an_18:21">18:21</span> ומזרעך לא תתן להעביר למלך ולא תחלל את
שם אלהיך אני יהוה׃

<span id="an_18:22">18:22</span> ואת זכר לא תשכב משכבי אשה תועבה הוא׃

<span id="an_18:23">18:23</span> ובכל בהמה לא תתן שכבתך לטמאה בה ואשה לא
תעמד לפני בהמה לרבעה תבל הוא׃

<span id="an_18:24">18:24</span> אל תטמאו בכל אלה כי בכל אלה נטמאו הגוים
אשר אני משלח מפניכם׃

<span id="an_18:25">18:25</span> ותטמא הארץ ואפקד עונה עליה ותקא הארץ את
ישביה׃

<span id="an_18:26">18:26</span> ושמרתם אתם את חקתי ואת משפטי ולא תעשו
מכל התועבת האלה האזרח והגר הגר בתוככם׃

<span id="an_18:27">18:27</span> כי את כל התועבת האל עשו אנשי הארץ אשר
לפניכם ותטמא הארץ׃

<span id="an_18:28">18:28</span> ולא תקיא הארץ אתכם בטמאכם אתה כאשר קאה
את הגוי אשר לפניכם׃

<span id="an_18:29">18:29</span> כי כל אשר יעשה מכל התועבות האלה ונכרתו
הנפשות העשת מקרב עמם׃

<span id="an_18:30">18:30</span> ושמרתם את משמרתי לבלתי עשות מחקות
התועבת אשר נעשו לפניכם ולא תטמאו בהם אני יהוה אלהיכם׃

<span id="an_19:1">19:1</span> וידבר יהוה אל משה לאמר׃

<span id="an_19:2">19:2</span> דבר אל כל עדת בני ישראל ואמרת אלהם קדשים
תהיו כי קדוש אני יהוה אלהיכם׃

<span id="an_19:3">19:3</span> איש אמו ואביו תיראו ואת שבתתי תשמרו אני
יהוה אלהיכם׃

<span id="an_19:4">19:4</span> אל תפנו אל האלילים ואלהי מסכה לא תעשו לכם
אני יהוה אלהיכם׃

<span id="an_19:5">19:5</span> וכי תזבחו זבח שלמים ליהוה לרצנכם תזבחהו׃

<span id="an_19:6">19:6</span> ביום זבחכם יאכל וממחרת והנותר עד יום
השלישי באש ישרף׃

<span id="an_19:7">19:7</span> ואם האכל יאכל ביום השלישי פגול הוא לא
ירצה׃

<span id="an_19:8">19:8</span> ואכליו עונו ישא כי את קדש יהוה חלל ונכרתה
הנפש ההוא מעמיה׃

<span id="an_19:9">19:9</span> ובקצרכם את קציר ארצכם לא תכלה פאת שדך
לקצר ולקט קצירך לא תלקט׃

<span id="an_19:10">19:10</span> וכרמך לא תעולל ופרט כרמך לא תלקט לעני
ולגר תעזב אתם אני יהוה אלהיכם׃

<span id="an_19:11">19:11</span> לא תגנבו ולא תכחשו ולא תשקרו איש
בעמיתו׃

<span id="an_19:12">19:12</span> ולא תשבעו בשמי לשקר וחללת את שם אלהיך
אני יהוה׃

<span id="an_19:13">19:13</span> לא תעשק את רעך ולא תגזל לא תלין פעלת
שכיר אתך עד בקר׃

<span id="an_19:14">19:14</span> לא תקלל חרש ולפני עור לא תתן מכשל ויראת
מאלהיך אני יהוה׃

<span id="an_19:15">19:15</span> לא תעשו עול במשפט לא תשא פני דל ולא
תהדר פני גדול בצדק תשפט עמיתך׃

<span id="an_19:16">19:16</span> לא תלך רכיל בעמיך לא תעמד על דם רעך אני
יהוה׃

<span id="an_19:17">19:17</span> לא תשנא את אחיך בלבבך הוכח תוכיח את
עמיתך ולא תשא עליו חטא׃

<span id="an_19:18">19:18</span> לא תקם ולא תטר את בני עמך ואהבת לרעך
כמוך אני יהוה׃

<span id="an_19:19">19:19</span> את חקתי תשמרו בהמתך לא תרביע כלאים שדך
לא תזרע כלאים ובגד כלאים שעטנז לא יעלה עליך׃

<span id="an_19:20">19:20</span> ואיש כי ישכב את אשה שכבת זרע והוא שפחה
נחרפת לאיש והפדה לא נפדתה או חפשה לא נתן לה בקרת תהיה לא יומתו כי לא
חפשה׃

<span id="an_19:21">19:21</span> והביא את אשמו ליהוה אל פתח אהל מועד איל
אשם׃

<span id="an_19:22">19:22</span> וכפר עליו הכהן באיל האשם לפני יהוה על
חטאתו אשר חטא ונסלח לו מחטאתו אשר חטא׃

<span id="an_19:23">19:23</span> וכי תבאו אל הארץ ונטעתם כל עץ מאכל
וערלתם ערלתו את פריו שלש שנים יהיה לכם ערלים לא יאכל׃

<span id="an_19:24">19:24</span> ובשנה הרביעת יהיה כל פריו קדש הלולים
ליהוה׃

<span id="an_19:25">19:25</span> ובשנה החמישת תאכלו את פריו להוסיף לכם
תבואתו אני יהוה אלהיכם׃

<span id="an_19:26">19:26</span> לא תאכלו על הדם לא תנחשו ולא תעוננו׃

<span id="an_19:27">19:27</span> לא תקפו פאת ראשכם ולא תשחית את פאת
זקנך׃

<span id="an_19:28">19:28</span> ושרט לנפש לא תתנו בבשרכם וכתבת קעקע לא
תתנו בכם אני יהוה׃

<span id="an_19:29">19:29</span> אל תחלל את בתך להזנותה ולא תזנה הארץ
ומלאה הארץ זמה׃

<span id="an_19:30">19:30</span> את שבתתי תשמרו ומקדשי תיראו אני יהוה׃

<span id="an_19:31">19:31</span> אל תפנו אל האבת ואל הידענים אל תבקשו
לטמאה בהם אני יהוה אלהיכם׃

<span id="an_19:32">19:32</span> מפני שיבה תקום והדרת פני זקן ויראת
מאלהיך אני יהוה׃

<span id="an_19:33">19:33</span> וכי יגור אתך גר בארצכם לא תונו אתו׃

<span id="an_19:34">19:34</span> כאזרח מכם יהיה לכם הגר הגר אתכם ואהבת
לו כמוך כי גרים הייתם בארץ מצרים אני יהוה אלהיכם׃

<span id="an_19:35">19:35</span> לא תעשו עול במשפט במדה במשקל ובמשורה׃

<span id="an_19:36">19:36</span> מאזני צדק אבני צדק איפת צדק והין צדק
יהיה לכם אני יהוה אלהיכם אשר הוצאתי אתכם מארץ מצרים׃

<span id="an_19:37">19:37</span> ושמרתם את כל חקתי ואת כל משפטי ועשיתם
אתם אני יהוה׃

<span id="an_20:1">20:1</span> וידבר יהוה אל משה לאמר׃

<span id="an_20:2">20:2</span> ואל בני ישראל תאמר איש איש מבני ישראל ומן
הגר הגר בישראל אשר יתן מזרעו למלך מות יומת עם הארץ ירגמהו באבן׃

<span id="an_20:3">20:3</span> ואני אתן את פני באיש ההוא והכרתי אתו מקרב
עמו כי מזרעו נתן למלך למען טמא את מקדשי ולחלל את שם קדשי׃

<span id="an_20:4">20:4</span> ואם העלם יעלימו עם הארץ את עיניהם מן האיש
ההוא בתתו מזרעו למלך לבלתי המית אתו׃

<span id="an_20:5">20:5</span> ושמתי אני את פני באיש ההוא ובמשפחתו
והכרתי אתו ואת כל הזנים אחריו לזנות אחרי המלך מקרב עמם׃

<span id="an_20:6">20:6</span> והנפש אשר תפנה אל האבת ואל הידענים לזנות
אחריהם ונתתי את פני בנפש ההוא והכרתי אתו מקרב עמו׃

<span id="an_20:7">20:7</span> והתקדשתם והייתם קדשים כי אני יהוה אלהיכם׃

<span id="an_20:8">20:8</span> ושמרתם את חקתי ועשיתם אתם אני יהוה
מקדשכם׃

<span id="an_20:9">20:9</span> כי איש איש אשר יקלל את אביו ואת אמו מות
יומת אביו ואמו קלל דמיו בו׃

<span id="an_20:10">20:10</span> ואיש אשר ינאף את אשת איש אשר ינאף את
אשת רעהו מות יומת הנאף והנאפת׃

<span id="an_20:11">20:11</span> ואיש אשר ישכב את אשת אביו ערות אביו גלה
מות יומתו שניהם דמיהם בם׃

<span id="an_20:12">20:12</span> ואיש אשר ישכב את כלתו מות יומתו שניהם
תבל עשו דמיהם בם׃

<span id="an_20:13">20:13</span> ואיש אשר ישכב את זכר משכבי אשה תועבה
עשו שניהם מות יומתו דמיהם בם׃

<span id="an_20:14">20:14</span> ואיש אשר יקח את אשה ואת אמה זמה הוא באש
ישרפו אתו ואתהן ולא תהיה זמה בתוככם׃

<span id="an_20:15">20:15</span> ואיש אשר יתן שכבתו בבהמה מות יומת ואת
הבהמה תהרגו׃

<span id="an_20:16">20:16</span> ואשה אשר תקרב אל כל בהמה לרבעה אתה
והרגת את האשה ואת הבהמה מות יומתו דמיהם בם׃

<span id="an_20:17">20:17</span> ואיש אשר יקח את אחתו בת אביו או בת אמו
וראה את ערותה והיא תראה את ערותו חסד הוא ונכרתו לעיני בני עמם ערות אחתו
גלה עונו ישא׃

<span id="an_20:18">20:18</span> ואיש אשר ישכב את אשה דוה וגלה את ערותה
את מקרה הערה והיא גלתה את מקור דמיה ונכרתו שניהם מקרב עמם׃

<span id="an_20:19">20:19</span> וערות אחות אמך ואחות אביך לא תגלה כי את
שארו הערה עונם ישאו׃

<span id="an_20:20">20:20</span> ואיש אשר ישכב את דדתו ערות דדו גלה חטאם
ישאו ערירים ימתו׃

<span id="an_20:21">20:21</span> ואיש אשר יקח את אשת אחיו נדה הוא ערות
אחיו גלה ערירים יהיו׃

<span id="an_20:22">20:22</span> ושמרתם את כל חקתי ואת כל משפטי ועשיתם
אתם ולא תקיא אתכם הארץ אשר אני מביא אתכם שמה לשבת בה׃

<span id="an_20:23">20:23</span> ולא תלכו בחקת הגוי אשר אני משלח מפניכם
כי את כל אלה עשו ואקץ בם׃

<span id="an_20:24">20:24</span> ואמר לכם אתם תירשו את אדמתם ואני אתננה
לכם לרשת אתה ארץ זבת חלב ודבש אני יהוה אלהיכם אשר הבדלתי אתכם מן העמים׃

<span id="an_20:25">20:25</span> והבדלתם בין הבהמה הטהרה לטמאה ובין העוף
הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר
הבדלתי לכם לטמא׃

<span id="an_20:26">20:26</span> והייתם לי קדשים כי קדוש אני יהוה ואבדל
אתכם מן העמים להיות לי׃

<span id="an_20:27">20:27</span> ואיש או אשה כי יהיה בהם אוב או ידעני
מות יומתו באבן ירגמו אתם דמיהם בם׃

<span id="an_21:1">21:1</span> ויאמר יהוה אל משה אמר אל הכהנים בני אהרן
ואמרת אלהם לנפש לא יטמא בעמיו׃

<span id="an_21:2">21:2</span> כי אם לשארו הקרב אליו לאמו ולאביו ולבנו
ולבתו ולאחיו׃

<span id="an_21:3">21:3</span> ולאחתו הבתולה הקרובה אליו אשר לא היתה
לאיש לה יטמא׃

<span id="an_21:4">21:4</span> לא יטמא בעל בעמיו להחלו׃

<span id="an_21:5">21:5</span> לא יקרחה קרחה בראשם ופאת זקנם לא יגלחו
ובבשרם לא ישרטו שרטת׃

<span id="an_21:6">21:6</span> קדשים יהיו לאלהיהם ולא יחללו שם אלהיהם כי
את אשי יהוה לחם אלהיהם הם מקריבם והיו קדש׃

<span id="an_21:7">21:7</span> אשה זנה וחללה לא יקחו ואשה גרושה מאישה לא
יקחו כי קדש הוא לאלהיו׃

<span id="an_21:8">21:8</span> וקדשתו כי את לחם אלהיך הוא מקריב קדש יהיה
לך כי קדוש אני יהוה מקדשכם׃

<span id="an_21:9">21:9</span> ובת איש כהן כי תחל לזנות את אביה היא
מחללת באש תשרף׃

<span id="an_21:10">21:10</span> והכהן הגדול מאחיו אשר יוצק על ראשו שמן
המשחה ומלא את ידו ללבש את הבגדים את ראשו לא יפרע ובגדיו לא יפרם׃

<span id="an_21:11">21:11</span> ועל כל נפשת מת לא יבא לאביו ולאמו לא
יטמא׃

<span id="an_21:12">21:12</span> ומן המקדש לא יצא ולא יחלל את מקדש אלהיו
כי נזר שמן משחת אלהיו עליו אני יהוה׃

<span id="an_21:13">21:13</span> והוא אשה בבתוליה יקח׃

<span id="an_21:14">21:14</span> אלמנה וגרושה וחללה זנה את אלה לא יקח כי
אם בתולה מעמיו יקח אשה׃

<span id="an_21:15">21:15</span> ולא יחלל זרעו בעמיו כי אני יהוה מקדשו׃

<span id="an_21:16">21:16</span> וידבר יהוה אל משה לאמר׃

<span id="an_21:17">21:17</span> דבר אל אהרן לאמר איש מזרעך לדרתם אשר
יהיה בו מום לא יקרב להקריב לחם אלהיו׃

<span id="an_21:18">21:18</span> כי כל איש אשר בו מום לא יקרב איש עור או
פסח או חרם או שרוע׃

<span id="an_21:19">21:19</span> או איש אשר יהיה בו שבר רגל או שבר יד׃

<span id="an_21:20">21:20</span> או גבן או דק או תבלל בעינו או גרב או
ילפת או מרוח אשך׃

<span id="an_21:21">21:21</span> כל איש אשר בו מום מזרע אהרן הכהן לא יגש
להקריב את אשי יהוה מום בו את לחם אלהיו לא יגש להקריב׃

<span id="an_21:22">21:22</span> לחם אלהיו מקדשי הקדשים ומן הקדשים יאכל׃

<span id="an_21:23">21:23</span> אך אל הפרכת לא יבא ואל המזבח לא יגש כי
מום בו ולא יחלל את מקדשי כי אני יהוה מקדשם׃

<span id="an_21:24">21:24</span> וידבר משה אל אהרן ואל בניו ואל כל בני
ישראל׃

<span id="an_22:1">22:1</span> וידבר יהוה אל משה לאמר׃

<span id="an_22:2">22:2</span> דבר אל אהרן ואל בניו וינזרו מקדשי בני
ישראל ולא יחללו את שם קדשי אשר הם מקדשים לי אני יהוה׃

<span id="an_22:3">22:3</span> אמר אלהם לדרתיכם כל איש אשר יקרב מכל
זרעכם אל הקדשים אשר יקדישו בני ישראל ליהוה וטמאתו עליו ונכרתה הנפש ההוא
מלפני אני יהוה׃

<span id="an_22:4">22:4</span> איש איש מזרע אהרן והוא צרוע או זב בקדשים
לא יאכל עד אשר יטהר והנגע בכל טמא נפש או איש אשר תצא ממנו שכבת זרע׃

<span id="an_22:5">22:5</span> או איש אשר יגע בכל שרץ אשר יטמא לו או
באדם אשר יטמא לו לכל טמאתו׃

<span id="an_22:6">22:6</span> נפש אשר תגע בו וטמאה עד הערב ולא יאכל מן
הקדשים כי אם רחץ בשרו במים׃

<span id="an_22:7">22:7</span> ובא השמש וטהר ואחר יאכל מן הקדשים כי לחמו
הוא׃

<span id="an_22:8">22:8</span> נבלה וטרפה לא יאכל לטמאה בה אני יהוה׃

<span id="an_22:9">22:9</span> ושמרו את משמרתי ולא ישאו עליו חטא ומתו בו
כי יחללהו אני יהוה מקדשם׃

<span id="an_22:10">22:10</span> וכל זר לא יאכל קדש תושב כהן ושכיר לא
יאכל קדש׃

<span id="an_22:11">22:11</span> וכהן כי יקנה נפש קנין כספו הוא יאכל בו
ויליד ביתו הם יאכלו בלחמו׃

<span id="an_22:12">22:12</span> ובת כהן כי תהיה לאיש זר הוא בתרומת
הקדשים לא תאכל׃

<span id="an_22:13">22:13</span> ובת כהן כי תהיה אלמנה וגרושה וזרע אין
לה ושבה אל בית אביה כנעוריה מלחם אביה תאכל וכל זר לא יאכל בו׃

<span id="an_22:14">22:14</span> ואיש כי יאכל קדש בשגגה ויסף חמשיתו עליו
ונתן לכהן את הקדש׃

<span id="an_22:15">22:15</span> ולא יחללו את קדשי בני ישראל את אשר
ירימו ליהוה׃

<span id="an_22:16">22:16</span> והשיאו אותם עון אשמה באכלם את קדשיהם כי
אני יהוה מקדשם׃

<span id="an_22:17">22:17</span> וידבר יהוה אל משה לאמר׃

<span id="an_22:18">22:18</span> דבר אל אהרן ואל בניו ואל כל בני ישראל
ואמרת אלהם איש איש מבית ישראל ומן הגר בישראל אשר יקריב קרבנו לכל נדריהם
ולכל נדבותם אשר יקריבו ליהוה לעלה׃

<span id="an_22:19">22:19</span> לרצנכם תמים זכר בבקר בכשבים ובעזים׃

<span id="an_22:20">22:20</span> כל אשר בו מום לא תקריבו כי לא לרצון
יהיה לכם׃

<span id="an_22:21">22:21</span> ואיש כי יקריב זבח שלמים ליהוה לפלא נדר
או לנדבה בבקר או בצאן תמים יהיה לרצון כל מום לא יהיה בו׃

<span id="an_22:22">22:22</span> עורת או שבור או חרוץ או יבלת או גרב או
ילפת לא תקריבו אלה ליהוה ואשה לא תתנו מהם על המזבח ליהוה׃

<span id="an_22:23">22:23</span> ושור ושה שרוע וקלוט נדבה תעשה אתו ולנדר
לא ירצה׃

<span id="an_22:24">22:24</span> ומעוך וכתות ונתוק וכרות לא תקריבו ליהוה
ובארצכם לא תעשו׃

<span id="an_22:25">22:25</span> ומיד בן נכר לא תקריבו את לחם אלהיכם מכל
אלה כי משחתם בהם מום בם לא ירצו לכם׃

<span id="an_22:26">22:26</span> וידבר יהוה אל משה לאמר׃

<span id="an_22:27">22:27</span> שור או כשב או עז כי יולד והיה שבעת ימים
תחת אמו ומיום השמיני והלאה ירצה לקרבן אשה ליהוה׃

<span id="an_22:28">22:28</span> ושור או שה אתו ואת בנו לא תשחטו ביום
אחד׃

<span id="an_22:29">22:29</span> וכי תזבחו זבח תודה ליהוה לרצנכם תזבחו׃

<span id="an_22:30">22:30</span> ביום ההוא יאכל לא תותירו ממנו עד בקר
אני יהוה׃

<span id="an_22:31">22:31</span> ושמרתם מצותי ועשיתם אתם אני יהוה׃

<span id="an_22:32">22:32</span> ולא תחללו את שם קדשי ונקדשתי בתוך בני
ישראל אני יהוה מקדשכם׃

<span id="an_22:33">22:33</span> המוציא אתכם מארץ מצרים להיות לכם לאלהים
אני יהוה׃

<span id="an_23:1">23:1</span> וידבר יהוה אל משה לאמר׃

<span id="an_23:2">23:2</span> דבר אל בני ישראל ואמרת אלהם מועדי יהוה
אשר תקראו אתם מקראי קדש אלה הם מועדי׃

<span id="an_23:3">23:3</span> ששת ימים תעשה מלאכה וביום השביעי שבת
שבתון מקרא קדש כל מלאכה לא תעשו שבת הוא ליהוה בכל מושבתיכם׃

<span id="an_23:4">23:4</span> אלה מועדי יהוה מקראי קדש אשר תקראו אתם
במועדם׃

<span id="an_23:5">23:5</span> בחדש הראשון בארבעה עשר לחדש בין הערבים
פסח ליהוה׃

<span id="an_23:6">23:6</span> ובחמשה עשר יום לחדש הזה חג המצות ליהוה
שבעת ימים מצות תאכלו׃

<span id="an_23:7">23:7</span> ביום הראשון מקרא קדש יהיה לכם כל מלאכת
עבדה לא תעשו׃

<span id="an_23:8">23:8</span> והקרבתם אשה ליהוה שבעת ימים ביום השביעי
מקרא קדש כל מלאכת עבדה לא תעשו׃

<span id="an_23:9">23:9</span> וידבר יהוה אל משה לאמר׃

<span id="an_23:10">23:10</span> דבר אל בני ישראל ואמרת אלהם כי תבאו אל
הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן׃

<span id="an_23:11">23:11</span> והניף את העמר לפני יהוה לרצנכם ממחרת
השבת יניפנו הכהן׃

<span id="an_23:12">23:12</span> ועשיתם ביום הניפכם את העמר כבש תמים בן
שנתו לעלה ליהוה׃

<span id="an_23:13">23:13</span> ומנחתו שני עשרנים סלת בלולה בשמן אשה
ליהוה ריח ניחח ונסכה יין רביעת ההין׃

<span id="an_23:14">23:14</span> ולחם וקלי וכרמל לא תאכלו עד עצם היום
הזה עד הביאכם את קרבן אלהיכם חקת עולם לדרתיכם בכל משבתיכם׃

<span id="an_23:15">23:15</span> וספרתם לכם ממחרת השבת מיום הביאכם את
עמר התנופה שבע שבתות תמימת תהיינה׃

<span id="an_23:16">23:16</span> עד ממחרת השבת השביעת תספרו חמשים יום
והקרבתם מנחה חדשה ליהוה׃

<span id="an_23:17">23:17</span> ממושבתיכם תביאו לחם תנופה שתים שני
עשרנים סלת תהיינה חמץ תאפינה בכורים ליהוה׃

<span id="an_23:18">23:18</span> והקרבתם על הלחם שבעת כבשים תמימם בני
שנה ופר בן בקר אחד ואילם שנים יהיו עלה ליהוה ומנחתם ונסכיהם אשה ריח ניחח
ליהוה׃

<span id="an_23:19">23:19</span> ועשיתם שעיר עזים אחד לחטאת ושני כבשים
בני שנה לזבח שלמים׃

<span id="an_23:20">23:20</span> והניף הכהן אתם על לחם הבכורים תנופה
לפני יהוה על שני כבשים קדש יהיו ליהוה לכהן׃

<span id="an_23:21">23:21</span> וקראתם בעצם היום הזה מקרא קדש יהיה לכם
כל מלאכת עבדה לא תעשו חקת עולם בכל מושבתיכם לדרתיכם׃

<span id="an_23:22">23:22</span> ובקצרכם את קציר ארצכם לא תכלה פאת שדך
בקצרך ולקט קצירך לא תלקט לעני ולגר תעזב אתם אני יהוה אלהיכם׃

<span id="an_23:23">23:23</span> וידבר יהוה אל משה לאמר׃

<span id="an_23:24">23:24</span> דבר אל בני ישראל לאמר בחדש השביעי באחד
לחדש יהיה לכם שבתון זכרון תרועה מקרא קדש׃

<span id="an_23:25">23:25</span> כל מלאכת עבדה לא תעשו והקרבתם אשה
ליהוה׃

<span id="an_23:26">23:26</span> וידבר יהוה אל משה לאמר׃

<span id="an_23:27">23:27</span> אך בעשור לחדש השביעי הזה יום הכפרים הוא
מקרא קדש יהיה לכם ועניתם את נפשתיכם והקרבתם אשה ליהוה׃

<span id="an_23:28">23:28</span> וכל מלאכה לא תעשו בעצם היום הזה כי יום
כפרים הוא לכפר עליכם לפני יהוה אלהיכם׃

<span id="an_23:29">23:29</span> כי כל הנפש אשר לא תענה בעצם היום הזה
ונכרתה מעמיה׃

<span id="an_23:30">23:30</span> וכל הנפש אשר תעשה כל מלאכה בעצם היום
הזה והאבדתי את הנפש ההוא מקרב עמה׃

<span id="an_23:31">23:31</span> כל מלאכה לא תעשו חקת עולם לדרתיכם בכל
משבתיכם׃

<span id="an_23:32">23:32</span> שבת שבתון הוא לכם ועניתם את נפשתיכם
בתשעה לחדש בערב מערב עד ערב תשבתו שבתכם׃

<span id="an_23:33">23:33</span> וידבר יהוה אל משה לאמר׃

<span id="an_23:34">23:34</span> דבר אל בני ישראל לאמר בחמשה עשר יום
לחדש השביעי הזה חג הסכות שבעת ימים ליהוה׃

<span id="an_23:35">23:35</span> ביום הראשון מקרא קדש כל מלאכת עבדה לא
תעשו׃

<span id="an_23:36">23:36</span> שבעת ימים תקריבו אשה ליהוה ביום השמיני
מקרא קדש יהיה לכם והקרבתם אשה ליהוה עצרת הוא כל מלאכת עבדה לא תעשו׃

<span id="an_23:37">23:37</span> אלה מועדי יהוה אשר תקראו אתם מקראי קדש
להקריב אשה ליהוה עלה ומנחה זבח ונסכים דבר יום ביומו׃

<span id="an_23:38">23:38</span> מלבד שבתת יהוה ומלבד מתנותיכם ומלבד כל
נדריכם ומלבד כל נדבותיכם אשר תתנו ליהוה׃

<span id="an_23:39">23:39</span> אך בחמשה עשר יום לחדש השביעי באספכם את
תבואת הארץ תחגו את חג יהוה שבעת ימים ביום הראשון שבתון וביום השמיני
שבתון׃

<span id="an_23:40">23:40</span> ולקחתם לכם ביום הראשון פרי עץ הדר כפת
תמרים וענף עץ עבת וערבי נחל ושמחתם לפני יהוה אלהיכם שבעת ימים׃

<span id="an_23:41">23:41</span> וחגתם אתו חג ליהוה שבעת ימים בשנה חקת
עולם לדרתיכם בחדש השביעי תחגו אתו׃

<span id="an_23:42">23:42</span> בסכת תשבו שבעת ימים כל האזרח בישראל
ישבו בסכת׃

<span id="an_23:43">23:43</span> למען ידעו דרתיכם כי בסכות הושבתי את בני
ישראל בהוציאי אותם מארץ מצרים אני יהוה אלהיכם׃

<span id="an_23:44">23:44</span> וידבר משה את מעדי יהוה אל בני ישראל׃

<span id="an_24:1">24:1</span> וידבר יהוה אל משה לאמר׃

<span id="an_24:2">24:2</span> צו את בני ישראל ויקחו אליך שמן זית זך
כתית למאור להעלת נר תמיד׃

<span id="an_24:3">24:3</span> מחוץ לפרכת העדת באהל מועד יערך אתו אהרן
מערב עד בקר לפני יהוה תמיד חקת עולם לדרתיכם׃

<span id="an_24:4">24:4</span> על המנרה הטהרה יערך את הנרות לפני יהוה
תמיד׃

<span id="an_24:5">24:5</span> ולקחת סלת ואפית אתה שתים עשרה חלות שני
עשרנים יהיה החלה האחת׃

<span id="an_24:6">24:6</span> ושמת אותם שתים מערכות שש המערכת על השלחן
הטהר לפני יהוה׃

<span id="an_24:7">24:7</span> ונתת על המערכת לבנה זכה והיתה ללחם לאזכרה
אשה ליהוה׃

<span id="an_24:8">24:8</span> ביום השבת ביום השבת יערכנו לפני יהוה תמיד
מאת בני ישראל ברית עולם׃

<span id="an_24:9">24:9</span> והיתה לאהרן ולבניו ואכלהו במקום קדש כי
קדש קדשים הוא לו מאשי יהוה חק עולם׃

<span id="an_24:10">24:10</span> ויצא בן אשה ישראלית והוא בן איש מצרי
בתוך בני ישראל וינצו במחנה בן הישראלית ואיש הישראלי׃

<span id="an_24:11">24:11</span> ויקב בן האשה הישראלית את השם ויקלל
ויביאו אתו אל משה ושם אמו שלמית בת דברי למטה דן׃

<span id="an_24:12">24:12</span> ויניחהו במשמר לפרש להם על פי יהוה׃

<span id="an_24:13">24:13</span> וידבר יהוה אל משה לאמר׃

<span id="an_24:14">24:14</span> הוצא את המקלל אל מחוץ למחנה וסמכו כל
השמעים את ידיהם על ראשו ורגמו אתו כל העדה׃

<span id="an_24:15">24:15</span> ואל בני ישראל תדבר לאמר איש איש כי יקלל
אלהיו ונשא חטאו׃

<span id="an_24:16">24:16</span> ונקב שם יהוה מות יומת רגום ירגמו בו כל
העדה כגר כאזרח בנקבו שם יומת׃

<span id="an_24:17">24:17</span> ואיש כי יכה כל נפש אדם מות יומת׃

<span id="an_24:18">24:18</span> ומכה נפש בהמה ישלמנה נפש תחת נפש׃

<span id="an_24:19">24:19</span> ואיש כי יתן מום בעמיתו כאשר עשה כן יעשה
לו׃

<span id="an_24:20">24:20</span> שבר תחת שבר עין תחת עין שן תחת שן כאשר
יתן מום באדם כן ינתן בו׃

<span id="an_24:21">24:21</span> ומכה בהמה ישלמנה ומכה אדם יומת׃

<span id="an_24:22">24:22</span> משפט אחד יהיה לכם כגר כאזרח יהיה כי אני
יהוה אלהיכם׃

<span id="an_24:23">24:23</span> וידבר משה אל בני ישראל ויוציאו את המקלל
אל מחוץ למחנה וירגמו אתו אבן ובני ישראל עשו כאשר צוה יהוה את משה׃

<span id="an_25:1">25:1</span> וידבר יהוה אל משה בהר סיני לאמר׃

<span id="an_25:2">25:2</span> דבר אל בני ישראל ואמרת אלהם כי תבאו אל
הארץ אשר אני נתן לכם ושבתה הארץ שבת ליהוה׃

<span id="an_25:3">25:3</span> שש שנים תזרע שדך ושש שנים תזמר כרמך ואספת
את תבואתה׃

<span id="an_25:4">25:4</span> ובשנה השביעת שבת שבתון יהיה לארץ שבת
ליהוה שדך לא תזרע וכרמך לא תזמר׃

<span id="an_25:5">25:5</span> את ספיח קצירך לא תקצור ואת ענבי נזירך לא
תבצר שנת שבתון יהיה לארץ׃

<span id="an_25:6">25:6</span> והיתה שבת הארץ לכם לאכלה לך ולעבדך ולאמתך
ולשכירך ולתושבך הגרים עמך׃

<span id="an_25:7">25:7</span> ולבהמתך ולחיה אשר בארצך תהיה כל תבואתה
לאכל׃

<span id="an_25:8">25:8</span> וספרת לך שבע שבתת שנים שבע שנים שבע פעמים
והיו לך ימי שבע שבתת השנים תשע וארבעים שנה׃

<span id="an_25:9">25:9</span> והעברת שופר תרועה בחדש השבעי בעשור לחדש
ביום הכפרים תעבירו שופר בכל ארצכם׃

<span id="an_25:10">25:10</span> וקדשתם את שנת החמשים שנה וקראתם דרור
בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשבו׃

<span id="an_25:11">25:11</span> יובל הוא שנת החמשים שנה תהיה לכם לא
תזרעו ולא תקצרו את ספיחיה ולא תבצרו את נזריה׃

<span id="an_25:12">25:12</span> כי יובל הוא קדש תהיה לכם מן השדה תאכלו
את תבואתה׃

<span id="an_25:13">25:13</span> בשנת היובל הזאת תשבו איש אל אחזתו׃

<span id="an_25:14">25:14</span> וכי תמכרו ממכר לעמיתך או קנה מיד עמיתך
אל תונו איש את אחיו׃

<span id="an_25:15">25:15</span> במספר שנים אחר היובל תקנה מאת עמיתך
במספר שני תבואת ימכר לך׃

<span id="an_25:16">25:16</span> לפי רב השנים תרבה מקנתו ולפי מעט השנים
תמעיט מקנתו כי מספר תבואת הוא מכר לך׃

<span id="an_25:17">25:17</span> ולא תונו איש את עמיתו ויראת מאלהיך כי
אני יהוה אלהיכם׃

<span id="an_25:18">25:18</span> ועשיתם את חקתי ואת משפטי תשמרו ועשיתם
אתם וישבתם על הארץ לבטח׃

<span id="an_25:19">25:19</span> ונתנה הארץ פריה ואכלתם לשבע וישבתם לבטח
עליה׃

<span id="an_25:20">25:20</span> וכי תאמרו מה נאכל בשנה השביעת הן לא
נזרע ולא נאסף את תבואתנו׃

<span id="an_25:21">25:21</span> וצויתי את ברכתי לכם בשנה הששית ועשת את
התבואה לשלש השנים׃

<span id="an_25:22">25:22</span> וזרעתם את השנה השמינת ואכלתם מן התבואה
ישן עד השנה התשיעת עד בוא תבואתה תאכלו ישן׃

<span id="an_25:23">25:23</span> והארץ לא תמכר לצמתת כי לי הארץ כי גרים
ותושבים אתם עמדי׃

<span id="an_25:24">25:24</span> ובכל ארץ אחזתכם גאלה תתנו לארץ׃

<span id="an_25:25">25:25</span> כי ימוך אחיך ומכר מאחזתו ובא גאלו הקרב
אליו וגאל את ממכר אחיו׃

<span id="an_25:26">25:26</span> ואיש כי לא יהיה לו גאל והשיגה ידו ומצא
כדי גאלתו׃

<span id="an_25:27">25:27</span> וחשב את שני ממכרו והשיב את העדף לאיש
אשר מכר לו ושב לאחזתו׃

<span id="an_25:28">25:28</span> ואם לא מצאה ידו די השיב לו והיה ממכרו
ביד הקנה אתו עד שנת היובל ויצא ביבל ושב לאחזתו׃

<span id="an_25:29">25:29</span> ואיש כי ימכר בית מושב עיר חומה והיתה
גאלתו עד תם שנת ממכרו ימים תהיה גאלתו׃

<span id="an_25:30">25:30</span> ואם לא יגאל עד מלאת לו שנה תמימה וקם
הבית אשר בעיר אשר לא חמה לצמיתת לקנה אתו לדרתיו לא יצא ביבל׃

<span id="an_25:31">25:31</span> ובתי החצרים אשר אין להם חמה סביב על שדה
הארץ יחשב גאלה תהיה לו וביבל יצא׃

<span id="an_25:32">25:32</span> וערי הלוים בתי ערי אחזתם גאלת עולם תהיה
ללוים׃

<span id="an_25:33">25:33</span> ואשר יגאל מן הלוים ויצא ממכר בית ועיר
אחזתו ביבל כי בתי ערי הלוים הוא אחזתם בתוך בני ישראל׃

<span id="an_25:34">25:34</span> ושדה מגרש עריהם לא ימכר כי אחזת עולם
הוא להם׃

<span id="an_25:35">25:35</span> וכי ימוך אחיך ומטה ידו עמך והחזקת בו גר
ותושב וחי עמך׃

<span id="an_25:36">25:36</span> אל תקח מאתו נשך ותרבית ויראת מאלהיך וחי
אחיך עמך׃

<span id="an_25:37">25:37</span> את כספך לא תתן לו בנשך ובמרבית לא תתן
אכלך׃

<span id="an_25:38">25:38</span> אני יהוה אלהיכם אשר הוצאתי אתכם מארץ
מצרים לתת לכם את ארץ כנען להיות לכם לאלהים׃

<span id="an_25:39">25:39</span> וכי ימוך אחיך עמך ונמכר לך לא תעבד בו
עבדת עבד׃

<span id="an_25:40">25:40</span> כשכיר כתושב יהיה עמך עד שנת היבל יעבד
עמך׃

<span id="an_25:41">25:41</span> ויצא מעמך הוא ובניו עמו ושב אל משפחתו
ואל אחזת אבתיו ישוב׃

<span id="an_25:42">25:42</span> כי עבדי הם אשר הוצאתי אתם מארץ מצרים לא
ימכרו ממכרת עבד׃

<span id="an_25:43">25:43</span> לא תרדה בו בפרך ויראת מאלהיך׃

<span id="an_25:44">25:44</span> ועבדך ואמתך אשר יהיו לך מאת הגוים אשר
סביבתיכם מהם תקנו עבד ואמה׃

<span id="an_25:45">25:45</span> וגם מבני התושבים הגרים עמכם מהם תקנו
וממשפחתם אשר עמכם אשר הולידו בארצכם והיו לכם לאחזה׃

<span id="an_25:46">25:46</span> והתנחלתם אתם לבניכם אחריכם לרשת אחזה
לעלם בהם תעבדו ובאחיכם בני ישראל איש באחיו לא תרדה בו בפרך׃

<span id="an_25:47">25:47</span> וכי תשיג יד גר ותושב עמך ומך אחיך עמו
ונמכר לגר תושב עמך או לעקר משפחת גר׃

<span id="an_25:48">25:48</span> אחרי נמכר גאלה תהיה לו אחד מאחיו
יגאלנו׃

<span id="an_25:49">25:49</span> או דדו או בן דדו יגאלנו או משאר בשרו
ממשפחתו יגאלנו או השיגה ידו ונגאל׃

<span id="an_25:50">25:50</span> וחשב עם קנהו משנת המכרו לו עד שנת היבל
והיה כסף ממכרו במספר שנים כימי שכיר יהיה עמו׃

<span id="an_25:51">25:51</span> אם עוד רבות בשנים לפיהן ישיב גאלתו מכסף
מקנתו׃

<span id="an_25:52">25:52</span> ואם מעט נשאר בשנים עד שנת היבל וחשב לו
כפי שניו ישיב את גאלתו׃

<span id="an_25:53">25:53</span> כשכיר שנה בשנה יהיה עמו לא ירדנו בפרך
לעיניך׃

<span id="an_25:54">25:54</span> ואם לא יגאל באלה ויצא בשנת היבל הוא
ובניו עמו׃

<span id="an_25:55">25:55</span> כי לי בני ישראל עבדים עבדי הם אשר
הוצאתי אותם מארץ מצרים אני יהוה אלהיכם׃

<span id="an_26:1">26:1</span> לא תעשו לכם אלילם ופסל ומצבה לא תקימו לכם
ואבן משכית לא תתנו בארצכם להשתחות עליה כי אני יהוה אלהיכם׃

<span id="an_26:2">26:2</span> את שבתתי תשמרו ומקדשי תיראו אני יהוה׃

<span id="an_26:3">26:3</span> אם בחקתי תלכו ואת מצותי תשמרו ועשיתם אתם׃

<span id="an_26:4">26:4</span> ונתתי גשמיכם בעתם ונתנה הארץ יבולה ועץ
השדה יתן פריו׃

<span id="an_26:5">26:5</span> והשיג לכם דיש את בציר ובציר ישיג את זרע
ואכלתם לחמכם לשבע וישבתם לבטח בארצכם׃

<span id="an_26:6">26:6</span> ונתתי שלום בארץ ושכבתם ואין מחריד והשבתי
חיה רעה מן הארץ וחרב לא תעבר בארצכם׃

<span id="an_26:7">26:7</span> ורדפתם את איביכם ונפלו לפניכם לחרב׃

<span id="an_26:8">26:8</span> ורדפו מכם חמשה מאה ומאה מכם רבבה ירדפו
ונפלו איביכם לפניכם לחרב׃

<span id="an_26:9">26:9</span> ופניתי אליכם והפריתי אתכם והרביתי אתכם
והקימתי את בריתי אתכם׃

<span id="an_26:10">26:10</span> ואכלתם ישן נושן וישן מפני חדש תוציאו׃

<span id="an_26:11">26:11</span> ונתתי משכני בתוככם ולא תגעל נפשי אתכם׃

<span id="an_26:12">26:12</span> והתהלכתי בתוככם והייתי לכם לאלהים ואתם
תהיו לי לעם׃

<span id="an_26:13">26:13</span> אני יהוה אלהיכם אשר הוצאתי אתכם מארץ
מצרים מהית להם עבדים ואשבר מטת עלכם ואולך אתכם קוממיות׃

<span id="an_26:14">26:14</span> ואם לא תשמעו לי ולא תעשו את כל המצות
האלה׃

<span id="an_26:15">26:15</span> ואם בחקתי תמאסו ואם את משפטי תגעל נפשכם
לבלתי עשות את כל מצותי להפרכם את בריתי׃

<span id="an_26:16">26:16</span> אף אני אעשה זאת לכם והפקדתי עליכם בהלה
את השחפת ואת הקדחת מכלות עינים ומדיבת נפש וזרעתם לריק זרעכם ואכלהו
איביכם׃

<span id="an_26:17">26:17</span> ונתתי פני בכם ונגפתם לפני איביכם ורדו
בכם שנאיכם ונסתם ואין רדף אתכם׃

<span id="an_26:18">26:18</span> ואם עד אלה לא תשמעו לי ויספתי ליסרה
אתכם שבע על חטאתיכם׃

<span id="an_26:19">26:19</span> ושברתי את גאון עזכם ונתתי את שמיכם
כברזל ואת ארצכם כנחשה׃

<span id="an_26:20">26:20</span> ותם לריק כחכם ולא תתן ארצכם את יבולה
ועץ הארץ לא יתן פריו׃

<span id="an_26:21">26:21</span> ואם תלכו עמי קרי ולא תאבו לשמע לי
ויספתי עליכם מכה שבע כחטאתיכם׃

<span id="an_26:22">26:22</span> והשלחתי בכם את חית השדה ושכלה אתכם
והכריתה את בהמתכם והמעיטה אתכם ונשמו דרכיכם׃

<span id="an_26:23">26:23</span> ואם באלה לא תוסרו לי והלכתם עמי קרי׃

<span id="an_26:24">26:24</span> והלכתי אף אני עמכם בקרי והכיתי אתכם גם
אני שבע על חטאתיכם׃

<span id="an_26:25">26:25</span> והבאתי עליכם חרב נקמת נקם ברית ונאספתם
אל עריכם ושלחתי דבר בתוככם ונתתם ביד אויב׃

<span id="an_26:26">26:26</span> בשברי לכם מטה לחם ואפו עשר נשים לחמכם
בתנור אחד והשיבו לחמכם במשקל ואכלתם ולא תשבעו׃

<span id="an_26:27">26:27</span> ואם בזאת לא תשמעו לי והלכתם עמי בקרי׃

<span id="an_26:28">26:28</span> והלכתי עמכם בחמת קרי ויסרתי אתכם אף אני
שבע על חטאתיכם׃

<span id="an_26:29">26:29</span> ואכלתם בשר בניכם ובשר בנתיכם תאכלו׃

<span id="an_26:30">26:30</span> והשמדתי את במתיכם והכרתי את חמניכם
ונתתי את פגריכם על פגרי גלוליכם וגעלה נפשי אתכם׃

<span id="an_26:31">26:31</span> ונתתי את עריכם חרבה והשמותי את מקדשיכם
ולא אריח בריח ניחחכם׃

<span id="an_26:32">26:32</span> והשמתי אני את הארץ ושממו עליה איביכם
הישבים בה׃

<span id="an_26:33">26:33</span> ואתכם אזרה בגוים והריקתי אחריכם חרב
והיתה ארצכם שממה ועריכם יהיו חרבה׃

<span id="an_26:34">26:34</span> אז תרצה הארץ את שבתתיה כל ימי השמה ואתם
בארץ איביכם אז תשבת הארץ והרצת את שבתתיה׃

<span id="an_26:35">26:35</span> כל ימי השמה תשבת את אשר לא שבתה
בשבתתיכם בשבתכם עליה׃

<span id="an_26:36">26:36</span> והנשארים בכם והבאתי מרך בלבבם בארצת
איביהם ורדף אתם קול עלה נדף ונסו מנסת חרב ונפלו ואין רדף׃

<span id="an_26:37">26:37</span> וכשלו איש באחיו כמפני חרב ורדף אין ולא
תהיה לכם תקומה לפני איביכם׃

<span id="an_26:38">26:38</span> ואבדתם בגוים ואכלה אתכם ארץ איביכם׃

<span id="an_26:39">26:39</span> והנשארים בכם ימקו בעונם בארצת איביכם
ואף בעונת אבתם אתם ימקו׃

<span id="an_26:40">26:40</span> והתודו את עונם ואת עון אבתם במעלם אשר
מעלו בי ואף אשר הלכו עמי בקרי׃

<span id="an_26:41">26:41</span> אף אני אלך עמם בקרי והבאתי אתם בארץ
איביהם או אז יכנע לבבם הערל ואז ירצו את עונם׃

<span id="an_26:42">26:42</span> וזכרתי את בריתי יעקוב ואף את בריתי יצחק
ואף את בריתי אברהם אזכר והארץ אזכר׃

<span id="an_26:43">26:43</span> והארץ תעזב מהם ותרץ את שבתתיה בהשמה מהם
והם ירצו את עונם יען וביען במשפטי מאסו ואת חקתי געלה נפשם׃

<span id="an_26:44">26:44</span> ואף גם זאת בהיותם בארץ איביהם לא מאסתים
ולא געלתים לכלתם להפר בריתי אתם כי אני יהוה אלהיהם׃

<span id="an_26:45">26:45</span> וזכרתי להם ברית ראשנים אשר הוצאתי אתם
מארץ מצרים לעיני הגוים להית להם לאלהים אני יהוה׃

<span id="an_26:46">26:46</span> אלה החקים והמשפטים והתורת אשר נתן יהוה
בינו ובין בני ישראל בהר סיני ביד משה׃

<span id="an_27:1">27:1</span> וידבר יהוה אל משה לאמר׃

<span id="an_27:2">27:2</span> דבר אל בני ישראל ואמרת אלהם איש כי יפלא
נדר בערכך נפשת ליהוה׃

<span id="an_27:3">27:3</span> והיה ערכך הזכר מבן עשרים שנה ועד בן ששים
שנה והיה ערכך חמשים שקל כסף בשקל הקדש׃

<span id="an_27:4">27:4</span> ואם נקבה הוא והיה ערכך שלשים שקל׃

<span id="an_27:5">27:5</span> ואם מבן חמש שנים ועד בן עשרים שנה והיה
ערכך הזכר עשרים שקלים ולנקבה עשרת שקלים׃

<span id="an_27:6">27:6</span> ואם מבן חדש ועד בן חמש שנים והיה ערכך
הזכר חמשה שקלים כסף ולנקבה ערכך שלשת שקלים כסף׃

<span id="an_27:7">27:7</span> ואם מבן ששים שנה ומעלה אם זכר והיה ערכך
חמשה עשר שקל ולנקבה עשרה שקלים׃

<span id="an_27:8">27:8</span> ואם מך הוא מערכך והעמידו לפני הכהן והעריך
אתו הכהן על פי אשר תשיג יד הנדר יעריכנו הכהן׃

<span id="an_27:9">27:9</span> ואם בהמה אשר יקריבו ממנה קרבן ליהוה כל
אשר יתן ממנו ליהוה יהיה קדש׃

<span id="an_27:10">27:10</span> לא יחליפנו ולא ימיר אתו טוב ברע או רע
בטוב ואם המר ימיר בהמה בבהמה והיה הוא ותמורתו יהיה קדש׃

<span id="an_27:11">27:11</span> ואם כל בהמה טמאה אשר לא יקריבו ממנה
קרבן ליהוה והעמיד את הבהמה לפני הכהן׃

<span id="an_27:12">27:12</span> והעריך הכהן אתה בין טוב ובין רע כערכך
הכהן כן יהיה׃

<span id="an_27:13">27:13</span> ואם גאל יגאלנה ויסף חמישתו על ערכך׃

<span id="an_27:14">27:14</span> ואיש כי יקדש את ביתו קדש ליהוה והעריכו
הכהן בין טוב ובין רע כאשר יעריך אתו הכהן כן יקום׃

<span id="an_27:15">27:15</span> ואם המקדיש יגאל את ביתו ויסף חמישית כסף
ערכך עליו והיה לו׃

<span id="an_27:16">27:16</span> ואם משדה אחזתו יקדיש איש ליהוה והיה
ערכך לפי זרעו זרע חמר שערים בחמשים שקל כסף׃

<span id="an_27:17">27:17</span> אם משנת היבל יקדיש שדהו כערכך יקום׃

<span id="an_27:18">27:18</span> ואם אחר היבל יקדיש שדהו וחשב לו הכהן את
הכסף על פי השנים הנותרת עד שנת היבל ונגרע מערכך׃

<span id="an_27:19">27:19</span> ואם גאל יגאל את השדה המקדיש אתו ויסף
חמשית כסף ערכך עליו וקם לו׃

<span id="an_27:20">27:20</span> ואם לא יגאל את השדה ואם מכר את השדה
לאיש אחר לא יגאל עוד׃

<span id="an_27:21">27:21</span> והיה השדה בצאתו ביבל קדש ליהוה כשדה
החרם לכהן תהיה אחזתו׃

<span id="an_27:22">27:22</span> ואם את שדה מקנתו אשר לא משדה אחזתו
יקדיש ליהוה׃

<span id="an_27:23">27:23</span> וחשב לו הכהן את מכסת הערכך עד שנת היבל
ונתן את הערכך ביום ההוא קדש ליהוה׃

<span id="an_27:24">27:24</span> בשנת היובל ישוב השדה לאשר קנהו מאתו
לאשר לו אחזת הארץ׃

<span id="an_27:25">27:25</span> וכל ערכך יהיה בשקל הקדש עשרים גרה יהיה
השקל׃

<span id="an_27:26">27:26</span> אך בכור אשר יבכר ליהוה בבהמה לא יקדיש
איש אתו אם שור אם שה ליהוה הוא׃

<span id="an_27:27">27:27</span> ואם בבהמה הטמאה ופדה בערכך ויסף חמשתו
עליו ואם לא יגאל ונמכר בערכך׃

<span id="an_27:28">27:28</span> אך כל חרם אשר יחרם איש ליהוה מכל אשר לו
מאדם ובהמה ומשדה אחזתו לא ימכר ולא יגאל כל חרם קדש קדשים הוא ליהוה׃

<span id="an_27:29">27:29</span> כל חרם אשר יחרם מן האדם לא יפדה מות
יומת׃

<span id="an_27:30">27:30</span> וכל מעשר הארץ מזרע הארץ מפרי העץ ליהוה
הוא קדש ליהוה׃

<span id="an_27:31">27:31</span> ואם גאל יגאל איש ממעשרו חמשיתו יסף
עליו׃

<span id="an_27:32">27:32</span> וכל מעשר בקר וצאן כל אשר יעבר תחת השבט
העשירי יהיה קדש ליהוה׃

<span id="an_27:33">27:33</span> לא יבקר בין טוב לרע ולא ימירנו ואם המר
ימירנו והיה הוא ותמורתו יהיה קדש לא יגאל׃

<span id="an_27:34">27:34</span> אלה המצות אשר צוה יהוה את משה אל בני
ישראל בהר סיני׃

------------------------------------------------------------------------

[Next: Numbers](num)
