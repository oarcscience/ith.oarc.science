[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](joe)  [Next](oba) 

------------------------------------------------------------------------

### Modern Hebrew Bible: Amos

<span id="an_1:1">1:1</span> דברי עמוס אשר היה בנקדים מתקוע אשר חזה על
ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש׃

<span id="an_1:2">1:2</span> ויאמר יהוה מציון ישאג ומירושלם יתן קולו
ואבלו נאות הרעים ויבש ראש הכרמל׃

<span id="an_1:3">1:3</span> כה אמר יהוה על שלשה פשעי דמשק ועל ארבעה לא
אשיבנו על דושם בחרצות הברזל את הגלעד׃

<span id="an_1:4">1:4</span> ושלחתי אש בבית חזאל ואכלה ארמנות בן הדד׃

<span id="an_1:5">1:5</span> ושברתי בריח דמשק והכרתי יושב מבקעת און
ותומך שבט מבית עדן וגלו עם ארם קירה אמר יהוה׃

<span id="an_1:6">1:6</span> כה אמר יהוה על שלשה פשעי עזה ועל ארבעה לא
אשיבנו על הגלותם גלות שלמה להסגיר לאדום׃

<span id="an_1:7">1:7</span> ושלחתי אש בחומת עזה ואכלה ארמנתיה׃

<span id="an_1:8">1:8</span> והכרתי יושב מאשדוד ותומך שבט מאשקלון
והשיבותי ידי על עקרון ואבדו שארית פלשתים אמר אדני יהוה׃

<span id="an_1:9">1:9</span> כה אמר יהוה על שלשה פשעי צר ועל ארבעה לא
אשיבנו על הסגירם גלות שלמה לאדום ולא זכרו ברית אחים׃

<span id="an_1:10">1:10</span> ושלחתי אש בחומת צר ואכלה ארמנותיה׃

<span id="an_1:11">1:11</span> כה אמר יהוה על שלשה פשעי אדום ועל ארבעה
לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח׃

<span id="an_1:12">1:12</span> ושלחתי אש בתימן ואכלה ארמנות בצרה׃

<span id="an_1:13">1:13</span> כה אמר יהוה על שלשה פשעי בני עמון ועל
ארבעה לא אשיבנו על בקעם הרות הגלעד למען הרחיב את גבולם׃

<span id="an_1:14">1:14</span> והצתי אש בחומת רבה ואכלה ארמנותיה בתרועה
ביום מלחמה בסער ביום סופה׃

<span id="an_1:15">1:15</span> והלך מלכם בגולה הוא ושריו יחדו אמר יהוה׃

<span id="an_2:1">2:1</span> כה אמר יהוה על שלשה פשעי מואב ועל ארבעה לא
אשיבנו על שרפו עצמות מלך אדום לשיד׃

<span id="an_2:2">2:2</span> ושלחתי אש במואב ואכלה ארמנות הקריות ומת
בשאון מואב בתרועה בקול שופר׃

<span id="an_2:3">2:3</span> והכרתי שופט מקרבה וכל שריה אהרוג עמו אמר
יהוה׃

<span id="an_2:4">2:4</span> כה אמר יהוה על שלשה פשעי יהודה ועל ארבעה לא
אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם
אחריהם׃

<span id="an_2:5">2:5</span> ושלחתי אש ביהודה ואכלה ארמנות ירושלם׃

<span id="an_2:6">2:6</span> כה אמר יהוה על שלשה פשעי ישראל ועל ארבעה לא
אשיבנו על מכרם בכסף צדיק ואביון בעבור נעלים׃

<span id="an_2:7">2:7</span> השאפים על עפר ארץ בראש דלים ודרך ענוים יטו
ואיש ואביו ילכו אל הנערה למען חלל את שם קדשי׃

<span id="an_2:8">2:8</span> ועל בגדים חבלים יטו אצל כל מזבח ויין ענושים
ישתו בית אלהיהם׃

<span id="an_2:9">2:9</span> ואנכי השמדתי את האמרי מפניהם אשר כגבה ארזים
גבהו וחסן הוא כאלונים ואשמיד פריו ממעל ושרשיו מתחת׃

<span id="an_2:10">2:10</span> ואנכי העליתי אתכם מארץ מצרים ואולך אתכם
במדבר ארבעים שנה לרשת את ארץ האמרי׃

<span id="an_2:11">2:11</span> ואקים מבניכם לנביאים ומבחוריכם לנזרים האף
אין זאת בני ישראל נאם יהוה׃

<span id="an_2:12">2:12</span> ותשקו את הנזרים יין ועל הנביאים צויתם
לאמר לא תנבאו׃

<span id="an_2:13">2:13</span> הנה אנכי מעיק תחתיכם כאשר תעיק העגלה
המלאה לה עמיר׃

<span id="an_2:14">2:14</span> ואבד מנוס מקל וחזק לא יאמץ כחו וגבור לא
ימלט נפשו׃

<span id="an_2:15">2:15</span> ותפש הקשת לא יעמד וקל ברגליו לא ימלט ורכב
הסוס לא ימלט נפשו׃

<span id="an_2:16">2:16</span> ואמיץ לבו בגבורים ערום ינוס ביום ההוא נאם
יהוה׃

<span id="an_3:1">3:1</span> שמעו את הדבר הזה אשר דבר יהוה עליכם בני
ישראל על כל המשפחה אשר העליתי מארץ מצרים לאמר׃

<span id="an_3:2">3:2</span> רק אתכם ידעתי מכל משפחות האדמה על כן אפקד
עליכם את כל עונתיכם׃

<span id="an_3:3">3:3</span> הילכו שנים יחדו בלתי אם נועדו׃

<span id="an_3:4">3:4</span> הישאג אריה ביער וטרף אין לו היתן כפיר קולו
ממענתו בלתי אם לכד׃

<span id="an_3:5">3:5</span> התפל צפור על פח הארץ ומוקש אין לה היעלה פח
מן האדמה ולכוד לא ילכוד׃

<span id="an_3:6">3:6</span> אם יתקע שופר בעיר ועם לא יחרדו אם תהיה רעה
בעיר ויהוה לא עשה׃

<span id="an_3:7">3:7</span> כי לא יעשה אדני יהוה דבר כי אם גלה סודו אל
עבדיו הנביאים׃

<span id="an_3:8">3:8</span> אריה שאג מי לא יירא אדני יהוה דבר מי לא
ינבא׃

<span id="an_3:9">3:9</span> השמיעו על ארמנות באשדוד ועל ארמנות בארץ
מצרים ואמרו האספו על הרי שמרון וראו מהומת רבות בתוכה ועשוקים בקרבה׃

<span id="an_3:10">3:10</span> ולא ידעו עשות נכחה נאם יהוה האוצרים חמס
ושד בארמנותיהם׃

<span id="an_3:11">3:11</span> לכן כה אמר אדני יהוה צר וסביב הארץ והורד
ממך עזך ונבזו ארמנותיך׃

<span id="an_3:12">3:12</span> כה אמר יהוה כאשר יציל הרעה מפי הארי שתי
כרעים או בדל אזן כן ינצלו בני ישראל הישבים בשמרון בפאת מטה ובדמשק ערש׃

<span id="an_3:13">3:13</span> שמעו והעידו בבית יעקב נאם אדני יהוה אלהי
הצבאות׃

<span id="an_3:14">3:14</span> כי ביום פקדי פשעי ישראל עליו ופקדתי על
מזבחות בית אל ונגדעו קרנות המזבח ונפלו לארץ׃

<span id="an_3:15">3:15</span> והכיתי בית החרף על בית הקיץ ואבדו בתי השן
וספו בתים רבים נאם יהוה׃

<span id="an_4:1">4:1</span> שמעו הדבר הזה פרות הבשן אשר בהר שמרון
העשקות דלים הרצצות אביונים האמרת לאדניהם הביאה ונשתה׃

<span id="an_4:2">4:2</span> נשבע אדני יהוה בקדשו כי הנה ימים באים עליכם
ונשא אתכם בצנות ואחריתכן בסירות דוגה׃

<span id="an_4:3">4:3</span> ופרצים תצאנה אשה נגדה והשלכתנה ההרמונה נאם
יהוה׃

<span id="an_4:4">4:4</span> באו בית אל ופשעו הגלגל הרבו לפשע והביאו
לבקר זבחיכם לשלשת ימים מעשרתיכם׃

<span id="an_4:5">4:5</span> וקטר מחמץ תודה וקראו נדבות השמיעו כי כן
אהבתם בני ישראל נאם אדני יהוה׃

<span id="an_4:6">4:6</span> וגם אני נתתי לכם נקיון שנים בכל עריכם וחסר
לחם בכל מקומתיכם ולא שבתם עדי נאם יהוה׃

<span id="an_4:7">4:7</span> וגם אנכי מנעתי מכם את הגשם בעוד שלשה חדשים
לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא
תמטיר עליה תיבש׃

<span id="an_4:8">4:8</span> ונעו שתים שלש ערים אל עיר אחת לשתות מים ולא
ישבעו ולא שבתם עדי נאם יהוה׃

<span id="an_4:9">4:9</span> הכיתי אתכם בשדפון ובירקון הרבות גנותיכם
וכרמיכם ותאניכם וזיתיכם יאכל הגזם ולא שבתם עדי נאם יהוה׃

<span id="an_4:10">4:10</span> שלחתי בכם דבר בדרך מצרים הרגתי בחרב
בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה׃

<span id="an_4:11">4:11</span> הפכתי בכם כמהפכת אלהים את סדם ואת עמרה
ותהיו כאוד מצל משרפה ולא שבתם עדי נאם יהוה׃

<span id="an_4:12">4:12</span> לכן כה אעשה לך ישראל עקב כי זאת אעשה לך
הכון לקראת אלהיך ישראל׃

<span id="an_4:13">4:13</span> כי הנה יוצר הרים וברא רוח ומגיד לאדם מה
שחו עשה שחר עיפה ודרך על במתי ארץ יהוה אלהי צבאות שמו׃

<span id="an_5:1">5:1</span> שמעו את הדבר הזה אשר אנכי נשא עליכם קינה
בית ישראל׃

<span id="an_5:2">5:2</span> נפלה לא תוסיף קום בתולת ישראל נטשה על אדמתה
אין מקימה׃

<span id="an_5:3">5:3</span> כי כה אמר אדני יהוה העיר היצאת אלף תשאיר
מאה והיוצאת מאה תשאיר עשרה לבית ישראל׃

<span id="an_5:4">5:4</span> כי כה אמר יהוה לבית ישראל דרשוני וחיו׃

<span id="an_5:5">5:5</span> ואל תדרשו בית אל והגלגל לא תבאו ובאר שבע לא
תעברו כי הגלגל גלה יגלה ובית אל יהיה לאון׃

<span id="an_5:6">5:6</span> דרשו את יהוה וחיו פן יצלח כאש בית יוסף
ואכלה ואין מכבה לבית אל׃

<span id="an_5:7">5:7</span> ההפכים ללענה משפט וצדקה לארץ הניחו׃

<span id="an_5:8">5:8</span> עשה כימה וכסיל והפך לבקר צלמות ויום לילה
החשיך הקורא למי הים וישפכם על פני הארץ יהוה שמו׃

<span id="an_5:9">5:9</span> המבליג שד על עז ושד על מבצר יבוא׃

<span id="an_5:10">5:10</span> שנאו בשער מוכיח ודבר תמים יתעבו׃

<span id="an_5:11">5:11</span> לכן יען בושסכם על דל ומשאת בר תקחו ממנו
בתי גזית בניתם ולא תשבו בם כרמי חמד נטעתם ולא תשתו את יינם׃

<span id="an_5:12">5:12</span> כי ידעתי רבים פשעיכם ועצמים חטאתיכם צררי
צדיק לקחי כפר ואביונים בשער הטו׃

<span id="an_5:13">5:13</span> לכן המשכיל בעת ההיא ידם כי עת רעה היא׃

<span id="an_5:14">5:14</span> דרשו טוב ואל רע למען תחיו ויהי כן יהוה
אלהי צבאות אתכם כאשר אמרתם׃

<span id="an_5:15">5:15</span> שנאו רע ואהבו טוב והציגו בשער משפט אולי
יחנן יהוה אלהי צבאות שארית יוסף׃

<span id="an_5:16">5:16</span> לכן כה אמר יהוה אלהי צבאות אדני בכל רחבות
מספד ובכל חוצות יאמרו הו הו וקראו אכר אל אבל ומספד אל יודעי נהי׃

<span id="an_5:17">5:17</span> ובכל כרמים מספד כי אעבר בקרבך אמר יהוה׃

<span id="an_5:18">5:18</span> הוי המתאוים את יום יהוה למה זה לכם יום
יהוה הוא חשך ולא אור׃

<span id="an_5:19">5:19</span> כאשר ינוס איש מפני הארי ופגעו הדב ובא
הבית וסמך ידו על הקיר ונשכו הנחש׃

<span id="an_5:20">5:20</span> הלא חשך יום יהוה ולא אור ואפל ולא נגה לו׃

<span id="an_5:21">5:21</span> שנאתי מאסתי חגיכם ולא אריח בעצרתיכם׃

<span id="an_5:22">5:22</span> כי אם תעלו לי עלות ומנחתיכם לא ארצה ושלם
מריאיכם לא אביט׃

<span id="an_5:23">5:23</span> הסר מעלי המון שריך וזמרת נבליך לא אשמע׃

<span id="an_5:24">5:24</span> ויגל כמים משפט וצדקה כנחל איתן׃

<span id="an_5:25">5:25</span> הזבחים ומנחה הגשתם לי במדבר ארבעים שנה
בית ישראל׃

<span id="an_5:26">5:26</span> ונשאתם את סכות מלככם ואת כיון צלמיכם כוכב
אלהיכם אשר עשיתם לכם׃

<span id="an_5:27">5:27</span> והגליתי אתכם מהלאה לדמשק אמר יהוה אלהי
צבאות שמו׃

<span id="an_6:1">6:1</span> הוי השאננים בציון והבטחים בהר שמרון נקבי
ראשית הגוים ובאו להם בית ישראל׃

<span id="an_6:2">6:2</span> עברו כלנה וראו ולכו משם חמת רבה ורדו גת
פלשתים הטובים מן הממלכות האלה אם רב גבולם מגבלכם׃

<span id="an_6:3">6:3</span> המנדים ליום רע ותגישון שבת חמס׃

<span id="an_6:4">6:4</span> השכבים על מטות שן וסרחים על ערשותם ואכלים
כרים מצאן ועגלים מתוך מרבק׃

<span id="an_6:5">6:5</span> הפרטים על פי הנבל כדויד חשבו להם כלי שיר׃

<span id="an_6:6">6:6</span> השתים במזרקי יין וראשית שמנים ימשחו ולא
נחלו על שבר יוסף׃

<span id="an_6:7">6:7</span> לכן עתה יגלו בראש גלים וסר מרזח סרוחים׃

<span id="an_6:8">6:8</span> נשבע אדני יהוה בנפשו נאם יהוה אלהי צבאות
מתאב אנכי את גאון יעקב וארמנתיו שנאתי והסגרתי עיר ומלאה׃

<span id="an_6:9">6:9</span> והיה אם יותרו עשרה אנשים בבית אחד ומתו׃

<span id="an_6:10">6:10</span> ונשאו דודו ומסרפו להוציא עצמים מן הבית
ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה׃

<span id="an_6:11">6:11</span> כי הנה יהוה מצוה והכה הבית הגדול רסיסים
והבית הקטן בקעים׃

<span id="an_6:12">6:12</span> הירצון בסלע סוסים אם יחרוש בבקרים כי
הפכתם לראש משפט ופרי צדקה ללענה׃

<span id="an_6:13">6:13</span> השמחים ללא דבר האמרים הלוא בחזקנו לקחנו
לנו קרנים׃

<span id="an_6:14">6:14</span> כי הנני מקים עליכם בית ישראל נאם יהוה
אלהי הצבאות גוי ולחצו אתכם מלבוא חמת עד נחל הערבה׃

<span id="an_7:1">7:1</span> כה הראני אדני יהוה והנה יוצר גבי בתחלת עלות
הלקש והנה לקש אחר גזי המלך׃

<span id="an_7:2">7:2</span> והיה אם כלה לאכול את עשב הארץ ואמר אדני
יהוה סלח נא מי יקום יעקב כי קטן הוא׃

<span id="an_7:3">7:3</span> נחם יהוה על זאת לא תהיה אמר יהוה׃

<span id="an_7:4">7:4</span> כה הראני אדני יהוה והנה קרא לרב באש אדני
יהוה ותאכל את תהום רבה ואכלה את החלק׃

<span id="an_7:5">7:5</span> ואמר אדני יהוה חדל נא מי יקום יעקב כי קטן
הוא׃

<span id="an_7:6">7:6</span> נחם יהוה על זאת גם היא לא תהיה אמר אדני
יהוה׃

<span id="an_7:7">7:7</span> כה הראני והנה אדני נצב על חומת אנך ובידו
אנך׃

<span id="an_7:8">7:8</span> ויאמר יהוה אלי מה אתה ראה עמוס ואמר אנך
ויאמר אדני הנני שם אנך בקרב עמי ישראל לא אוסיף עוד עבור לו׃

<span id="an_7:9">7:9</span> ונשמו במות ישחק ומקדשי ישראל יחרבו וקמתי על
בית ירבעם בחרב׃

<span id="an_7:10">7:10</span> וישלח אמציה כהן בית אל אל ירבעם מלך ישראל
לאמר קשר עליך עמוס בקרב בית ישראל לא תוכל הארץ להכיל את כל דבריו׃

<span id="an_7:11">7:11</span> כי כה אמר עמוס בחרב ימות ירבעם וישראל גלה
יגלה מעל אדמתו׃

<span id="an_7:12">7:12</span> ויאמר אמציה אל עמוס חזה לך ברח לך אל ארץ
יהודה ואכל שם לחם ושם תנבא׃

<span id="an_7:13">7:13</span> ובית אל לא תוסיף עוד להנבא כי מקדש מלך
הוא ובית ממלכה הוא׃

<span id="an_7:14">7:14</span> ויען עמוס ויאמר אל אמציה לא נביא אנכי ולא
בן נביא אנכי כי בוקר אנכי ובולס שקמים׃

<span id="an_7:15">7:15</span> ויקחני יהוה מאחרי הצאן ויאמר אלי יהוה לך
הנבא אל עמי ישראל׃

<span id="an_7:16">7:16</span> ועתה שמע דבר יהוה אתה אמר לא תנבא על
ישראל ולא תטיף על בית ישחק׃

<span id="an_7:17">7:17</span> לכן כה אמר יהוה אשתך בעיר תזנה ובניך
ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה
מעל אדמתו׃

<span id="an_8:1">8:1</span> כה הראני אדני יהוה והנה כלוב קיץ׃

<span id="an_8:2">8:2</span> ויאמר מה אתה ראה עמוס ואמר כלוב קיץ ויאמר
יהוה אלי בא הקץ אל עמי ישראל לא אוסיף עוד עבור לו׃

<span id="an_8:3">8:3</span> והילילו שירות היכל ביום ההוא נאם אדני יהוה
רב הפגר בכל מקום השליך הס׃

<span id="an_8:4">8:4</span> שמעו זאת השאפים אביון ולשבית ענוי ארץ׃

<span id="an_8:5">8:5</span> לאמר מתי יעבר החדש ונשבירה שבר והשבת ונפתחה
בר להקטין איפה ולהגדיל שקל ולעות מאזני מרמה׃

<span id="an_8:6">8:6</span> לקנות בכסף דלים ואביון בעבור נעלים ומפל בר
נשביר׃

<span id="an_8:7">8:7</span> נשבע יהוה בגאון יעקב אם אשכח לנצח כל
מעשיהם׃

<span id="an_8:8">8:8</span> העל זאת לא תרגז הארץ ואבל כל יושב בה ועלתה
כאר כלה ונגרשה ונשקה כיאור מצרים׃

<span id="an_8:9">8:9</span> והיה ביום ההוא נאם אדני יהוה והבאתי השמש
בצהרים והחשכתי לארץ ביום אור׃

<span id="an_8:10">8:10</span> והפכתי חגיכם לאבל וכל שיריכם לקינה
והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר׃

<span id="an_8:11">8:11</span> הנה ימים באים נאם אדני יהוה והשלחתי רעב
בארץ לא רעב ללחם ולא צמא למים כי אם לשמע את דברי יהוה׃

<span id="an_8:12">8:12</span> ונעו מים עד ים ומצפון ועד מזרח ישוטטו
לבקש את דבר יהוה ולא ימצאו׃

<span id="an_8:13">8:13</span> ביום ההוא תתעלפנה הבתולת היפות והבחורים
בצמא׃

<span id="an_8:14">8:14</span> הנשבעים באשמת שמרון ואמרו חי אלהיך דן וחי
דרך באר שבע ונפלו ולא יקומו עוד׃

<span id="an_9:1">9:1</span> ראיתי את אדני נצב על המזבח ויאמר הך הכפתור
וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט
להם פליט׃

<span id="an_9:2">9:2</span> אם יחתרו בשאול משם ידי תקחם ואם יעלו השמים
משם אורידם׃

<span id="an_9:3">9:3</span> ואם יחבאו בראש הכרמל משם אחפש ולקחתים ואם
יסתרו מנגד עיני בקרקע הים משם אצוה את הנחש ונשכם׃

<span id="an_9:4">9:4</span> ואם ילכו בשבי לפני איביהם משם אצוה את החרב
והרגתם ושמתי עיני עליהם לרעה ולא לטובה׃

<span id="an_9:5">9:5</span> ואדני יהוה הצבאות הנוגע בארץ ותמוג ואבלו כל
יושבי בה ועלתה כיאר כלה ושקעה כיאר מצרים׃

<span id="an_9:6">9:6</span> הבונה בשמים מעלותו ואגדתו על ארץ יסדה הקרא
למי הים וישפכם על פני הארץ יהוה שמו׃

<span id="an_9:7">9:7</span> הלוא כבני כשיים אתם לי בני ישראל נאם יהוה
הלוא את ישראל העליתי מארץ מצרים ופלשתיים מכפתור וארם מקיר׃

<span id="an_9:8">9:8</span> הנה עיני אדני יהוה בממלכה החטאה והשמדתי אתה
מעל פני האדמה אפס כי לא השמיד אשמיד את בית יעקב נאם יהוה׃

<span id="an_9:9">9:9</span> כי הנה אנכי מצוה והנעותי בכל הגוים את בית
ישראל כאשר ינוע בכברה ולא יפול צרור ארץ׃

<span id="an_9:10">9:10</span> בחרב ימותו כל חטאי עמי האמרים לא תגיש
ותקדים בעדינו הרעה׃

<span id="an_9:11">9:11</span> ביום ההוא אקים את סכת דויד הנפלת וגדרתי
את פרציהן והרסתיו אקים ובניתיה כימי עולם׃

<span id="an_9:12">9:12</span> למען יירשו את שארית אדום וכל הגוים אשר
נקרא שמי עליהם נאם יהוה עשה זאת׃

<span id="an_9:13">9:13</span> הנה ימים באים נאם יהוה ונגש חורש בקצר
ודרך ענבים במשך הזרע והטיפו ההרים עסיס וכל הגבעות תתמוגגנה׃

<span id="an_9:14">9:14</span> ושבתי את שבות עמי ישראל ובנו ערים נשמות
וישבו ונטעו כרמים ושתו את יינם ועשו גנות ואכלו את פריהם׃

<span id="an_9:15">9:15</span> ונטעתים על אדמתם ולא ינתשו עוד מעל אדמתם
אשר נתתי להם אמר יהוה אלהיך׃

------------------------------------------------------------------------

[Next: Obadiah](oba)
