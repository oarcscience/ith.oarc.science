[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pro)  [Next](sol) 

------------------------------------------------------------------------

### Modern Hebrew Bible: Ecclesiastes

<span id="an_1:1">1:1</span> דברי קהלת בן דוד מלך בירושלם׃

<span id="an_1:2">1:2</span> הבל הבלים אמר קהלת הבל הבלים הכל הבל׃

<span id="an_1:3">1:3</span> מה יתרון לאדם בכל עמלו שיעמל תחת השמש׃

<span id="an_1:4">1:4</span> דור הלך ודור בא והארץ לעולם עמדת׃

<span id="an_1:5">1:5</span> וזרח השמש ובא השמש ואל מקומו שואף זורח הוא
שם׃

<span id="an_1:6">1:6</span> הולך אל דרום וסובב אל צפון סובב סבב הולך
הרוח ועל סביבתיו שב הרוח׃

<span id="an_1:7">1:7</span> כל הנחלים הלכים אל הים והים איננו מלא אל
מקום שהנחלים הלכים שם הם שבים ללכת׃

<span id="an_1:8">1:8</span> כל הדברים יגעים לא יוכל איש לדבר לא תשבע
עין לראות ולא תמלא אזן משמע׃

<span id="an_1:9">1:9</span> מה שהיה הוא שיהיה ומה שנעשה הוא שיעשה ואין
כל חדש תחת השמש׃

<span id="an_1:10">1:10</span> יש דבר שיאמר ראה זה חדש הוא כבר היה
לעלמים אשר היה מלפננו׃

<span id="an_1:11">1:11</span> אין זכרון לראשנים וגם לאחרנים שיהיו לא
יהיה להם זכרון עם שיהיו לאחרנה׃

<span id="an_1:12">1:12</span> אני קהלת הייתי מלך על ישראל בירושלם׃

<span id="an_1:13">1:13</span> ונתתי את לבי לדרוש ולתור בחכמה על כל אשר
נעשה תחת השמים הוא ענין רע נתן אלהים לבני האדם לענות בו׃

<span id="an_1:14">1:14</span> ראיתי את כל המעשים שנעשו תחת השמש והנה
הכל הבל ורעות רוח׃

<span id="an_1:15">1:15</span> מעות לא יוכל לתקן וחסרון לא יוכל להמנות׃

<span id="an_1:16">1:16</span> דברתי אני עם לבי לאמר אני הנה הגדלתי
והוספתי חכמה על כל אשר היה לפני על ירושלם ולבי ראה הרבה חכמה ודעת׃

<span id="an_1:17">1:17</span> ואתנה לבי לדעת חכמה ודעת הוללות ושכלות
ידעתי שגם זה הוא רעיון רוח׃

<span id="an_1:18">1:18</span> כי ברב חכמה רב כעס ויוסיף דעת יוסיף
מכאוב׃

<span id="an_2:1">2:1</span> אמרתי אני בלבי לכה נא אנסכה בשמחה וראה בטוב
והנה גם הוא הבל׃

<span id="an_2:2">2:2</span> לשחוק אמרתי מהולל ולשמחה מה זה עשה׃

<span id="an_2:3">2:3</span> תרתי בלבי למשוך ביין את בשרי ולבי נהג בחכמה
ולאחז בסכלות עד אשר אראה אי זה טוב לבני האדם אשר יעשו תחת השמים מספר ימי
חייהם׃

<span id="an_2:4">2:4</span> הגדלתי מעשי בניתי לי בתים נטעתי לי כרמים׃

<span id="an_2:5">2:5</span> עשיתי לי גנות ופרדסים ונטעתי בהם עץ כל פרי׃

<span id="an_2:6">2:6</span> עשיתי לי ברכות מים להשקות מהם יער צומח
עצים׃

<span id="an_2:7">2:7</span> קניתי עבדים ושפחות ובני בית היה לי גם מקנה
בקר וצאן הרבה היה לי מכל שהיו לפני בירושלם׃

<span id="an_2:8">2:8</span> כנסתי לי גם כסף וזהב וסגלת מלכים והמדינות
עשיתי לי שרים ושרות ותענוגת בני האדם שדה ושדות׃

<span id="an_2:9">2:9</span> וגדלתי והוספתי מכל שהיה לפני בירושלם אף
חכמתי עמדה לי׃

<span id="an_2:10">2:10</span> וכל אשר שאלו עיני לא אצלתי מהם לא מנעתי
את לבי מכל שמחה כי לבי שמח מכל עמלי וזה היה חלקי מכל עמלי׃

<span id="an_2:11">2:11</span> ופניתי אני בכל מעשי שעשו ידי ובעמל שעמלתי
לעשות והנה הכל הבל ורעות רוח ואין יתרון תחת השמש׃

<span id="an_2:12">2:12</span> ופניתי אני לראות חכמה והוללות וסכלות כי
מה האדם שיבוא אחרי המלך את אשר כבר עשוהו׃

<span id="an_2:13">2:13</span> וראיתי אני שיש יתרון לחכמה מן הסכלות
כיתרון האור מן החשך׃

<span id="an_2:14">2:14</span> החכם עיניו בראשו והכסיל בחשך הולך וידעתי
גם אני שמקרה אחד יקרה את כלם׃

<span id="an_2:15">2:15</span> ואמרתי אני בלבי כמקרה הכסיל גם אני יקרני
ולמה חכמתי אני אז יותר ודברתי בלבי שגם זה הבל׃

<span id="an_2:16">2:16</span> כי אין זכרון לחכם עם הכסיל לעולם בשכבר
הימים הבאים הכל נשכח ואיך ימות החכם עם הכסיל׃

<span id="an_2:17">2:17</span> ושנאתי את החיים כי רע עלי המעשה שנעשה תחת
השמש כי הכל הבל ורעות רוח׃

<span id="an_2:18">2:18</span> ושנאתי אני את כל עמלי שאני עמל תחת השמש
שאניחנו לאדם שיהיה אחרי׃

<span id="an_2:19">2:19</span> ומי יודע החכם יהיה או סכל וישלט בכל עמלי
שעמלתי ושחכמתי תחת השמש גם זה הבל׃

<span id="an_2:20">2:20</span> וסבותי אני ליאש את לבי על כל העמל שעמלתי
תחת השמש׃

<span id="an_2:21">2:21</span> כי יש אדם שעמלו בחכמה ובדעת ובכשרון ולאדם
שלא עמל בו יתננו חלקו גם זה הבל ורעה רבה׃

<span id="an_2:22">2:22</span> כי מה הוה לאדם בכל עמלו וברעיון לבו שהוא
עמל תחת השמש׃

<span id="an_2:23">2:23</span> כי כל ימיו מכאבים וכעס ענינו גם בלילה לא
שכב לבו גם זה הבל הוא׃

<span id="an_2:24">2:24</span> אין טוב באדם שיאכל ושתה והראה את נפשו טוב
בעמלו גם זה ראיתי אני כי מיד האלהים היא׃

<span id="an_2:25">2:25</span> כי מי יאכל ומי יחוש חוץ ממני׃

<span id="an_2:26">2:26</span> כי לאדם שטוב לפניו נתן חכמה ודעת ושמחה
ולחוטא נתן ענין לאסוף ולכנוס לתת לטוב לפני האלהים גם זה הבל ורעות רוח׃

<span id="an_3:1">3:1</span> לכל זמן ועת לכל חפץ תחת השמים׃

<span id="an_3:2">3:2</span> עת ללדת ועת למות עת לטעת ועת לעקור נטוע׃

<span id="an_3:3">3:3</span> עת להרוג ועת לרפוא עת לפרוץ ועת לבנות׃

<span id="an_3:4">3:4</span> עת לבכות ועת לשחוק עת ספוד ועת רקוד׃

<span id="an_3:5">3:5</span> עת להשליך אבנים ועת כנוס אבנים עת לחבוק ועת
לרחק מחבק׃

<span id="an_3:6">3:6</span> עת לבקש ועת לאבד עת לשמור ועת להשליך׃

<span id="an_3:7">3:7</span> עת לקרוע ועת לתפור עת לחשות ועת לדבר׃

<span id="an_3:8">3:8</span> עת לאהב ועת לשנא עת מלחמה ועת שלום׃

<span id="an_3:9">3:9</span> מה יתרון העושה באשר הוא עמל׃

<span id="an_3:10">3:10</span> ראיתי את הענין אשר נתן אלהים לבני האדם
לענות בו׃

<span id="an_3:11">3:11</span> את הכל עשה יפה בעתו גם את העלם נתן בלבם
מבלי אשר לא ימצא האדם את המעשה אשר עשה האלהים מראש ועד סוף׃

<span id="an_3:12">3:12</span> ידעתי כי אין טוב בם כי אם לשמוח ולעשות
טוב בחייו׃

<span id="an_3:13">3:13</span> וגם כל האדם שיאכל ושתה וראה טוב בכל עמלו
מתת אלהים היא׃

<span id="an_3:14">3:14</span> ידעתי כי כל אשר יעשה האלהים הוא יהיה
לעולם עליו אין להוסיף וממנו אין לגרע והאלהים עשה שיראו מלפניו׃

<span id="an_3:15">3:15</span> מה שהיה כבר הוא ואשר להיות כבר היה
והאלהים יבקש את נרדף׃

<span id="an_3:16">3:16</span> ועוד ראיתי תחת השמש מקום המשפט שמה הרשע
ומקום הצדק שמה הרשע׃

<span id="an_3:17">3:17</span> אמרתי אני בלבי את הצדיק ואת הרשע ישפט
האלהים כי עת לכל חפץ ועל כל המעשה שם׃

<span id="an_3:18">3:18</span> אמרתי אני בלבי על דברת בני האדם לברם
האלהים ולראות שהם בהמה המה להם׃

<span id="an_3:19">3:19</span> כי מקרה בני האדם ומקרה הבהמה ומקרה אחד
להם כמות זה כן מות זה ורוח אחד לכל ומותר האדם מן הבהמה אין כי הכל הבל׃

<span id="an_3:20">3:20</span> הכל הולך אל מקום אחד הכל היה מן העפר והכל
שב אל העפר׃

<span id="an_3:21">3:21</span> מי יודע רוח בני האדם העלה היא למעלה ורוח
הבהמה הירדת היא למטה לארץ׃

<span id="an_3:22">3:22</span> וראיתי כי אין טוב מאשר ישמח האדם במעשיו
כי הוא חלקו כי מי יביאנו לראות במה שיהיה אחריו׃

<span id="an_4:1">4:1</span> ושבתי אני ואראה את כל העשקים אשר נעשים תחת
השמש והנה דמעת העשקים ואין להם מנחם ומיד עשקיהם כח ואין להם מנחם׃

<span id="an_4:2">4:2</span> ושבח אני את המתים שכבר מתו מן החיים אשר המה
חיים עדנה׃

<span id="an_4:3">4:3</span> וטוב משניהם את אשר עדן לא היה אשר לא ראה את
המעשה הרע אשר נעשה תחת השמש׃

<span id="an_4:4">4:4</span> וראיתי אני את כל עמל ואת כל כשרון המעשה כי
היא קנאת איש מרעהו גם זה הבל ורעות רוח׃

<span id="an_4:5">4:5</span> הכסיל חבק את ידיו ואכל את בשרו׃

<span id="an_4:6">4:6</span> טוב מלא כף נחת ממלא חפנים עמל ורעות רוח׃

<span id="an_4:7">4:7</span> ושבתי אני ואראה הבל תחת השמש׃

<span id="an_4:8">4:8</span> יש אחד ואין שני גם בן ואח אין לו ואין קץ
לכל עמלו גם עיניו לא תשבע עשר ולמי אני עמל ומחסר את נפשי מטובה גם זה הבל
וענין רע הוא׃

<span id="an_4:9">4:9</span> טובים השנים מן האחד אשר יש להם שכר טוב
בעמלם׃

<span id="an_4:10">4:10</span> כי אם יפלו האחד יקים את חברו ואילו האחד
שיפול ואין שני להקימו׃

<span id="an_4:11">4:11</span> גם אם ישכבו שנים וחם להם ולאחד איך יחם׃

<span id="an_4:12">4:12</span> ואם יתקפו האחד השנים יעמדו נגדו והחוט
המשלש לא במהרה ינתק׃

<span id="an_4:13">4:13</span> טוב ילד מסכן וחכם ממלך זקן וכסיל אשר לא
ידע להזהר עוד׃

<span id="an_4:14">4:14</span> כי מבית הסורים יצא למלך כי גם במלכותו
נולד רש׃

<span id="an_4:15">4:15</span> ראיתי את כל החיים המהלכים תחת השמש עם
הילד השני אשר יעמד תחתיו׃

<span id="an_4:16">4:16</span> אין קץ לכל העם לכל אשר היה לפניהם גם
האחרונים לא ישמחו בו כי גם זה הבל ורעיון רוח׃

<span id="an_5:1">5:1</span> שמר רגליך כאשר תלך אל בית האלהים וקרוב לשמע
מתת הכסילים זבח כי אינם יודעים לעשות רע׃

<span id="an_5:2">5:2</span> אל תבהל על פיך ולבך אל ימהר להוציא דבר לפני
האלהים כי האלהים בשמים ואתה על הארץ על כן יהיו דבריך מעטים׃

<span id="an_5:3">5:3</span> כי בא החלום ברב ענין וקול כסיל ברב דברים׃

<span id="an_5:4">5:4</span> כאשר תדר נדר לאלהים אל תאחר לשלמו כי אין
חפץ בכסילים את אשר תדר שלם׃

<span id="an_5:5">5:5</span> טוב אשר לא תדר משתדור ולא תשלם׃

<span id="an_5:6">5:6</span> אל תתן את פיך לחטיא את בשרך ואל תאמר לפני
המלאך כי שגגה היא למה יקצף האלהים על קולך וחבל את מעשה ידיך׃

<span id="an_5:7">5:7</span> כי ברב חלמות והבלים ודברים הרבה כי את
האלהים ירא׃

<span id="an_5:8">5:8</span> אם עשק רש וגזל משפט וצדק תראה במדינה אל
תתמה על החפץ כי גבה מעל גבה שמר וגבהים עליהם׃

<span id="an_5:9">5:9</span> ויתרון ארץ בכל היא מלך לשדה נעבד׃

<span id="an_5:10">5:10</span> אהב כסף לא ישבע כסף ומי אהב בהמון לא
תבואה גם זה הבל׃

<span id="an_5:11">5:11</span> ברבות הטובה רבו אוכליה ומה כשרון לבעליה
כי אם ראית עיניו׃

<span id="an_5:12">5:12</span> מתוקה שנת העבד אם מעט ואם הרבה יאכל והשבע
לעשיר איננו מניח לו לישון׃

<span id="an_5:13">5:13</span> יש רעה חולה ראיתי תחת השמש עשר שמור
לבעליו לרעתו׃

<span id="an_5:14">5:14</span> ואבד העשר ההוא בענין רע והוליד בן ואין
בידו מאומה׃

<span id="an_5:15">5:15</span> כאשר יצא מבטן אמו ערום ישוב ללכת כשבא
ומאומה לא ישא בעמלו שילך בידו׃

<span id="an_5:16">5:16</span> וגם זה רעה חולה כל עמת שבא כן ילך ומה
יתרון לו שיעמל לרוח׃

<span id="an_5:17">5:17</span> גם כל ימיו בחשך יאכל וכעס הרבה וחליו
וקצף׃

<span id="an_5:18">5:18</span> הנה אשר ראיתי אני טוב אשר יפה לאכול
ולשתות ולראות טובה בכל עמלו שיעמל תחת השמש מספר ימי חיו אשר נתן לו
האלהים כי הוא חלקו׃

<span id="an_5:19">5:19</span> גם כל האדם אשר נתן לו האלהים עשר ונכסים
והשליטו לאכל ממנו ולשאת את חלקו ולשמח בעמלו זה מתת אלהים היא׃

<span id="an_5:20">5:20</span> כי לא הרבה יזכר את ימי חייו כי האלהים
מענה בשמחת לבו׃

<span id="an_6:1">6:1</span> יש רעה אשר ראיתי תחת השמש ורבה היא על האדם׃

<span id="an_6:2">6:2</span> איש אשר יתן לו האלהים עשר ונכסים וכבוד
ואיננו חסר לנפשו מכל אשר יתאוה ולא ישליטנו האלהים לאכל ממנו כי איש נכרי
יאכלנו זה הבל וחלי רע הוא׃

<span id="an_6:3">6:3</span> אם יוליד איש מאה ושנים רבות יחיה ורב שיהיו
ימי שניו ונפשו לא תשבע מן הטובה וגם קבורה לא היתה לו אמרתי טוב ממנו
הנפל׃

<span id="an_6:4">6:4</span> כי בהבל בא ובחשך ילך ובחשך שמו יכסה׃

<span id="an_6:5">6:5</span> גם שמש לא ראה ולא ידע נחת לזה מזה׃

<span id="an_6:6">6:6</span> ואלו חיה אלף שנים פעמים וטובה לא ראה הלא אל
מקום אחד הכל הולך׃

<span id="an_6:7">6:7</span> כל עמל האדם לפיהו וגם הנפש לא תמלא׃

<span id="an_6:8">6:8</span> כי מה יותר לחכם מן הכסיל מה לעני יודע להלך
נגד החיים׃

<span id="an_6:9">6:9</span> טוב מראה עינים מהלך נפש גם זה הבל ורעות
רוח׃

<span id="an_6:10">6:10</span> מה שהיה כבר נקרא שמו ונודע אשר הוא אדם
ולא יוכל לדין עם שהתקיף ממנו׃

<span id="an_6:11">6:11</span> כי יש דברים הרבה מרבים הבל מה יתר לאדם׃

<span id="an_6:12">6:12</span> כי מי יודע מה טוב לאדם בחיים מספר ימי חיי
הבלו ויעשם כצל אשר מי יגיד לאדם מה יהיה אחריו תחת השמש׃

<span id="an_7:1">7:1</span> טוב שם משמן טוב ויום המות מיום הולדו׃

<span id="an_7:2">7:2</span> טוב ללכת אל בית אבל מלכת אל בית משתה באשר
הוא סוף כל האדם והחי יתן אל לבו׃

<span id="an_7:3">7:3</span> טוב כעס משחק כי ברע פנים ייטב לב׃

<span id="an_7:4">7:4</span> לב חכמים בבית אבל ולב כסילים בבית שמחה׃

<span id="an_7:5">7:5</span> טוב לשמע גערת חכם מאיש שמע שיר כסילים׃

<span id="an_7:6">7:6</span> כי כקול הסירים תחת הסיר כן שחק הכסיל וגם זה
הבל׃

<span id="an_7:7">7:7</span> כי העשק יהולל חכם ויאבד את לב מתנה׃

<span id="an_7:8">7:8</span> טוב אחרית דבר מראשיתו טוב ארך רוח מגבה רוח׃

<span id="an_7:9">7:9</span> אל תבהל ברוחך לכעוס כי כעס בחיק כסילים
ינוח׃

<span id="an_7:10">7:10</span> אל תאמר מה היה שהימים הראשנים היו טובים
מאלה כי לא מחכמה שאלת על זה׃

<span id="an_7:11">7:11</span> טובה חכמה עם נחלה ויתר לראי השמש׃

<span id="an_7:12">7:12</span> כי בצל החכמה בצל הכסף ויתרון דעת החכמה
תחיה בעליה׃

<span id="an_7:13">7:13</span> ראה את מעשה האלהים כי מי יוכל לתקן את אשר
עותו׃

<span id="an_7:14">7:14</span> ביום טובה היה בטוב וביום רעה ראה גם את זה
לעמת זה עשה האלהים על דברת שלא ימצא האדם אחריו מאומה׃

<span id="an_7:15">7:15</span> את הכל ראיתי בימי הבלי יש צדיק אבד בצדקו
ויש רשע מאריך ברעתו׃

<span id="an_7:16">7:16</span> אל תהי צדיק הרבה ואל תתחכם יותר למה
תשומם׃

<span id="an_7:17">7:17</span> אל תרשע הרבה ואל תהי סכל למה תמות בלא
עתך׃

<span id="an_7:18">7:18</span> טוב אשר תאחז בזה וגם מזה אל תנח את ידך כי
ירא אלהים יצא את כלם׃

<span id="an_7:19">7:19</span> החכמה תעז לחכם מעשרה שליטים אשר היו בעיר׃

<span id="an_7:20">7:20</span> כי אדם אין צדיק בארץ אשר יעשה טוב ולא
יחטא׃

<span id="an_7:21">7:21</span> גם לכל הדברים אשר ידברו אל תתן לבך אשר לא
תשמע את עבדך מקללך׃

<span id="an_7:22">7:22</span> כי גם פעמים רבות ידע לבך אשר גם את קללת
אחרים׃

<span id="an_7:23">7:23</span> כל זה נסיתי בחכמה אמרתי אחכמה והיא רחוקה
ממני׃

<span id="an_7:24">7:24</span> רחוק מה שהיה ועמק עמק מי ימצאנו׃

<span id="an_7:25">7:25</span> סבותי אני ולבי לדעת ולתור ובקש חכמה
וחשבון ולדעת רשע כסל והסכלות הוללות׃

<span id="an_7:26">7:26</span> ומוצא אני מר ממות את האשה אשר היא מצודים
וחרמים לבה אסורים ידיה טוב לפני האלהים ימלט ממנה וחוטא ילכד בה׃

<span id="an_7:27">7:27</span> ראה זה מצאתי אמרה קהלת אחת לאחת למצא
חשבון׃

<span id="an_7:28">7:28</span> אשר עוד בקשה נפשי ולא מצאתי אדם אחד מאלף
מצאתי ואשה בכל אלה לא מצאתי׃

<span id="an_7:29">7:29</span> לבד ראה זה מצאתי אשר עשה האלהים את האדם
ישר והמה בקשו חשבנות רבים׃

<span id="an_8:1">8:1</span> מי כהחכם ומי יודע פשר דבר חכמת אדם תאיר
פניו ועז פניו ישנא׃

<span id="an_8:2">8:2</span> אני פי מלך שמור ועל דברת שבועת אלהים׃

<span id="an_8:3">8:3</span> אל תבהל מפניו תלך אל תעמד בדבר רע כי כל אשר
יחפץ יעשה׃

<span id="an_8:4">8:4</span> באשר דבר מלך שלטון ומי יאמר לו מה תעשה׃

<span id="an_8:5">8:5</span> שומר מצוה לא ידע דבר רע ועת ומשפט ידע לב
חכם׃

<span id="an_8:6">8:6</span> כי לכל חפץ יש עת ומשפט כי רעת האדם רבה
עליו׃

<span id="an_8:7">8:7</span> כי איננו ידע מה שיהיה כי כאשר יהיה מי יגיד
לו׃

<span id="an_8:8">8:8</span> אין אדם שליט ברוח לכלוא את הרוח ואין שלטון
ביום המות ואין משלחת במלחמה ולא ימלט רשע את בעליו׃

<span id="an_8:9">8:9</span> את כל זה ראיתי ונתון את לבי לכל מעשה אשר
נעשה תחת השמש עת אשר שלט האדם באדם לרע לו׃

<span id="an_8:10">8:10</span> ובכן ראיתי רשעים קברים ובאו וממקום קדוש
יהלכו וישתכחו בעיר אשר כן עשו גם זה הבל׃

<span id="an_8:11">8:11</span> אשר אין נעשה פתגם מעשה הרעה מהרה על כן
מלא לב בני האדם בהם לעשות רע׃

<span id="an_8:12">8:12</span> אשר חטא עשה רע מאת ומאריך לו כי גם יודע
אני אשר יהיה טוב ליראי האלהים אשר ייראו מלפניו׃

<span id="an_8:13">8:13</span> וטוב לא יהיה לרשע ולא יאריך ימים כצל אשר
איננו ירא מלפני אלהים׃

<span id="an_8:14">8:14</span> יש הבל אשר נעשה על הארץ אשר יש צדיקים אשר
מגיע אלהם כמעשה הרשעים ויש רשעים שמגיע אלהם כמעשה הצדיקים אמרתי שגם זה
הבל׃

<span id="an_8:15">8:15</span> ושבחתי אני את השמחה אשר אין טוב לאדם תחת
השמש כי אם לאכול ולשתות ולשמוח והוא ילונו בעמלו ימי חייו אשר נתן לו
האלהים תחת השמש׃

<span id="an_8:16">8:16</span> כאשר נתתי את לבי לדעת חכמה ולראות את
הענין אשר נעשה על הארץ כי גם ביום ובלילה שנה בעיניו איננו ראה׃

<span id="an_8:17">8:17</span> וראיתי את כל מעשה האלהים כי לא יוכל האדם
למצוא את המעשה אשר נעשה תחת השמש בשל אשר יעמל האדם לבקש ולא ימצא וגם אם
יאמר החכם לדעת לא יוכל למצא׃

<span id="an_9:1">9:1</span> כי את כל זה נתתי אל לבי ולבור את כל זה אשר
הצדיקים והחכמים ועבדיהם ביד האלהים גם אהבה גם שנאה אין יודע האדם הכל
לפניהם׃

<span id="an_9:2">9:2</span> הכל כאשר לכל מקרה אחד לצדיק ולרשע לטוב
ולטהור ולטמא ולזבח ולאשר איננו זבח כטוב כחטא הנשבע כאשר שבועה ירא׃

<span id="an_9:3">9:3</span> זה רע בכל אשר נעשה תחת השמש כי מקרה אחד לכל
וגם לב בני האדם מלא רע והוללות בלבבם בחייהם ואחריו אל המתים׃

<span id="an_9:4">9:4</span> כי מי אשר יבחר אל כל החיים יש בטחון כי לכלב
חי הוא טוב מן האריה המת׃

<span id="an_9:5">9:5</span> כי החיים יודעים שימתו והמתים אינם יודעים
מאומה ואין עוד להם שכר כי נשכח זכרם׃

<span id="an_9:6">9:6</span> גם אהבתם גם שנאתם גם קנאתם כבר אבדה וחלק
אין להם עוד לעולם בכל אשר נעשה תחת השמש׃

<span id="an_9:7">9:7</span> לך אכל בשמחה לחמך ושתה בלב טוב יינך כי כבר
רצה האלהים את מעשיך׃

<span id="an_9:8">9:8</span> בכל עת יהיו בגדיך לבנים ושמן על ראשך אל
יחסר׃

<span id="an_9:9">9:9</span> ראה חיים עם אשה אשר אהבת כל ימי חיי הבלך
אשר נתן לך תחת השמש כל ימי הבלך כי הוא חלקך בחיים ובעמלך אשר אתה עמל תחת
השמש׃

<span id="an_9:10">9:10</span> כל אשר תמצא ידך לעשות בכחך עשה כי אין
מעשה וחשבון ודעת וחכמה בשאול אשר אתה הלך שמה׃

<span id="an_9:11">9:11</span> שבתי וראה תחת השמש כי לא לקלים המרוץ ולא
לגבורים המלחמה וגם לא לחכמים לחם וגם לא לנבנים עשר וגם לא לידעים חן כי
עת ופגע יקרה את כלם׃

<span id="an_9:12">9:12</span> כי גם לא ידע האדם את עתו כדגים שנאחזים
במצודה רעה וכצפרים האחזות בפח כהם יוקשים בני האדם לעת רעה כשתפול עליהם
פתאם׃

<span id="an_9:13">9:13</span> גם זה ראיתי חכמה תחת השמש וגדולה היא אלי׃

<span id="an_9:14">9:14</span> עיר קטנה ואנשים בה מעט ובא אליה מלך גדול
וסבב אתה ובנה עליה מצודים גדלים׃

<span id="an_9:15">9:15</span> ומצא בה איש מסכן חכם ומלט הוא את העיר
בחכמתו ואדם לא זכר את האיש המסכן ההוא׃

<span id="an_9:16">9:16</span> ואמרתי אני טובה חכמה מגבורה וחכמת המסכן
בזויה ודבריו אינם נשמעים׃

<span id="an_9:17">9:17</span> דברי חכמים בנחת נשמעים מזעקת מושל
בכסילים׃

<span id="an_9:18">9:18</span> טובה חכמה מכלי קרב וחוטא אחד יאבד טובה
הרבה׃

<span id="an_10:1">10:1</span> זבובי מות יבאיש יביע שמן רוקח יקר מחכמה
מכבוד סכלות מעט׃

<span id="an_10:2">10:2</span> לב חכם לימינו ולב כסיל לשמאלו׃

<span id="an_10:3">10:3</span> וגם בדרך כשהסכל הלך לבו חסר ואמר לכל סכל
הוא׃

<span id="an_10:4">10:4</span> אם רוח המושל תעלה עליך מקומך אל תנח כי
מרפא יניח חטאים גדולים׃

<span id="an_10:5">10:5</span> יש רעה ראיתי תחת השמש כשגגה שיצא מלפני
השליט׃

<span id="an_10:6">10:6</span> נתן הסכל במרומים רבים ועשירים בשפל ישבו׃

<span id="an_10:7">10:7</span> ראיתי עבדים על סוסים ושרים הלכים כעבדים
על הארץ׃

<span id="an_10:8">10:8</span> חפר גומץ בו יפול ופרץ גדר ישכנו נחש׃

<span id="an_10:9">10:9</span> מסיע אבנים יעצב בהם בוקע עצים יסכן בם׃

<span id="an_10:10">10:10</span> אם קהה הברזל והוא לא פנים קלקל וחילים
יגבר ויתרון הכשיר חכמה׃

<span id="an_10:11">10:11</span> אם ישך הנחש בלוא לחש ואין יתרון לבעל
הלשון׃

<span id="an_10:12">10:12</span> דברי פי חכם חן ושפתות כסיל תבלענו׃

<span id="an_10:13">10:13</span> תחלת דברי פיהו סכלות ואחרית פיהו הוללות
רעה׃

<span id="an_10:14">10:14</span> והסכל ירבה דברים לא ידע האדם מה שיהיה
ואשר יהיה מאחריו מי יגיד לו׃

<span id="an_10:15">10:15</span> עמל הכסילים תיגענו אשר לא ידע ללכת אל
עיר׃

<span id="an_10:16">10:16</span> אי לך ארץ שמלכך נער ושריך בבקר יאכלו׃

<span id="an_10:17">10:17</span> אשריך ארץ שמלכך בן חורים ושריך בעת
יאכלו בגבורה ולא בשתי׃

<span id="an_10:18">10:18</span> בעצלתים ימך המקרה ובשפלות ידים ידלף
הבית׃

<span id="an_10:19">10:19</span> לשחוק עשים לחם ויין ישמח חיים והכסף
יענה את הכל׃

<span id="an_10:20">10:20</span> גם במדעך מלך אל תקלל ובחדרי משכבך אל
תקלל עשיר כי עוף השמים יוליך את הקול ובעל הכנפים יגיד דבר׃

<span id="an_11:1">11:1</span> שלח לחמך על פני המים כי ברב הימים תמצאנו׃

<span id="an_11:2">11:2</span> תן חלק לשבעה וגם לשמונה כי לא תדע מה יהיה
רעה על הארץ׃

<span id="an_11:3">11:3</span> אם ימלאו העבים גשם על הארץ יריקו ואם יפול
עץ בדרום ואם בצפון מקום שיפול העץ שם יהוא׃

<span id="an_11:4">11:4</span> שמר רוח לא יזרע וראה בעבים לא יקצור׃

<span id="an_11:5">11:5</span> כאשר אינך יודע מה דרך הרוח כעצמים בבטן
המלאה ככה לא תדע את מעשה האלהים אשר יעשה את הכל׃

<span id="an_11:6">11:6</span> בבקר זרע את זרעך ולערב אל תנח ידך כי אינך
יודע אי זה יכשר הזה או זה ואם שניהם כאחד טובים׃

<span id="an_11:7">11:7</span> ומתוק האור וטוב לעינים לראות את השמש׃

<span id="an_11:8">11:8</span> כי אם שנים הרבה יחיה האדם בכלם ישמח ויזכר
את ימי החשך כי הרבה יהיו כל שבא הבל׃

<span id="an_11:9">11:9</span> שמח בחור בילדותיך ויטיבך לבך בימי בחורותך
והלך בדרכי לבך ובמראי עיניך ודע כי על כל אלה יביאך האלהים במשפט׃

<span id="an_11:10">11:10</span> והסר כעס מלבך והעבר רעה מבשרך כי הילדות
והשחרות הבל׃

<span id="an_12:1">12:1</span> וזכר את בוראיך בימי בחורתיך עד אשר לא
יבאו ימי הרעה והגיעו שנים אשר תאמר אין לי בהם חפץ׃

<span id="an_12:2">12:2</span> עד אשר לא תחשך השמש והאור והירח והכוכבים
ושבו העבים אחר הגשם׃

<span id="an_12:3">12:3</span> ביום שיזעו שמרי הבית והתעותו אנשי החיל
ובטלו הטחנות כי מעטו וחשכו הראות בארבות׃

<span id="an_12:4">12:4</span> וסגרו דלתים בשוק בשפל קול הטחנה ויקום
לקול הצפור וישחו כל בנות השיר׃

<span id="an_12:5">12:5</span> גם מגבה יראו וחתחתים בדרך וינאץ השקד
ויסתבל החגב ותפר האביונה כי הלך האדם אל בית עולמו וסבבו בשוק הספדים׃

<span id="an_12:6">12:6</span> עד אשר לא ירחק חבל הכסף ותרץ גלת הזהב
ותשבר כד על המבוע ונרץ הגלגל אל הבור׃

<span id="an_12:7">12:7</span> וישב העפר על הארץ כשהיה והרוח תשוב אל
האלהים אשר נתנה׃

<span id="an_12:8">12:8</span> הבל הבלים אמר הקוהלת הכל הבל׃

<span id="an_12:9">12:9</span> ויתר שהיה קהלת חכם עוד למד דעת את העם
ואזן וחקר תקן משלים הרבה׃

<span id="an_12:10">12:10</span> בקש קהלת למצא דברי חפץ וכתוב ישר דברי
אמת׃

<span id="an_12:11">12:11</span> דברי חכמים כדרבנות וכמשמרות נטועים בעלי
אספות נתנו מרעה אחד׃

<span id="an_12:12">12:12</span> ויתר מהמה בני הזהר עשות ספרים הרבה אין
קץ ולהג הרבה יגעת בשר׃

<span id="an_12:13">12:13</span> סוף דבר הכל נשמע את האלהים ירא ואת
מצותיו שמור כי זה כל האדם׃

<span id="an_12:14">12:14</span> כי את כל מעשה האלהים יבא במשפט על כל
נעלם אם טוב ואם רע׃

------------------------------------------------------------------------

[Next: Song of Solomon](sol)
