[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Modern Hebrew Bible: Luke

<span id="an_1:1">1:1</span> אחרי אשר רבים הואילו לחבר ספור המעשים אשר
נאמנו בשלמות בתוכנו׃

<span id="an_1:2">1:2</span> כאשר מסרום לנו הראים אתם בעיניהם מתחלה ואשר
היו משרתי הדבר׃

<span id="an_1:3">1:3</span> חשבתי לטוב גם אני החפש כל הדברים היטב
מראשיתם לכתבם אליך בסדר תאופילוס האדיר׃

<span id="an_1:4">1:4</span> למען תדע קשט האמרים אשר חנכת בם׃

<span id="an_1:5">1:5</span> כהן היה בימי הורדוס מלך יהודה זכריה שמו
ממשמרת אביה ולו אשה מבנות אהרן ושמה אלישבע׃

<span id="an_1:6">1:6</span> ושניהם היו צדיקים לפני האלהים והלכי תם בכל
מצות יהוה ובחקתיו׃

<span id="an_1:7">1:7</span> ולא היה להם ילד כי אלישבע עקרה ושניהם באו
בימים׃

<span id="an_1:8">1:8</span> ויהי היום ויכהן לפני אלהים בסדר משמרתו׃

<span id="an_1:9">1:9</span> וכמשפט עבודת הכהנים יצא גורלו להקטיר קטרת
ויבא אל היכל יהוה׃

<span id="an_1:10">1:10</span> וכל קהל העם היו מתפללים בחוץ בעת הקטרת׃

<span id="an_1:11">1:11</span> וירא אליו מלאך יהוה עמד לימין מזבח הקטרת׃

<span id="an_1:12">1:12</span> ויבהל זכריה בראותו אתו ואימה נפלה עליו׃

<span id="an_1:13">1:13</span> ויאמר אליו המלאך אל תירא זכריהו כי נשמעה
תפלתך ואלישבע אשתך תלד לך בן וקראת שמו יוחנן׃

<span id="an_1:14">1:14</span> והיה לך לשמחה וגיל ורבים ישמחו בהולדו׃

<span id="an_1:15">1:15</span> כי גדול יהיה לפני יהוה ויין ושכר לא ישתה
ורוח הקדש ימלא בעודנו בבטן אמו׃

<span id="an_1:16">1:16</span> ורבים מבני ישראל ישיב אל יהוה אלהיהם׃

<span id="an_1:17">1:17</span> והוא ילך לפניו ברוח אליהו ובגבורתו להשיב
את לב אבות על בנים ואת הסוררים לתבונת הצדיקים להעמיד ליהוה עם מתקן׃

<span id="an_1:18">1:18</span> ויאמר זכריה אל המלאך במה אדע זאת כי אני
זקנתי ואשתי באה בימים׃

<span id="an_1:19">1:19</span> ויען המלאך ויאמר אליו אני גבריאל העומד
לפני האלהים ושלוח אנכי לדבר אליך ולבשרך את זאת׃

<span id="an_1:20">1:20</span> והנה תאלם ולא תוכל לדבר עד היום אשר תהיה
זאת תחת כי לא האמנת בדברי אשר ימלאו למועדם׃

<span id="an_1:21">1:21</span> והעם היה מחכה לזכריה ויתמהו כי אחר בהיכל׃

<span id="an_1:22">1:22</span> ויהי בצאתו לא יכל לדבר אליהם וידעו כי
מראה ראה בהיכל וירמז להם ועודנו נאלם׃

<span id="an_1:23">1:23</span> ויהי כאשר מלאו ימי עבדתו וילך לו אל ביתו׃

<span id="an_1:24">1:24</span> ויהי אחרי הימים האלה ותהר אלישבע אשתו
ותתחבא חמשה חדשים ותאמר׃

<span id="an_1:25">1:25</span> ככה עשה לי יהוה בימי פקדו אותי לאסף את
חרפתי בתוך בני אדם׃

<span id="an_1:26">1:26</span> ויהי בחדש הששי וישלח המלאך גבריאל מאת
האלהים גלילה אל עיר אשר שמה נצרת׃

<span id="an_1:27">1:27</span> אל בתולה מארשה לאיש אשר שמו יוסף מבית דוד
ושם הבתולה מרים׃

<span id="an_1:28">1:28</span> ויבא המלאך אליה החדרה ויאמר שלום לך אשת
חן יהוה עמך ברוכה את בנשים׃

<span id="an_1:29">1:29</span> והיא בראותה נבהלה לדברו ותאמר בלבה מה היא
הברכה הזאת׃

<span id="an_1:30">1:30</span> ויאמר לה המלאך אל תיראי מרים כי מצאת חן
לפני האלהים׃

<span id="an_1:31">1:31</span> והנך הרה וילדת בן וקראת את שמו ישוע׃

<span id="an_1:32">1:32</span> והוא גדול יהיה ובן עליון יקרא ויהוה אלהים
יתן לו את כסא דוד אביו׃

<span id="an_1:33">1:33</span> ועל בית יעקב ימלך לעולם ועד ולמלכותו אין
קץ׃

<span id="an_1:34">1:34</span> ותאמר מרים אל המלאך איך תהיה זאת ואני
אינני ידעת איש׃

<span id="an_1:35">1:35</span> ויען המלאך ויאמר אליה רוח הקדש תבוא עליך
וגבורת עליון תצל עליך על כן גם לקדוש הילוד יקרא בן אלהים׃

<span id="an_1:36">1:36</span> והנה אלישבע קרובתך אשר קראו לה עקרה גם
היא הרתה בן בזקנתה וזה לה החדש הששי׃

<span id="an_1:37">1:37</span> כי לא יפלא מאלהים כל דבר׃

<span id="an_1:38">1:38</span> ותאמר מרים הנני שפחת יהוה יהי לי כדברך
ויצא מאתה המלאך׃

<span id="an_1:39">1:39</span> ותקם מרים בימים ההם ותמהר ללכת ההרה אל
עיר יהודה׃

<span id="an_1:40">1:40</span> ותבא בית זכריה ותברך את אלישבע׃

<span id="an_1:41">1:41</span> ויהי כשמע אלישבע את ברכת מרים וירקד הילד
במעיה ותמלא אלישבע רוח הקדש׃

<span id="an_1:42">1:42</span> ותקרא בקול גדול ותאמר ברוכה את בנשים
וברוך פרי בטנך׃

<span id="an_1:43">1:43</span> ומאין לי זאת אשר אם אדני באה אלי׃

<span id="an_1:44">1:44</span> כי קול ברכתך בא באזני והנה רקד בשמחה הילד
במעי׃

<span id="an_1:45">1:45</span> ואשרי המאמינה כי המלא תמלא אשר דבר לה מאת
יהוה׃

<span id="an_1:46">1:46</span> ותאמר מרים רוממה נפשי את יהוה׃

<span id="an_1:47">1:47</span> ותגל רוחי באלהי ישעי׃

<span id="an_1:48">1:48</span> \]94-84\[ אשר ראה בעני אמתו כי הנה מעתה
כל הדרות יאשרוני כי גדלות עשה לי שדי וקדוש שמו׃

<span id="an_1:49">1:49</span> \]94-84\[׃

<span id="an_1:50">1:50</span> וחסדו לדור דורים על יראיו׃

<span id="an_1:51">1:51</span> גבורות עשה בזרעו פזר גאים במזמות לבבם׃

<span id="an_1:52">1:52</span> הרס נדיבים מכסאותו וירם שפלים׃

<span id="an_1:53">1:53</span> רעבים מלא טוב ועשירים שלח ריקם׃

<span id="an_1:54">1:54</span> תמך בישראל עבדו לזכר את רחמיו׃

<span id="an_1:55">1:55</span> כאשר דבר אל אבותינו לאברהם ולזרעו עד
עולם׃

<span id="an_1:56">1:56</span> ותשב מרים עמה כשלשה חדשים ותשב לביתה׃

<span id="an_1:57">1:57</span> וימלאו ימי אלישבע ללדת ותלד בן׃

<span id="an_1:58">1:58</span> וישמעו שכניה וקרוביה כי הגדיל יהוה את
חסדו עמה וישמחו אתה׃

<span id="an_1:59">1:59</span> ויהי ביום השמיני ויבאו למול את הילד
ויקראו אתו זכריה על שם אביו׃

<span id="an_1:60">1:60</span> ותען אמו ותאמר לא כי יוחנן יקרא׃

<span id="an_1:61">1:61</span> ויאמרו אליה אין איש במשפחתך אשר נקרא בשם
הזה׃

<span id="an_1:62">1:62</span> וירמזו אל אביו לדעת מה השם אשר יחפץ להקרא
לו׃

<span id="an_1:63">1:63</span> וישאל לוח ויכתב עליו לאמר יוחנן שמו
ויתמהו כלם׃

<span id="an_1:64">1:64</span> ויפתח פיו ולשונו פתאם וידבר ויברך את
האלהים׃

<span id="an_1:65">1:65</span> ותפל אימה על כל שכניהם ויספר כל הדברים
האלה בכל הרי יהודה׃

<span id="an_1:66">1:66</span> וישימו כל השמעים אל לבם לאמר מה אפוא יהיה
הילד הזה ויד יהוה היתה עמו׃

<span id="an_1:67">1:67</span> וימלא זכריה אביו רוח הקדש וינבא לאמר׃

<span id="an_1:68">1:68</span> ברוך יהוה אלהי ישראל כי פקד את עמו וישלח
לו פדות׃

<span id="an_1:69">1:69</span> וירם לנו קרן ישועה בבית דוד עבדו׃

<span id="an_1:70">1:70</span> כאשר דבר בפי נביאיו הקדושים אשר מעולם׃

<span id="an_1:71">1:71</span> ישועה מאיבינו ומיד כל שנאינו׃

<span id="an_1:72">1:72</span> לעשות חסד עם אבותינו ולזכר את ברית קדשו׃

<span id="an_1:73">1:73</span> את השבועה אשר נשבע לאברהם אבינו׃

<span id="an_1:74">1:74</span> להצילנו מיד איבינו ולתתנו לעבדו בלי פחד׃

<span id="an_1:75">1:75</span> בתמים ובצדקה לפניו כל ימי חיינו׃

<span id="an_1:76">1:76</span> ואתה הילד נביא עליון תקרא כי לפני יהוה
תלך לפנות את דרכיו׃

<span id="an_1:77">1:77</span> לתת דעת הישועה לעמו בסליחת חטאתיהם׃

<span id="an_1:78">1:78</span> ברחמי חסד אלהינו אשר בהם פקדנו הנגה
ממרום׃

<span id="an_1:79">1:79</span> להאיר לישבי חשך וצלמות ולהכין את רגלינו
אל דרך השלום׃

<span id="an_1:80">1:80</span> ויגדל הילד ויחזק ברוח ויהי במדברות עד יום
הראתו אל ישראל׃

<span id="an_2:1">2:1</span> ויהי בימים ההם ותצא דת מאת הקיסר אוגוסטוס
לספר את כל ישבי תבל׃

<span id="an_2:2">2:2</span> וזה המפקד היה הראשון בהיות קוריניוס שליט
בסוריא׃

<span id="an_2:3">2:3</span> וילכו כלם להתפקד איש לעירו׃

<span id="an_2:4">2:4</span> ויעל גם יוסף מן הגליל מעיר נצרת אל יהודה
לעיר דוד הנקראה בית לחם כי היה מבית דוד וממשפחתו׃

<span id="an_2:5">2:5</span> להתפקד עם מרים המארשה לו והיא הרה׃

<span id="an_2:6">2:6</span> ויהי בהיותם שם וימלאו ימיה ללדת׃

<span id="an_2:7">2:7</span> ותלד את בנה הבכור ותחתלהו ותשכיבהו באבוס כי
לא היה להם מקום במלון׃

<span id="an_2:8">2:8</span> ורעים היו בארץ ההיא לנים בשדה ושמרים את
משמרות הלילה בעדרם׃

<span id="an_2:9">2:9</span> והנה מלאך יהוה נצב עליהם וכבוד יהוה הופיע
עליהם מסביב וייראו יראה גדולה׃

<span id="an_2:10">2:10</span> ויאמר אליהם המלאך אל תיראו כי הנני מבשר
אתכם שמחה גדולה אשר תהיה לכל העם׃

<span id="an_2:11">2:11</span> כי היום ילד לכם בעיר דוד מושיע אשר הוא
המשיח האדון׃

<span id="an_2:12">2:12</span> וזה לכם האות תמצאון ילד מחתל ומנח באבוס׃

<span id="an_2:13">2:13</span> ויהי פתאם אצל המלאך המון צבא השמים והם
משבחים את האלהים ואמרים׃

<span id="an_2:14">2:14</span> כבוד במרומים לאלהים ובארץ שלום בבני אדם
רצונו׃

<span id="an_2:15">2:15</span> ויהי כאשר עלו מעליהם המלאכים השמימה
ויאמרו הרעים איש אל רעהו נעברה נא עד בית לחם ונראה המעשה הזה אשר הודיענו
יהוה׃

<span id="an_2:16">2:16</span> וימהרו לבוא וימצאו את מרים ואת יוסף ואת
הילד שכב באבוס׃

<span id="an_2:17">2:17</span> ויראו וישמיעו את הדבר הנאמר אליהם על הגער
הזה׃

<span id="an_2:18">2:18</span> וכל השמעים תמהו על הדברים אשר דברו אליהם
הרעים׃

<span id="an_2:19">2:19</span> ומרים שמרה את הדברים האלה ותחשבם בלבה׃

<span id="an_2:20">2:20</span> וישובו הרעים מהללים ומשבחים את האלהים על
כל אשר שמעו וראו כפי אשר נאמר אליהם׃

<span id="an_2:21">2:21</span> ויהי במלאת לנער שמנה ימים וימול ויקרא שמו
ישוע כשם אשר קרא לו המלאך בטרם הרה בבטן׃

<span id="an_2:22">2:22</span> וימלאו ימי טהרה לפי תורת משה ויעלהו
לירושלים להעמידו לפני יהוה׃

<span id="an_2:23">2:23</span> כאשר כתוב בתורת יהוה כל זכר פטר רחם יקרא
קדש ליהוה׃

<span id="an_2:24">2:24</span> ולתת קרבן כאמור בתורת יהוה שתי תרים או
שני בני יונה׃

<span id="an_2:25">2:25</span> והנה איש היה בירושלים ושמו שמעון והוא איש
צדיק וחסיד מחכה לנחמת ישראל ורוח הקדש היה עליו׃

<span id="an_2:26">2:26</span> ולו נגלה ברוח הקדש כי לא יראה מות עד
ראותו את משיח יהוה׃

<span id="an_2:27">2:27</span> ויבא ברוח אל המקדש ויהי כאשר הביאו הוריו
את הנער ישוע לעשות עליו כמשפט התורה׃

<span id="an_2:28">2:28</span> ויקחהו על זרעותיו ויברך את האלהים ויאמר׃

<span id="an_2:29">2:29</span> עתה תפטר את עבדך כדברך אדני בשלום׃

<span id="an_2:30">2:30</span> כי ראו עיני את ישועתך׃

<span id="an_2:31">2:31</span> אשר הכינות לפני כל העמים׃

<span id="an_2:32">2:32</span> אור לגלות עיני הגוים ותפארת ישראל עמך׃

<span id="an_2:33">2:33</span> ויוסף ואמו תמהים על הדברים הנאמרים עליו׃

<span id="an_2:34">2:34</span> ויברך אותם שמעון ויאמר אל מרים אמו הנה זה
מוסד לנפילה ולתקומה לרבים בישראל ולאות מריבה׃

<span id="an_2:35">2:35</span> וגם בנפשך תחתר חרב למען תגלינה מחשבות לבב
רבים׃

<span id="an_2:36">2:36</span> ותהי שם חנה אשה נביאה בת פנואל משבט אשר
והיא באה בימים וחיתה עם בעלה שבע שנים אחרי בתוליה׃

<span id="an_2:37">2:37</span> והיא אלמנה כארבע ושמנים שנה ולא משה מן
המקדש ובצום ובתחנונים עבדה את האלהים לילה ויום׃

<span id="an_2:38">2:38</span> ותקם בשעה ההיא ותגש להדות ליהוה ותדבר
עליו באזני כל המחכים לגאלה בירושלים׃

<span id="an_2:39">2:39</span> ויכלו את הכל כפי תורת יהוה וישובו הגלילה
אל נצרת עירם׃

<span id="an_2:40">2:40</span> ויגדל הנער ויחזק ברוח וימלא חכמה וחסד
אלהים עמו׃

<span id="an_2:41">2:41</span> ועלו הוריו ירושלים שנה בשנה לחג הפסח׃

<span id="an_2:42">2:42</span> ויהי בהיותו בן שתים עשרה שנה ויעלו
ירושלים כמשפט החג׃

<span id="an_2:43">2:43</span> וימלאו את הימים וישובו ויותר ישוע הנער
בירושלים ויוסף ואמו לא ידעו׃

<span id="an_2:44">2:44</span> ויחשבו כי עם חבל הארחים הוא וילכו כדרך
יום ויבקשהו בין הקרובים והמידעים׃

<span id="an_2:45">2:45</span> ולא מצאהו וישבו ירושלים לבקשו׃

<span id="an_2:46">2:46</span> ויהי אחרי שלשת ימים וימצאהו במקדש ישב
בתוך המורים שמע אליהם ושאל אתם׃

<span id="an_2:47">2:47</span> וכל השמעים אליו השתוממו על שכלו ועל
תשובתיו׃

<span id="an_2:48">2:48</span> ויהי כראותם אתו ויחרדו ותאמר אליו אמו בני
מדוע ככה עשית לנו הנה אביך ואנכי בעצבת לב בקשנוך׃

<span id="an_2:49">2:49</span> ויאמר אליהם למה זה בקשתם אתי הלא ידעתם כי
עלי להיות באשר לאבי׃

<span id="an_2:50">2:50</span> והם לא הבינו את הדבר אשר דבר אליהם׃

<span id="an_2:51">2:51</span> וירד אתם ויבא אל נצרת ויכנע להם ואמו שמרה
בלבה את כל הדברים האלה׃

<span id="an_2:52">2:52</span> וישוע הלך וגדל בחכמה ומקומה ובחן עם אלהים
ועם אנשים׃

<span id="an_3:1">3:1</span> בשנת חמש עשרה למלכות הקיסר טיבריוס בהיות
פונטיוס פילטוס הגמון ביהודה והורדוס שר רבע על הגליל ואחיו פילפוס שר רבע
על מדינות יטור וטרכונה ולוסניס שר רבע על אבילין׃

<span id="an_3:2">3:2</span> בימי הכהנים הגדולים חנן וקיפא היה דבר אלהים
אל יוחנן בן זכריה במדבר׃

<span id="an_3:3">3:3</span> ויבא אל כל ככר הירדן ויקרא טבילת התשובה
לסליחת החטאים׃

<span id="an_3:4">3:4</span> ככתוב בספר דברי ישעיהו הנביא קול קורא במדבר
פנו דרך יהוה ישרו מסלותיו׃

<span id="an_3:5">3:5</span> כל גיא ינשא וכל הר וגבעה ישפלו והיה העקב
למישור והרכסים לבקעה׃

<span id="an_3:6">3:6</span> וראו כל בשר את ישועת אלהים׃

<span id="an_3:7">3:7</span> ויאמר אל המון העם היצאים להטבל על ידו אתם
ילדי הצפעונים מי הורה אתכם להמלט מפני הקצף הבא׃

<span id="an_3:8">3:8</span> לכן עשו פרי הראוי לתשובה ואל תדמו בנפשכם
לאמר אברהם הוא אבינו כי אני אמר לכם כי מן האבנים האלה יכל האלהים להקים
בנים לאברהם׃

<span id="an_3:9">3:9</span> וכבר הושם הגרזן על שרש העצים והנה כל עץ אשר
איננו עשה פרי טוב יגדע והשלך באש׃

<span id="an_3:10">3:10</span> וישאלהו המון העם לאמר מה אפוא נעשה׃

<span id="an_3:11">3:11</span> ויען ויאמר אליהם מי אשר לו כתנות שתים הוא
יחלק לאשר אין לו ומי אשר לו מזון ככה יעשה גם הוא׃

<span id="an_3:12">3:12</span> ויבאו גם מוכסים להטבל ויאמרו אליו רבי מה
נעשה׃

<span id="an_3:13">3:13</span> ויאמר אליהם אל תגבו יותר מחקכם׃

<span id="an_3:14">3:14</span> וישאלהו גם אנשי הצבא לאמר ואנחנו מה נעשה
ויאמר אליהם איש אל תזעזעו ואל תלשינו איש ויהי די לכם בשכרכם׃

<span id="an_3:15">3:15</span> ויהי כאשר חכה העם וכלם חשבים בלבם לאמר
אולי יוחנן הוא המשיח׃

<span id="an_3:16">3:16</span> ויען יוחנן ויאמר לכלם הן אני טובל אתכם
במים אבל בוא יבוא החזק ממני אשר אינני כדי להתיר את שרוך נעליו הוא יטבל
אתכם ברוח הקדש ובאש׃

<span id="an_3:17">3:17</span> אשר המזרה בידו להבר את גרנו ויאסף את דגנו
אל אוצרו ואת המץ ישרפנו באש אשר לא תכבה׃

<span id="an_3:18">3:18</span> וכן עוד דברים אחרים הרבה בשר וגם הזהיר את
העם׃

<span id="an_3:19">3:19</span> והורדוס שר רבע המדינה אשר הוכח על ידו על
אדות הורודיה אשת אחיו פילפוס ועל אדות כל הרע אשר עשה הורדוס׃

<span id="an_3:20">3:20</span> הוסיף על כל אלה גם את זאת ויסגר את יוחנן
במשמר׃

<span id="an_3:21">3:21</span> ויהי בהטבל כל העם וגם ישוע נטבל ומתפלל
ויפתחו השמים׃

<span id="an_3:22">3:22</span> וירד עליו רוח הקדש בדמות גוף כיונה ויהי
קול מן השמים ויאמר אתה בני ידידי בך רצתה נפשי׃

<span id="an_3:23">3:23</span> והוא ישוע בהחלו היה כבן שלשים שנה ויחשבהו
לבן יוסף בן עלי׃

<span id="an_3:24">3:24</span> בן מתת בן לוי בן מלכי בן יני בן יוסף׃

<span id="an_3:25">3:25</span> בן מתתיה בן אמוץ בן נחום בן חסלי בן נגי׃

<span id="an_3:26">3:26</span> בן מחת בן מתתיה בן שמעי בן יוסף בן יודה׃

<span id="an_3:27">3:27</span> בן יוחנן בן רישא בן זרבלל בן שאלתיאל בן
גרי׃

<span id="an_3:28">3:28</span> בן מלכי בן אדי בן קוסם בן אלמדם בן ער׃

<span id="an_3:29">3:29</span> בן יוסי בן אליעזר בן יורים בן מתת בן לוי׃

<span id="an_3:30">3:30</span> בן שמעון בן יהודה בן יוסף בן יונם בן
אליקים׃

<span id="an_3:31">3:31</span> בן מליא בן מינא בן מתתה בן נתן בן דוד׃

<span id="an_3:32">3:32</span> בן ישי בן עובד בן בעז בן שלמון בן נחשון׃

<span id="an_3:33">3:33</span> בן עמינדב בן ארם בן חצרון בן פרץ בן
יהודה׃

<span id="an_3:34">3:34</span> בן יעקב בן יצחק בן אברהם בן תרח בן נחור׃

<span id="an_3:35">3:35</span> בן שרוג בן רעו בן פלג בן עבר בן שלח׃

<span id="an_3:36">3:36</span> בן קינן בן ארפכשד בן שם בן נח בן למך׃

<span id="an_3:37">3:37</span> בן מתושלח בן חנוך בן ירד בן מהללאל בן
קינן׃

<span id="an_3:38">3:38</span> בן אנוש בן שת בן אדם בן אלהים׃

<span id="an_4:1">4:1</span> וישוע שב מן הירדן מלא רוח הקדש וינהגהו הרוח
המדברה׃

<span id="an_4:2">4:2</span> וינסהו השטן ארבעים יום ולא אכל מאומה בימים
ההם ואחרי אשר תמו וירעב׃

<span id="an_4:3">4:3</span> ויאמר אליו השטן אם בן האלהים אתה אמר אל
האבן הזאת ותהי ללחם׃

<span id="an_4:4">4:4</span> ויען אתו ישוע הן כתוב כי לא על הלחם לבדו
יחיה האדם כי על כל מוצא פי יהוה׃

<span id="an_4:5">4:5</span> ויעלהו השטן על הר גבה ויראהו ברגע אחד את כל
ממלכות תבל׃

<span id="an_4:6">4:6</span> ויאמר אליו השטן לך אתן את כל הממשלה הזאת
ואת כבודן כי נמסרה בידי ונתתיה לאשר אחפץ׃

<span id="an_4:7">4:7</span> ועתה אם תשתחוה לפני הכל יהיה לך׃

<span id="an_4:8">4:8</span> ויען ישוע ויאמר אליו סור ממני השטן כי כתוב
ליהוה אלהיך תשתחוה ואתו תעבד׃

<span id="an_4:9">4:9</span> ויביאהו ירושלים ויעמידהו על פנת בית המקדש
ויאמר אליו אם בן האלהים אתה התנפל מזה מטה׃

<span id="an_4:10">4:10</span> כי כתוב כי מלאכיו יצוה לך לשמרך׃

<span id="an_4:11">4:11</span> וכי על כפים ישאונך פן תגף באבן רגלך׃

<span id="an_4:12">4:12</span> ויען ישוע ויאמר אליו נאמר לא תנסה את יהוה
אלהיך׃

<span id="an_4:13">4:13</span> וככלות השטן כל מסה וירף ממנו עד עת׃

<span id="an_4:14">4:14</span> וישב ישוע בגבורת הרוח אל הגליל ויצא שמעו
בכל הככר׃

<span id="an_4:15">4:15</span> והוא היה מלמד בבתי כנסיותיהם ויהללהו כלם׃

<span id="an_4:16">4:16</span> ויבא אל נצרת אשר גדל שם וילך כמשפטו ביום
השבת אל בית הכנסת ויקם לקרא בתורה׃

<span id="an_4:17">4:17</span> ויתן לו ספר ישעיה הנביא ויפתח את הספר
וימצא את המקום אשר היה כתוב בו׃

<span id="an_4:18">4:18</span> רוח אדני עלי יען משח אתי לבשר ענוים׃

<span id="an_4:19">4:19</span> שלחני לחבש לנשברי לב לקרא לשבוים דרור
ולעורים פקח קוח לשלח רצוצים חפשים לקרא שנת רצון ליהוה׃

<span id="an_4:20">4:20</span> ויהי כאשר גלל את הספר וישיבהו אל החזן
וישב ועיני כל אשר בבית הכנסת נשאות אליו׃

<span id="an_4:21">4:21</span> ויחל ויאמר אליהם היום נתמלא הכתוב הזה
באזניכם׃

<span id="an_4:22">4:22</span> וכלם העידהו ותמהו על דברי חן אשר יצאו
מפיהו ויאמרו הלא זה הוא בן יוסף׃

<span id="an_4:23">4:23</span> ויאמר אליהם הן תאמרו לי את המשל הזה רפא
רפא את עצמך וככל אשר שמענו שנעשה בכפר נחום עשה כן גם פה בעיר מולדתך׃

<span id="an_4:24">4:24</span> ויאמר אמן אמר אני לכם כי אין נביא רצוי
בארץ מולדתו׃

<span id="an_4:25">4:25</span> ואמת אני אמר לכם אלמנות רבות היו בישראל
בימי אליהו בהעצר השמים שלש שנים וששה חדשים ורעב גדול היה בכל הארץ׃

<span id="an_4:26">4:26</span> ולא נשלח אליהו אל אחת מהנה זולתי צרפתה
אשר לצידון אל אשה אלמנה׃

<span id="an_4:27">4:27</span> ומצרעים רבים היו בישראל בימי אלישע הנביא
ולא טהר אחד מהם זולתי נעמן הארמי׃

<span id="an_4:28">4:28</span> וימלאו כל אשר בבית הכנסת חמה בשמעם את
אלה׃

<span id="an_4:29">4:29</span> ויקומו וידיחו אותו אל מחוץ לעיר ויביאהו
עד גב ההר אשר נבנתה עירם עליו למען השליכו מטה׃

<span id="an_4:30">4:30</span> אך הוא עבר בתוכם וילך לדרכו׃

<span id="an_4:31">4:31</span> וירד אל כפר נחום עיר הגליל וילמדם בשבתות׃

<span id="an_4:32">4:32</span> וישתוממו על תורתו כי עצום דברו׃

<span id="an_4:33">4:33</span> ואיש היה בבית הכנסת ובו רוח שד טמא ויצעק
בקול גדול לאמר׃

<span id="an_4:34">4:34</span> אתה מה לנו ולך ישוע הנצרי באת להאבידנו
ידעתיך מי אתה קדוש האלהים׃

<span id="an_4:35">4:35</span> ויגער בו ישוע לאמר האלם וצא ממנו ויפילהו
השד בתוכם ויצא ממנו לא הרע לו׃

<span id="an_4:36">4:36</span> ותפל אימה על כלם וידברו איש אל רעהו לאמר
מה הדבר הזה כי בשלטן ובגבורה מצוה לרוחות הטמאה והמה יצאים׃

<span id="an_4:37">4:37</span> ושמעו הולך בכל מקמות הככר׃

<span id="an_4:38">4:38</span> ויקם מבית הכנסת ויבא ביתה שמעון וחמות
שמעון אחזתה קדחת חזקה וישאלהו בעדה׃

<span id="an_4:39">4:39</span> ויתיצב עליה ויגער בקדחת ותרף ממנה ותקם
מהרה ותשרת אתם׃

<span id="an_4:40">4:40</span> וכבוא השמש הביאו אליו כל אשר להם חלים
חליים שונים וירפא אותם בשומו את ידיו על כל אחד מהם׃

<span id="an_4:41">4:41</span> וגם שדים יצאו מרבים צעקים ואמרים אתה הוא
המשיח בן האלהים ויגער בם ולא נתנם לדבר כי ידעו אשר הוא המשיח׃

<span id="an_4:42">4:42</span> ויצא וילך לו כאור הבקר אל מקום חרבה והמון
העם בקשהו ויבאו עדיו ויפצרו בו לבלתי סור מהם׃

<span id="an_4:43">4:43</span> ויאמר להם הן עלי לבשר גם לערים האחרות את
בשורת מלכות האלהים כי לזאת שלחתי׃

<span id="an_4:44">4:44</span> ויהי קורא בבתי הכנסיות אשר בגליל׃

<span id="an_5:1">5:1</span> ויהי כאשר נדחק המון העם לשמע את דבר האלהים
והוא עמד על יד ים גניסר׃

<span id="an_5:2">5:2</span> וירא שתי אניות עמדות על יד הים והדיגים יצאו
מהן וידיחו את המכמרות׃

<span id="an_5:3">5:3</span> וירד אל אחת מן האניות אשר היא לשמעון ויבקש
ממנו להוליכו מעט מן היבשה אל הים וישב וילמד את העם מתוך האניה׃

<span id="an_5:4">5:4</span> ויכל לדבר ויאמר אל שמעון הוליכה אל עמק הים
והורידו את מכמרותיכם לצוד׃

<span id="an_5:5">5:5</span> ויען שמעון ויאמר אליו מורה כל הלילה יגענו
ולא לכדנו מאומה אך על פי דברך אוריד את המכמרת׃

<span id="an_5:6">5:6</span> ויעשו כן וילכדו דגים הרבה מאד ותקרע מכמרתם׃

<span id="an_5:7">5:7</span> ויניפו יד אל חבריהם אשר באמיה השנית לבוא
אליהם ולעזרם ויבאו וימלאו את שתי האניות עד כי שקעו׃

<span id="an_5:8">5:8</span> ויהי כראות שמעון פטרוס את זאת ויפל לברכי
ישוע ויאמר אדני צא נא מעמי כי איש חוטא אנכי׃

<span id="an_5:9">5:9</span> כי שמה החזיקה אותו ואת כל אשר אתו על ציד
הדגים אשר צדו׃

<span id="an_5:10">5:10</span> וכן גם את יעקב ואת יוחנן בני זבדי אשר
התחברו עם שמעון ויאמר ישוע אל שמעון אל תירא מעתה צוד תצוד אנשים׃

<span id="an_5:11">5:11</span> ויוליכו את האניות אל היבשה ויעזבו את הכל
וילכו אחריו׃

<span id="an_5:12">5:12</span> ויהי בהיותו באחת הערים והנה איש מלא צרעת
וירא את ישוע ויפל על פניו ויתחנן אליו לאמר אדני אם תחפץ תוכל לטהרני׃

<span id="an_5:13">5:13</span> וישלח את ידו ויגע בו ויאמר חפץ אנכי טהר
ופתאם סרה ממנו הצרעת׃

<span id="an_5:14">5:14</span> ויעד בו לבלתי ספר לאיש כי אם לך והראה אל
הכהן והקרב קרבן על טהרתך כאשר צוה משה לעדות להם׃

<span id="an_5:15">5:15</span> ושמעו הולך הלוך וגדל ויקבצו עם רב לשמוע
ולהרפא בידו מתחלואיהם׃

<span id="an_5:16">5:16</span> והוא סר אל המדברות ויתפלל׃

<span id="an_5:17">5:17</span> ויהי באחד הימים והוא מלמד וישבו שם פרושים
ומורי התורה אשר באו מכל כפרי הגליל ומיהודה וירושלים וגבורת יהוה היתה בו
לרפוא׃

<span id="an_5:18">5:18</span> והנה אנשים נושאים איש במטה והוא נכה אברים
ויבקשו להביאו הביתה ולשום לפניו׃

<span id="an_5:19">5:19</span> ולא מצאו דרך להכניסו מרב העם ויעלו הגגה
ויורידהו ואת ערשו בין הרעפים לתוך הבית לפני ישוע׃

<span id="an_5:20">5:20</span> וירא את אמונתם ויאמר אליו בן אדם נסלחו לך
חטאתיך׃

<span id="an_5:21">5:21</span> ויחלו הסופרים והפרושים לחשב מחשבות לאמר
מי הוא זה המדבר גדופים מי יוכל לסלח חטאים מבלעדי האלהים לבדו׃

<span id="an_5:22">5:22</span> וידע ישוע את מחשבותם ויען ויאמר אליהם מה
אתם חשבים בלבבכם׃

<span id="an_5:23">5:23</span> מה הוא הנקל האמר נסלחו לך חטאתיך אם אמר
קום והתהלך׃

<span id="an_5:24">5:24</span> אך למען תדעון כי בן האדם יש לו השלטן בארץ
לסלח חטאים ויאמר אל נכה האברים אמר אני אליך קום ושא את ערשך ולך לך אל
ביתך׃

<span id="an_5:25">5:25</span> וימהר ויקם לעיניהם וישא את משכבו וילך לו
אל ביתו מהלל את האלהים וישא את משכבו וילך לו אל ביתו מהלל את האלהים׃

<span id="an_5:26">5:26</span> ושמה החזיקה את כלם ויברכו את האלהים
וימלאו יראה ויאמרו כי נפלאות ראינו היום׃

<span id="an_5:27">5:27</span> ויהי אחרי כן ויצא וירא מוכס ושמו לוי יושב
בבית המכס ויאמר אליו לכה אחרי׃

<span id="an_5:28">5:28</span> ויעזב את הכל ויקם וילך אחריו׃

<span id="an_5:29">5:29</span> ויעש לו לוי משתה גדול בביתו ועם רב של
מוכסים ואנשים אחרים היו מסבים עמהם׃

<span id="an_5:30">5:30</span> \]13-03\[ וילונו הסופרים אשר בהם והפרושים
על תלמידיו ויאמרו למה אתם אכלים אליהם הבריאים אינם צריכים לרפא כי אם
החלים׃

<span id="an_5:31">5:31</span> \]13-03\[׃

<span id="an_5:32">5:32</span> לא באתי לקרוא הצדיקים כי אם החטאים
לתשובה׃

<span id="an_5:33">5:33</span> ויאמרו אליו הן תלמידי יוחנן צמים הרבה
ואמרים תחנות וגם תלמידי הפרושים עשים כן ותלמידיך אכלים ושתים׃

<span id="an_5:34">5:34</span> ויאמר אליהם התוכלו אנס בני החפה לצום
והחתן עוד עמהם׃

<span id="an_5:35">5:35</span> ואולם ימים באים ולקח מאתם החתן אז יצומו
בימים ההמה׃

<span id="an_5:36">5:36</span> וידבר אליהם גם אם המשל הזה אין איש מעלה
מטלית של בגד חדש על בגד בלוי כי אז גם החדש יקרע וגם לא תשוה מטלית החדש
לבלוי׃

<span id="an_5:37">5:37</span> ואין איש נתן יין חדש בנאדות בלים כי אז
היין החדש יבקע את הנאדות והוא ישפך והנאדות יאבדו׃

<span id="an_5:38">5:38</span> אך יתן היין החדש בנאדות חדשים ושניהם יחדו
ישמרו׃

<span id="an_5:39">5:39</span> ואשר שתה יין ישן איננו חפץ עוד ביין חדש
כי יאמר הישן הוא נעים ממנו׃

<span id="an_6:1">6:1</span> ויהי בשבת השנית לספירת העמר עבר בין הקמה
ויקטפו תלמידיו מלילת ויפרכו אתן בידיהם ויאכלו׃

<span id="an_6:2">6:2</span> ויש מן הפרושים אשר אמרו אליהם למה אתם עשים
את אשר איננו מתר לעשות בשבת׃

<span id="an_6:3">6:3</span> ויען ישוע ויאמר אליהם הלא קראתם את אשר עשה
דוד בהיותו רעב הוא ואשר היו אתו׃

<span id="an_6:4">6:4</span> כאשר בא אל בית האלהים ויקח את לחם הפנים
ויאכל וגם נתן לאשר אתו את אשר לא נכון לאכלו כי אם לכהנים לבדם׃

<span id="an_6:5">6:5</span> ויאמר אליהם בן האדם גם אדון השבת הוא׃

<span id="an_6:6">6:6</span> ויהי בשבת אחרת בא אל בית הכנסת וילמד ושם
איש אשר יבשה ידו הימנית׃

<span id="an_6:7">6:7</span> ויארבו לו הסופרים והפרושים לראות אם ירפא
בשבת למען ימצאו עליו שטנה׃

<span id="an_6:8">6:8</span> והוא ידע את מחשבותם ויאמר אל האיש אשר ידו
יבשה קום ועמוד בתוך ויקם ויעמד׃

<span id="an_6:9">6:9</span> ויאמר אליהם ישוע אשאלה אתכם דבר הנכון בשבת
להיטיב אם להרע להציל נפש אם לאבד׃

<span id="an_6:10">6:10</span> ויבט סביב אל כלם ויאמר לאיש פשט את ידך
ויעש כן ותרפא ידו ותשב כאחרת׃

<span id="an_6:11">6:11</span> והמה נמלאו חמה ויוסדו יחד מה לעשות לישוע׃

<span id="an_6:12">6:12</span> ויהי בימים ההם ויצא ההרה להתפלל ויעמד כל
הלילה בתפלה לאלהים׃

<span id="an_6:13">6:13</span> ובהית הבקר אסף אליו את תלמידיו ויבחר מהם
שנים עשר אשר גם קרא להם שליחים׃

<span id="an_6:14">6:14</span> את שמעון אשר גם קראו פטרוס ואת אנדרי אחיו
את יעקב ואת יוחנן את פילפוס ואת בר תלמי׃

<span id="an_6:15">6:15</span> את מתי ואת תומא ואת יעקב בן חלפי ואת
שמעון המכנה הקנא׃

<span id="an_6:16">6:16</span> את יהודה בן יעקב ואת יהודה איש קריות אשר
גם היה למוסר׃

<span id="an_6:17">6:17</span> וירד אתם ויעמד במקום מישור והמון תלמידיו
וקהל עם רב מכל יהודה וירושלים ומחוף ים צר וצידון אשר באו לשמע אתו ולהרפא
מחלייהם׃

<span id="an_6:18">6:18</span> וגם הנלחצים ברוחות טמאות וירפאו׃

<span id="an_6:19">6:19</span> וכל ההמון מבקשים לגעת בו כי גבורה יצאה
מאתו ורפאה את כלם׃

<span id="an_6:20">6:20</span> והוא נשא את עיניו אל תלמידיו ויאמר אשריכם
העניים כי לכם מלכות האלהים׃

<span id="an_6:21">6:21</span> אשריכם הרעבים כעת כי תשבעו אשריכם הבכים
כעת כי תשחקו׃

<span id="an_6:22">6:22</span> אשריכם אם ישנאו אתכם האנשים ואם ינדו אתכם
וחרפו והדיחו את שמכם כשם רע בעבור בן האדם׃

<span id="an_6:23">6:23</span> שמחו ביום ההוא ורקדו כי הנה שכרכם רב
בשמים כי כזאת עשו אבתיהם לנביאים׃

<span id="an_6:24">6:24</span> אך אוי לכם העשירים כי כבר לקחתם את
נחמתכם׃

<span id="an_6:25">6:25</span> אוי לכם השבעים כי תרעבו אוי לכם השחקים
כעת כי תתאבלו ותבכו׃

<span id="an_6:26">6:26</span> אוי לכם אם כל האנשים משבחים אתכם כי כזאת
עשו אבותיהם לנביאי השקר׃

<span id="an_6:27">6:27</span> אבל אליכם השמעים אני אמר אהבו את איביכם
היטיבו לשנאיכם׃

<span id="an_6:28">6:28</span> ברכו את מקלליכם והתפללו בעד מכלימיכם׃

<span id="an_6:29">6:29</span> המכה אתך על הלחי הטה לו גם את האחרת והלקח
את מעילך אל תמנע ממנו גם את כתנתך׃

<span id="an_6:30">6:30</span> וכל השאל ממך תן לו והלקח את אשר לך אל
תשאל מאתו׃

<span id="an_6:31">6:31</span> וכאשר תחפצו כי יעשו לכם בני האדם כן תעשו
להם גם אתם׃

<span id="an_6:32">6:32</span> ואם תאהבו את אהביכם מה הוא חסדכם כי גם
החטאים אהבים את אהביהם׃

<span id="an_6:33">6:33</span> ואם תיטיבו למטיביכם מה הוא חסדכם גם
החטאים יעשו כן׃

<span id="an_6:34">6:34</span> ואם תלוו את האנשים אשר תקוו לקבל מהם מה
הוא חסדכם גם החטאים מלוים את החטאים למען יושב להם בשוה׃

<span id="an_6:35">6:35</span> אבל אהבו את איביכם והיטיבו והלוו מבלי
תוחלת ויהי שכרכם רב והייתם בני עליון כי טוב הוא גם לשכחי טובה ולרעים׃

<span id="an_6:36">6:36</span> לכן היו רחמנים כאשר גם אביכם רחום הוא׃

<span id="an_6:37">6:37</span> ואל תשפטו ולא תשפטו אל תחיבו ולא תחיבו
נקו ותנקו׃

<span id="an_6:38">6:38</span> תנו ותנתן לכם מדה טובה דחוקה וגדושה
ומשפעה יתנו אל חיקכם כי במדה אשר אתם מודדים בה ימד לכם׃

<span id="an_6:39">6:39</span> וישא משלו ויאמר אליהם היוכל עור לנהל את
העור הלא יפלו שניהם אל הפחת׃

<span id="an_6:40">6:40</span> אין תלמיד נעלה על רבו ודי לכל תלמיד שלם
להיות כרבו׃

<span id="an_6:41">6:41</span> ולמה זה אתה ראה את הקסם אשר בעין אחיך ואת
הקורה בעינך לא תביט׃

<span id="an_6:42">6:42</span> ואיך תאמר אל אחיך אחי הניחה לי ואסירה את
הקסם אשר בעינך ואינך ראה את הקורה אשר בעינך החנף הסר בראשונה את הקורה
מעינך ואחר ראה תראה להסיר את הקסם אשר בעין אחיך׃

<span id="an_6:43">6:43</span> כי עץ טוב איננו עשה פרי משחת וגם עץ משחת
איננו עשה פרי טוב׃

<span id="an_6:44">6:44</span> כי כל עץ נכר בפריו כי אין אספים תאנים מן
הקצים אף אין בצרים ענב מן הסנה׃

<span id="an_6:45">6:45</span> האיש הטוב מאוצר לבבו הטוב מפיק את הטוב
והאיש הרע מאוצר לבבו הרע מפיק את הרע כי משפעת הלב ימלל פיהו׃

<span id="an_6:46">6:46</span> ולמה זה אתם קראים לי אדני אדני ואינכם
עשים את אשר אני אמר׃

<span id="an_6:47">6:47</span> כל הבא אלי ושומע את דברי ועשה אתם אורה
אתכם למי הוא דומה׃

<span id="an_6:48">6:48</span> דומה הוא לאיש בנה בית אשר העמיק לחפר
וייסדו על הסלע וכבוא השטף פרץ הנהר בבית ההוא ולא יכל להניעו כי על הסלע
יסודו׃

<span id="an_6:49">6:49</span> ואשר שמע ולא עשה דומה לאיש אשר בנה בית על
הקרקע בלי יסוד ויפרץ בו הנהר ויפל פתאם ויגדל שבר הבית ההוא׃

<span id="an_7:1">7:1</span> ויהי אחרי כלותו לדבר את כל דבריו באזני העם
ויבא אל כפר נחום׃

<span id="an_7:2">7:2</span> ועבד לאחד משרי המאות חלה למות והוא יקר לו
מאד׃

<span id="an_7:3">7:3</span> וישמע את שמע ישוע וישלח אליו מזקני היהודים
וישאל מאתו לבוא ולהושיע את עבדו׃

<span id="an_7:4">7:4</span> ויבאו אל ישוע ויתחננו לו מאד ויאמרו ראוי
הוא אשר תעשה בקשתו׃

<span id="an_7:5">7:5</span> כי אהב עמנו הוא והוא בנה לנו את בית הכנסת׃

<span id="an_7:6">7:6</span> וילך אתם ישוע ויהי כאשר קרב אל הבית וישלח
אליו שר המאה על ידי רעיו לאמר לו בי אדני אל נא תטריח את עצמך כי אינני
כדי שתבוא בצל קורתי׃

<span id="an_7:7">7:7</span> ובעבור זאת גם את עצמי לא חשבתי ראוי לבוא
אליך אך דבר נא דבר וירפא נערי׃

<span id="an_7:8">7:8</span> כי גם אנכי איש נתון תחת השלטון יש תחת ידי
אנשי צבא ואמרתי לזה לך והלך ולזה בוא ובא ולעבדי עשה זאת ועשה׃

<span id="an_7:9">7:9</span> וישמע ישוע את דבריו ויתמה עליו ויפן ויאמר
אל ההמון ההלך אחריו אמר אני לכם גם בישראל לא מצאתי אמונה גדולה כזאת׃

<span id="an_7:10">7:10</span> וישובו השלוחים אל הבית וימצאו את העבד
החלה והוא נרפא׃

<span id="an_7:11">7:11</span> ויהי ממחרת וילך אל עיר ושמה נעים ורבים
מתלמידיו הלכים אתו והמון עם רב׃

<span id="an_7:12">7:12</span> הוא קרב אל שער העיר והנה מוציאים מת בן
יחיד לאמו והיא אלמנה ועמה רבים מעם העיר׃

<span id="an_7:13">7:13</span> וכראות אתה האדון נכמרו רחמיו עליה ויאמר
לה אל תבכי׃

<span id="an_7:14">7:14</span> ויגש ויגע בארון והנשאים עמדו ויאמר עלם
אמר אני אליך קומה׃

<span id="an_7:15">7:15</span> ויתעודד המת ויחל לדבר ויתנהו לאמו׃

<span id="an_7:16">7:16</span> ותאחז כלם רעדה וישבחו את האלהים ויאמרו כי
נביא גדול קם בקרבנו וכי פקד האלהים את עמו׃

<span id="an_7:17">7:17</span> ויצא הדבר הזה בכל יהודה ובכל הככר׃

<span id="an_7:18">7:18</span> ותלמידי יוחנן הגידו לו את כל אלה׃

<span id="an_7:19">7:19</span> ויקרא אליו יוחנן שנים מתלמידיו וישלחם אל
ישוע לאמר לו האתה הוא הבא אם נחכה לאחר׃

<span id="an_7:20">7:20</span> ויבאו אליו האנשים ויאמרו יוחנן המטביל
שלחנו אליך לאמר האתה הוא הבא אם נחכה לאחר׃

<span id="an_7:21">7:21</span> בעת ההיא רפא רבים מחליים ומנגעים ומרוחות
רעות ולעורים רבים נתן ראות עינים׃

<span id="an_7:22">7:22</span> ויען ישוע ויאמר להם לכו והגידו ליוחנן את
אשר ראיתם ואשר שמעתם כי עורים ראים ופסחים מתהלכים ומצרעים מטהרים וחרשים
שומעים ומתים קמים ועניים מתבשרים׃

<span id="an_7:23">7:23</span> ואשרי אשר לא יכשל בי׃

<span id="an_7:24">7:24</span> ויהי כאשר הלכו להם שלוחי יוחנן ויחל לדבר
אל המון העם על אדות יוחנן ויאמר מה זה יצאתם המדברה לראות הקנה אשר ינוע
ברוח׃

<span id="an_7:25">7:25</span> ואם לא מה זה יצאתם לראות האיש לבוש בגדי
עדנים הנה המלבשים בגדי תפארת והמענגים בחצרות המלכים המה׃

<span id="an_7:26">7:26</span> ועתה מה זה יצאתם לראות אם לראות איש נביא
הן אני אמר לכם כי אף גדול הוא מנביא׃

<span id="an_7:27">7:27</span> זה הוא אשר כתוב עליו הנני שלח מלאכי לפניך
ופנה דרכך לפניך׃

<span id="an_7:28">7:28</span> כי אמר אני לכם אין איש בילודי אשה גדול
מיוחנן המטביל אך הקטן במלכות האלהים גדול הוא ממנו׃

<span id="an_7:29">7:29</span> וכל העם והמכסים כשמעם הצדיקו את האלהים
ויטבלו בטבילת יוחנן׃

<span id="an_7:30">7:30</span> אך הפרושים ובעלי התורה נאצו את עצת האלהים
על נפשם ולא נטבלו על ידו׃

<span id="an_7:31">7:31</span> ויאמר האדון עתה אל מי אדמה את אנשי הדור
הזה ואל מי הם דמים׃

<span id="an_7:32">7:32</span> דמים הם לילדים הישבים בשוק וקראים זה אל
זה ואמרים חללנו לכם בחלילים ולא רקדתם קוננו לכם קינה ולא בכיתם׃

<span id="an_7:33">7:33</span> כי בא יוחנן המטביל לחם לא אכל ויין לא שתה
ואמרתם שד בו׃

<span id="an_7:34">7:34</span> ובא בן האדם והוא אכל ושתה ואמרתם הנה זולל
וסבא ורע למוכסים ולחטאים׃

<span id="an_7:35">7:35</span> ותצדק החכמה על ידי כל בניה׃

<span id="an_7:36">7:36</span> ויבקש ממנו אחד מן הפרושים לאכל אתו לחם
ויבא אל בית הפרוש ויסב׃

<span id="an_7:37">7:37</span> והנה אשה אחת בעיר והיא חטאת שמעה כי הוא
מסב בית הפרוש ותבא פך שמן המור׃

<span id="an_7:38">7:38</span> ותעמד לרגליו מאחריו ותבך ותחל להרטיב את
רגליו בדמעות ותנגב אתן בשערות ראשה ותשק את רגליו ותמשח אתן בשמן׃

<span id="an_7:39">7:39</span> וירא הפרוש הקרא אתו ויאמר בלבו אלו היה זה
נביא כי עתה ידע ידע מי היא זאת ואי זו היא הנגעת בו כי אשה חטאת היא׃

<span id="an_7:40">7:40</span> ויען ישוע ויאמר אליו שמעון דבר לי אליך
ויאמר רבי דבר׃

<span id="an_7:41">7:41</span> שני חיבים היו לנשה אחד האחד חיב לו דינרים
חמש מאות והשני דינרים חמשים׃

<span id="an_7:42">7:42</span> ויהי באשר לא השיגה ידם לשלם וישמט את
שניהם ועתה אמר נא מי משניהם ירבה לאהבה אתו׃

<span id="an_7:43">7:43</span> ויען שמעון ויאמר אחשב כי האיש ההוא אשר
הרבה להשמיט לו ויאמר אליו כן שפטת׃

<span id="an_7:44">7:44</span> ויפן אל האשה ויאמר אל שמעון הראית את האשה
הזאת הנה באתי אל ביתך ומים על רגלי לא נתת והיא הרטיבה את רגלי בדמעות
ותנגב בשערותיה׃

<span id="an_7:45">7:45</span> נשיקה לא נשקתני והיא מאז באתי לא חדלה
מנשק את רגלי׃

<span id="an_7:46">7:46</span> בשמן לא משחת את ראשי והיא בשמן המור משחה
את רגלי׃

<span id="an_7:47">7:47</span> לכן אני אמר אליך נסלחו לה חטאתיה הרבות כי
הרבה אהבה ואשר נסלח לו מעט הוא אהב מעט׃

<span id="an_7:48">7:48</span> ויאמר אליה נסלחו לך חטאתיך׃

<span id="an_7:49">7:49</span> ויחלו המסבים עמו לאמר בלבם מי הוא זה אשר
גם יסלח חטאים׃

<span id="an_7:50">7:50</span> ויאמר אל האשה אמונתך הושיעה לך לכי לשלום׃

<span id="an_8:1">8:1</span> ויהי אחרי כן ויעבר מעיר אל עיר ומכפר אל כפר
קורא ומבשר את מלכות האלהים ושנים העשר אתו׃

<span id="an_8:2">8:2</span> ונשים אשר נרפאו מרוחות רעות ומחליים מרים
הנקראה מגדלית אשר גרשו ממנה שבעה שדים׃

<span id="an_8:3">8:3</span> ויוחנה אשת כוזא סוכן הורדוס ושושנה ואחרות
רבות אשר שרתהו מנכסיהן׃

<span id="an_8:4">8:4</span> ויהי בהתאסף המון עם רב אשר יצאו אליו מעיר
ועיר וידבר במשל׃

<span id="an_8:5">8:5</span> הזורע יצא לזרע את זרעו ובזרעו נפל מן הזרע
על יד הדרך וירמס ועוף השמים אכלו׃

<span id="an_8:6">8:6</span> ויש אשר נפל על הסלע ויצמח וייבש כי לא היתה
לו לחה׃

<span id="an_8:7">8:7</span> ויש אשר נפל בתוך הקצים ויצמחו הקצים עמו
וימעכהו׃

<span id="an_8:8">8:8</span> ויש אשר נפל על האדמה הטובה ויצמח ויעש פרי
מאה שערים כזאת דבר ויזעק מי אשר אזנים לו לשמע ישמע׃

<span id="an_8:9">8:9</span> וישאלהו תלמידיו לאמר מה המשל הזה׃

<span id="an_8:10">8:10</span> ויאמר לכם נתן לדעת את סודות מלכות האלהים
ולאחרים במשלים למען בראתם לא יראו ובשמעם לא יבינו׃

<span id="an_8:11">8:11</span> וזה הוא המשל הזרע דבר אלהים הוא׃

<span id="an_8:12">8:12</span> ואשר על יד הדרך הם השמעים ואחר כן בא השטן
ונשא את הדבר מלבם פן יאמינו ונושעו׃

<span id="an_8:13">8:13</span> ואשר על הסלע הם המקבלים בשמחה את הדבר
בשמעם ושרש אין להם רק לשעה מאמינים ובעת הנסיון יסגו אחור׃

<span id="an_8:14">8:14</span> ואשר נפל בין הקצים הם השמעים והוליכם להם
וימכו בדאגות ובעשר ובתאות החיים ופרי לא ישוו למו׃

<span id="an_8:15">8:15</span> ואשר באדמה הטובה הם השמרים בלב טוב וטהור
את הדבר אשר שמעו ועשים פרי בתוחלת׃

<span id="an_8:16">8:16</span> ואין איש מדליק נר אשר יכסה אותו בכלי או
ישימהו תחת המטה כי אם על המנורה יעלהו למען יראו כל באי הבית את האור׃

<span id="an_8:17">8:17</span> כי אין דבר נעלם אשר לא יגלה ואין גנוז אשר
לא יודע ובא לאור׃

<span id="an_8:18">8:18</span> לכן ראו איך תשמעון כי כל אשר יש לו נתון
ינתן לו וכל אשר אין לו גם את אשר הוא חשב להיות לו יקח ממנו׃

<span id="an_8:19">8:19</span> ויבאו אליו אמו ואחיו ולא יכלו לגשת אליו
מפני העם׃

<span id="an_8:20">8:20</span> ויגד לו לאמר אמך ואחיך עמדים בחוץ והם
חפצים לראותך׃

<span id="an_8:21">8:21</span> ויען ויאמר אליהם אמי ואחי הם השמעים ועשים
את דבר האלהים׃

<span id="an_8:22">8:22</span> ויהי היום וירד אל אניה הוא ותלמידיו ויאמר
אליהם נעברה אל עבר הים וישוטו הימה׃

<span id="an_8:23">8:23</span> ויהי בלכתם באניה וישכב ויישן ורוח סערה
ירדה על הים וישטפו עליהם המים ויהיו בסכנה׃

<span id="an_8:24">8:24</span> ויגשו ויעירו אותו לאמר מורה מורה אבדנו
ויעור ויגער ברוח ובמשברי ים וישתקו ותהי דממה׃

<span id="an_8:25">8:25</span> ויאמר אליהם איה אמונתכם וייראו ויתמהו
ויאמרו איש אל רעהו מי אפוא הוא המצוה גם את הרוחות ואת המים וישמעו לו׃

<span id="an_8:26">8:26</span> ויעברו ויבאו אל ארץ הגדריים אשר ממול
הגליל׃

<span id="an_8:27">8:27</span> ויצא אל היבשה ויפגשהו איש מן העיר אשר
שדים בו מימים רבים ובגד לא לבש ובבית לא ישב כי אם בקברים׃

<span id="an_8:28">8:28</span> וירא את ישוע ויפל לפניו ויקרא בקול גדול
מה לי ולך ישוע בן אל עליון מבקש אני ממך אשר לא תענני׃

<span id="an_8:29">8:29</span> כי צוה את הרוח הטמא לצאת מן האיש כי ימים
רבים חטף אתו ונאסר בזיקים ונשמר בכבלים והיה בנתקו את המוסרות ונדחף ביד
השד אל המדברות׃

<span id="an_8:30">8:30</span> וישאל אתו ישוע לאמר מה שמך ויאמר לגיון
שמי כי שדים רבים נכנסו בו׃

<span id="an_8:31">8:31</span> ויתחנן לו לבלתי צות אתם לרדת אל התהום׃

<span id="an_8:32">8:32</span> ויהי שם עדר חזירים רבים על המרעה בהר
ויתחננו לו כי יניח להם לבוא אל תוכם וינח להם׃

<span id="an_8:33">8:33</span> ויצאו השדים מן האדם ההוא ויבאו בחזירים
וישתער העדר מן המורד אל הים ויטבע׃

<span id="an_8:34">8:34</span> וינוסו הרעים כראותם את אשר נעשה ויגידו
הדבר בעיר ובכפרים׃

<span id="an_8:35">8:35</span> ויצאו לראת את אשר נעשה ויבאו אל ישוע
וימצאו שם את האדם אשר יצאו ממנו השדים ישב לרגלי ישוע מלבש וטוב שכל
וייראו׃

<span id="an_8:36">8:36</span> ויספרו להם הראים איך נרפא אחוז השדים׃

<span id="an_8:37">8:37</span> ויבקשו ממנו כל המון חבל הגדריים ללכת מאתם
כי אימה גדולה נפלה עליהם וירד אל האניה וישב׃

<span id="an_8:38">8:38</span> ויבקש ממנו האיש אשר יצאו ממנו השדים לשבת
אתו וישלח אתו ישוע באמרו׃

<span id="an_8:39">8:39</span> שוב לביתך וספר הגדלות אשר עשה לך האלהים
וילך לו וישמע בכל העיר את הגדלות אשר עשה לו ישוע׃

<span id="an_8:40">8:40</span> ויהי בשוב ישוע ויקבל אתו העם כי כלם היו
מחכים לו׃

<span id="an_8:41">8:41</span> והנה בא איש ושמו יאיר והוא ראש בית הכנסת
ויפל לרגלי ישוע ויתחנן לו לבוא אתו אל ביתו׃

<span id="an_8:42">8:42</span> כי בת יחידה כשתים עשרה שנה היתה לו והיא
נוטה למות ויהי בלכתו שמה וידחקהו המון העם׃

<span id="an_8:43">8:43</span> ואשה זבת דם שתים עשרה שנה אשר הוציאה כל
קנינה לרפאים ואין איש יכל לרפאתה׃

<span id="an_8:44">8:44</span> היא קרבה מאחריו ותגע בציצת בגדו וזוב דמה
עמד פתאם׃

<span id="an_8:45">8:45</span> ויאמר ישוע מי זה נגע בי וכלם כחשו ויאמר
פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃

<span id="an_8:46">8:46</span> ויאמר ישוע נגע בי אדם כי ידעתי אשר יצאה
ממני גבורה׃

<span id="an_8:47">8:47</span> ותרא האשה כי לא נסתרה ממנו ותחרד לקראתו
ותפל לפניו ותגד באזני כל העם על מה נגעה בו ואיך נרפאה פתאם׃

<span id="an_8:48">8:48</span> ויאמר אליה חזקי בתי אמונתך הושיעה לך לכי
לשלום׃

<span id="an_8:49">8:49</span> עודנו מדבר ואיש בא מבית ראש הכנסת ויאמר
מתה בתך אל תטריח את המורה׃

<span id="an_8:50">8:50</span> וישמע ישוע ויען ויאמר לו אל תירא אך האמן
והיא תושע׃

<span id="an_8:51">8:51</span> ויבא הביתה ולא הניח לאיש לבוא אתו בלתי אם
לפטרוס וליעקב וליוחנן ולאבי הילדה ולאמה׃

<span id="an_8:52">8:52</span> וכלם בכים וספדים לה ויאמר אל תבכו כי לא
מתה אך ישנה היא׃

<span id="an_8:53">8:53</span> וישחקו עליו באשר ידעו כי מתה׃

<span id="an_8:54">8:54</span> והוא אחז בידה ויקרא לאמר הילדה קומי׃

<span id="an_8:55">8:55</span> ותשב רוחה ותקם פתאם ויצו לתת לה לאכול׃

<span id="an_8:56">8:56</span> וישתוממו אביה ואמה והוא צוה אתם לבלתי
הגיד לאיש את אשר נעשה׃

<span id="an_9:1">9:1</span> ויקרא אל שנים העשר ויתן להם גבורה ושלטן על
כל השדים ולרפא חליים׃

<span id="an_9:2">9:2</span> וישלחם לקרא את מלכות האלהים ולרפא את החלים׃

<span id="an_9:3">9:3</span> ויאמר להם אל תקחו מאומה לדרך לא מטות ולא
תרמיל ולא לחם ולא כסף ואל יהיה לאיש מכם שתי כתנות׃

<span id="an_9:4">9:4</span> והבית אשר תבאו בו שם שבו לכם ומשם צאו׃

<span id="an_9:5">9:5</span> וכל אשר לא יקבלו אתכם צאו מן העיר ההיא
ונערו את העפר מעל רגליכם לעדות בהם׃

<span id="an_9:6">9:6</span> ויצאו ויעברו בכפרים מבשרים את הבשורה
ומרפאים בכל מקום׃

<span id="an_9:7">9:7</span> וישמע הורדוס שר הרבע את כל אשר נעשה על ידו
ותפעם רוחו כי יש אשר אמרו יוחנן קם מן המתים׃

<span id="an_9:8">9:8</span> ויש שאמרו אליהו נראה ואחרים אמרו נביא קם מן
הקדמונים׃

<span id="an_9:9">9:9</span> ויאמר הורדוס הן אנכי נשאתי את ראש יוחנן
מעליו ומי אפוא הוא אשר אני שמע עליו כזאת ויבקש לראותו׃

<span id="an_9:10">9:10</span> וישובו השליחים ויספרו לו את כל אשר עשו
ויקחם אליו ויסר לבדד אל מקום חרב אשר לעיר הנקראה בית צידה׃

<span id="an_9:11">9:11</span> והמון העם כאשר ידעו את זאת הלכו אחריו
ויקבלם וידבר אליהם על מלכות האלהים וירפא את הצריכים לרפואה׃

<span id="an_9:12">9:12</span> והיום רפה לערב ושנים העשר קרבו ויאמרו
אליו שלח נא את העם וילכו אל הכפרים והחצרים אשר סביבותינו ללון שם ולמצא
מזון כי פה אנחנו במקום חרבה׃

<span id="an_9:13">9:13</span> ויאמר אליהם תנו אתם להם לאכל ויאמרו אין
לנו כי אם חמשת ככרות לחם ודגים שנים בלתי אם נלך ונקנה אכל לכל העם הזה׃

<span id="an_9:14">9:14</span> כי היו כחמשת אלפי איש ויאמר אל תלמידיו
הושיבו אתם שורות שורות חמשים בשורה׃

<span id="an_9:15">9:15</span> ויעשו כן ויושיבו את כלם׃

<span id="an_9:16">9:16</span> ויקח את חמשת ככרות הלחם ואת שני הדגים
וישא עיניו השמימה ויברך עליהם ויפרס ויתן לתלמידיו לשום לפני העם׃

<span id="an_9:17">9:17</span> ויאכלו כלם וישבעו וישאו מן הפתותים
הנותרים להם שנים עשר סלים׃

<span id="an_9:18">9:18</span> ויהי הוא מתפלל לבדד ויאספו אליו תלמידיו
וישאל אתם לאמר מה אמרים עלי המון העם מי אני׃

<span id="an_9:19">9:19</span> ויענו ויאמרו יוחנן המטביל ואחרים אמרים
אליהו ואחרים אמרים נביא קם מן הקדמונים׃

<span id="an_9:20">9:20</span> ויאמר אליהם ואתם מה אתם אמרים מי אני ויען
פטרוס ויאמר משיח האלהים אתה׃

<span id="an_9:21">9:21</span> ויצו אתם בגערה לבלתי הגיד לאיש את הדבר
הזה׃

<span id="an_9:22">9:22</span> ויאמר מן הצרך הוא אשר בן האדם יענה הרבה
וימאס מן הזקנים והכהנים הגדולים והסופרים ויהרג וביום השלישי קום יקום׃

<span id="an_9:23">9:23</span> ואל כלם אמר איש כי יחפץ ללכת אחרי יכחש
בנפשו ויום יום ישא את צלבו והלך אחרי׃

<span id="an_9:24">9:24</span> כי כל אשר יחפץ להושיע את נפשו תאבד נפשו
ממנו וכל אשר יאבד את נפשו למעני הוא יושיענה׃

<span id="an_9:25">9:25</span> כי מה יועיל האדם כי יקנה את כל העולם ואבד
והשחית את נפשו׃

<span id="an_9:26">9:26</span> כי כל אשר הייתי אני ודברי לו לחרפה הוא
יהיה לחרפה לבן האדם כאשר יבא בכבודו ובכבוד האב והמלאכים הקדושים׃

<span id="an_9:27">9:27</span> ובאמת אני אמר לכם יש מן העמדים פה אשר לא
יטעמו מות עד כי יראו את מלכות האלהים׃

<span id="an_9:28">9:28</span> ויהי כשמנה ימים אחרי הדברים האלה ויקח
אליו את פטרוס ואת יוחנן ואת יעקב ויעל אל ההר להתפלל שם׃

<span id="an_9:29">9:29</span> ויהי בהתפללו נשתנה מראה פניו ולבושו הלבין
והבריק׃

<span id="an_9:30">9:30</span> והנה שני אנשים מדברים אתו והמה משה
ואליהו׃

<span id="an_9:31">9:31</span> אשר נראו בכבוד והגידו את אחריתו אשר
ימלאנה בירושלים׃

<span id="an_9:32">9:32</span> ויהיו פטרוס ואשר אתו נרדמים ובהקיצם ראו
את כבודו ואת שני האנשים העמדים עליו׃

<span id="an_9:33">9:33</span> ויהי בהפרדם ממנו ויאמר פטרוס אל ישוע מורה
טוב היותנו פה נעשה נא שלש סכות לך אחת ולמשה אחת ולאליהו אחת ולא ידע מה
דבר׃

<span id="an_9:34">9:34</span> הוא מדבר כזאת והנה ענן סכך עליהם וכבואם
בענן נבעתו׃

<span id="an_9:35">9:35</span> ויצא קול מן הענן אמר זה בני ידידי אליו
תשמעון׃

<span id="an_9:36">9:36</span> ובהיות הקול נשאר ישוע לבדו והמה החשו ולא
הגידו דבר לאיש בימים ההם מכל אשר ראו׃

<span id="an_9:37">9:37</span> ויהי ממחרת ברדתם מן ההר ויצא עם רב
לקראתו׃

<span id="an_9:38">9:38</span> והנה איש אחד מן העם צעק לאמר אנא רבי פנה
נא אל בני כי יחיד הוא לי׃

<span id="an_9:39">9:39</span> והנה רוח אחז בו ופתאם הוא מצעק והרוח
מרוצץ אתו בהוריד רירו ומקשה לסור ממנו ובסורו ידכא אתו׃

<span id="an_9:40">9:40</span> ואבקש מתלמידיך לגרשו ולא יכלו׃

<span id="an_9:41">9:41</span> ויען ישוע ויאמר הוי דור חסר אמונה ופתלתל
עד מתי אהיה עמכם ואסבל אתכם הבא הנה את בנך׃

<span id="an_9:42">9:42</span> ויהי אך הקריב לבוא וירעצהו השד וירוצצהו
וישוע גער ברוח הטמא וירפא את הנער וישיבהו לאביו׃

<span id="an_9:43">9:43</span> וישתוממו כלם על גדלת האלהים ויהי בתמהם
כלם על כל אשר עשה ויאמר ישוע אל תלמידיו׃

<span id="an_9:44">9:44</span> שימו אתם באזניכם את הדברים האלה כי עתיד
בן האדם להמסר בידי בני האדם׃

<span id="an_9:45">9:45</span> והמה לא הבינו את המאמר הזה ונעלם הוא
מדעתם וייראו לשאל אתו על המאמר הזה׃

<span id="an_9:46">9:46</span> ויעל על לבבם לחשוב מי הוא הגדול בהם׃

<span id="an_9:47">9:47</span> וירא ישוע את מחשבת לבם ויקח ילד ויעמידהו
אצלו׃

<span id="an_9:48">9:48</span> ויאמר אליהם כל אשר יקבל את הילד הזה לשמי
אותי הוא מקבל וכל אשר יקבל אותי הוא מקבל את אשר שלחני כי הקטן בכלכם הוא
יהיה הגדול׃

<span id="an_9:49">9:49</span> ויען יוחנן ויאמר מורה ראינו איש מגרש שדים
בשמך ונכלא אותו יען איננו הולך עמנו׃

<span id="an_9:50">9:50</span> ויאמר ישוע אליו אל תכלאו כי כל אשר איננו
נגדנו בעדנו הוא׃

<span id="an_9:51">9:51</span> ויהי כמלאת ימי העלותו והוא שם את פניו
ללכת ירושלים׃

<span id="an_9:52">9:52</span> וישלח מלאכים לפניו וילכו ויבאו אל אחד
מכפרי השמרונים להכין לו׃

<span id="an_9:53">9:53</span> ולא קבלהו על אשר היו פניו הלכים ירושלים׃

<span id="an_9:54">9:54</span> ויאמרו יעקב ויוחנן תלמידיו כראותם זאת
לאמר אדנינו התרצה ונאמר כי תרד אש מן השמים ותאכלם כאשר עשה גם אליהו׃

<span id="an_9:55">9:55</span> ויפן ויגער בם ויאמר הלא ידעתם בני רוח מי
אתם׃

<span id="an_9:56">9:56</span> כי בן האדם לא בא לאבד נפשות אדם כי אם
להושיעם וילכו להם אל כפר אחר׃

<span id="an_9:57">9:57</span> ויהי בלכתם בדרך ויאמר אליו איש אדני אלכה
אחריך אל כל אשר תלך׃

<span id="an_9:58">9:58</span> ויאמר אליו ישוע לשועלים יש חורי עפר ולעוף
השמים קנים ובן האדם אין לו מקום להניח שם את ראשו׃

<span id="an_9:59">9:59</span> ואל איש אחר אמר לך אחרי והוא אמר אדני תן
לי ואלכה בראשונה לקבר את אבי׃

<span id="an_9:60">9:60</span> ויאמר אליו ישוע הנח למתים לקבר את מתיהם
ואתה לך הודע את מלכות האלהים׃

<span id="an_9:61">9:61</span> ויאמר עוד איש אחר אלכה אחריך אדני אך
הניחה לי בראשונה להפטר מבני ביתי׃

<span id="an_9:62">9:62</span> ויאמר ישוע כל השם את ידו על המחרשה ומביט
אחריו לא יכשר למלכות האלהים׃

<span id="an_10:1">10:1</span> ואחרי כן הבדיל האדון עוד שבעים אחרים
וישלחם לפניו שנים שנים אל כל עיר ומקום אשר בקש לבוא שמה׃

<span id="an_10:2">10:2</span> ויאמר להם הן הקציר רב והפעלים מעטים לכן
התחננו אל אדון הקציר וישלח פעלים לקצירו׃

<span id="an_10:3">10:3</span> לכו נא הנני שלח אתכם ככבשים בין הזאבים׃

<span id="an_10:4">10:4</span> אל תשאו כיס ולא תרמיל ולא נעלים ואל תשאלו
לשלום איש בדרך׃

<span id="an_10:5">10:5</span> ולכל בית אשר תבאו שם אמרו בראשונה שלום
לבית הזה׃

<span id="an_10:6">10:6</span> והיה כי יהיה שם בן שלום ונח עליו שלומכם
ואם לא אליכם ישוב׃

<span id="an_10:7">10:7</span> ובבית ההוא תשבו ותאכלו ותשתו משלהם כי שוה
הפועל בשכרו אל תסעו מבית לבית׃

<span id="an_10:8">10:8</span> וכל עיר אשר תבאו בה וקבלו אתכם אכלו שם את
אשר ישימו לפניכם׃

<span id="an_10:9">10:9</span> ורפאו את החולים אשר בקרבה ואמרו להם קרבה
אליכם מלכות האלהים׃

<span id="an_10:10">10:10</span> וכל עיר אשר תבאו בה ולא יקבלו אתכם צאו
לכם אל רחובותיה ואמרו׃

<span id="an_10:11">10:11</span> אף את עפר עירכם הנדבק ברגלינו ננערהו
לכם אך ידע תדעו כי קרבה אליכם מלכות האלהים׃

<span id="an_10:12">10:12</span> אני אמר אלכים כי לסדום יקל ביום ההוא מן
העיר ההיא׃

<span id="an_10:13">10:13</span> אוי לך כורזין אוי לך בית צידה כי
הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר
ושבו׃

<span id="an_10:14">10:14</span> אכן לצור וצידון יקל בדין מכם׃

<span id="an_10:15">10:15</span> ואת כפר נחום אשר עד השמים התרוממת אל
שאול תורדי׃

<span id="an_10:16">10:16</span> השומע אליכם אלי הוא שומע והבוזה אתכם
אותי הוא בוזה והבוזה אותי הוא בוזה את אשר שלחני׃

<span id="an_10:17">10:17</span> וישובו השבעים בשמחה ויאמרו אדנינו גם
השדים נכנעים לנו בשמך׃

<span id="an_10:18">10:18</span> ויאמר אליהם ראיתי את השטן נפל כברק מן
השמים׃

<span id="an_10:19">10:19</span> הנה השלטתי אתכם לדרך על נחשים ועקרבים
ועל כל גבורת האיב וכל דבר לא יזיק לכם׃

<span id="an_10:20">10:20</span> אך בזאת אל תשמחו כי נכנעים לכם הרוחות
כי אם שמחו על אשר נכתבו שמותיכם בשמים׃

<span id="an_10:21">10:21</span> בשעה ההיא עלץ ישוע ברוח ויאמר אודך האב
אדון השמים והארץ כי הסתרת את אלה מן החכמים והנבונים וגליתם לעללים הן אבי
כי כן היה רצון מלפניך׃

<span id="an_10:22">10:22</span> הכל נמסר לי מאת אבי ואין יודע מי הוא
הבן בלתי האב ומי הוא האב בלתי הבן ואשר יחפץ הבן לגלותו לו׃

<span id="an_10:23">10:23</span> ויפן אל תלמידיו לבדם ויאמר אשרי העינים
הראות את אשר אתם ראים׃

<span id="an_10:24">10:24</span> כי אני אמר לכם נביאים ומלכים רבים חפצו
לראות את אשר אתם ראים ולא ראו ולשמע את אשר אתם שמעים ולא שמעו׃

<span id="an_10:25">10:25</span> והנה אחד מבעלי התורה קם לנסותו ויאמר
מורה מה אעשה ואירש חיי עולם׃

<span id="an_10:26">10:26</span> ויאמר אליו מה כתוב בתורה ואיך אתה קורא׃

<span id="an_10:27">10:27</span> ויען ויאמר ואהבת את יהוה אלהיך בכל לבבך
ובכל נפשך ובכל מאדך ובכל מדעך ואת רעך כמוך׃

<span id="an_10:28">10:28</span> ויאמר אליו כן השיבות עשה זאת וחיה׃

<span id="an_10:29">10:29</span> והוא חפץ להצטדק ויאמר אל ישוע ומי הוא
רעי׃

<span id="an_10:30">10:30</span> ויען ישוע ויאמר איש אחד ירד מירושלים
ליריחו ונפל בידי שדדים והם הפשיטהו וגם פצעהו ויעזבו אותו בין חיים למות
וילכו להם׃

<span id="an_10:31">10:31</span> ויקר המקרה כי ירד כהן אחד בדרך ההוא
וירא אתו ויעבר מעליו׃

<span id="an_10:32">10:32</span> וכן גם איש לוי פגע במקום ויגש וירא אתו
ויעבר מעליו׃

<span id="an_10:33">10:33</span> ואיש שמרוני הלך בדרך ויבא עליו וירא אתו
ויהמו רחמיו׃

<span id="an_10:34">10:34</span> ויגש אליו ויחבש את פצעיו ויסוכם בשמן
ויין ויעלהו על בהמתו ויוליכהו אל המלון ויכלכלהו׃

<span id="an_10:35">10:35</span> ולמחרת בנסעו הוציא שני דינרים ויתנם
לבעל המלון ויאמר כלכל אותו ואת אשר תוסיף עוד להוציא עליו אני בשובי
אשלמנו לך׃

<span id="an_10:36">10:36</span> ועתה מי מאלה השלשה היה בעיניך הרע לנפל
בידי השדדים׃

<span id="an_10:37">10:37</span> ויאמר העשה עמו את החסד ויאמר אליו ישוע
לך ועשה כן גם אתה׃

<span id="an_10:38">10:38</span> ויהי בנסעם ויבא אל כפר אחד ואשה אחת
ושמה מרתא אספה אותו אל ביתה׃

<span id="an_10:39">10:39</span> ולה היתה אחות ושמה מרים אשר ישבה לרגלי
ישוע לשמע אל דברו׃

<span id="an_10:40">10:40</span> ומרתא יגעה ברב שרותה ותגש ותאמר הלא
תשים על לבך אדני אשר אחותי עזבתני לשרת לבדי אמר נא אליה ותעזר לי׃

<span id="an_10:41">10:41</span> ויען ישוע ויאמר לה מרתא מרתא את דאגת
ומבהלת על הרבה׃

<span id="an_10:42">10:42</span> אבל אחת היא מן הצרך ומרים בחרה לה החלק
הטוב אשר לא יקח ממנה׃

<span id="an_11:1">11:1</span> ויהי הוא מתפלל במקום אחד ויאמר אליו אחד
מתלמידיו אחרי כלותו אדני למדנו להתפלל כאשר למד גם יוחנן את תלמידיו׃

<span id="an_11:2">11:2</span> ויאמר אליהם כי תתפללו אמרו אבינו שבשמים
יתקדש שמך תבוא מלכותך יעשה רצונך כמו בשמים כן בארץ׃

<span id="an_11:3">11:3</span> את לחם חקנו תן לנו יום יום׃

<span id="an_11:4">11:4</span> וסלח לנו את חובתנו כי סלחים גם אנחנו לכל
החיב לנו ואל תביאנו לידי נסיון כי אם הצילנו מן הרע׃

<span id="an_11:5">11:5</span> ויאמר אליהם מי בכם אשר יהיה לו אהב והלך
ובא אליו בחצות הלילה ואמר אליו ידידי הלוני שלשת ככרות לחם׃

<span id="an_11:6">11:6</span> כי אהבי בא אלי מן הדרך ואין לי דבר לשום
לפניו׃

<span id="an_11:7">11:7</span> והוא מלפנים יענה ויאמר אל תוגיעני כי כבר
נסגרה הדלת וילדי שוכבים עמדי במטה לא אוכל לקום ולתת לך׃

<span id="an_11:8">11:8</span> אני אמר לכם גם כי לא יקום לתת לו על היותו
אהבו יקום בעבור עזות פניו ויתן לו ככל צרכו׃

<span id="an_11:9">11:9</span> וגם אני אמר לכם שאלו וינתן לכם דרשו
ותמצאו דפקו ויפתח לכם׃

<span id="an_11:10">11:10</span> כי כל השאל יקבל והדרש ימצא ולדפק יפתח׃

<span id="an_11:11">11:11</span> ומי בכם האב אשר ישאל ממנו בנו לחם ונתן
לו אבן ואם דג היתן לו נחש תחת הדג׃

<span id="an_11:12">11:12</span> או כי ישאלנו ביצה היתן לו עקרב׃

<span id="an_11:13">11:13</span> הן אתם הרעים ידעים לתת מתנות טבות
לבניכם אף כי האב מן השמים יתן את רוח הקדש לשאלים מאתו׃

<span id="an_11:14">11:14</span> ויהי היום ויגרש שד והוא אלם ויהי אחרי
צאת השד וידבר האלם ויתמהו העם׃

<span id="an_11:15">11:15</span> ויש אשר אמרו בבעל זבוב שר השדים הוא
מגרש את השדים׃

<span id="an_11:16">11:16</span> ויש אשר נסוהו וישאלו ממנו אות מן השמים׃

<span id="an_11:17">11:17</span> והוא ידע את מחשבותם ויאמר אליהם כל
ממלכה הנחלקה על עצמה תחרב ובית יפל על בית׃

<span id="an_11:18">11:18</span> וגם השטן אם נחלק על עצמו איככה תכון
ממלכתו כי אמרתם שבבעל זבוב מגרש אני את השדים׃

<span id="an_11:19">11:19</span> ואם אני מגרש את השדים בבעל זבוב בניכם
במי הם מגרשים אתם על כן המה יהיו שפטיכם׃

<span id="an_11:20">11:20</span> ואם באצבע אלהים מגרש אני את השדים הנה
הגיעה אליכם מלכות האלהים׃

<span id="an_11:21">11:21</span> בהיות הגבור שמר את חצרו והוא מזין והיה
רכושו שלום׃

<span id="an_11:22">11:22</span> ואם יבוא עליו חזק ממנו ותקפו ישא ממנו
את נשקו אשר בטח בו ואת מלקחו יחלק׃

<span id="an_11:23">11:23</span> כל אשר איננו אתי הוא לנגדי ואשר איננו
מאסף אתי הוא מפזר׃

<span id="an_11:24">11:24</span> הרוח הטמאה אחרי צאתה מן האדם תשוטט
במקמות ציה לבקש לה מנוחה ולא תמצא אז תאמר אשובה נא אל ביתי אשר יצאתי
משם׃

<span id="an_11:25">11:25</span> ובבואה תמצא אתו מטאטא ומהדר׃

<span id="an_11:26">11:26</span> ואחר תלך ולקחה שבע רוחות אחרות רעות
ממנה ובאו ושכנו שם והיתה אחרית האדם ההוא רעה מראשיתו׃

<span id="an_11:27">11:27</span> ויהי כדברו את הדברים האלה ואשה אחת מן
העם נשאה את קולה ותאמר אליו אשרי הבטן אשר נשאתך והשדים אשר ינקת׃

<span id="an_11:28">11:28</span> והוא אמר ואף כי אשרי השמעים והשמרים את
דבר האלהים׃

<span id="an_11:29">11:29</span> ויקבצו עם רב ויחל לדבר הדור הזה דור רע
הוא אות הוא מבקש ואות לא ינתן לו בלתי אם אות יונה הנביא׃

<span id="an_11:30">11:30</span> כי כאשר היה יונה לאנשי נינוה לאות כן
יהיה גם בן האדם לדור הזה׃

<span id="an_11:31">11:31</span> מלכת תימן תקום במשפט עם אנשי הדור הזה
והרשיעה אותם כי באה מקצות הארץ לשמע את חכמת שלמה והנה יש פה גדול משלמה׃

<span id="an_11:32">11:32</span> אנשי נינוה יקומו במשפט עם הדור הזה
והרשיעהו כי הם שבו בקריאת יונה והנה יש פה גדול מיונה׃

<span id="an_11:33">11:33</span> אין מדליק נר אשר ישימהו בסתר או תחת
האיפה כי אם על המנורה למען יראו באי הבית את אורו׃

<span id="an_11:34">11:34</span> נר הגוף הוא העין לכן בהיות עינך תמימה
גם כל גופך יאור ובהיותה רעה וחשך גם גופך׃

<span id="an_11:35">11:35</span> על כן השמר לך פן יחשך האור אשר בקרבך׃

<span id="an_11:36">11:36</span> והנה אם גופך כלו אור ואין בו כל דבר חשך
אז יאור כלו והיה כהאיר לך הנר בברק נגהו׃

<span id="an_11:37">11:37</span> ויהי בדברו ויבקש ממנו פרוש אחד לאכל אתו
לחם ויבא הביתה ויסב׃

<span id="an_11:38">11:38</span> ויתמה הפרוש בראתו אשר לא נטל ידיו
בראשונה לפני הסעודה׃

<span id="an_11:39">11:39</span> ויאמר אליו האדון כעת אתם הפרושים מטהרים
את הכום והקערה מחוץ והפנימי אשר בכם הוא מלא גזל ורשע׃

<span id="an_11:40">11:40</span> הכסילים הלא עשה החיצון גם עשה את
הפנימי׃

<span id="an_11:41">11:41</span> אבל תנו לצדקה את אשר בם והנה הכל טהור
לכם׃

<span id="an_11:42">11:42</span> אך אוי לכם הפרושים כי תעשרו את המנתא
ואת הפיגם ואת כל הירק ותעברו את המשפט ואת אהבת אלהים והיה לכם לעשות את
אלה ולא להניח גם את אלה׃

<span id="an_11:43">11:43</span> אוי לכם הפרושים כי תאהבו את מושב הראש
בבתי הכנסיות ואת שאלות שלומכם בשוקים׃

<span id="an_11:44">11:44</span> אוי לכם הסופרים והפרושים החנפים כי אתם
כקברים הנסתרים ובני האדם מתהלכים עליהם ולא ידעו׃

<span id="an_11:45">11:45</span> ויען אחד מבעלי התורה ויאמר אליו רבי
בדבריך אלה תחרף גם אתנו׃

<span id="an_11:46">11:46</span> ויאמר אוי גם לכם בעלי התורה כי עמסים
אתם על בני האדם משאות כבדים מסבל ואתם בעצמכם אינכם נגעים במשאות גם באחת
מאצבעותיכם׃

<span id="an_11:47">11:47</span> אוי לכם כי בונים אתם את קברות הנביאים
ואבותיכם הרגו אותם׃

<span id="an_11:48">11:48</span> וכן אתם מעידים ורוצים במעשי אבותיכם כי
המה הרגו אותם ואתם בונים את קבריהם׃

<span id="an_11:49">11:49</span> בעבור זאת גם אמרה חכמת האלהים אשלח
אליהם נביאים ושליחים ומהם יהרגו וירדפו׃

<span id="an_11:50">11:50</span> למען ידרש מן הדור הזה דם כל הנביאים אשר
נשפך למן הוסד הארץ׃

<span id="an_11:51">11:51</span> מדם הבל עד דם זכריהו אשר נהרג בין המזבח
ולבית הן אמר אני לכם דרוש ידרש מן הדור הזה׃

<span id="an_11:52">11:52</span> אוי לכם בעלי התורה כי הסירתם את מפתח
הדעת אתם לא באתם ואת הבאים מנעתם׃

<span id="an_11:53">11:53</span> ויהי כדברו להם את אלה ויחלו הסופרים
והפרושים לשטם אותו מאד ולהקשות לו בדברים רבים׃

<span id="an_11:54">11:54</span> ויארבו לו ויבקשו לצודד דבר מפיהו למען
ימצאו עליו שטנה׃

<span id="an_12:1">12:1</span> ויהי עד כה ועד כה בהתאסף רבבות עם עד כי
לחצו איש את רעהו ויחל לדבר אל תלמידיו בראשונה השמרו לנפשתיכם משאור
הפרושים שהוא החנפה׃

<span id="an_12:2">12:2</span> ואין דבר מכסה אשר לא יגלה ואין נעלם אשר
לא יודע׃

<span id="an_12:3">12:3</span> לכן כל אשר דברתם בחשך באור ישמע ואת אשר
לחשתם לאזן בחדרים קרא יקרא על הגגות׃

<span id="an_12:4">12:4</span> ואני אמר לכם ידידי אל תיראו מן הממיתים את
הגוף ואחרי זאת אין לאל ידם לעשות עוד דבר׃

<span id="an_12:5">12:5</span> אבל אורה אתכם את אשר תיראו יראו את אשר יש
לו שלטן אחרי המיתו להשליך אל גיהנם הן אני אמר לכם אותו תיראון׃

<span id="an_12:6">12:6</span> הלא חמש צפרים תמכרנה בשני אסרים ואין אחת
מהן נשכחת לפני האלהים׃

<span id="an_12:7">12:7</span> ואתם גם שערות ראשכם נמנות כלן לכן אל
תיראו יקרתם מצפרים רבות׃

<span id="an_12:8">12:8</span> ואני אמר לכם כל אשר יודה בי לפני האדם גם
בן האדם יודה בו לפני מלאכי אלהים׃

<span id="an_12:9">12:9</span> ואשר יכחש בי לפני האדם הוא יכחש לפני
מלאכי אלהים׃

<span id="an_12:10">12:10</span> וכל אשר ידבר דבר חרפה על בן האדם יסלח
לו והמגדף את רוח הקדש לא יסלח לו׃

<span id="an_12:11">12:11</span> וכאשר יביאו אתכם אל בתי הכנסיות ולפני
הרשיות והשלטונים אל תדאגו איך או במה תצטדקו ומה תדברו׃

<span id="an_12:12">12:12</span> כי רוח הקדש הוא יורה אתכם בשעה ההיא את
הנכון לדבר׃

<span id="an_12:13">12:13</span> ויאמר אליו אחד מן העם רבי אמר נא אל אחי
ויחלק אתי את הירשה׃

<span id="an_12:14">12:14</span> ויאמר אליו בן אדם מי שמני עליכם לשפט
ולמחלק׃

<span id="an_12:15">12:15</span> ויאמר אליהם ראו והשמרו לכם מבצע בצע כי
חיי האדם אינם תלוים בהרבות נכסיו׃

<span id="an_12:16">12:16</span> וישא משלו ויאמר אליהם לאמר שדה איש עשיר
אחד עשה תבואה הרבה׃

<span id="an_12:17">12:17</span> ויחשב בלבו לאמר מה אעשה כי אין לי מקום
לכנוס בו את תבואתי׃

<span id="an_12:18">12:18</span> ויאמר את זאת אעשה הרס את אסמי ובנה
גדולים מהם ואכנסה שמה את כל יבולי וטובי׃

<span id="an_12:19">12:19</span> ואמר לנפשי נפשי יש לך עתודות הרבה לשנים
רבות הנפשי אכלי שתי ושישי׃

<span id="an_12:20">12:20</span> והאלהים אמר לו אתה הכסיל בעצם הלילה הזה
ידרשו ממך את נפשך ואשר הכינות לך למי יהיה׃

<span id="an_12:21">12:21</span> זה חלק האצר לו אצרות ולא יעשיר באלהים׃

<span id="an_12:22">12:22</span> ויאמר אל תלמידיו לכן אני אמר לכם אל
תדאגו לנפשכם מה תאכלו ולגופכם מה תלבשו׃

<span id="an_12:23">12:23</span> הנפש יקרה היא מן המזון והגוף יקר מן
המלבוש׃

<span id="an_12:24">12:24</span> התבוננו אל הערבים אשר אינם זרעים ואינם
קצרים וגם אין להם מגורה ואוצר והאלהים מכלכל אותם ומה מעלים אתם מן העוף׃

<span id="an_12:25">12:25</span> ומי זה מכם אשר בדאגתו יוכל להוסיף אמה
אחת על קומתו׃

<span id="an_12:26">12:26</span> ועתה הן מעט מזער אין ביכלתכם וליותר מה
תדאגו׃

<span id="an_12:27">12:27</span> התבוננו אל השושנים הצמחות ואינן טות
ואינן ארגות ואני אמר לכם כי גם שלמה בכל הדרו לא היה לבוש כאחת מהנה׃

<span id="an_12:28">12:28</span> ואם ככה ילביש אלהים את חציר השדה אשר
היום ישנו ומחר ישלך לתוך התנור אף כי אתכם קטני האמונה׃

<span id="an_12:29">12:29</span> גם אתם אל תדרשו מה תאכלו ומה תשתו ואל
תהלכו בגדלות׃

<span id="an_12:30">12:30</span> כי את כל אלה מבקשים גויי הארץ ואביכם
הוא יודע כי צריכים אתם לאלה׃

<span id="an_12:31">12:31</span> אך בקשו את מלכות האלהים ונוסף לכם כל
אלה׃

<span id="an_12:32">12:32</span> אל תירא העדר הקטן כי רצה אביכם לתת לכם
את המלכות׃

<span id="an_12:33">12:33</span> מכרו את רכושכם ותנו צדקה עשו לכם כיסים
אשר לא יבלו ואוצר בשמים אשר לא יגרע לעולם אשר גנב לא יקרב אליו וסס לא
יאכלהו׃

<span id="an_12:34">12:34</span> כי במקום אשר אוצרכם בו שם יהיה גם
לבבכם׃

<span id="an_12:35">12:35</span> מתניכם יהיו חגורים והנרות דלקים׃

<span id="an_12:36">12:36</span> ואתם היו דמים לאנשים המחכים לאדניהם מתי
ישוב מן החתנה וכאשר יבוא ודפק יפתחו לו כרגע׃

<span id="an_12:37">12:37</span> אשרי העבדים ההם אשר בבוא האדון ימצאם
שקדים אמן אמר אני לכם כי יתאזר ויושיבם וילך לשרת אותם׃

<span id="an_12:38">12:38</span> ואם יבוא באשמרה השנית או באשמרה השלישית
וכן ימצא אשרי העבדים ההם׃

<span id="an_12:39">12:39</span> וזאת דעו אשר אם ידע ידע בעל הבית באי זו
שעה יבוא הגנב כי עתה שקד שקוד ולא יתן לחתר את ביתו׃

<span id="an_12:40">12:40</span> לכן גם אתם היו נכונים כי בשעה אשר לא
פללתם יבוא בן האדם׃

<span id="an_12:41">12:41</span> ויאמר פטרוס אדנינו הלנו אתה אמר את המשל
הזה אם גם לכל אדם׃

<span id="an_12:42">12:42</span> ויאמר האדון מי הוא אפוא הסכן הנאמן
והנבון אשר יפקידהו האדון על עבדתו לתת את ארחתם בעתו׃

<span id="an_12:43">12:43</span> אשרי העבד ההוא אשר בבא אדניו ימצאהו עשה
כן׃

<span id="an_12:44">12:44</span> אמת אמר אני לכם כי על כל אשר יש לו
יפקידהו׃

<span id="an_12:45">12:45</span> והעבד ההוא אם יאמר בלבו בשש אדני לבוא
והחל להכות את העבדים ואת השפחות ולאכל ולשתות ולשכר׃

<span id="an_12:46">12:46</span> בוא יבוא אדני העבד ההוא ביום לא יצפה
ובשעה לא ידע וישסף אותו וישים את חלקו עם הסוררים׃

<span id="an_12:47">12:47</span> \]84-74\[ והעבד ההוא אשר ידע את רצון
אדניו ולא הכין ולא עשה כרצונו יכה מכות רבות, ואשר לא ידע ועשה דברים אשר
עליהם בן הכות הוא לא יכה כי אם מעט כי כל איש אשר נתן לו הרבה דרוש ידרש
ממנו הרבה ואשר הפקידו בידו הרבה ישאלו מאתו יותר׃

<span id="an_12:48">12:48</span> \]84-74\[׃

<span id="an_12:49">12:49</span> להפיל אש על הארץ באתי ומה חפץ אני כי
כבר בערה׃

<span id="an_12:50">12:50</span> ועלי טבילה להטבל ומה יצר לי עד כי תשלם׃

<span id="an_12:51">12:51</span> החשבים אתם כי באתי לתת שלום בארץ אני
אמר לכם לא כי אם מחלקת׃

<span id="an_12:52">12:52</span> כי מעתה חמשה בבית אחד יחלקו שלשה על
שנים ושנים על שלשה׃

<span id="an_12:53">12:53</span> האב יחלק על הבן והבן על האב האם על הבת
והבת על האם החמות על הכלה והכלה על החמות׃

<span id="an_12:54">12:54</span> ויאמר גם אל המון העם כראתכם את הענן עלה
במערב ואמרתם גשם בא וכן יהיה׃

<span id="an_12:55">12:55</span> ואם נשבה רוח הנגב תאמרו הנה חם בא וגם
יבוא׃

<span id="an_12:56">12:56</span> החנפים את פני הארץ והשמים ידעתם לבחן
ואת העת הזאת איך לא תבחנו׃

<span id="an_12:57">12:57</span> למה אף מנפשכם לא תשפטו את הישר׃

<span id="an_12:58">12:58</span> כי כאשר תלך אל השר עם איש ריבך בעודך
בדרך השתדל להנצל ממנו פן יסחב אותך אל השפט והשפט ימסרך אל השוטר והשוטר
ישליכך אל בית הכלא׃

<span id="an_12:59">12:59</span> ואני אמר לך לא תצא משם עד אם שלמת גם את
הפרוטה האחרונה׃

<span id="an_13:1">13:1</span> ויבאו אנשים בעת ההיא ויגידו לו על דבר
הגלילים אשר פילטוס ערב דמם עם זבחיהם׃

<span id="an_13:2">13:2</span> ויען ישוע ויאמר אליהם החשבים אתם כי
הגלילים האלה היו חטאים מכל אנשי הגליל על אשר באה כזאת עליהם׃

<span id="an_13:3">13:3</span> לא כי אמר אני לכם אם לא תשובו תאבדו כלכם
גם אתם׃

<span id="an_13:4">13:4</span> או שמנה העשר ההם אשר נפל עליהם המגדל בשלח
וימיתם החשבים אתם כי היו אשמים מכל האנשים הישבים בירושלים׃

<span id="an_13:5">13:5</span> לא כי אמר אני לכם אם לא תשובו תאבדו כלכם
גם אתם׃

<span id="an_13:6">13:6</span> וישא משלו ויאמר איש אחד היתה לו תאנה
נטועה בכרמו ויבא לבקש בה פרי ולא מצא׃

<span id="an_13:7">13:7</span> ויאמר אל הכרם הנה זה שלש שנים אנכי בא
לבקש פרי בתאנה הזאת ואינני מוצא גדע אותה למה זה תשחית את האדמה׃

<span id="an_13:8">13:8</span> ויען ויאמר אליו אדני הניחה אתה עוד השנה
הזאת עד כי אעדר ושמתי דמן סביבותיה׃

<span id="an_13:9">13:9</span> אולי תעשה פרי ואם לא בשנה הבאה תגדענה׃

<span id="an_13:10">13:10</span> ויהי הוא מלמד בשבת באחד מבתי הכנסיות׃

<span id="an_13:11">13:11</span> והנה אשה טעונת רוח חלי כשמנה עשרה שנה
ותהי כפופה ולא יכלה לקום קומה זקופה׃

<span id="an_13:12">13:12</span> ויהי בראות אתה ישוע ויקרא אליה ויאמר לה
אשה החלצי מחליך׃

<span id="an_13:13">13:13</span> וישם את ידיו עליה וכרגע קמה ותתעודד
ותשבח את האלהים׃

<span id="an_13:14">13:14</span> ויכעס ראש הכנסת על אשר רפא ישוע בשבת
ויען ויאמר אל העם ששת ימים הם אשר תעשה בהם מלאכה לכן באלה באו והרפאו ולא
ביום השבת׃

<span id="an_13:15">13:15</span> ויען האדון ויאמר אליו החנף איש איש מכם
הלא יתיר בשבת את שורו או את חמרו מן האבוס ויוליכהו להשקתו׃

<span id="an_13:16">13:16</span> וזאת אשר היא בת אברהם ואשר השטן אסרה זה
שמנה עשרה שנה הלא תתר ממוסרותיה ביום השבת׃

<span id="an_13:17">13:17</span> ויהי כאמרו את הדברים האלה נכלמו כל
מתקוממיו וישמח כל העם על כל הנפלאות הנעשות על ידו׃

<span id="an_13:18">13:18</span> ויאמר למה דומה מלכות האלהים ואל מה
אמשילנה׃

<span id="an_13:19">13:19</span> דומה היא לגרגר של חרדל אשר לקחו איש
וישימהו בגנו ויצמח ויהי לעץ גדול ועוף השמים יקנן בענפיו׃

<span id="an_13:20">13:20</span> ויאמר עוד אל מה אדמה את מלכות האלהים׃

<span id="an_13:21">13:21</span> דומה היא לשאר אשר לקחתו אשה ותטמנהו
בשלש סאים קמח עד כי יחמץ כלו׃

<span id="an_13:22">13:22</span> ויעבר בערים ובכפרים עבור ולמד וישם את
דרכו לבוא ירושלים׃

<span id="an_13:23">13:23</span> וישאלהו איש לאמר אדנינו המעט הם
הנושעים׃

<span id="an_13:24">13:24</span> ויאמר אליהם התאמצו לבוא בפתח הצר כי אמר
אני לכם רבים יבקשו לבוא ולא יוכלו׃

<span id="an_13:25">13:25</span> והיה מיום אשר יקום בעל הבית וסגר את
הדלת ותחלו לעמד בחוץ ולדפק על הדלת לאמר אדנינו אדנינו פתח לנו וענה ואמר
אליכם אינני יודע אתכם מאין אתם׃

<span id="an_13:26">13:26</span> אז תחלו לאמר אכלנו ושתינו לפניך
וברחבותינו למדת׃

<span id="an_13:27">13:27</span> ויאמר אני אמר לכם אינני יודע אתכם מאין
אתם סורו ממני כל פעלי האון׃

<span id="an_13:28">13:28</span> ושם תהיה היללה וחרק השנים כאשר תראו את
אברהם ויצחק ויעקב ואת כל הנביאים במלכות האלהים ואתם מגרשים החוצה׃

<span id="an_13:29">13:29</span> ויבאו ממזרח וממערב ומצפון ומדרום ויסבו
במלכות האלהים׃

<span id="an_13:30">13:30</span> והנה יש אחרונים אשר יהיו ראשונים
וראשונים אשר יהיו אחרונים׃

<span id="an_13:31">13:31</span> ביום ההוא נגשו מן הפרושים ויאמרו אליו
צא ולך מזה כי הורדוס מבקש להרגך׃

<span id="an_13:32">13:32</span> ויאמר אליהם לכו ואמרו אל השועל הזה הנני
מגרש שדים ופעל רפואות היום ומחר ובשלישי אבא עד קצי׃

<span id="an_13:33">13:33</span> אבל הלוך אלך היום ומחר וממחרתו כי לא
יתכן אשר יאבד נביא מחוץ לירושלים׃

<span id="an_13:34">13:34</span> ירושלים ירושלים ההרגת את הנביאים והסקלת
את הנשלחים אליה כמה פעמים חפצתי לקבץ את בניך כאשר תקבץ התרנגלת את
אפרוחיה תחת כנפיה ואתם לא אביתם׃

<span id="an_13:35">13:35</span> הנה ביתכם יעזב לכם שמם ואני אמר לכם כי
ראה לא תראוני עד בוא העת אשר תאמרו ברוך הבא בשם יהוה׃

<span id="an_14:1">14:1</span> ויהי בבאו בשבת אל בית אחד מראשי הפרושים
לאכל לחם והמה ארבים לו׃

<span id="an_14:2">14:2</span> והנה איש אחד לפניו אשר גופו צבה ממים׃

<span id="an_14:3">14:3</span> ויען ישוע ויאמר אל בעלי התורה ואל הפרושים
לאמר המתר לרפא בשבת אם לא ויחרישו׃

<span id="an_14:4">14:4</span> ויאחז בו וירפאהו וישלחהו׃

<span id="an_14:5">14:5</span> ויען ויאמר אליהם מי מכם אשר חמרו או שורו
יפול אל הבאר ולא ימהר להעלותו ביום השבת׃

<span id="an_14:6">14:6</span> ולא יכלו להשיב על זאת דבר׃

<span id="an_14:7">14:7</span> וישא משלו אל הקרואים בראותו איך בחרו להם
להסב בראש ויאמר אליהם׃

<span id="an_14:8">14:8</span> כי יקרא אתך איש אל החתנה אל תסב בראש פן
יקרא שמה איש נכבד ממך׃

<span id="an_14:9">14:9</span> ובא הקרא אותך ואותו ואמר אליך פנה מקום
לזה ואז תקום בכלמה לקחת את המקום האחרון׃

<span id="an_14:10">14:10</span> אבל כי תקרא לך והסב במקום האחרון למען
יבא הקרא אתך ואמר אליך אהובי עלה למעלה מזה והיה לך כבוד לפני המסבים עמך׃

<span id="an_14:11">14:11</span> כי כל המרומם את עצמו ישפל והמשפיל את
עצמו ירומם׃

<span id="an_14:12">14:12</span> וגם אל האיש אשר קרא אותו אמר כי תעשה
סעודת צהרים או סעודת ערב אל תקרא לאהביך ולאחיך ולקרוביך ולשכניך העשירים
פן יקראו לך גם המה והיה לך לשלום׃

<span id="an_14:13">14:13</span> אבל כי תעשה משתה קרא לעניים ולנשברים
ולפסחים ולעורים׃

<span id="an_14:14">14:14</span> ואשריך באשר אין להם לשלם לך כי ישלם לך
בתחית הצדיקים׃

<span id="an_14:15">14:15</span> וישמע זאת אחד מן המסבים ויאמר אליו אשרי
האכל לחם במלכות האלהים׃

<span id="an_14:16">14:16</span> והוא אמר אליו איש אחד עשה סעודה גדולה
ויקרא לרבים׃

<span id="an_14:17">14:17</span> וישלח את עבדו לעת הסעודה לאמר אל
הקרואים באו כי כבר מוכן הכל׃

<span id="an_14:18">14:18</span> ויחלו כלם פה אחד להתנצל ויאמר אליו
הראשון שדה קניתי ועלי לצאת לראתו אבקש ממך נקני׃

<span id="an_14:19">14:19</span> ואחר אמר חמשת צמדי בקר קניתי ואני הלך
לבחן אותם אבקש ממך נקני׃

<span id="an_14:20">14:20</span> ואחר אמר אשה לקחתי ובעבור זאת לא אוכל
לבוא׃

<span id="an_14:21">14:21</span> ויבא העבד ויגד את הדברים האלה לאדניו
ויקצף בעל הבית ויאמר לעבדו מהר צא אל רחבות העיר ואל הוצותיה והבא הנה את
העניים ואת הנשברים ואת העורים ואת הפסחים׃

<span id="an_14:22">14:22</span> ויאמר העבד אדני כאשר צוית כן נעשה ויש
עוד מקום׃

<span id="an_14:23">14:23</span> ויאמר האדון אל העבד צא אל הדרכים ואל
הגדרות ופצר בהם לבוא למען ימלא ביתי׃

<span id="an_14:24">14:24</span> כי אני אמר לכם אין אחד מן האנשים
הקרואים ההם אשר יטעם סעודתי׃

<span id="an_14:25">14:25</span> והמון עם רב הלכים אתו ויפן ויאמר אליהם׃

<span id="an_14:26">14:26</span> איש כי יבוא אלי ולא ישנא את אביו ואת
אמו ואת אשתו ואת בניו ואת אחיו ואת אחיתיו ואף גם את נפשו לא יוכל להיות
תלמידי׃

<span id="an_14:27">14:27</span> ואשר לא ישא את צלבו ובא אחרי לא יוכל
להיות תלמידי׃

<span id="an_14:28">14:28</span> כי מי מכם החפץ לבנות מגדל הלא ישב
בראשונה ויחשב את ההוצאות אם השג תשיג ידו להשלימו׃

<span id="an_14:29">14:29</span> פן ישים את היסוד ולא יוכל לכלותו והיה
כל הראים יקומו להלעיג לו לאמר׃

<span id="an_14:30">14:30</span> כי זה האיש החל לבנות ולא יכל לכלות׃

<span id="an_14:31">14:31</span> אז מי הוא המלך הקם להתגרות מלחמה במלך
אחר ולא ישב בראשונה ויתיעץ אם יוכל בעשרת אלפים לערך לקראת הבא עליו
בעשרים אלף׃

<span id="an_14:32">14:32</span> ואם לא ושלח אליו מלאכים בעודנו רחוק
לבקש שלום׃

<span id="an_14:33">14:33</span> ככה כל איש מכם אשר לא נפטר מכל רכושו לא
יוכל להיות תלמידי׃

<span id="an_14:34">14:34</span> טוב המלח ואם המלח היה תפל במה יתקן׃

<span id="an_14:35">14:35</span> לא יצלח גם לאדמה גם לדמן החוצה ישליכהו
מי אשר אזנים לו לשמע ישמע׃

<span id="an_15:1">15:1</span> ויהי בקרב אליו כל המוכסים והחטאים לשמע
אותו׃

<span id="an_15:2">15:2</span> וילונו הפרושים והסופרים לאמר הנה זה מקבל
את החטאים ואכל אתם׃

<span id="an_15:3">15:3</span> וידבר אליהם את המשל הזה לאמר׃

<span id="an_15:4">15:4</span> מי זה האיש מכם אשר לו מאה כבשים ואבד לו
אחד מהם ולא יטוש את התשעים ותשעה במדבר והלך אחרי האבד עד כי ימצאהו׃

<span id="an_15:5">15:5</span> והיה כמצאו אתו ישימנו על כתפיו בשמחה׃

<span id="an_15:6">15:6</span> ובא אל ביתו וקרא לאהביו ולשכניו יחד לאמר
שמחו אתי כי מצאתי את שיי האבד׃

<span id="an_15:7">15:7</span> אני אמר לכם כי כן תהיה שמחה בשמים על חוטא
אחד השב יותר מעל תשעים ותשעה צדיקים אשר לא יצטרכו לתשובה׃

<span id="an_15:8">15:8</span> או מי האשה אשר לה עשרה דרכמונים ואבד לה
דרכמון אחד ולא תדליק נר ותטאטא את הבית ותחפש היטב עד כי תמצאהו׃

<span id="an_15:9">15:9</span> והיה כמצאה אותו תקרא לרעותיה ולשכנותיה
לאמר שמחנה אתי כי מצאתי את הדרכמון אשר אבד לי׃

<span id="an_15:10">15:10</span> כן אני אמר לכם תהיה שמחה לנפי מלאכי
אלהים על חוטא אחד אשר שב מחטאו׃

<span id="an_15:11">15:11</span> ויאמר איש אחד היו לו שני בנים׃

<span id="an_15:12">15:12</span> ויאמר הצעיר אל אביו אבי תנה לי את חלק
הרכוש אשר יפל לי ויחלק להם את הנחלה׃

<span id="an_15:13">15:13</span> ויהי מקץ ימים ויאסף הבן הצעיר את הכל
וילך אל ארץ רחוקה ושם פזר את רכשו וילך בדרך סובאים וזוללים׃

<span id="an_15:14">15:14</span> ואחרי כלותו את הכל היה רעב חזק בארץ
ההיא ויחל להיות חסר לחם׃

<span id="an_15:15">15:15</span> וילך וידבק באחד מבני המדינה בארץ ההיא
וישלח אותו אל שדותיו לרעות חזירים׃

<span id="an_15:16">15:16</span> ויתאו למלא את בטנו בחרובים אשר יאכלו
החזירים ואין נתן לו׃

<span id="an_15:17">15:17</span> וישב אל לבו ויאמר מה רבו שכירי אבי ויש
להם לחם לשבע ואני אבד ברעב׃

<span id="an_15:18">15:18</span> אקומה נא ואלכה אל אבי ואמר אליו אבי
חטאתי לשמים ולפניך׃

<span id="an_15:19">15:19</span> ונקלתי מהקרא עוד בנך שימני כאשר שכיריך׃

<span id="an_15:20">15:20</span> ויקם ויבא אל אביו עודנו מרחוק ואביו
ראהו ויהמו מעיו וירץ ויפל על צואריו וישקהו׃

<span id="an_15:21">15:21</span> ויאמר אליו הבן אבי חטאתי לשמים ולפניך
ואני נקלתי מהקרא עוד בנך׃

<span id="an_15:22">15:22</span> ויאמר האב אל עבדיו הוציאו את השמלה
הטובה מכלן והלבישהו ותנו טבעת על ידו ונעלים ברגליו׃

<span id="an_15:23">15:23</span> והביאו את עגל המרבק וטבחו אתו ונאכלה
ונשמח׃

<span id="an_15:24">15:24</span> כי זה בני היה מת ויחי ואובד היה וימצא
ויחלו לשמח׃

<span id="an_15:25">15:25</span> ובנו הגדול היה בשדה ויהי כאשר בא ויקרב
אל הבית וישמע קול זמרה ומחלות׃

<span id="an_15:26">15:26</span> ויקרא אל אחד הנערים וישאל מה זאת׃

<span id="an_15:27">15:27</span> ויאמר אליו כי בא אחיך ויטבח אביך את עגל
המרבק על אשר הושב לו שלם׃

<span id="an_15:28">15:28</span> ויחר לו ולא אבה לבוא הביתה ויצא אביו
וידבר על לבו׃

<span id="an_15:29">15:29</span> ויען ויאמר אל אביו הנה זה שנים רבות אני
עבד אתך ומימי לא עברתי את מצותך ומימי לא נתת לי גדי למען אשיש עם רעי׃

<span id="an_15:30">15:30</span> ויבא בנך זה אשר בלע את נחלתך עם הזנות
ותזבח לו את עגל המרבק׃

<span id="an_15:31">15:31</span> ויאמר אליו בני אתה תמיד עמדי וכל אשר לי
לך הוא׃

<span id="an_15:32">15:32</span> אבל נכון לשוש ולשמח כי אחיך זה היה מת
ויחי ואבד היה וימצא׃

<span id="an_16:1">16:1</span> ויאמר גם אל תלמידיו איש עשיר היה ולו פקיד
על ביתו וילשינהו אליו באמרם כי מפזר הוא את קניניך׃

<span id="an_16:2">16:2</span> ויקרא אתו ויאמר אליו מה זאת שמעתי עליך תן
חשבון פקדתך כי לא תוכל להיות עוד פקיד׃

<span id="an_16:3">16:3</span> ויאמר הפקיד בלבו מה אעשה כי יקח אדני ממני
את הפקדה לעדר לא אוכל ולשאל על הפתחים אני בוש׃

<span id="an_16:4">16:4</span> ידעתי מה אעשה למען יאספוני אל בתיהם בעת
אוסר מפקדתי׃

<span id="an_16:5">16:5</span> ויקרא אל כל איש אשר נשה בהם אדניו וישאל
את הראשון כמה אתה חיב לאדני׃

<span id="an_16:6">16:6</span> ויאמר מאת בתי שמן ויאמר אליו קח את שטרך
ומהר שב וכתבת חמשים׃

<span id="an_16:7">16:7</span> ואל אחר אמר כמה אתה חיב ויאמר מאת כר חטים
ויאמר קח את שטרך וכתב שמנים׃

<span id="an_16:8">16:8</span> וישבח האדון את פקיד העולה על אשר הערים
לעשות כי בני העולם הזה ערומים הם בדורם מבני האור׃

<span id="an_16:9">16:9</span> וגם אני אמר לכם עשו לכם אהבים בממון העולה
למען בעת כלתו יאספו אתכם אל משכנות עולם׃

<span id="an_16:10">16:10</span> הנאמן במעט מזער נאמן גם בהרבה והמעול
במעט מזער מעול גם בהרבה׃

<span id="an_16:11">16:11</span> לכן אם בממון העולה לא הייתם נאמנים את
האמתי מי יפקיד בידכם׃

<span id="an_16:12">16:12</span> ואם בדבר אשר לאחרים לא הייתם נאמנים את
אשר לכם מי יתן לכם׃

<span id="an_16:13">16:13</span> אין עבד אשר יוכל לעבד שני אדנים כי ישנא
את האחד ויאהב את האחר או ידבק באחד ואת האחר יבזה לא תוכלו עבד את האלהים
ואת הממון׃

<span id="an_16:14">16:14</span> וישמעו כל זאת גם הפרושים אשר הם אהבי
כסף וילעגו לו׃

<span id="an_16:15">16:15</span> ויאמר אליהם אתם הם המצטדקים לפני האדם
ואלהים יודע את לבבכם כי הגבה באדם תועבה הוא לפני האלהים׃

<span id="an_16:16">16:16</span> התורה והנביאים עד יוחנן ומן אז והלאה
בשורת מלכות האלהים וכל איש בחזקה יבוא בה׃

<span id="an_16:17">16:17</span> אבל נקל כי יעברו השמים והארץ מאשר יפל
קוץ אחד מן התורה׃

<span id="an_16:18">16:18</span> כל איש המשלח את אשתו ולקח אחרת נאף הוא
וכל הלקח את הגרושה מאישה נאף הוא׃

<span id="an_16:19">16:19</span> איש עשיר היה והוא לבוש ארגמן ושש ויתעגג
וישמח יום יום׃

<span id="an_16:20">16:20</span> ואיש אביון ושמו לעזר משכב פתח שער ביתו
והוא מלא אבעבעות׃

<span id="an_16:21">16:21</span> ויתאו לשבע מן הפרורים הנפלים מעל שלחן
העשיר וגם הכלבים באו וילקו אבעבעותיו׃

<span id="an_16:22">16:22</span> ויהי כאשר מת האביון ויובל על ידי
המלאכים אל חיק אברהם וימת גם העשיר ויקבר׃

<span id="an_16:23">16:23</span> ובהיותו במכאבות בשאול וישא את עיניו
וירא את אברהם מרחוק ואת לעזר בחיקו׃

<span id="an_16:24">16:24</span> ויצעק ויאמר אבי אברהם חנני ושלח נא את
לעזר ויטבל את קצה אצבעו במים למען קרר את לשוני כי עניתי במוקד הזה׃

<span id="an_16:25">16:25</span> ויאמר אברהם בני זכר כי לקחת טובך בחייך
וגם לעזר לקח את הרעות ועתה הוא ינחם ואתה תצטער׃

<span id="an_16:26">16:26</span> ומלבד כל זאת שוחה גדולה מפסקת בינינו
וביניכם לבלתי יוכלו עבור החפצים ללכת מפה אליכם ולבלתי יעברו משם אלינו׃

<span id="an_16:27">16:27</span> ויאמר אם כן אבי שאל אני מאתך כי תשלח
אתו אל בית אבי׃

<span id="an_16:28">16:28</span> כי יש לי חמשה אחים למען יעיד בהם פן
יבאו גם הם אל מקום המעצבה הזה׃

<span id="an_16:29">16:29</span> ויאמר אברהם יש להם משה והנביאים אליהם
ישמעון׃

<span id="an_16:30">16:30</span> ויאמר לא כן אבי אברהם אך אם ילך אליהם
אחד מן המתים אז ישובו׃

<span id="an_16:31">16:31</span> ויאמר אליו אם לא ישמעו אל משה ואל
הנביאים גם כי יקום אחד מן המתים לא יאמינו׃

<span id="an_17:1">17:1</span> ויאמר אל תלמידיו אי אפשר שלא יבאו המכשלים
אבל אוי לאיש אשר על ידו יבאו׃

<span id="an_17:2">17:2</span> נוח לו שיתלה פלח רכב על צוארו וישלך אל
הים מאשר יכשיל את אחד מהקטנים wאלה׃

<span id="an_17:3">17:3</span> השמרו לנפשותיכם אם יחטא לך אחיך הוכח לו
ואם ינחם סלח לו׃

<span id="an_17:4">17:4</span> ואם יחטא לך שבע פעמים ביום ושב אליך שבע
פעמים ביום ואמר נחמתי וסלחת לו׃

<span id="an_17:5">17:5</span> ויאמרו השליחים אל האדון הוסף לנו אמונה׃

<span id="an_17:6">17:6</span> ויאמר האדון לו היתה לכם אמונה כגרגר החרדל
אז תאמרו אל התות הזה העקר והנטע בתוך הים וישמע לכם׃

<span id="an_17:7">17:7</span> מי הוא זה מכם ולו עבד חרש או רעה אשר בבאו
מן השדה יאמר אליו מהר גשה הנה והסב׃

<span id="an_17:8">17:8</span> הלא יאמר אליו הכן לי ארוחת הערב וחגר
מתניך ושרתני עד אם כליתי לאכל ולשתות ואחר תאכל ותשתה גם אתה׃

<span id="an_17:9">17:9</span> הגם יתן תודה לעבד על עשתו את אשר צוהו
אמרתי לא יתן׃

<span id="an_17:10">17:10</span> ככה גם אתם אחרי עשותכם את כל אשר צויתם
אמרו עבדים אין מועיל בם אנחנו כי רק את המטל עלינו לעשות עשינו׃

<span id="an_17:11">17:11</span> ויהי בנסעו ירושלים והוא עבר בתוך שמרון
והגליל׃

<span id="an_17:12">17:12</span> ויבא אל כפר אחד ויפגעהו עשרה אנשים
מצרעים והם עמדים מרחוק׃

<span id="an_17:13">17:13</span> וישאו את קולם לאמר ישוע מורה חננו׃

<span id="an_17:14">17:14</span> וירא אותם ויאמר אליהם לכו והראו אל
הכהנים ויהי בלכתם ויטהרו׃

<span id="an_17:15">17:15</span> ואחד מהם בראתו כי נרפא וישב וישבח את
האלהים בקול גדול׃

<span id="an_17:16">17:16</span> ויפל על פניו לרגליו ויודה לו והוא היה
שמרוני׃

<span id="an_17:17">17:17</span> ויען ישוע ויאמר הלא העשרה טהרו והתשעה
איה הם׃

<span id="an_17:18">17:18</span> האם לא נמצא אשר שב לתת כבוד לאלהים
זולתי הנכרי הזה׃

<span id="an_17:19">17:19</span> ויאמר אליו קום ולך אמונתך הושיעה לך׃

<span id="an_17:20">17:20</span> וישאלהו הפרושים מתי תבוא מלכות האלהים
ויען אתם לאמר מלכות האלהים לא תבוא במראה עינים׃

<span id="an_17:21">17:21</span> ולא יאמרו הנה פה או הנה שם כי מלכות
האלהים הנה בקרבכם היא׃

<span id="an_17:22">17:22</span> ויאמר אל התלמידים ימים באים והתאויתם
לראות יום אחד מימי בן האדם ולא תראו׃

<span id="an_17:23">17:23</span> ואם יאמרו אליכם הנה שם הנה פה אל תלכו
ואל תרוצו אחריהם׃

<span id="an_17:24">17:24</span> כי כברק אשר יברק מקצה השמים ויאיר עד
קצה השמים כן יהיה בן האדם ביומו׃

<span id="an_17:25">17:25</span> אך בראשונה צריך הוא לסבל הרבה ולהמאס מן
הדור הזה׃

<span id="an_17:26">17:26</span> וכאשר היה נח כן יהיה בימי בן האדם׃

<span id="an_17:27">17:27</span> אכלו ושתו נשאו נשים והשיאו נשים לאנשים
עד היום אשר בא נח אל התבה ויבא המבול וישחת את כלם׃

<span id="an_17:28">17:28</span> וכאשר היה בימי לוט אכל ושתה קנה ומכר
נטע ובנה׃

<span id="an_17:29">17:29</span> ויהי ביום אשר יצא לוט מסדום וימטר אש
וגפרית מן השמים וישחת את כלם׃

<span id="an_17:30">17:30</span> ככה יהיה ביום אשר יגלה בן האדם׃

<span id="an_17:31">17:31</span> ביום ההוא איש אשר יהיה על הגג וכליו
בבית אל ירד לשאת אתם ואיש אשר בשדה אל ישב הביתה׃

<span id="an_17:32">17:32</span> זכרו את אשת לוט׃

<span id="an_17:33">17:33</span> המבקש למלט את נפשו יאבדנה ואשר יאבד אתה
יהיה׃

<span id="an_17:34">17:34</span> אני אמר לכם בלילה ההוא שנים יהיו במטה
אחת האחד יאסף והאחר יעזב׃

<span id="an_17:35">17:35</span> שתים תהיינה טחנות יחד האחת תאסף והאחרת
תעזב׃

<span id="an_17:36">17:36</span> שנים יהיו בשדה ונאסף האחד והאחר יעזב׃

<span id="an_17:37">17:37</span> ויענו ויאמרו אליו איה זאת אדנינו ויאמר
אליהם באשר הפגר שם יקבצו הנשרים׃

<span id="an_18:1">18:1</span> וגם משל דבר אליהם להתפלל תמיד ולא
להתרפות׃

<span id="an_18:2">18:2</span> ויאמר שופט היה בעיר אחת אשר לא ירא את
האלהים ולא נשא פנים לאדם׃

<span id="an_18:3">18:3</span> ואלמנה היתה בעיר ההיא ותבא אליו לאמר דינה
את דיני ממריבי׃

<span id="an_18:4">18:4</span> וימאן מיום אל יום ואחרי כן אמר בנפשו גם
כי את האלהים אינני ירא ולאדם לא אשא פנים׃

<span id="an_18:5">18:5</span> אעשה את דין האלמנה הזאת על הוגיעה אתי פן
תבוא תמיד ותדכאני במלים׃

<span id="an_18:6">18:6</span> ויאמר האדון שמעו את אשר אמר דין העולה׃

<span id="an_18:7">18:7</span> והאלהים הלא הוא יעשה דין בחיריו הקראים
אליו יומם ולילה גם כי יתמהמה להושיעם׃

<span id="an_18:8">18:8</span> אני אמר לכם כי יעשה את דינם במהרה אך בן
האדם בבאו הימצא אמונה בארץ׃

<span id="an_18:9">18:9</span> ויוסף וישא משלו אל אנשים בטחים בנפשם כי
צדיקים המה ואחרים נבזים בעיניהם ויאמר׃

<span id="an_18:10">18:10</span> שני אנשים עלו אל המקדש להתפלל האחד פרוש
והאחד מוכס׃

<span id="an_18:11">18:11</span> ויתיצב הפרוש לבדו ויתפלל לאמר אלהים
אודך כי אינני כאשר האדם הגזלים והעשקים והנאפים או גם כמכס הזה׃

<span id="an_18:12">18:12</span> אני צם פעמים בשבוע אני מעשר את כל
קניני׃

<span id="an_18:13">18:13</span> והמוכס היה עמד מרחוק ולא אבה אף לשאת את
עיניו לשמים כי אם תופף על לבו לאמר אלהים סלח לי החוטא׃

<span id="an_18:14">18:14</span> אני אמר לכם כי ירד זה לביתו נצדק מזה כי
כל המרים את נפשו ישפל ואשר ישפילה ירומם׃

<span id="an_18:15">18:15</span> ויביאו אליו גם את הילדים למען יגע בהם
ויראו התלמידים ויגערו בם׃

<span id="an_18:16">18:16</span> ויקרא אתם ישוע אליו ויאמר הניחו לילדים
לבוא אלי ואל תמנעום כי לאלה מלכות האלהים׃

<span id="an_18:17">18:17</span> אמן אמר אני לכם כל אשר לא יקבל את מלכות
האלהים כילד הוא לא יבא בה׃

<span id="an_18:18">18:18</span> וישאלהו קצין אחד לאמר רבי הטוב מה לי
לעשות ואירש חיי עולמים׃

<span id="an_18:19">18:19</span> ויאמר אליו ישוע מדוע קראת לי טוב אין
טוב בלתי אחד האלהים׃

<span id="an_18:20">18:20</span> את המצות אתה יודע לא תנאף לא תרצח לא
תגנב לא תענה עד שקר כבד את אביך ואת אמך׃

<span id="an_18:21">18:21</span> ויאמר את כל אלה שמרתי מנעורי׃

<span id="an_18:22">18:22</span> וישמע ישוע ויאמר עוד אחת חסרת מכר את כל
אשר לך וחלק לעניים ויהי לך אוצר בשמים ובוא ולך אחרי׃

<span id="an_18:23">18:23</span> ויהי כשמעו את זאת ויעצב מאד כי עשר גדול
היה לו׃

<span id="an_18:24">18:24</span> וירא ישוע כי נעצב ויאמר כמה יקשה לבעלי
נכסים לבוא אל מלכות האלהים׃

<span id="an_18:25">18:25</span> כי נקל לגמל עבר בתוך נקב המחט מבוא עשיר
אל מלכות האלהים׃

<span id="an_18:26">18:26</span> ויאמרו השמעים ומי יוכל להושע׃

<span id="an_18:27">18:27</span> ויאמר מה שיפלא מבני אדם לא יפלא מאלהים׃

<span id="an_18:28">18:28</span> ויאמר פטרוס הן אנחנו עזבנו את הכל ונלך
אחריך׃

<span id="an_18:29">18:29</span> ויאמר אליהם אמן אמר אני לכם אין איש אשר
עזב את ביתו או את אבותיו או את אחיו או את אשתו או את בניו למען מלכות
האלהים׃

<span id="an_18:30">18:30</span> ולא יקח תחתיהם כפלים הרבה בעולם הזה
ובעולם הבא חיי עולמים׃

<span id="an_18:31">18:31</span> ויקח אליו את שנים העשר ויאמר להם הננו
עלים ירושלימה וימלא כל הכתוב בידי הנביאים על בן האדם׃

<span id="an_18:32">18:32</span> כי ימסר לגוים ויהתלו בו ויתעללו בו
וירקו בפניו׃

<span id="an_18:33">18:33</span> ואחרי הכותם אתו בשוטים ימיתוהו וביום
השלישי קום יקום׃

<span id="an_18:34">18:34</span> והם לא הבינו מאומה ויהי הדבר הזה נעלם
מהם ולא ידעו את הנאמר׃

<span id="an_18:35">18:35</span> ויהי בקרבו אל יריחו והנה איש עור ישב על
הדרך והוא משאל׃

<span id="an_18:36">18:36</span> וישמע את קול העם העבר וידרש לדעת מה
זאת׃

<span id="an_18:37">18:37</span> ויגידו לו כי ישוע הנצרי עובר׃

<span id="an_18:38">18:38</span> ויצעק לאמר ישוע בן דוד חנני׃

<span id="an_18:39">18:39</span> וההלכים בראשנה גערו בו להחשתו והוא הרבה
עוד לצעק ישוע בן דוד חנני׃

<span id="an_18:40">18:40</span> ויעמד ישוע ויצו להביאו אליו ויהי כאשר
קרב וישאלהו לאמר׃

<span id="an_18:41">18:41</span> מה חפצך כי אעשה לך ויאמר אדני כי אראה׃

<span id="an_18:42">18:42</span> ויאמר אליו ראה אמונתך הושיעה לך׃

<span id="an_18:43">18:43</span> ופתאם ראה וילך אחריו הלך ושבח את האלהים
וכל העם בראותם זאת נתנו תודה לאלהים׃

<span id="an_19:1">19:1</span> ויבוא ויעבר ביריחו׃

<span id="an_19:2">19:2</span> והנה איש ושמו זכי מראשי המוכסים והוא
עשיר׃

<span id="an_19:3">19:3</span> ויבקש לראות את ישוע מי הוא ולא יכל מפני
העם כי שפל קומה היה׃

<span id="an_19:4">19:4</span> ויקדם וירץ ויעל על שקמה לראותו כי שם הדרך
אשר יעבר בה׃

<span id="an_19:5">19:5</span> ויהי בבאו אל המקום ההוא ויבט ישוע ויראהו
ויאמר אליו זכי רד מהר כי צריך אני לשבת היום בביתך׃

<span id="an_19:6">19:6</span> וימהר וירד ויאספהו בשמחה׃

<span id="an_19:7">19:7</span> וילונו כל הראים לאמר בא ללון בבית איש
חוטא׃

<span id="an_19:8">19:8</span> ויעמד זכי ויאמר אל האדון הנה אדני את
מחצית נכסי אני נתן לעניים ואם עשקתי איש אשיב לו ארבעתים׃

<span id="an_19:9">19:9</span> ויאמר אליו ישוע היום היתה תשועה לבית הזה
באשר בן אברהם גם הוא׃

<span id="an_19:10">19:10</span> כי בא בן האדם לבקש ולהושיע את האבד׃

<span id="an_19:11">19:11</span> ויהי הם שמעים את זאת ויסף שאת משל על
אשר קרב לירושלים והמה חשבים כי מהרה תגלה מלכות האלהים׃

<span id="an_19:12">19:12</span> על כן אמר איש אחד מן האדירים הלך אל ארץ
רחוקה לקחת לו ממלכה ולשוב׃

<span id="an_19:13">19:13</span> ויקרא אל עשרה מעבדיו ויתן להם עשרה מנים
ויאמר להם סחרו בהם עד באי׃

<span id="an_19:14">19:14</span> ובני עירו שנאים אותו וישלחו מלאכים
אחריו לאמר לא נחפץ בזה כי ימלך עלינו׃

<span id="an_19:15">19:15</span> ויהי אחרי קחתו את הממלכה וישב ויאמר
לקרא את העבדים ההם אשר נתן להם את הכסף למען ידע מה הרויח כל אחד במסחרו׃

<span id="an_19:16">19:16</span> ויבא הראשון ויאמר אדני מנה שלך הביא
עשרת מנים׃

<span id="an_19:17">19:17</span> ויאמר אליו כן העבד הטוב תחת אשר היית
נאמן במעט מזער היה שליט על עשר ערים׃

<span id="an_19:18">19:18</span> ויבא השני ויאמר אדני מנה שלך עשה חמשת
מנים׃

<span id="an_19:19">19:19</span> ויאמר גם לזה אף אתה היה על חמש ערים׃

<span id="an_19:20">19:20</span> ויבא האחר ויאמר הא לך מנה שלך אשר היה
אצלי צרור בסודר׃

<span id="an_19:21">19:21</span> מפני יראתי אתך כי אתה איש קשה לקח את
אשר לא הנחת וקצר את אשר לא זרעת׃

<span id="an_19:22">19:22</span> ויאמר אליו מפיך אשפטך העבד הרע אתה ידעת
כי אני איש קשה לקח את אשר לא הנחתי וקוצר את אשר לא זרעתי׃

<span id="an_19:23">19:23</span> ולמה לא נתת את כספי לשלחני ואני בבואי
הייתי תובע אותו במרבית׃

<span id="an_19:24">19:24</span> ויאמר אל העמדים שם שאו ממנו את המנה
ותנוהו אל אשר לו עשרת המנים׃

<span id="an_19:25">19:25</span> ויאמרו אליו אדנינו יש לו עשרת מנים׃

<span id="an_19:26">19:26</span> הן אני אמר לכם כי כל איש שיש לו ינתן לו
ואשר אין לו יקח ממנו גם את אשר לו׃

<span id="an_19:27">19:27</span> אבל את איבי ההם אשר לא חפצו מלכי עליהם
הביאו אתם הנה והרגו אתם לפני׃

<span id="an_19:28">19:28</span> ויכל לדבר הדברים האלה ויעבר לפניהם ויעל
ירושלים׃

<span id="an_19:29">19:29</span> ויהי בקרבו אל בית פגי ובית היני בהר
הנקרא הר הזיתים וישלח שנים מתלמידיו לאמר׃

<span id="an_19:30">19:30</span> לכו אל הכפר אשר ממולנו והיה בבואכם שמה
תמצאו עיר אסור אשר לא ישב עליו אדם עד עתה התירו אתו והביאו׃

<span id="an_19:31">19:31</span> וכי ישאל אתכם איש למה תתירהו כה תאמרו
אליו יען כי האדון צריך לו׃

<span id="an_19:32">19:32</span> וילכו השלוחים וימצאו כאשר דבר אליהם׃

<span id="an_19:33">19:33</span> ויתירו את העיר ויאמר אליהם בעליו למה זה
אתם מתירים את העיר׃

<span id="an_19:34">19:34</span> ויאמרו האדון צריך לו׃

<span id="an_19:35">19:35</span> ויביאהו אל ישוע וישליכו את בגדיהם על
העיר וירכיבו עליו את ישוע׃

<span id="an_19:36">19:36</span> ובנסעו הציעו את בגדיהם על הדרך׃

<span id="an_19:37">19:37</span> ויקרב אל מורד הר הזיתים ויחלו כל המון
התלמידים לשבח את האלהים בשמחה ובקול גדול על כל הגבורות אשר ראו לאמר׃

<span id="an_19:38">19:38</span> ברוך המלך הבא בשם יהוה שלום בשמים וכבוד
במרומים׃

<span id="an_19:39">19:39</span> ומקצת פרושים אשר בתוך העם אמרו אליו רבי
גער בתלמידיך׃

<span id="an_19:40">19:40</span> ויען ויאמר אני אמר לכם כי אם יחשו אלה
תזעקנה האבנים׃

<span id="an_19:41">19:41</span> ויהי כאשר קרב וירא את העיר ויבך עליה
לאמר׃

<span id="an_19:42">19:42</span> לו ידעת אף את בעוד יומך הזה את דבר
שלומך ועתה נעלם מעיניך׃

<span id="an_19:43">19:43</span> כי ימים באים עליך ושפכו איביך סוללה
סביביך והקיפוך וצרו עליך מכל עבריך׃

<span id="an_19:44">19:44</span> וסחבו אותך ואת בניך בקרבך ולא ישאירו בך
אבן על אבן עקב כי לא ידעת את עת פקדתך׃

<span id="an_19:45">19:45</span> ויבא אל המקדש ויחל לגרש משם את המכרים
ואת הקונים בו׃

<span id="an_19:46">19:46</span> ויאמר אליהם הן כתוב ביתי בית תפלה הוא
ואתם עשתים אותו למערת פריצים׃

<span id="an_19:47">19:47</span> ויהי מלמד יום יום במקדש והכהנים הגדולים
והסופרים וגם ראשי העם מבקשים לאבדו׃

<span id="an_19:48">19:48</span> ולא מצאו מה לעשות כי כל העם דבקו אחריו
לשמע אתו׃

<span id="an_20:1">20:1</span> ויהי היום והוא מלמד את העם במקדש ומבשר
ויגשו הכהנים והסופרים עם הזקנים׃

<span id="an_20:2">20:2</span> ויאמרו אליו אמר נא לנו באי זו רשות אתה
עשה את אלה או מי הוא הנתן לך את הרשות הזאת׃

<span id="an_20:3">20:3</span> ויען ויאמר אליהם אף אני אשאלכם דבר ואמרו
לי׃

<span id="an_20:4">20:4</span> טבילת יוחנן המן השמים היתה אם מבני אדם׃

<span id="an_20:5">20:5</span> ויחשבו בלבם לאמר אם נאמר מן השמים ואמר
למה זה לא האמנתם לו׃

<span id="an_20:6">20:6</span> ואם נאמר מבני אדם וסקלנו כל העם בעמדם על
דעתם כי יוחנן נביא היה׃

<span id="an_20:7">20:7</span> ויענו לא ידענו מאין׃

<span id="an_20:8">20:8</span> ויאמר ישוע אליהם גם אני לא אמר לכם באי זו
רשות אני עשה אלה׃

<span id="an_20:9">20:9</span> ויחל לדבר אל העם את המשל הזה איש אחד נטע
כרם ויתן אתו אל כרמים וילך בדרך מרחוק לימים רבים׃

<span id="an_20:10">20:10</span> ולמועד שלח עבד אל הכרמים לתת לו מפרי
הכרם והכרמים הכהו וישלחהו ריקם׃

<span id="an_20:11">20:11</span> ויסף שלח עבד אחר ויכו גם אתו ויחרפהו
וישלחהו ריקם׃

<span id="an_20:12">20:12</span> ויסף לשלח שלישי וגם אתו פצעו ויגרשהו
וידחפהו חוצה׃

<span id="an_20:13">20:13</span> ויאמר בעל הכרם מה אעשה אשלחה את בני את
ידידי כראותם אותו אולי יגורו מפניו׃

<span id="an_20:14">20:14</span> וכראות אתו הכרמים נועצו יחדו לאמר זה
הוא היורש לכו ונהרגהו ותהי לנו הירשה׃

<span id="an_20:15">20:15</span> ויגרשו אותו אל מחוץ לכרם ויהרגהו ועתה
מה יעשה להם בעל הכרם׃

<span id="an_20:16">20:16</span> יבוא ויאבד את הכרמים האלה ויתן את הכרם
לאחרים ויהי כשמעם ויאמרו חלילה מהיות כזאת׃

<span id="an_20:17">20:17</span> ויבט בם ויאמר ומה הוא זה הכתוב אבן מאסו
הבונים היתה לראש פנה׃

<span id="an_20:18">20:18</span> כל הנפל על האבן ההיא ישבר ואת אשר תפל
עליו תשחקהו׃

<span id="an_20:19">20:19</span> ויבקשו הכהנים הגדולים והסופרים לשלח בו
את ידם בעת ההיא וייראו מפני העם כי ידעו אשר עליהם דבר את המשל הזה׃

<span id="an_20:20">20:20</span> ויארבו לו וישלחו מארבים והם נדמו
כצדיקים למען ילכדו אותו בדבר להסגירו אל השררה ואל יד ההגמון׃

<span id="an_20:21">20:21</span> וישאלהו לאמר רבי ידענו כי נכונה תדבר
ותלמד ולא תשא פנים כי באמת מורה אתה את דרך אלהים׃

<span id="an_20:22">20:22</span> המתר לנו לתת מס אל הקיסר אם לא׃

<span id="an_20:23">20:23</span> ויכר את נכליהם ויאמר להם׃

<span id="an_20:24">20:24</span> מה תנסוני הראוני דינר של מי הצורה
והמכתב אשר עליו ויענו ויאמרו של הקיסר׃

<span id="an_20:25">20:25</span> ויאמר אליהם לכן תנו לקיסר את אשר לקיסר
ולאלהים את אשר לאלהים׃

<span id="an_20:26">20:26</span> ולא יכלו ללכדו בדבר לפני העם ויתמהו על
מענהו ויחרישו׃

<span id="an_20:27">20:27</span> ויקרבו אנשים מן הצדוקים הכפרים בתחית
המתים וישאלהו לאמר׃

<span id="an_20:28">20:28</span> מורה משה כתב לנו כי ימות אח בעל אשה
ובנים אין לו ולקח אחיו את אשתו והקים זרע לאחיו׃

<span id="an_20:29">20:29</span> והנה היו שבעה אחים והראשון לקח אשה וימת
לא בנים׃

<span id="an_20:30">20:30</span> ויקח אתה השני וימת גם הוא לא בנים׃

<span id="an_20:31">20:31</span> ויקח אתה השלישי וככה עשו אף השבעה ולא
הניחו בנים וימותו׃

<span id="an_20:32">20:32</span> ובאחרונה מתה גם האשה׃

<span id="an_20:33">20:33</span> והנה בתחית המתים למי מהם תהיה לאשה כי
היתה אשה לשבעה׃

<span id="an_20:34">20:34</span> ויען ישוע ויאמר אליהם בני העולם הזה
ישאו נשים ותנשאנה׃

<span id="an_20:35">20:35</span> והזכים לנחל את העולם הבא ואת תחית המתים
לא ישאו נשים ולא תנשאנה׃

<span id="an_20:36">20:36</span> כי לא יוכלו עוד למות כי שוים הם למלאכים
ובני אלהים המה בהיותם בני התקומה׃

<span id="an_20:37">20:37</span> וגם משה רמז בסנה כי יקומו המתים בקראו
את יהוה אלהי אברהם אלהי יצחק ואלהי יעקב׃

<span id="an_20:38">20:38</span> והאלהים איננו אלהי המתים כי אם אלהי
החיים כי כלם חיים לו׃

<span id="an_20:39">20:39</span> ויענו מן הסופרים רבי יפה דברת׃

<span id="an_20:40">20:40</span> ולא ערבו עוד את לבם לשאל אותו דבר׃

<span id="an_20:41">20:41</span> ויאמר אליהם איך יאמרו על המשיח כי הוא
בן דוד׃

<span id="an_20:42">20:42</span> והוא דוד אמר בספר תהלים נאם יהוה לאדני
שב לימיני׃

<span id="an_20:43">20:43</span> עד אשית איביך הדם לרגליך׃

<span id="an_20:44">20:44</span> הנה דוד קרא לו אדון ואיך הוא בנו׃

<span id="an_20:45">20:45</span> ויאמר אל תלמידיו באזני כל העם׃

<span id="an_20:46">20:46</span> הזהרו מן הסופרים החפצים להתהלך עטופי
טלית ואהבים את שאלות שלומם בשוקים ואת מושבי הראש בבתי הכנסיות ואת מסבות
הראש בסעודות׃

<span id="an_20:47">20:47</span> הבלעים את בתי האלמנות ומאריכים תפלתם
למראה עינים המה משפט על יתר יקחו׃

<span id="an_21:1">21:1</span> ויבט וירא את העשירים משליכים את נדבותם
לארון האוצר׃

<span id="an_21:2">21:2</span> וירא גם אלמנה עניה נתנת בו שתי פרוטות׃

<span id="an_21:3">21:3</span> ויאמר אמת אמר אני לכם כי האלמנה העניה
הזאת נתנה יותר מכלם׃

<span id="an_21:4">21:4</span> כי כל אלה התנדבו לאלהים מהעדף שלהם והיא
מחסרונה את כל רכושה נתנה׃

<span id="an_21:5">21:5</span> ויהי באמרם על המקדש כי מהדר הוא באבנים
יפות ובמתנות ויאמר׃

<span id="an_21:6">21:6</span> את אשר אתם ראים הנה ימים באים ולא תשאר
אבן על אבן אשר לא תתפרק׃

<span id="an_21:7">21:7</span> וישאלהו לאמר רבי מתי אפוא תהיה זאת ומה
הוא האות לעת היותה׃

<span id="an_21:8">21:8</span> ויאמר ראו פן תתעו כי רבים יבאו בשמי לאמר
אני הוא והעת קרובה ואתם אל תלכו אחריהם׃

<span id="an_21:9">21:9</span> ובשמעכם מלחמות ומהומות אל תחתו כי היו
תהיה זאת לראשונה אך עוד קץ למועד׃

<span id="an_21:10">21:10</span> ויסף דבר אליהם לאמר יקום גוי על גוי
וממלכה על ממלכה׃

<span id="an_21:11">21:11</span> והיה רעש גדול כה וכה ורעב ודבר וגם
מוראים ואתות גדלות מן השמים׃

<span id="an_21:12">21:12</span> ולפני כל אלה ישלחו בכם את ידיהם וירדפו
וימסרו אתכם לבתי כנסיות ואל בתי כלאים ותובאו לפני מלכים ומשלים למען שמי׃

<span id="an_21:13">21:13</span> והיתה זאת לכם לעדות׃

<span id="an_21:14">21:14</span> על כן שיתו לבבכם לבלתי דאג במה תצטדקו׃

<span id="an_21:15">21:15</span> כי אנכי נתן לכם פה וחכמה אשר לא יוכלו
לעמד לפניה ולדבר נגדה כל מתקוממיכם׃

<span id="an_21:16">21:16</span> וגם תמסרו על ידי יולדיכם ואחיכם
וקרוביכם ורעיכם וימיתו מכם׃

<span id="an_21:17">21:17</span> והייתם שנואים לכל אדם למען שמי׃

<span id="an_21:18">21:18</span> אך לא יפל משערת ראשכם ארצה׃

<span id="an_21:19">21:19</span> בתוחלתכם קנו לכם את נפשתיכם׃

<span id="an_21:20">21:20</span> וכאשר תראו מחנות סובבים את ירושלים ידע
תדעו כי קרב חרבנה׃

<span id="an_21:21">21:21</span> אז ינוסו אנשי יהודה אל ההרים ואשר הם
בתוכה יצאו ואשר הם בפרזות אל יבואו בה׃

<span id="an_21:22">21:22</span> כי ימי נקם המה למלאת כל הכתוב׃

<span id="an_21:23">21:23</span> ואוי להרות ולמיניקות בימים ההם כי תהיה
צרה גדולה בארץ וקצף על העם הזה׃

<span id="an_21:24">21:24</span> ונפלו לפי חרב והגלו אל כל הגוים
וירושלים תרמס ברגלי גוים עד כי ימלאו עתות הגוים׃

<span id="an_21:25">21:25</span> והיו אתות בשמש ובירח ובכוכבים ועל הארץ
מצוקה לגוים ומבוכה מהמית הים ודכיו׃

<span id="an_21:26">21:26</span> וימוגו בני האדם מאימה ומחרדת הבאות על
כל הארץ כי כחות השמים יתמוטטו׃

<span id="an_21:27">21:27</span> ואז יראו את בן האדם בא בענן בגבורה
ובכבוד רב׃

<span id="an_21:28">21:28</span> וכאשר תחל להיות זאת התעודדו ושאו ראשיכם
כי קרובה גאלתכם לבוא׃

<span id="an_21:29">21:29</span> וידבר אליהם משל ראו את התאנה ואת כל
העצים׃

<span id="an_21:30">21:30</span> כי תראו אתם מוציאים את פרחם הלא ידעתם
כי קרב הקיץ׃

<span id="an_21:31">21:31</span> ככה אף אתם בבא אלה לעיניכם דעו כי קרובה
מלכות האלהים׃

<span id="an_21:32">21:32</span> אמן אמר אני לכם לא יעבר הדור הזה עד כי
יהיה הכל׃

<span id="an_21:33">21:33</span> השמים והארץ יעברו ודברי לא יעברון׃

<span id="an_21:34">21:34</span> רק השמרו לכם פן יכבד לבבכם בסבא ובשכרון
ובדאגות המחיה ובא עליכם היום ההוא פתאם׃

<span id="an_21:35">21:35</span> כי כמו פח יבוא על כל הישבים על פני כל
הארץ׃

<span id="an_21:36">21:36</span> לכן שקדו בכל עת והתפללו למען תעצרו כח
להמלט מכל העתידות האלה ולהתיצב לפני בן האדם׃

<span id="an_21:37">21:37</span> ויהי מלמד יומם במקדש ובלילה יצא בהר
הנקרא הר הזיתים ללון׃

<span id="an_21:38">21:38</span> וכל העם השכימו לבוא אליו במקדש לשמע
אותו׃

<span id="an_22:1">22:1</span> ויקרב חג המצות הנקרא פסח׃

<span id="an_22:2">22:2</span> והכהנים הגדולים והסופרים מבקשים איך
יהרגהו כי יראו מפני העם׃

<span id="an_22:3">22:3</span> והשטן נכנס ביהודה המכנה איש קריות והוא
במספר שנים העשר׃

<span id="an_22:4">22:4</span> וילך וידבר עם ראשי הכהנים ושרי החיל איך
ימסרנו אל ידם׃

<span id="an_22:5">22:5</span> וישמחו ויאתו לתת לו כסף׃

<span id="an_22:6">22:6</span> ויבטח אתם ויבקש תואנה למסרו אליהם שלא
לעיני ההמון׃

<span id="an_22:7">22:7</span> ויבא יום המצות אשר זבוח יזבח בו הפסח׃

<span id="an_22:8">22:8</span> וישלח את פטרוס ואת יוחנן לאמר לכו והכינו
לנו את הפסח ונאכלה׃

<span id="an_22:9">22:9</span> ויאמרו אליו באי זה מקום תחפץ כי נכין
אותו׃

<span id="an_22:10">22:10</span> ויאמר אליהם הנה אתם באים העירה ופגע
אתכם איש נשא צפחת מים לכו אחריו אל הבית אשר יבוא שמה׃

<span id="an_22:11">22:11</span> ואמרתם אל בעל הבית כה אמר לך הרב איה
המלון אשר אכלה שם את הפסח עם תלמידי׃

<span id="an_22:12">22:12</span> והוא יראה אתכם עליה גדולה מצעה שם
תכינו׃

<span id="an_22:13">22:13</span> וילכו וימצאו כאשר דבר אליהם ויכינו את
הפסח׃

<span id="an_22:14">22:14</span> ויהי כאשר הגיעה השעה ויסב הוא ושנים עשר
השליחים אתו׃

<span id="an_22:15">22:15</span> ויאמר אליהם נכסף נכספתי לאכל אתכם את
הפסח הזה לפני ענותי׃

<span id="an_22:16">22:16</span> כי אמר אני לכם אינני אכל אותו עוד עד כי
ימלא במלכות האלהים׃

<span id="an_22:17">22:17</span> ויקח את הכוס ויברך ויאמר קחו אתה וחלקו
ביניכם׃

<span id="an_22:18">22:18</span> כי אמר אני לכם שתה לא אשתה מעתה מתנובת
הגפן עד כי תבוא מלכות האלהים׃

<span id="an_22:19">22:19</span> ויקח את הלחם ויברך ויבצע ויתן להם לאמר
זה גופי הנתן בעדכם זאת עשו לזכרוני׃

<span id="an_22:20">22:20</span> וכן גם את הכוס אחר הסעודה לאמר זו הכוס
היא הברית החדשה בדמי הנשפך בעדכם׃

<span id="an_22:21">22:21</span> אך הנה יד המסר אותי אתי על השלחן׃

<span id="an_22:22">22:22</span> כי הן בן האדם הלך לו כפי אשר נחרץ עליו
אבל אוי לאיש ההוא אשר על ידו ימסר׃

<span id="an_22:23">22:23</span> והם החלו לחקר איש את רעהו מי הוא זה מהם
אשר יעשה זאת׃

<span id="an_22:24">22:24</span> וגם מריבה היתה ביניהם מי יחשב להיות
הגדול בהם׃

<span id="an_22:25">22:25</span> ויאמר אליהם מלכי הגוים רדים בהם
ושליטיהם יקראו עשי חסד׃

<span id="an_22:26">22:26</span> ואתם לא כן כי הגדול בכם יהיה כצעיר
והמשל יהיה כמשרת׃

<span id="an_22:27">22:27</span> כי מי הוא הגדול אם המסב או המשרת הלא
המסב ואני הנני בתוככם כמו המשרת׃

<span id="an_22:28">22:28</span> ואתם הם העמדים עמדי עד עתה בנסיונתי׃

<span id="an_22:29">22:29</span> לכן אני מנחיל אתכם כאשר הנחילני אבי את
המלכות׃

<span id="an_22:30">22:30</span> למען תאכלו ותשתו על שלחני במלכותי
וישבתם על כסאות לשפט את שנים עשר שבטי ישראל׃

<span id="an_22:31">22:31</span> ויאמר האדון שמעון שמעון הנה תבע אתכם
השטן לזרותכם כחטים׃

<span id="an_22:32">22:32</span> ואני התפללתי בעדך אשר לא תכלה אמונתך
ואתה כאשר תשוב חזק את אחיך׃

<span id="an_22:33">22:33</span> והוא אמר אליו אדני הנני נכון ללכת אתך
גם לבית האסורים גם למות׃

<span id="an_22:34">22:34</span> ויאמר אני אמר לך פטרוס לא יקרא תרנגל
היום עד כי שלש פעמים כחשת בי לאמר לא ידעתיו׃

<span id="an_22:35">22:35</span> ויאמר אליהם כאשר שלחתי אתכם בלי כיס
ותרמיל ונעלים החסרתם דבר ויאמרו לא חסרנו כל דבר׃

<span id="an_22:36">22:36</span> ויאמר אליהם אכן עתה אשר לו כיס ישאהו
וכן גם את התרמיל ואשר אין לו הוא ימכר את בגדו ויקנה חרב׃

<span id="an_22:37">22:37</span> כי אמר אני לכם אשר צריך עוד להתמלא בי
הכתוב הזה ואת פשעים נמנה כי כל הכתוב עלי בא עד קצו׃

<span id="an_22:38">22:38</span> ויאמרו אדנינו הנה פה שתי חרבות ויאמר
אליהם די׃

<span id="an_22:39">22:39</span> ויצא וילך כיום ביום על הר הזיתים וילכו
אחריו גם תלמידיו׃

<span id="an_22:40">22:40</span> ויבא אל המקום ויאמר אליהם התפללו לבלתי
בוא לידי נסיון׃

<span id="an_22:41">22:41</span> והוא נפרד מהם הרחק כקלע אבן ויכרע על
ברכיו ויתפלל לאמר׃

<span id="an_22:42">22:42</span> אבי אם רצונך להעביר מעלי את הכוס הזאת
אך אל יהי כרצוני כי אם כרצונך׃

<span id="an_22:43">22:43</span> וירא אליו מלאך מן השמים ויחזקהו׃

<span id="an_22:44">22:44</span> ויבאו עליו חבלי מות ויוסף להתפלל בחזקה
ותהי זעתו כנטפי דם ירדים לארץ׃

<span id="an_22:45">22:45</span> ויקם מהתפלל ויבא אל התלמידים וימצאם
ישנים מיגון׃

<span id="an_22:46">22:46</span> \]74-64\[ ויאמר אליהם למה תישנו קומו
והתפללו אשר לא תבאו לידי נסיונ, עודנו מדבר והנה המון ואחד משנים העשר
הנקרא יהודה הלך לפניהם ויקרב אל ישוע לנשק לו׃

<span id="an_22:47">22:47</span> \]74-64\[׃

<span id="an_22:48">22:48</span> ויאמר ישוע אליו יהודה הבנשיקה אתה מוסר
את בן האדם׃

<span id="an_22:49">22:49</span> והאנשים אשר אתו ראים את אשר יהיה ויאמרו
אליו אדנינו הנכה בחרב׃

<span id="an_22:50">22:50</span> ויך אחד מהם את עבד הכהן הגדול ויקצץ את
אזנו הימנית׃

<span id="an_22:51">22:51</span> ויען ישוע ויאמר רב עתה הרפו ויגע באזנו
וירפאהו׃

<span id="an_22:52">22:52</span> ויאמר ישוע אל ראשי הכהנים ושרי המקדש
והזקנים אשר באו עליו לאמר כמו על פריץ יצאתם עלי בחרבות ובמקלות׃

<span id="an_22:53">22:53</span> ואהי אצלכם יום יום בהיכל ולא שלחתם בי
יד ואולם זאת היא שעתכם ושלטן החשך׃

<span id="an_22:54">22:54</span> ויתפשו אותו ויוליכהו ויביאהו בית הכהן
הגדול ופטרוס הלך אחריו מרחוק׃

<span id="an_22:55">22:55</span> ויהי כי בערו אש בתוך החצר וישבו יחדו
וישב גם פטרוס בתוכם׃

<span id="an_22:56">22:56</span> ותראהו השפחה יושב נגד האור ותבט בו
ותאמר גם זה היה עמו׃

<span id="an_22:57">22:57</span> ויכחש בו ויאמר אשה לא ידעתיו׃

<span id="an_22:58">22:58</span> ואחרי מעט ראהו אדם אחר ויאמר גם אתה מהם
ויאמר פטרוס לא אדם כי אינני׃

<span id="an_22:59">22:59</span> ואחרי עבר כשעה אחת קים איש אחר לאמר
אמנם גם זה היה עמו כי אף הוא גלילי׃

<span id="an_22:60">22:60</span> ויאמר פטרוס בן אדם לא ידעתי מה אתה אמר
והוא עודנו מדבר והתרנגול קרא׃

<span id="an_22:61">22:61</span> ויפן האדון ויבט אל פטרוס ויזכר פטרוס את
דבר האדון אשר דבר אליו כי בטרם יקרא התרנגל תכחש בי שלש פעמים׃

<span id="an_22:62">22:62</span> ויצא פטרוס החוצה וימרר בבכי׃

<span id="an_22:63">22:63</span> והאנשים אשר אחזו את ישוע התעללו בו
ויכהו׃

<span id="an_22:64">22:64</span> ויחפו את ראשו ויכהו על פניו וישאלהו
לאמר הנבא מי הוא ההלם אותך׃

<span id="an_22:65">22:65</span> ועוד גדופים אחרים הרבו עליו׃

<span id="an_22:66">22:66</span> ובהית הבקר נקהלו זקני העם והכהנים
הגדולים והסופרים ויעלהו לפני הסנהדרין שלהם ויאמרו האתה הוא המשיח אמר
לנו׃

<span id="an_22:67">22:67</span> ויאמר אליהם כי אגיד לכם לא תאמינו׃

<span id="an_22:68">22:68</span> וגם אם אשאל לא תשיבו דבר ולא תשלחוני׃

<span id="an_22:69">22:69</span> אבל מעתה יהיה בן האדם ישב לימין גבורת
האלהים׃

<span id="an_22:70">22:70</span> ויאמרו כלם הכי אתה הוא בן האלהים ויאמר
אליהם אתם אמרתם כי אני הוא׃

<span id="an_22:71">22:71</span> ויאמרו מה לנו עוד לבקש עדות הלא באזנינו
שמענוה מפיו׃

<span id="an_23:1">23:1</span> ויקם כל קהלם ויוליכהו אל פילטוס׃

<span id="an_23:2">23:2</span> ויחלו לדבר עליו שטנה לאמר את זה מצאנו
מסית את העם ומנע אתו מתת מס אל הקיסר באמרו כי הוא מלך המשיח׃

<span id="an_23:3">23:3</span> וישאלהו פילטוס לאמר האתה הוא מלך היהודים
ויען אתו ויאמר אתה אמרת׃

<span id="an_23:4">23:4</span> ויאמר פילטוס אל ראשי הכהנים ואל המון העם
לא מצאתי דבר אשם באיש הזה׃

<span id="an_23:5">23:5</span> והם התאמצו לדבר מדיח הוא את העם בלמדו בכל
יהודה החל מן הגליל ועד הנה׃

<span id="an_23:6">23:6</span> ויהי כשמע פילטוס את שם הגליל וישאל אם הוא
איש גלילי׃

<span id="an_23:7">23:7</span> וכאשר ידע כי מממשלת הורדוס הוא שלחו אל
הורדוס אשר היה גם הוא בירושלים בימים האלה׃

<span id="an_23:8">23:8</span> וישמח הורדוס עד מאד כראותו את ישוע כי
מימים רבים אוה לראת אתו על כי שמע את שמעו ויקו לראת אות אשר יעשה׃

<span id="an_23:9">23:9</span> וירב לשאל אותו והוא לא השיב אתו דבר׃

<span id="an_23:10">23:10</span> ויעמדו הכהנים הגדולים והסופרים ויתחזקו
לדבר עליו שטנה׃

<span id="an_23:11">23:11</span> ויבז אתו הורדוס עם צבאותיו ויהתל בו
וילבש אותו בגד זהורית וישלחהו אל פילטוס׃

<span id="an_23:12">23:12</span> ביום ההוא נהיו פילטוס והורדוס לאהבים
יחדו כי מלפנים איבה היתה בינתם׃

<span id="an_23:13">23:13</span> ויקרא פילטוס את ראשי הכהנים ואת השרים
ואת העם׃

<span id="an_23:14">23:14</span> ויאמר אליהם הבאתם לפני את האיש הזה
כמסית את העם והנה אני חקרתיו לעיניכם ולא מצאתי באיש הזה אשמת מאומה מן
הדברים אשר אתם טוענים עליו׃

<span id="an_23:15">23:15</span> וגם הורדוס לא מצא כי שלחתי אתכם אליו
והנה אין בו חטא משפט מות׃

<span id="an_23:16">23:16</span> על כן איסרנו ואפטרנו׃

<span id="an_23:17">23:17</span> ועליו היה לפטר להם איש אחד בימי החג׃

<span id="an_23:18">23:18</span> ויצעקו כל המונם ויאמרו הסר את זה ופטר
לנו את בר אבא׃

<span id="an_23:19">23:19</span> והוא היה משלך בית האסורים על דבר מרד
אשר נהיה בעיר ועל דבר רצח׃

<span id="an_23:20">23:20</span> ויסף פילטוס לשאת קולו כי חפץ לפטר את
ישוע׃

<span id="an_23:21">23:21</span> והמה צעקו אליו לאמר הצלב אותו הצלב׃

<span id="an_23:22">23:22</span> ויאמר אליהם פעם שלישית מה אפוא עשה זה
רעה כל אשמת מות לא מצאתי בו על כן איסרנו ואפטרנו׃

<span id="an_23:23">23:23</span> ויפצרו בו בקול גדול ויבקשו כי יצלב
ויחזק קולם וקול הכהנים הגדולים׃

<span id="an_23:24">23:24</span> ויגזר פילטוס כי תעשה בקשתם׃

<span id="an_23:25">23:25</span> ויפטר להם את המשלך בית האסורים על דבר
מרד ורצח את אשר שאלו ואת ישוע מסר לרצונם׃

<span id="an_23:26">23:26</span> וכאשר הוליכהו משם ויחזיקו באיש אחד הבא
מן השדה ושמו שמעון איש קוריני וישימו עליו את הצלב לשאת אחרי ישוע׃

<span id="an_23:27">23:27</span> וילכו אחריו המון עם רב והמון נשים והנה
ספדות ומקוננות עליו׃

<span id="an_23:28">23:28</span> ויפן ישוע ויאמר אליהן בנות ירושלים אל
תבכינה עלי כי אם על נפשכן בכינה ועל בניכן׃

<span id="an_23:29">23:29</span> כי הנה ימים באים ואמרו אשרי העקרות
ואשרי המעים אשר לא ילדו והשדים אשר לא היניקו׃

<span id="an_23:30">23:30</span> אז יחלו לאמר אל ההרים נפלו עלינו ואל
הגבעות כסונו׃

<span id="an_23:31">23:31</span> כי אם יעשו כזאת בעץ הלח מה יעשה ביבש׃

<span id="an_23:32">23:32</span> וגם שנים אחרים אנשי בליעל מוצאים אתו
למות׃

<span id="an_23:33">23:33</span> ויהי כאשר באו אל המקום הנקרא גלגלתא
ויצלבו אתו שם ואת אנשי הבליעל זה לימינו וזה לשמאלו׃

<span id="an_23:34">23:34</span> ויאמר ישוע אבי סלח להם כי לא ידעו מה הם
עשים ויחלקו בגדיו להם ויפילו גורל׃

<span id="an_23:35">23:35</span> והעם עמד שם וראה וילעגו לו השרים לאמר
את אחרים הושיע יושע נא את נפשו אם הוא המשיח בחיר האלהים׃

<span id="an_23:36">23:36</span> ויהתלו בו אנשי הצבא ויגשו ויביאו לו
חמץ׃

<span id="an_23:37">23:37</span> ויאמרו אם אתה הוא מלך היהודים הושע את
נפשך׃

<span id="an_23:38">23:38</span> וגם מכתב היה ממעל לו בכתב יוני ורומי
ועברי זה הוא מלך היהודים׃

<span id="an_23:39">23:39</span> ואחד מאנשי הבליעל התלוים גדפו לאמר הלא
אתה המשיח הושע את עצמך ואתנו׃

<span id="an_23:40">23:40</span> ויען האחר ויגער בו לאמר האינך ירא את
האלהים בהיותך בעצם הענש הזה׃

<span id="an_23:41">23:41</span> והן אנחנו בו כמשפט כי לקחנו כפי מעשינו
אבל זה לא עשה מאומה רע׃

<span id="an_23:42">23:42</span> ויאמר אל ישוע זכרני נא אדני בבאך
במלכותך׃

<span id="an_23:43">23:43</span> ויאמר ישוע אליו אמן אמר אני לך כי היום
תהיה עמדי בגן עדן׃

<span id="an_23:44">23:44</span> ויהי כשעה הששית והנה חשך על כל הארץ עד
השעה התשיעית׃

<span id="an_23:45">23:45</span> ויחשך השמש ותקרע פרכת ההיכל לשנים
קרעים׃

<span id="an_23:46">23:46</span> ויקרא ישוע בקול גדול ויאמר אבי בידך
אפקיד רוחי ובאמרו זאת נפח נפשו׃

<span id="an_23:47">23:47</span> וירא שר המאה את אשר נהיתה ויתן כבוד
לאלהים לאמר אכן האיש הזה צדיק היה׃

<span id="an_23:48">23:48</span> וכל המון העם אשר התאספו יחד למראה הזה
בהביטם אל כל אשר נעשה תופפו על לבביהם וישובו׃

<span id="an_23:49">23:49</span> וכל מידעיו עמדו מרחוק וגם הנשים אשר
הלכו אתו מן הגליל ועיניהן ראות את אלה׃

<span id="an_23:50">23:50</span> והנה איש ושמו יוסף והוא מן היעצים איש
טוב וצדיק מן הרמתים עיר היהודים׃

<span id="an_23:51">23:51</span> אשר לא הסכים לעצתם ולפעלם ומחכה גם הוא
למלכות האלהים׃

<span id="an_23:52">23:52</span> ויגש אל פילטוס וישאל ממנו את גוית ישוע׃

<span id="an_23:53">23:53</span> ויורד אתה ויכרכה בסדינים וישימה בקבר
חצוב בסלע אשר עדן לא הושם בו אדם׃

<span id="an_23:54">23:54</span> ויום ערב שבת היה והשבת הגיעה׃

<span id="an_23:55">23:55</span> ותלכנה אחריו מן הנשים אשר באו אתו מן
הגליל ותחזינה את הקבר ואת אשר הושם בו גויתו׃

<span id="an_23:56">23:56</span> ואחרי שובן הכינו סמים ומרקחות ובשבת
שבתו כפי המצוה׃

<span id="an_24:1">24:1</span> ובאחד בשבת לפני עלות השחר באו אל הקבר
ותביאינה את הסמים אשר הכינו ועמהן עוד אחרות׃

<span id="an_24:2">24:2</span> וימצאו את האבן גלולה מן הקבר׃

<span id="an_24:3">24:3</span> ותבאנה פנימה ולא מצאו את גוית האדון ישוע׃

<span id="an_24:4">24:4</span> ויהי הנה נבכות על הדבר הזה והנה שני אנשים
עמדו עליהן ולבושיהם מזהירים׃

<span id="an_24:5">24:5</span> ויפל פחד עליהן ותקדנה אפים ארצה ויאמרו
אליהן מה תבקשנה את החי אצל המתים׃

<span id="an_24:6">24:6</span> איננו פה כי קם זכרנה את אשר דבר אליכן
בעוד היותו בגליל לאמר׃

<span id="an_24:7">24:7</span> כי צריך בן האדם להמסר לידי אנשים חטאים
ולהצלב וביום השלישי קום יקום׃

<span id="an_24:8">24:8</span> ותזכרנה את דבריו׃

<span id="an_24:9">24:9</span> ותשבנה מן הקבר ותגדנה את כל הדברים האלה
לעשתי העשר ולכל האחרים׃

<span id="an_24:10">24:10</span> ומרים המגדלית ויוחנה ומרים אם יעקב
והאחרות אשר עמהן הנה היו המדברות אל השליחים את הדברים האלה׃

<span id="an_24:11">24:11</span> ויהיו דבריהן כדברי ריק בעיניהם ולא
האמינו להן׃

<span id="an_24:12">24:12</span> ופטרוס קם וירץ אל הקבר וישקף ולא ראה כי
אם התכריכים מנחים שם וישב למקומו משתומם על הנהיה׃

<span id="an_24:13">24:13</span> והנה שנים מהם היו הלכים בעצם היום הזה
אל כפר הרחק מירושלים כששים ריס ושמו עמאוס׃

<span id="an_24:14">24:14</span> והם נדברו איש אל רעהו על כל הקרות האלה׃

<span id="an_24:15">24:15</span> ויהי בדברם ובהתוכחם יחד ויגש ישוע אף
הוא וילך אתם׃

<span id="an_24:16">24:16</span> ועיניהם נאחזו ולא יכירהו׃

<span id="an_24:17">24:17</span> ויאמר אליהם מה המה הדברים האלה אשר אתם
נשאים ונתנים בהם יחדו בדרך ופניכם זעפים׃

<span id="an_24:18">24:18</span> ויען האחד אשר שמו קליופס ויאמר אליו
האתה לבדך גר בירושלים ואינך ידע את הקרת בה בימים האלה׃

<span id="an_24:19">24:19</span> ויאמר אליהם ומה המה ויגידו אליו מעשה
ישוע הנצרי אשר היה איש נביא גבור בפעל ובאמר לפני האלהים ולפני כל העם׃

<span id="an_24:20">24:20</span> ואת אשר כהנינו הגדולים וזקנינו הסגירהו
למשפט מות ויצלבהו׃

<span id="an_24:21">24:21</span> ואנחנו חכינו כי הוא העתיד לגאל את ישראל
ועתה בכל זאת היום יום שלישי מאז נעשו אלה׃

<span id="an_24:22">24:22</span> והנה גם נשים מקרבנו החרידנו אשר קדמו
בבקר לבא לקבר׃

<span id="an_24:23">24:23</span> ולא מצאו את גויתו ותבאנה ותאמרנה כי ראו
גם מראה מלאכים האמרים כי הוא חי׃

<span id="an_24:24">24:24</span> וילכו אנשים משלנו אל הקבר וימצאו כאשר
אמרו הנשים ואותו לא ראו׃

<span id="an_24:25">24:25</span> ויאמר אליהם הוי חסרי דעת וכבדי לב
מהאמין בכל אשר דברו הנביאים׃

<span id="an_24:26">24:26</span> הלא על המשיח היה לסבל את כל זאת ולבוא
אל כבודו׃

<span id="an_24:27">24:27</span> ויחל ממשה ומכל הנביאים ויבאר להם את כל
הכתובים הנאמרים עליו׃

<span id="an_24:28">24:28</span> ויקרבו אל הכפר אשר הם הלכים שמה וישם
פניו כהלך לו לדרכו׃

<span id="an_24:29">24:29</span> ויפצרו בו לאמר שבה אתנו כי עת ערב הגיע
ונטה היום ויבא הביתה לשבת אתם׃

<span id="an_24:30">24:30</span> ויהי כאשר הסב עמהם ויקח את הלחם ויברך
ויבצע ויתן להם׃

<span id="an_24:31">24:31</span> ותפקחנה עיניהם ויכירהו והוא חמק עבר
מעיניהם׃

<span id="an_24:32">24:32</span> ויאמרו איש אל רעהו הלא היה בער לבבנו
בקרבנו בדברו אלינו בדרך ויפתח לנו את הכתובים׃

<span id="an_24:33">24:33</span> ויקומו בשעה ההיא וישובו ירושלים וימצאו
את עשתי העשר ואת אשר אתם נקהלים יחד׃

<span id="an_24:34">24:34</span> האמרים אכן קם האדון מן המתים ונראה אל
שמעון׃

<span id="an_24:35">24:35</span> ויספרו גם הם את אשר נעשה להם בדרך ואיך
הכירהו בבציעת הלחם׃

<span id="an_24:36">24:36</span> עודם מדברים כדברים האלה והוא ישוע עמד
בתוכם ויאמר אליהם שלום לכם׃

<span id="an_24:37">24:37</span> והמה חתו ונבעתו ויחשבו כי רוח ראו׃

<span id="an_24:38">24:38</span> ויאמר אליהם מה זה אתם נבהלים ועל מה זה
מחשבות עלות בלבבכם׃

<span id="an_24:39">24:39</span> ראו את ידי ואת רגלי כי אנכי הוא משוני
וראו כי רוח אין לו בשר ועצמות כאשר אתם ראים שיש לי׃

<span id="an_24:40">24:40</span> ואחרי אמרו את זאת הראה אתם את ידיו ואת
רגליו׃

<span id="an_24:41">24:41</span> והם עוד לא האמינו משמחה ותמהו ויאמר
אליהם היש לכם פה דבר אכל׃

<span id="an_24:42">24:42</span> ויתנו לפניו חלק דג צלוי ומעט צוף דבש׃

<span id="an_24:43">24:43</span> ויקח ויאכל לעיניהם׃

<span id="an_24:44">24:44</span> ויאמר אליהם אלה הם הדברים אשר דברתי
אליכם בעוד היותי עמכם כי המלא ימלא כל הכתוב עלי בתורת משה ובנביאים
ובתהלים׃

<span id="an_24:45">24:45</span> אז פתח את לבבם להבין את הכתובים׃

<span id="an_24:46">24:46</span> ויאמר אליהם כן כתוב וכן נגזר אשר יענה
המשיח ויקום מן המתים ביום השלישי׃

<span id="an_24:47">24:47</span> ואשר תקרא בשמו תשובה וסליחת החטאים בכל
הגוים החל מירושלים׃

<span id="an_24:48">24:48</span> ואתם עדים בזאת׃

<span id="an_24:49">24:49</span> והנני שולח עליכם את הבטחת אבי ואתם שבו
בעיר ירושלים עד כי תלבשו עז ממרום׃

<span id="an_24:50">24:50</span> ויוליכם מחוץ לעיר עד בית היני וישא את
ידיו ויברכם׃

<span id="an_24:51">24:51</span> ויהי בברכו אתם ויפרד מאתם וינשא השמימה׃

<span id="an_24:52">24:52</span> והם השתחוו לו וישובו לירושלים בשמחה
גדולה׃

<span id="an_24:53">24:53</span> ויהיו תמיד במקדש מהללים ומברכים את
האלהים אמן׃

------------------------------------------------------------------------

[Next: John](joh)
