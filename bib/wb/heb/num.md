[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](lev)  [Next](deu) 

------------------------------------------------------------------------

### Modern Hebrew Bible: Numbers

<span id="an_1:1">1:1</span> וידבר יהוה אל משה במדבר סיני באהל מועד באחד
לחדש השני בשנה השנית לצאתם מארץ מצרים לאמר׃

<span id="an_1:2">1:2</span> שאו את ראש כל עדת בני ישראל למשפחתם לבית
אבתם במספר שמות כל זכר לגלגלתם׃

<span id="an_1:3">1:3</span> מבן עשרים שנה ומעלה כל יצא צבא בישראל תפקדו
אתם לצבאתם אתה ואהרן׃

<span id="an_1:4">1:4</span> ואתכם יהיו איש איש למטה איש ראש לבית אבתיו
הוא׃

<span id="an_1:5">1:5</span> ואלה שמות האנשים אשר יעמדו אתכם לראובן
אליצור בן שדיאור׃

<span id="an_1:6">1:6</span> לשמעון שלמיאל בן צורישדי׃

<span id="an_1:7">1:7</span> ליהודה נחשון בן עמינדב׃

<span id="an_1:8">1:8</span> ליששכר נתנאל בן צוער׃

<span id="an_1:9">1:9</span> לזבולן אליאב בן חלן׃

<span id="an_1:10">1:10</span> לבני יוסף לאפרים אלישמע בן עמיהוד למנשה
גמליאל בן פדהצור׃

<span id="an_1:11">1:11</span> לבנימן אבידן בן גדעני׃

<span id="an_1:12">1:12</span> לדן אחיעזר בן עמישדי׃

<span id="an_1:13">1:13</span> לאשר פגעיאל בן עכרן׃

<span id="an_1:14">1:14</span> לגד אליסף בן דעואל׃

<span id="an_1:15">1:15</span> לנפתלי אחירע בן עינן׃

<span id="an_1:16">1:16</span> אלה קריאי העדה נשיאי מטות אבותם ראשי אלפי
ישראל הם׃

<span id="an_1:17">1:17</span> ויקח משה ואהרן את האנשים האלה אשר נקבו
בשמות׃

<span id="an_1:18">1:18</span> ואת כל העדה הקהילו באחד לחדש השני ויתילדו
על משפחתם לבית אבתם במספר שמות מבן עשרים שנה ומעלה לגלגלתם׃

<span id="an_1:19">1:19</span> כאשר צוה יהוה את משה ויפקדם במדבר סיני׃

<span id="an_1:20">1:20</span> ויהיו בני ראובן בכר ישראל תולדתם למשפחתם
לבית אבתם במספר שמות לגלגלתם כל זכר מבן עשרים שנה ומעלה כל יצא צבא׃

<span id="an_1:21">1:21</span> פקדיהם למטה ראובן ששה וארבעים אלף וחמש
מאות׃

<span id="an_1:22">1:22</span> לבני שמעון תולדתם למשפחתם לבית אבתם פקדיו
במספר שמות לגלגלתם כל זכר מבן עשרים שנה ומעלה כל יצא צבא׃

<span id="an_1:23">1:23</span> פקדיהם למטה שמעון תשעה וחמשים אלף ושלש
מאות׃

<span id="an_1:24">1:24</span> לבני גד תולדתם למשפחתם לבית אבתם במספר
שמות מבן עשרים שנה ומעלה כל יצא צבא׃

<span id="an_1:25">1:25</span> פקדיהם למטה גד חמשה וארבעים אלף ושש מאות
וחמשים׃

<span id="an_1:26">1:26</span> לבני יהודה תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:27">1:27</span> פקדיהם למטה יהודה ארבעה ושבעים אלף ושש
מאות׃

<span id="an_1:28">1:28</span> לבני יששכר תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:29">1:29</span> פקדיהם למטה יששכר ארבעה וחמשים אלף וארבע
מאות׃

<span id="an_1:30">1:30</span> לבני זבולן תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:31">1:31</span> פקדיהם למטה זבולן שבעה וחמשים אלף וארבע
מאות׃

<span id="an_1:32">1:32</span> לבני יוסף לבני אפרים תולדתם למשפחתם לבית
אבתם במספר שמת מבן עשרים שנה ומעלה כל יצא צבא׃

<span id="an_1:33">1:33</span> פקדיהם למטה אפרים ארבעים אלף וחמש מאות׃

<span id="an_1:34">1:34</span> לבני מנשה תולדתם למשפחתם לבית אבתם במספר
שמות מבן עשרים שנה ומעלה כל יצא צבא׃

<span id="an_1:35">1:35</span> פקדיהם למטה מנשה שנים ושלשים אלף ומאתים׃

<span id="an_1:36">1:36</span> לבני בנימן תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:37">1:37</span> פקדיהם למטה בנימן חמשה ושלשים אלף וארבע
מאות׃

<span id="an_1:38">1:38</span> לבני דן תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:39">1:39</span> פקדיהם למטה דן שנים וששים אלף ושבע מאות׃

<span id="an_1:40">1:40</span> לבני אשר תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:41">1:41</span> פקדיהם למטה אשר אחד וארבעים אלף וחמש
מאות׃

<span id="an_1:42">1:42</span> בני נפתלי תולדתם למשפחתם לבית אבתם במספר
שמת מבן עשרים שנה ומעלה כל יצא צבא׃

<span id="an_1:43">1:43</span> פקדיהם למטה נפתלי שלשה וחמשים אלף וארבע
מאות׃

<span id="an_1:44">1:44</span> אלה הפקדים אשר פקד משה ואהרן ונשיאי ישראל
שנים עשר איש איש אחד לבית אבתיו היו׃

<span id="an_1:45">1:45</span> ויהיו כל פקודי בני ישראל לבית אבתם מבן
עשרים שנה ומעלה כל יצא צבא בישראל׃

<span id="an_1:46">1:46</span> ויהיו כל הפקדים שש מאות אלף ושלשת אלפים
וחמש מאות וחמשים׃

<span id="an_1:47">1:47</span> והלוים למטה אבתם לא התפקדו בתוכם׃

<span id="an_1:48">1:48</span> וידבר יהוה אל משה לאמר׃

<span id="an_1:49">1:49</span> אך את מטה לוי לא תפקד ואת ראשם לא תשא
בתוך בני ישראל׃

<span id="an_1:50">1:50</span> ואתה הפקד את הלוים על משכן העדת ועל כל
כליו ועל כל אשר לו המה ישאו את המשכן ואת כל כליו והם ישרתהו וסביב למשכן
יחנו׃

<span id="an_1:51">1:51</span> ובנסע המשכן יורידו אתו הלוים ובחנת המשכן
יקימו אתו הלוים והזר הקרב יומת׃

<span id="an_1:52">1:52</span> וחנו בני ישראל איש על מחנהו ואיש על דגלו
לצבאתם׃

<span id="an_1:53">1:53</span> והלוים יחנו סביב למשכן העדת ולא יהיה קצף
על עדת בני ישראל ושמרו הלוים את משמרת משכן העדות׃

<span id="an_1:54">1:54</span> ויעשו בני ישראל ככל אשר צוה יהוה את משה
כן עשו׃

<span id="an_2:1">2:1</span> וידבר יהוה אל משה ואל אהרן לאמר׃

<span id="an_2:2">2:2</span> איש על דגלו באתת לבית אבתם יחנו בני ישראל
מנגד סביב לאהל מועד יחנו׃

<span id="an_2:3">2:3</span> והחנים קדמה מזרחה דגל מחנה יהודה לצבאתם
ונשיא לבני יהודה נחשון בן עמינדב׃

<span id="an_2:4">2:4</span> וצבאו ופקדיהם ארבעה ושבעים אלף ושש מאות׃

<span id="an_2:5">2:5</span> והחנים עליו מטה יששכר ונשיא לבני יששכר
נתנאל בן צוער׃

<span id="an_2:6">2:6</span> וצבאו ופקדיו ארבעה וחמשים אלף וארבע מאות׃

<span id="an_2:7">2:7</span> מטה זבולן ונשיא לבני זבולן אליאב בן חלן׃

<span id="an_2:8">2:8</span> וצבאו ופקדיו שבעה וחמשים אלף וארבע מאות׃

<span id="an_2:9">2:9</span> כל הפקדים למחנה יהודה מאת אלף ושמנים אלף
וששת אלפים וארבע מאות לצבאתם ראשנה יסעו׃

<span id="an_2:10">2:10</span> דגל מחנה ראובן תימנה לצבאתם ונשיא לבני
ראובן אליצור בן שדיאור׃

<span id="an_2:11">2:11</span> וצבאו ופקדיו ששה וארבעים אלף וחמש מאות׃

<span id="an_2:12">2:12</span> והחונם עליו מטה שמעון ונשיא לבני שמעון
שלמיאל בן צורי שדי׃

<span id="an_2:13">2:13</span> וצבאו ופקדיהם תשעה וחמשים אלף ושלש מאות׃

<span id="an_2:14">2:14</span> ומטה גד ונשיא לבני גד אליסף בן דעואל׃

<span id="an_2:15">2:15</span> וצבאו ופקדיהם חמשה וארבעים אלף ושש מאות
וחמשים׃

<span id="an_2:16">2:16</span> כל הפקדים למחנה ראובן מאת אלף ואחד וחמשים
אלף וארבע מאות וחמשים לצבאתם ושנים יסעו׃

<span id="an_2:17">2:17</span> ונסע אהל מועד מחנה הלוים בתוך המחנת כאשר
יחנו כן יסעו איש על ידו לדגליהם׃

<span id="an_2:18">2:18</span> דגל מחנה אפרים לצבאתם ימה ונשיא לבני
אפרים אלישמע בן עמיהוד׃

<span id="an_2:19">2:19</span> וצבאו ופקדיהם ארבעים אלף וחמש מאות׃

<span id="an_2:20">2:20</span> ועליו מטה מנשה ונשיא לבני מנשה גמליאל בן
פדהצור׃

<span id="an_2:21">2:21</span> וצבאו ופקדיהם שנים ושלשים אלף ומאתים׃

<span id="an_2:22">2:22</span> ומטה בנימן ונשיא לבני בנימן אבידן בן
גדעני׃

<span id="an_2:23">2:23</span> וצבאו ופקדיהם חמשה ושלשים אלף וארבע מאות׃

<span id="an_2:24">2:24</span> כל הפקדים למחנה אפרים מאת אלף ושמנת אלפים
ומאה לצבאתם ושלשים יסעו׃

<span id="an_2:25">2:25</span> דגל מחנה דן צפנה לצבאתם ונשיא לבני דן
אחיעזר בן עמישדי׃

<span id="an_2:26">2:26</span> וצבאו ופקדיהם שנים וששים אלף ושבע מאות׃

<span id="an_2:27">2:27</span> והחנים עליו מטה אשר ונשיא לבני אשר פגעיאל
בן עכרן׃

<span id="an_2:28">2:28</span> וצבאו ופקדיהם אחד וארבעים אלף וחמש מאות׃

<span id="an_2:29">2:29</span> ומטה נפתלי ונשיא לבני נפתלי אחירע בן
עינן׃

<span id="an_2:30">2:30</span> וצבאו ופקדיהם שלשה וחמשים אלף וארבע מאות׃

<span id="an_2:31">2:31</span> כל הפקדים למחנה דן מאת אלף ושבעה וחמשים
אלף ושש מאות לאחרנה יסעו לדגליהם׃

<span id="an_2:32">2:32</span> אלה פקודי בני ישראל לבית אבתם כל פקודי
המחנת לצבאתם שש מאות אלף ושלשת אלפים וחמש מאות וחמשים׃

<span id="an_2:33">2:33</span> והלוים לא התפקדו בתוך בני ישראל כאשר צוה
יהוה את משה׃

<span id="an_2:34">2:34</span> ויעשו בני ישראל ככל אשר צוה יהוה את משה
כן חנו לדגליהם וכן נסעו איש למשפחתיו על בית אבתיו׃

<span id="an_3:1">3:1</span> ואלה תולדת אהרן ומשה ביום דבר יהוה את משה
בהר סיני׃

<span id="an_3:2">3:2</span> ואלה שמות בני אהרן הבכור נדב ואביהוא אלעזר
ואיתמר׃

<span id="an_3:3">3:3</span> אלה שמות בני אהרן הכהנים המשחים אשר מלא ידם
לכהן׃

<span id="an_3:4">3:4</span> וימת נדב ואביהוא לפני יהוה בהקרבם אש זרה
לפני יהוה במדבר סיני ובנים לא היו להם ויכהן אלעזר ואיתמר על פני אהרן
אביהם׃

<span id="an_3:5">3:5</span> וידבר יהוה אל משה לאמר׃

<span id="an_3:6">3:6</span> הקרב את מטה לוי והעמדת אתו לפני אהרן הכהן
ושרתו אתו׃

<span id="an_3:7">3:7</span> ושמרו את משמרתו ואת משמרת כל העדה לפני אהל
מועד לעבד את עבדת המשכן׃

<span id="an_3:8">3:8</span> ושמרו את כל כלי אהל מועד ואת משמרת בני
ישראל לעבד את עבדת המשכן׃

<span id="an_3:9">3:9</span> ונתתה את הלוים לאהרן ולבניו נתונם נתונם המה
לו מאת בני ישראל׃

<span id="an_3:10">3:10</span> ואת אהרן ואת בניו תפקד ושמרו את כהנתם
והזר הקרב יומת׃

<span id="an_3:11">3:11</span> וידבר יהוה אל משה לאמר׃

<span id="an_3:12">3:12</span> ואני הנה לקחתי את הלוים מתוך בני ישראל
תחת כל בכור פטר רחם מבני ישראל והיו לי הלוים׃

<span id="an_3:13">3:13</span> כי לי כל בכור ביום הכתי כל בכור בארץ
מצרים הקדשתי לי כל בכור בישראל מאדם עד בהמה לי יהיו אני יהוה׃

<span id="an_3:14">3:14</span> וידבר יהוה אל משה במדבר סיני לאמר׃

<span id="an_3:15">3:15</span> פקד את בני לוי לבית אבתם למשפחתם כל זכר
מבן חדש ומעלה תפקדם׃

<span id="an_3:16">3:16</span> ויפקד אתם משה על פי יהוה כאשר צוה׃

<span id="an_3:17">3:17</span> ויהיו אלה בני לוי בשמתם גרשון וקהת ומררי׃

<span id="an_3:18">3:18</span> ואלה שמות בני גרשון למשפחתם לבני ושמעי׃

<span id="an_3:19">3:19</span> ובני קהת למשפחתם עמרם ויצהר חברון ועזיאל׃

<span id="an_3:20">3:20</span> ובני מררי למשפחתם מחלי ומושי אלה הם משפחת
הלוי לבית אבתם׃

<span id="an_3:21">3:21</span> לגרשון משפחת הלבני ומשפחת השמעי אלה הם
משפחת הגרשני׃

<span id="an_3:22">3:22</span> פקדיהם במספר כל זכר מבן חדש ומעלה פקדיהם
שבעת אלפים וחמש מאות׃

<span id="an_3:23">3:23</span> משפחת הגרשני אחרי המשכן יחנו ימה׃

<span id="an_3:24">3:24</span> ונשיא בית אב לגרשני אליסף בן לאל׃

<span id="an_3:25">3:25</span> ומשמרת בני גרשון באהל מועד המשכן והאהל
מכסהו ומסך פתח אהל מועד׃

<span id="an_3:26">3:26</span> וקלעי החצר ואת מסך פתח החצר אשר על המשכן
ועל המזבח סביב ואת מיתריו לכל עבדתו׃

<span id="an_3:27">3:27</span> ולקהת משפחת העמרמי ומשפחת היצהרי ומשפחת
החברני ומשפחת העזיאלי אלה הם משפחת הקהתי׃

<span id="an_3:28">3:28</span> במספר כל זכר מבן חדש ומעלה שמנת אלפים ושש
מאות שמרי משמרת הקדש׃

<span id="an_3:29">3:29</span> משפחת בני קהת יחנו על ירך המשכן תימנה׃

<span id="an_3:30">3:30</span> ונשיא בית אב למשפחת הקהתי אליצפן בן
עזיאל׃

<span id="an_3:31">3:31</span> ומשמרתם הארן והשלחן והמנרה והמזבחת וכלי
הקדש אשר ישרתו בהם והמסך וכל עבדתו׃

<span id="an_3:32">3:32</span> ונשיא נשיאי הלוי אלעזר בן אהרן הכהן פקדת
שמרי משמרת הקדש׃

<span id="an_3:33">3:33</span> למררי משפחת המחלי ומשפחת המושי אלה הם
משפחת מררי׃

<span id="an_3:34">3:34</span> ופקדיהם במספר כל זכר מבן חדש ומעלה ששת
אלפים ומאתים׃

<span id="an_3:35">3:35</span> ונשיא בית אב למשפחת מררי צוריאל בן אביחיל
על ירך המשכן יחנו צפנה׃

<span id="an_3:36">3:36</span> ופקדת משמרת בני מררי קרשי המשכן ובריחיו
ועמדיו ואדניו וכל כליו וכל עבדתו׃

<span id="an_3:37">3:37</span> ועמדי החצר סביב ואדניהם ויתדתם ומיתריהם׃

<span id="an_3:38">3:38</span> והחנים לפני המשכן קדמה לפני אהל מועד
מזרחה משה ואהרן ובניו שמרים משמרת המקדש למשמרת בני ישראל והזר הקרב יומת׃

<span id="an_3:39">3:39</span> כל פקודי הלוים אשר פקד משה ואהרן על פי
יהוה למשפחתם כל זכר מבן חדש ומעלה שנים ועשרים אלף׃

<span id="an_3:40">3:40</span> ויאמר יהוה אל משה פקד כל בכר זכר לבני
ישראל מבן חדש ומעלה ושא את מספר שמתם׃

<span id="an_3:41">3:41</span> ולקחת את הלוים לי אני יהוה תחת כל בכר
בבני ישראל ואת בהמת הלוים תחת כל בכור בבהמת בני ישראל׃

<span id="an_3:42">3:42</span> ויפקד משה כאשר צוה יהוה אתו את כל בכר
בבני ישראל׃

<span id="an_3:43">3:43</span> ויהי כל בכור זכר במספר שמות מבן חדש ומעלה
לפקדיהם שנים ועשרים אלף שלשה ושבעים ומאתים׃

<span id="an_3:44">3:44</span> וידבר יהוה אל משה לאמר׃

<span id="an_3:45">3:45</span> קח את הלוים תחת כל בכור בבני ישראל ואת
בהמת הלוים תחת בהמתם והיו לי הלוים אני יהוה׃

<span id="an_3:46">3:46</span> ואת פדויי השלשה והשבעים והמאתים העדפים על
הלוים מבכור בני ישראל׃

<span id="an_3:47">3:47</span> ולקחת חמשת חמשת שקלים לגלגלת בשקל הקדש
תקח עשרים גרה השקל׃

<span id="an_3:48">3:48</span> ונתתה הכסף לאהרן ולבניו פדויי העדפים בהם׃

<span id="an_3:49">3:49</span> ויקח משה את כסף הפדיום מאת העדפים על
פדויי הלוים׃

<span id="an_3:50">3:50</span> מאת בכור בני ישראל לקח את הכסף חמשה וששים
ושלש מאות ואלף בשקל הקדש׃

<span id="an_3:51">3:51</span> ויתן משה את כסף הפדים לאהרן ולבניו על פי
יהוה כאשר צוה יהוה את משה׃

<span id="an_4:1">4:1</span> וידבר יהוה אל משה ואל אהרן לאמר׃

<span id="an_4:2">4:2</span> נשא את ראש בני קהת מתוך בני לוי למשפחתם
לבית אבתם׃

<span id="an_4:3">4:3</span> מבן שלשים שנה ומעלה ועד בן חמשים שנה כל בא
לצבא לעשות מלאכה באהל מועד׃

<span id="an_4:4">4:4</span> זאת עבדת בני קהת באהל מועד קדש הקדשים׃

<span id="an_4:5">4:5</span> ובא אהרן ובניו בנסע המחנה והורדו את פרכת
המסך וכסו בה את ארן העדת׃

<span id="an_4:6">4:6</span> ונתנו עליו כסוי עור תחש ופרשו בגד כליל תכלת
מלמעלה ושמו בדיו׃

<span id="an_4:7">4:7</span> ועל שלחן הפנים יפרשו בגד תכלת ונתנו עליו את
הקערת ואת הכפת ואת המנקית ואת קשות הנסך ולחם התמיד עליו יהיה׃

<span id="an_4:8">4:8</span> ופרשו עליהם בגד תולעת שני וכסו אתו במכסה
עור תחש ושמו את בדיו׃

<span id="an_4:9">4:9</span> ולקחו בגד תכלת וכסו את מנרת המאור ואת נרתיה
ואת מלקחיה ואת מחתתיה ואת כל כלי שמנה אשר ישרתו לה בהם׃

<span id="an_4:10">4:10</span> ונתנו אתה ואת כל כליה אל מכסה עור תחש
ונתנו על המוט׃

<span id="an_4:11">4:11</span> ועל מזבח הזהב יפרשו בגד תכלת וכסו אתו
במכסה עור תחש ושמו את בדיו׃

<span id="an_4:12">4:12</span> ולקחו את כל כלי השרת אשר ישרתו בם בקדש
ונתנו אל בגד תכלת וכסו אותם במכסה עור תחש ונתנו על המוט׃

<span id="an_4:13">4:13</span> ודשנו את המזבח ופרשו עליו בגד ארגמן׃

<span id="an_4:14">4:14</span> ונתנו עליו את כל כליו אשר ישרתו עליו בהם
את המחתת את המזלגת ואת היעים ואת המזרקת כל כלי המזבח ופרשו עליו כסוי עור
תחש ושמו בדיו׃

<span id="an_4:15">4:15</span> וכלה אהרן ובניו לכסת את הקדש ואת כל כלי
הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא
בני קהת באהל מועד׃

<span id="an_4:16">4:16</span> ופקדת אלעזר בן אהרן הכהן שמן המאור וקטרת
הסמים ומנחת התמיד ושמן המשחה פקדת כל המשכן וכל אשר בו בקדש ובכליו׃

<span id="an_4:17">4:17</span> וידבר יהוה אל משה ואל אהרן לאמר׃

<span id="an_4:18">4:18</span> אל תכריתו את שבט משפחת הקהתי מתוך הלוים׃

<span id="an_4:19">4:19</span> וזאת עשו להם וחיו ולא ימתו בגשתם את קדש
הקדשים אהרן ובניו יבאו ושמו אותם איש איש על עבדתו ואל משאו׃

<span id="an_4:20">4:20</span> ולא יבאו לראות כבלע את הקדש ומתו׃

<span id="an_4:21">4:21</span> וידבר יהוה אל משה לאמר׃

<span id="an_4:22">4:22</span> נשא את ראש בני גרשון גם הם לבית אבתם
למשפחתם׃

<span id="an_4:23">4:23</span> מבן שלשים שנה ומעלה עד בן חמשים שנה תפקד
אותם כל הבא לצבא צבא לעבד עבדה באהל מועד׃

<span id="an_4:24">4:24</span> זאת עבדת משפחת הגרשני לעבד ולמשא׃

<span id="an_4:25">4:25</span> ונשאו את יריעת המשכן ואת אהל מועד מכסהו
ומכסה התחש אשר עליו מלמעלה ואת מסך פתח אהל מועד׃

<span id="an_4:26">4:26</span> ואת קלעי החצר ואת מסך פתח שער החצר אשר על
המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם
ועבדו׃

<span id="an_4:27">4:27</span> על פי אהרן ובניו תהיה כל עבדת בני הגרשני
לכל משאם ולכל עבדתם ופקדתם עלהם במשמרת את כל משאם׃

<span id="an_4:28">4:28</span> זאת עבדת משפחת בני הגרשני באהל מועד
ומשמרתם ביד איתמר בן אהרן הכהן׃

<span id="an_4:29">4:29</span> בני מררי למשפחתם לבית אבתם תפקד אתם׃

<span id="an_4:30">4:30</span> מבן שלשים שנה ומעלה ועד בן חמשים שנה
תפקדם כל הבא לצבא לעבד את עבדת אהל מועד׃

<span id="an_4:31">4:31</span> וזאת משמרת משאם לכל עבדתם באהל מועד קרשי
המשכן ובריחיו ועמודיו ואדניו׃

<span id="an_4:32">4:32</span> ועמודי החצר סביב ואדניהם ויתדתם ומיתריהם
לכל כליהם ולכל עבדתם ובשמת תפקדו את כלי משמרת משאם׃

<span id="an_4:33">4:33</span> זאת עבדת משפחת בני מררי לכל עבדתם באהל
מועד ביד איתמר בן אהרן הכהן׃

<span id="an_4:34">4:34</span> ויפקד משה ואהרן ונשיאי העדה את בני הקהתי
למשפחתם ולבית אבתם׃

<span id="an_4:35">4:35</span> מבן שלשים שנה ומעלה ועד בן חמשים שנה כל
הבא לצבא לעבדה באהל מועד׃

<span id="an_4:36">4:36</span> ויהיו פקדיהם למשפחתם אלפים שבע מאות
וחמשים׃

<span id="an_4:37">4:37</span> אלה פקודי משפחת הקהתי כל העבד באהל מועד
אשר פקד משה ואהרן על פי יהוה ביד משה׃

<span id="an_4:38">4:38</span> ופקודי בני גרשון למשפחותם ולבית אבתם׃

<span id="an_4:39">4:39</span> מבן שלשים שנה ומעלה ועד בן חמשים שנה כל
הבא לצבא לעבדה באהל מועד׃

<span id="an_4:40">4:40</span> ויהיו פקדיהם למשפחתם לבית אבתם אלפים ושש
מאות ושלשים׃

<span id="an_4:41">4:41</span> אלה פקודי משפחת בני גרשון כל העבד באהל
מועד אשר פקד משה ואהרן על פי יהוה׃

<span id="an_4:42">4:42</span> ופקודי משפחת בני מררי למשפחתם לבית אבתם׃

<span id="an_4:43">4:43</span> מבן שלשים שנה ומעלה ועד בן חמשים שנה כל
הבא לצבא לעבדה באהל מועד׃

<span id="an_4:44">4:44</span> ויהיו פקדיהם למשפחתם שלשת אלפים ומאתים׃

<span id="an_4:45">4:45</span> אלה פקודי משפחת בני מררי אשר פקד משה
ואהרן על פי יהוה ביד משה׃

<span id="an_4:46">4:46</span> כל הפקדים אשר פקד משה ואהרן ונשיאי ישראל
את הלוים למשפחתם ולבית אבתם׃

<span id="an_4:47">4:47</span> מבן שלשים שנה ומעלה ועד בן חמשים שנה כל
הבא לעבד עבדת עבדה ועבדת משא באהל מועד׃

<span id="an_4:48">4:48</span> ויהיו פקדיהם שמנת אלפים וחמש מאות ושמנים׃

<span id="an_4:49">4:49</span> על פי יהוה פקד אותם ביד משה איש איש על
עבדתו ועל משאו ופקדיו אשר צוה יהוה את משה׃

<span id="an_5:1">5:1</span> וידבר יהוה אל משה לאמר׃

<span id="an_5:2">5:2</span> צו את בני ישראל וישלחו מן המחנה כל צרוע וכל
זב וכל טמא לנפש׃

<span id="an_5:3">5:3</span> מזכר עד נקבה תשלחו אל מחוץ למחנה תשלחום ולא
יטמאו את מחניהם אשר אני שכן בתוכם׃

<span id="an_5:4">5:4</span> ויעשו כן בני ישראל וישלחו אותם אל מחוץ
למחנה כאשר דבר יהוה אל משה כן עשו בני ישראל׃

<span id="an_5:5">5:5</span> וידבר יהוה אל משה לאמר׃

<span id="an_5:6">5:6</span> דבר אל בני ישראל איש או אשה כי יעשו מכל
חטאת האדם למעל מעל ביהוה ואשמה הנפש ההוא׃

<span id="an_5:7">5:7</span> והתודו את חטאתם אשר עשו והשיב את אשמו בראשו
וחמישתו יסף עליו ונתן לאשר אשם לו׃

<span id="an_5:8">5:8</span> ואם אין לאיש גאל להשיב האשם אליו האשם המושב
ליהוה לכהן מלבד איל הכפרים אשר יכפר בו עליו׃

<span id="an_5:9">5:9</span> וכל תרומה לכל קדשי בני ישראל אשר יקריבו
לכהן לו יהיה׃

<span id="an_5:10">5:10</span> ואיש את קדשיו לו יהיו איש אשר יתן לכהן לו
יהיה׃

<span id="an_5:11">5:11</span> וידבר יהוה אל משה לאמר׃

<span id="an_5:12">5:12</span> דבר אל בני ישראל ואמרת אלהם איש איש כי
תשטה אשתו ומעלה בו מעל׃

<span id="an_5:13">5:13</span> ושכב איש אתה שכבת זרע ונעלם מעיני אישה
ונסתרה והיא נטמאה ועד אין בה והוא לא נתפשה׃

<span id="an_5:14">5:14</span> ועבר עליו רוח קנאה וקנא את אשתו והוא
נטמאה או עבר עליו רוח קנאה וקנא את אשתו והיא לא נטמאה׃

<span id="an_5:15">5:15</span> והביא האיש את אשתו אל הכהן והביא את קרבנה
עליה עשירת האיפה קמח שערים לא יצק עליו שמן ולא יתן עליו לבנה כי מנחת
קנאת הוא מנחת זכרון מזכרת עון׃

<span id="an_5:16">5:16</span> והקריב אתה הכהן והעמדה לפני יהוה׃

<span id="an_5:17">5:17</span> ולקח הכהן מים קדשים בכלי חרש ומן העפר אשר
יהיה בקרקע המשכן יקח הכהן ונתן אל המים׃

<span id="an_5:18">5:18</span> והעמיד הכהן את האשה לפני יהוה ופרע את ראש
האשה ונתן על כפיה את מנחת הזכרון מנחת קנאת הוא וביד הכהן יהיו מי המרים
המאררים׃

<span id="an_5:19">5:19</span> והשביע אתה הכהן ואמר אל האשה אם לא שכב
איש אתך ואם לא שטית טמאה תחת אישך הנקי ממי המרים המאררים האלה׃

<span id="an_5:20">5:20</span> ואת כי שטית תחת אישך וכי נטמאת ויתן איש
בך את שכבתו מבלעדי אישך׃

<span id="an_5:21">5:21</span> והשביע הכהן את האשה בשבעת האלה ואמר הכהן
לאשה יתן יהוה אותך לאלה ולשבעה בתוך עמך בתת יהוה את ירכך נפלת ואת בטנך
צבה׃

<span id="an_5:22">5:22</span> ובאו המים המאררים האלה במעיך לצבות בטן
ולנפל ירך ואמרה האשה אמן אמן׃

<span id="an_5:23">5:23</span> וכתב את האלת האלה הכהן בספר ומחה אל מי
המרים׃

<span id="an_5:24">5:24</span> והשקה את האשה את מי המרים המאררים ובאו בה
המים המאררים למרים׃

<span id="an_5:25">5:25</span> ולקח הכהן מיד האשה את מנחת הקנאת והניף את
המנחה לפני יהוה והקריב אתה אל המזבח׃

<span id="an_5:26">5:26</span> וקמץ הכהן מן המנחה את אזכרתה והקטיר
המזבחה ואחר ישקה את האשה את המים׃

<span id="an_5:27">5:27</span> והשקה את המים והיתה אם נטמאה ותמעל מעל
באישה ובאו בה המים המאררים למרים וצבתה בטנה ונפלה ירכה והיתה האשה לאלה
בקרב עמה׃

<span id="an_5:28">5:28</span> ואם לא נטמאה האשה וטהרה הוא ונקתה ונזרעה
זרע׃

<span id="an_5:29">5:29</span> זאת תורת הקנאת אשר תשטה אשה תחת אישה
ונטמאה׃

<span id="an_5:30">5:30</span> או איש אשר תעבר עליו רוח קנאה וקנא את
אשתו והעמיד את האשה לפני יהוה ועשה לה הכהן את כל התורה הזאת׃

<span id="an_5:31">5:31</span> ונקה האיש מעון והאשה ההוא תשא את עונה׃

<span id="an_6:1">6:1</span> וידבר יהוה אל משה לאמר׃

<span id="an_6:2">6:2</span> דבר אל בני ישראל ואמרת אלהם איש או אשה כי
יפלא לנדר נדר נזיר להזיר ליהוה׃

<span id="an_6:3">6:3</span> מיין ושכר יזיר חמץ יין וחמץ שכר לא ישתה וכל
משרת ענבים לא ישתה וענבים לחים ויבשים לא יאכל׃

<span id="an_6:4">6:4</span> כל ימי נזרו מכל אשר יעשה מגפן היין מחרצנים
ועד זג לא יאכל׃

<span id="an_6:5">6:5</span> כל ימי נדר נזרו תער לא יעבר על ראשו עד מלאת
הימם אשר יזיר ליהוה קדש יהיה גדל פרע שער ראשו׃

<span id="an_6:6">6:6</span> כל ימי הזירו ליהוה על נפש מת לא יבא׃

<span id="an_6:7">6:7</span> לאביו ולאמו לאחיו ולאחתו לא יטמא להם במתם
כי נזר אלהיו על ראשו׃

<span id="an_6:8">6:8</span> כל ימי נזרו קדש הוא ליהוה׃

<span id="an_6:9">6:9</span> וכי ימות מת עליו בפתע פתאם וטמא ראש נזרו
וגלח ראשו ביום טהרתו ביום השביעי יגלחנו׃

<span id="an_6:10">6:10</span> וביום השמיני יבא שתי תרים או שני בני יונה
אל הכהן אל פתח אהל מועד׃

<span id="an_6:11">6:11</span> ועשה הכהן אחד לחטאת ואחד לעלה וכפר עליו
מאשר חטא על הנפש וקדש את ראשו ביום ההוא׃

<span id="an_6:12">6:12</span> והזיר ליהוה את ימי נזרו והביא כבש בן שנתו
לאשם והימים הראשנים יפלו כי טמא נזרו׃

<span id="an_6:13">6:13</span> וזאת תורת הנזיר ביום מלאת ימי נזרו יביא
אתו אל פתח אהל מועד׃

<span id="an_6:14">6:14</span> והקריב את קרבנו ליהוה כבש בן שנתו תמים
אחד לעלה וכבשה אחת בת שנתה תמימה לחטאת ואיל אחד תמים לשלמים׃

<span id="an_6:15">6:15</span> וסל מצות סלת חלת בלולת בשמן ורקיקי מצות
משחים בשמן ומנחתם ונסכיהם׃

<span id="an_6:16">6:16</span> והקריב הכהן לפני יהוה ועשה את חטאתו ואת
עלתו׃

<span id="an_6:17">6:17</span> ואת האיל יעשה זבח שלמים ליהוה על סל המצות
ועשה הכהן את מנחתו ואת נסכו׃

<span id="an_6:18">6:18</span> וגלח הנזיר פתח אהל מועד את ראש נזרו ולקח
את שער ראש נזרו ונתן על האש אשר תחת זבח השלמים׃

<span id="an_6:19">6:19</span> ולקח הכהן את הזרע בשלה מן האיל וחלת מצה
אחת מן הסל ורקיק מצה אחד ונתן על כפי הנזיר אחר התגלחו את נזרו׃

<span id="an_6:20">6:20</span> והניף אותם הכהן תנופה לפני יהוה קדש הוא
לכהן על חזה התנופה ועל שוק התרומה ואחר ישתה הנזיר יין׃

<span id="an_6:21">6:21</span> זאת תורת הנזיר אשר ידר קרבנו ליהוה על
נזרו מלבד אשר תשיג ידו כפי נדרו אשר ידר כן יעשה על תורת נזרו׃

<span id="an_6:22">6:22</span> וידבר יהוה אל משה לאמר׃

<span id="an_6:23">6:23</span> דבר אל אהרן ואל בניו לאמר כה תברכו את בני
ישראל אמור להם׃

<span id="an_6:24">6:24</span> יברכך יהוה וישמרך׃

<span id="an_6:25">6:25</span> יאר יהוה פניו אליך ויחנך׃

<span id="an_6:26">6:26</span> ישא יהוה פניו אליך וישם לך שלום׃

<span id="an_6:27">6:27</span> ושמו את שמי על בני ישראל ואני אברכם׃

<span id="an_7:1">7:1</span> ויהי ביום כלות משה להקים את המשכן וימשח אתו
ויקדש אתו ואת כל כליו ואת המזבח ואת כל כליו וימשחם ויקדש אתם׃

<span id="an_7:2">7:2</span> ויקריבו נשיאי ישראל ראשי בית אבתם הם נשיאי
המטת הם העמדים על הפקדים׃

<span id="an_7:3">7:3</span> ויביאו את קרבנם לפני יהוה שש עגלת צב ושני
עשר בקר עגלה על שני הנשאים ושור לאחד ויקריבו אותם לפני המשכן׃

<span id="an_7:4">7:4</span> ויאמר יהוה אל משה לאמר׃

<span id="an_7:5">7:5</span> קח מאתם והיו לעבד את עבדת אהל מועד ונתתה
אותם אל הלוים איש כפי עבדתו׃

<span id="an_7:6">7:6</span> ויקח משה את העגלת ואת הבקר ויתן אותם אל
הלוים׃

<span id="an_7:7">7:7</span> את שתי העגלת ואת ארבעת הבקר נתן לבני גרשון
כפי עבדתם׃

<span id="an_7:8">7:8</span> ואת ארבע העגלת ואת שמנת הבקר נתן לבני מררי
כפי עבדתם ביד איתמר בן אהרן הכהן׃

<span id="an_7:9">7:9</span> ולבני קהת לא נתן כי עבדת הקדש עלהם בכתף
ישאו׃

<span id="an_7:10">7:10</span> ויקריבו הנשאים את חנכת המזבח ביום המשח
אתו ויקריבו הנשיאם את קרבנם לפני המזבח׃

<span id="an_7:11">7:11</span> ויאמר יהוה אל משה נשיא אחד ליום נשיא אחד
ליום יקריבו את קרבנם לחנכת המזבח׃

<span id="an_7:12">7:12</span> ויהי המקריב ביום הראשון את קרבנו נחשון בן
עמינדב למטה יהודה׃

<span id="an_7:13">7:13</span> וקרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:14">7:14</span> כף אחת עשרה זהב מלאה קטרת׃

<span id="an_7:15">7:15</span> פר אחד בן בקר איל אחד כבש אחד בן שנתו
לעלה׃

<span id="an_7:16">7:16</span> שעיר עזים אחד לחטאת׃

<span id="an_7:17">7:17</span> ולזבח השלמים בקר שנים אילם חמשה עתודים
חמשה כבשים בני שנה חמשה זה קרבן נחשון בן עמינדב׃

<span id="an_7:18">7:18</span> ביום השני הקריב נתנאל בן צוער נשיא יששכר׃

<span id="an_7:19">7:19</span> הקרב את קרבנו קערת כסף אחת שלשים ומאה
משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:20">7:20</span> כף אחת עשרה זהב מלאה קטרת׃

<span id="an_7:21">7:21</span> פר אחד בן בקר איל אחד כבש אחד בן שנתו
לעלה׃

<span id="an_7:22">7:22</span> שעיר עזים אחד לחטאת׃

<span id="an_7:23">7:23</span> ולזבח השלמים בקר שנים אילם חמשה עתודים
חמשה כבשים בני שנה חמשה זה קרבן נתנאל בן צוער׃

<span id="an_7:24">7:24</span> ביום השלישי נשיא לבני זבולן אליאב בן חלן׃

<span id="an_7:25">7:25</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:26">7:26</span> כף אחת עשרה זהב מלאה קטרת׃

<span id="an_7:27">7:27</span> פר אחד בן בקר איל אחד כבש אחד בן שנתו
לעלה׃

<span id="an_7:28">7:28</span> שעיר עזים אחד לחטאת׃

<span id="an_7:29">7:29</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אליאב בן חלן׃

<span id="an_7:30">7:30</span> ביום הרביעי נשיא לבני ראובן אליצור בן
שדיאור׃

<span id="an_7:31">7:31</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:32">7:32</span> כף אחת עשרה זהב מלאה קטרת׃

<span id="an_7:33">7:33</span> פר אחד בן בקר איל אחד כבש אחד בן שנתו
לעלה׃

<span id="an_7:34">7:34</span> שעיר עזים אחד לחטאת׃

<span id="an_7:35">7:35</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אליצור בן שדיאור׃

<span id="an_7:36">7:36</span> ביום החמישי נשיא לבני שמעון שלמיאל בן
צורישדי׃

<span id="an_7:37">7:37</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:38">7:38</span> כף אחת עשרה זהב מלאה קטרת׃

<span id="an_7:39">7:39</span> פר אחד בן בקר איל אחד כבש אחד בן שנתו
לעלה׃

<span id="an_7:40">7:40</span> שעיר עזים אחד לחטאת׃

<span id="an_7:41">7:41</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן שלמיאל בן צורישדי׃

<span id="an_7:42">7:42</span> ביום הששי נשיא לבני גד אליסף בן דעואל׃

<span id="an_7:43">7:43</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:44">7:44</span> כף אחת עשרה זהב מלאה קטרת׃

<span id="an_7:45">7:45</span> פר אחד בן בקר איל אחד כבש אחד בן שנתו
לעלה׃

<span id="an_7:46">7:46</span> שעיר עזים אחד לחטאת׃

<span id="an_7:47">7:47</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אליסף בן דעואל׃

<span id="an_7:48">7:48</span> ביום השביעי נשיא לבני אפרים אלישמע בן
עמיהוד׃

<span id="an_7:49">7:49</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:50">7:50</span> כף אחת עשרה זהב מלאה קטרת׃

<span id="an_7:51">7:51</span> פר אחד בן בקר איל אחד כבש אחד בן שנתו
לעלה׃

<span id="an_7:52">7:52</span> שעיר עזים אחד לחטאת׃

<span id="an_7:53">7:53</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אלישמע בן עמיהוד׃

<span id="an_7:54">7:54</span> ביום השמיני נשיא לבני מנשה גמליאל בן
פדהצור׃

<span id="an_7:55">7:55</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:56">7:56</span> כף אחת עשרה זהב מלאה קטרת׃

<span id="an_7:57">7:57</span> פר אחד בן בקר איל אחד כבש אחד בן שנתו
לעלה׃

<span id="an_7:58">7:58</span> שעיר עזים אחד לחטאת׃

<span id="an_7:59">7:59</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן גמליאל בן פדהצור׃

<span id="an_7:60">7:60</span> ביום התשיעי נשיא לבני בנימן אבידן בן
גדעני׃

<span id="an_7:61">7:61</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:62">7:62</span> כף אחת עשרה זהב מלאה קטרת׃

<span id="an_7:63">7:63</span> פר אחד בן בקר איל אחד כבש אחד בן שנתו
לעלה׃

<span id="an_7:64">7:64</span> שעיר עזים אחד לחטאת׃

<span id="an_7:65">7:65</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אבידן בן גדעני׃

<span id="an_7:66">7:66</span> ביום העשירי נשיא לבני דן אחיעזר בן
עמישדי׃

<span id="an_7:67">7:67</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:68">7:68</span> כף אחת עשרה זהב מלאה קטרת׃

<span id="an_7:69">7:69</span> פר אחד בן בקר איל אחד כבש אחד בן שנתו
לעלה׃

<span id="an_7:70">7:70</span> שעיר עזים אחד לחטאת׃

<span id="an_7:71">7:71</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אחיעזר בן עמישדי׃

<span id="an_7:72">7:72</span> ביום עשתי עשר יום נשיא לבני אשר פגעיאל בן
עכרן׃

<span id="an_7:73">7:73</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:74">7:74</span> כף אחת עשרה זהב מלאה קטרת׃

<span id="an_7:75">7:75</span> פר אחד בן בקר איל אחד כבש אחד בן שנתו
לעלה׃

<span id="an_7:76">7:76</span> שעיר עזים אחד לחטאת׃

<span id="an_7:77">7:77</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן פגעיאל בן עכרן׃

<span id="an_7:78">7:78</span> ביום שנים עשר יום נשיא לבני נפתלי אחירע
בן עינן׃

<span id="an_7:79">7:79</span> קרבנו קערת כסף אחת שלשים ומאה משקלה מזרק
אחד כסף שבעים שקל בשקל הקדש שניהם מלאים סלת בלולה בשמן למנחה׃

<span id="an_7:80">7:80</span> כף אחת עשרה זהב מלאה קטרת׃

<span id="an_7:81">7:81</span> פר אחד בן בקר איל אחד כבש אחד בן שנתו
לעלה׃

<span id="an_7:82">7:82</span> שעיר עזים אחד לחטאת׃

<span id="an_7:83">7:83</span> ולזבח השלמים בקר שנים אילם חמשה עתדים
חמשה כבשים בני שנה חמשה זה קרבן אחירע בן עינן׃

<span id="an_7:84">7:84</span> זאת חנכת המזבח ביום המשח אתו מאת נשיאי
ישראל קערת כסף שתים עשרה מזרקי כסף שנים עשר כפות זהב שתים עשרה׃

<span id="an_7:85">7:85</span> שלשים ומאה הקערה האחת כסף ושבעים המזרק
האחד כל כסף הכלים אלפים וארבע מאות בשקל הקדש׃

<span id="an_7:86">7:86</span> כפות זהב שתים עשרה מלאת קטרת עשרה עשרה
הכף בשקל הקדש כל זהב הכפות עשרים ומאה׃

<span id="an_7:87">7:87</span> כל הבקר לעלה שנים עשר פרים אילם שנים עשר
כבשים בני שנה שנים עשר ומנחתם ושעירי עזים שנים עשר לחטאת׃

<span id="an_7:88">7:88</span> וכל בקר זבח השלמים עשרים וארבעה פרים אילם
ששים עתדים ששים כבשים בני שנה ששים זאת חנכת המזבח אחרי המשח אתו׃

<span id="an_7:89">7:89</span> ובבא משה אל אהל מועד לדבר אתו וישמע את
הקול מדבר אליו מעל הכפרת אשר על ארן העדת מבין שני הכרבים וידבר אליו׃

<span id="an_8:1">8:1</span> וידבר יהוה אל משה לאמר׃

<span id="an_8:2">8:2</span> דבר אל אהרן ואמרת אליו בהעלתך את הנרת אל
מול פני המנורה יאירו שבעת הנרות׃

<span id="an_8:3">8:3</span> ויעש כן אהרן אל מול פני המנורה העלה נרתיה
כאשר צוה יהוה את משה׃

<span id="an_8:4">8:4</span> וזה מעשה המנרה מקשה זהב עד ירכה עד פרחה
מקשה הוא כמראה אשר הראה יהוה את משה כן עשה את המנרה׃

<span id="an_8:5">8:5</span> וידבר יהוה אל משה לאמר׃

<span id="an_8:6">8:6</span> קח את הלוים מתוך בני ישראל וטהרת אתם׃

<span id="an_8:7">8:7</span> וכה תעשה להם לטהרם הזה עליהם מי חטאת
והעבירו תער על כל בשרם וכבסו בגדיהם והטהרו׃

<span id="an_8:8">8:8</span> ולקחו פר בן בקר ומנחתו סלת בלולה בשמן ופר
שני בן בקר תקח לחטאת׃

<span id="an_8:9">8:9</span> והקרבת את הלוים לפני אהל מועד והקהלת את כל
עדת בני ישראל׃

<span id="an_8:10">8:10</span> והקרבת את הלוים לפני יהוה וסמכו בני ישראל
את ידיהם על הלוים׃

<span id="an_8:11">8:11</span> והניף אהרן את הלוים תנופה לפני יהוה מאת
בני ישראל והיו לעבד את עבדת יהוה׃

<span id="an_8:12">8:12</span> והלוים יסמכו את ידיהם על ראש הפרים ועשה
את האחד חטאת ואת האחד עלה ליהוה לכפר על הלוים׃

<span id="an_8:13">8:13</span> והעמדת את הלוים לפני אהרן ולפני בניו
והנפת אתם תנופה ליהוה׃

<span id="an_8:14">8:14</span> והבדלת את הלוים מתוך בני ישראל והיו לי
הלוים׃

<span id="an_8:15">8:15</span> ואחרי כן יבאו הלוים לעבד את אהל מועד
וטהרת אתם והנפת אתם תנופה׃

<span id="an_8:16">8:16</span> כי נתנים נתנים המה לי מתוך בני ישראל תחת
פטרת כל רחם בכור כל מבני ישראל לקחתי אתם לי׃

<span id="an_8:17">8:17</span> כי לי כל בכור בבני ישראל באדם ובבהמה ביום
הכתי כל בכור בארץ מצרים הקדשתי אתם לי׃

<span id="an_8:18">8:18</span> ואקח את הלוים תחת כל בכור בבני ישראל׃

<span id="an_8:19">8:19</span> ואתנה את הלוים נתנים לאהרן ולבניו מתוך
בני ישראל לעבד את עבדת בני ישראל באהל מועד ולכפר על בני ישראל ולא יהיה
בבני ישראל נגף בגשת בני ישראל אל הקדש׃

<span id="an_8:20">8:20</span> ויעש משה ואהרן וכל עדת בני ישראל ללוים
ככל אשר צוה יהוה את משה ללוים כן עשו להם בני ישראל׃

<span id="an_8:21">8:21</span> ויתחטאו הלוים ויכבסו בגדיהם וינף אהרן אתם
תנופה לפני יהוה ויכפר עליהם אהרן לטהרם׃

<span id="an_8:22">8:22</span> ואחרי כן באו הלוים לעבד את עבדתם באהל
מועד לפני אהרן ולפני בניו כאשר צוה יהוה את משה על הלוים כן עשו להם׃

<span id="an_8:23">8:23</span> וידבר יהוה אל משה לאמר׃

<span id="an_8:24">8:24</span> זאת אשר ללוים מבן חמש ועשרים שנה ומעלה
יבוא לצבא צבא בעבדת אהל מועד׃

<span id="an_8:25">8:25</span> ומבן חמשים שנה ישוב מצבא העבדה ולא יעבד
עוד׃

<span id="an_8:26">8:26</span> ושרת את אחיו באהל מועד לשמר משמרת ועבדה
לא יעבד ככה תעשה ללוים במשמרתם׃

<span id="an_9:1">9:1</span> וידבר יהוה אל משה במדבר סיני בשנה השנית
לצאתם מארץ מצרים בחדש הראשון לאמר׃

<span id="an_9:2">9:2</span> ויעשו בני ישראל את הפסח במועדו׃

<span id="an_9:3">9:3</span> בארבעה עשר יום בחדש הזה בין הערבים תעשו אתו
במועדו ככל חקתיו וככל משפטיו תעשו אתו׃

<span id="an_9:4">9:4</span> וידבר משה אל בני ישראל לעשת הפסח׃

<span id="an_9:5">9:5</span> ויעשו את הפסח בראשון בארבעה עשר יום לחדש
בין הערבים במדבר סיני ככל אשר צוה יהוה את משה כן עשו בני ישראל׃

<span id="an_9:6">9:6</span> ויהי אנשים אשר היו טמאים לנפש אדם ולא יכלו
לעשת הפסח ביום ההוא ויקרבו לפני משה ולפני אהרן ביום ההוא׃

<span id="an_9:7">9:7</span> ויאמרו האנשים ההמה אליו אנחנו טמאים לנפש
אדם למה נגרע לבלתי הקרב את קרבן יהוה במעדו בתוך בני ישראל׃

<span id="an_9:8">9:8</span> ויאמר אלהם משה עמדו ואשמעה מה יצוה יהוה
לכם׃

<span id="an_9:9">9:9</span> וידבר יהוה אל משה לאמר׃

<span id="an_9:10">9:10</span> דבר אל בני ישראל לאמר איש איש כי יהיה טמא
לנפש או בדרך רחקה לכם או לדרתיכם ועשה פסח ליהוה׃

<span id="an_9:11">9:11</span> בחדש השני בארבעה עשר יום בין הערבים יעשו
אתו על מצות ומררים יאכלהו׃

<span id="an_9:12">9:12</span> לא ישאירו ממנו עד בקר ועצם לא ישברו בו
ככל חקת הפסח יעשו אתו׃

<span id="an_9:13">9:13</span> והאיש אשר הוא טהור ובדרך לא היה וחדל
לעשות הפסח ונכרתה הנפש ההוא מעמיה כי קרבן יהוה לא הקריב במעדו חטאו ישא
האיש ההוא׃

<span id="an_9:14">9:14</span> וכי יגור אתכם גר ועשה פסח ליהוה כחקת הפסח
וכמשפטו כן יעשה חקה אחת יהיה לכם ולגר ולאזרח הארץ׃

<span id="an_9:15">9:15</span> וביום הקים את המשכן כסה הענן את המשכן
לאהל העדת ובערב יהיה על המשכן כמראה אש עד בקר׃

<span id="an_9:16">9:16</span> כן יהיה תמיד הענן יכסנו ומראה אש לילה׃

<span id="an_9:17">9:17</span> ולפי העלת הענן מעל האהל ואחרי כן יסעו בני
ישראל ובמקום אשר ישכן שם הענן שם יחנו בני ישראל׃

<span id="an_9:18">9:18</span> על פי יהוה יסעו בני ישראל ועל פי יהוה
יחנו כל ימי אשר ישכן הענן על המשכן יחנו׃

<span id="an_9:19">9:19</span> ובהאריך הענן על המשכן ימים רבים ושמרו בני
ישראל את משמרת יהוה ולא יסעו׃

<span id="an_9:20">9:20</span> ויש אשר יהיה הענן ימים מספר על המשכן על
פי יהוה יחנו ועל פי יהוה יסעו׃

<span id="an_9:21">9:21</span> ויש אשר יהיה הענן מערב עד בקר ונעלה הענן
בבקר ונסעו או יומם ולילה ונעלה הענן ונסעו׃

<span id="an_9:22">9:22</span> או ימים או חדש או ימים בהאריך הענן על
המשכן לשכן עליו יחנו בני ישראל ולא יסעו ובהעלתו יסעו׃

<span id="an_9:23">9:23</span> על פי יהוה יחנו ועל פי יהוה יסעו את משמרת
יהוה שמרו על פי יהוה ביד משה׃

<span id="an_10:1">10:1</span> וידבר יהוה אל משה לאמר׃

<span id="an_10:2">10:2</span> עשה לך שתי חצוצרת כסף מקשה תעשה אתם והיו
לך למקרא העדה ולמסע את המחנות׃

<span id="an_10:3">10:3</span> ותקעו בהן ונועדו אליך כל העדה אל פתח אהל
מועד׃

<span id="an_10:4">10:4</span> ואם באחת יתקעו ונועדו אליך הנשיאים ראשי
אלפי ישראל׃

<span id="an_10:5">10:5</span> ותקעתם תרועה ונסעו המחנות החנים קדמה׃

<span id="an_10:6">10:6</span> ותקעתם תרועה שנית ונסעו המחנות החנים
תימנה תרועה יתקעו למסעיהם׃

<span id="an_10:7">10:7</span> ובהקהיל את הקהל תתקעו ולא תריעו׃

<span id="an_10:8">10:8</span> ובני אהרן הכהנים יתקעו בחצצרות והיו לכם
לחקת עולם לדרתיכם׃

<span id="an_10:9">10:9</span> וכי תבאו מלחמה בארצכם על הצר הצרר אתכם
והרעתם בחצצרות ונזכרתם לפני יהוה אלהיכם ונושעתם מאיביכם׃

<span id="an_10:10">10:10</span> וביום שמחתכם ובמועדיכם ובראשי חדשיכם
ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני
יהוה אלהיכם׃

<span id="an_10:11">10:11</span> ויהי בשנה השנית בחדש השני בעשרים בחדש
נעלה הענן מעל משכן העדת׃

<span id="an_10:12">10:12</span> ויסעו בני ישראל למסעיהם ממדבר סיני
וישכן הענן במדבר פארן׃

<span id="an_10:13">10:13</span> ויסעו בראשנה על פי יהוה ביד משה׃

<span id="an_10:14">10:14</span> ויסע דגל מחנה בני יהודה בראשנה לצבאתם
ועל צבאו נחשון בן עמינדב׃

<span id="an_10:15">10:15</span> ועל צבא מטה בני יששכר נתנאל בן צוער׃

<span id="an_10:16">10:16</span> ועל צבא מטה בני זבולן אליאב בן חלון׃

<span id="an_10:17">10:17</span> והורד המשכן ונסעו בני גרשון ובני מררי
נשאי המשכן׃

<span id="an_10:18">10:18</span> ונסע דגל מחנה ראובן לצבאתם ועל צבאו
אליצור בן שדיאור׃

<span id="an_10:19">10:19</span> ועל צבא מטה בני שמעון שלמיאל בן צורי
שדי׃

<span id="an_10:20">10:20</span> ועל צבא מטה בני גד אליסף בן דעואל׃

<span id="an_10:21">10:21</span> ונסעו הקהתים נשאי המקדש והקימו את המשכן
עד באם׃

<span id="an_10:22">10:22</span> ונסע דגל מחנה בני אפרים לצבאתם ועל צבאו
אלישמע בן עמיהוד׃

<span id="an_10:23">10:23</span> ועל צבא מטה בני מנשה גמליאל בן פדהצור׃

<span id="an_10:24">10:24</span> ועל צבא מטה בני בנימן אבידן בן גדעוני׃

<span id="an_10:25">10:25</span> ונסע דגל מחנה בני דן מאסף לכל המחנת
לצבאתם ועל צבאו אחיעזר בן עמישדי׃

<span id="an_10:26">10:26</span> ועל צבא מטה בני אשר פגעיאל בן עכרן׃

<span id="an_10:27">10:27</span> ועל צבא מטה בני נפתלי אחירע בן עינן׃

<span id="an_10:28">10:28</span> אלה מסעי בני ישראל לצבאתם ויסעו׃

<span id="an_10:29">10:29</span> ויאמר משה לחבב בן רעואל המדיני חתן משה
נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה
דבר טוב על ישראל׃

<span id="an_10:30">10:30</span> ויאמר אליו לא אלך כי אם אל ארצי ואל
מולדתי אלך׃

<span id="an_10:31">10:31</span> ויאמר אל נא תעזב אתנו כי על כן ידעת
חנתנו במדבר והיית לנו לעינים׃

<span id="an_10:32">10:32</span> והיה כי תלך עמנו והיה הטוב ההוא אשר
ייטיב יהוה עמנו והטבנו לך׃

<span id="an_10:33">10:33</span> ויסעו מהר יהוה דרך שלשת ימים וארון ברית
יהוה נסע לפניהם דרך שלשת ימים לתור להם מנוחה׃

<span id="an_10:34">10:34</span> וענן יהוה עליהם יומם בנסעם מן המחנה׃

<span id="an_10:35">10:35</span> ויהי בנסע הארן ויאמר משה קומה יהוה
ויפצו איביך וינסו משנאיך מפניך׃

<span id="an_10:36">10:36</span> ובנחה יאמר שובה יהוה רבבות אלפי ישראל׃

<span id="an_11:1">11:1</span> ויהי העם כמתאננים רע באזני יהוה וישמע
יהוה ויחר אפו ותבער בם אש יהוה ותאכל בקצה המחנה׃

<span id="an_11:2">11:2</span> ויצעק העם אל משה ויתפלל משה אל יהוה ותשקע
האש׃

<span id="an_11:3">11:3</span> ויקרא שם המקום ההוא תבערה כי בערה בם אש
יהוה׃

<span id="an_11:4">11:4</span> והאספסף אשר בקרבו התאוו תאוה וישבו ויבכו
גם בני ישראל ויאמרו מי יאכלנו בשר׃

<span id="an_11:5">11:5</span> זכרנו את הדגה אשר נאכל במצרים חנם את
הקשאים ואת האבטחים ואת החציר ואת הבצלים ואת השומים׃

<span id="an_11:6">11:6</span> ועתה נפשנו יבשה אין כל בלתי אל המן
עינינו׃

<span id="an_11:7">11:7</span> והמן כזרע גד הוא ועינו כעין הבדלח׃

<span id="an_11:8">11:8</span> שטו העם ולקטו וטחנו ברחים או דכו במדכה
ובשלו בפרור ועשו אתו עגות והיה טעמו כטעם לשד השמן׃

<span id="an_11:9">11:9</span> וברדת הטל על המחנה לילה ירד המן עליו׃

<span id="an_11:10">11:10</span> וישמע משה את העם בכה למשפחתיו איש לפתח
אהלו ויחר אף יהוה מאד ובעיני משה רע׃

<span id="an_11:11">11:11</span> ויאמר משה אל יהוה למה הרעת לעבדך ולמה
לא מצתי חן בעיניך לשום את משא כל העם הזה עלי׃

<span id="an_11:12">11:12</span> האנכי הריתי את כל העם הזה אם אנכי
ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת
לאבתיו׃

<span id="an_11:13">11:13</span> מאין לי בשר לתת לכל העם הזה כי יבכו עלי
לאמר תנה לנו בשר ונאכלה׃

<span id="an_11:14">11:14</span> לא אוכל אנכי לבדי לשאת את כל העם הזה כי
כבד ממני׃

<span id="an_11:15">11:15</span> ואם ככה את עשה לי הרגני נא הרג אם מצאתי
חן בעיניך ואל אראה ברעתי׃

<span id="an_11:16">11:16</span> ויאמר יהוה אל משה אספה לי שבעים איש
מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו
שם עמך׃

<span id="an_11:17">11:17</span> וירדתי ודברתי עמך שם ואצלתי מן הרוח אשר
עליך ושמתי עליהם ונשאו אתך במשא העם ולא תשא אתה לבדך׃

<span id="an_11:18">11:18</span> ואל העם תאמר התקדשו למחר ואכלתם בשר כי
בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר
ואכלתם׃

<span id="an_11:19">11:19</span> לא יום אחד תאכלון ולא יומים ולא חמשה
ימים ולא עשרה ימים ולא עשרים יום׃

<span id="an_11:20">11:20</span> עד חדש ימים עד אשר יצא מאפכם והיה לכם
לזרא יען כי מאסתם את יהוה אשר בקרבכם ותבכו לפניו לאמר למה זה יצאנו
ממצרים׃

<span id="an_11:21">11:21</span> ויאמר משה שש מאות אלף רגלי העם אשר אנכי
בקרבו ואתה אמרת בשר אתן להם ואכלו חדש ימים׃

<span id="an_11:22">11:22</span> הצאן ובקר ישחט להם ומצא להם אם את כל
דגי הים יאסף להם ומצא להם׃

<span id="an_11:23">11:23</span> ויאמר יהוה אל משה היד יהוה תקצר עתה
תראה היקרך דברי אם לא׃

<span id="an_11:24">11:24</span> ויצא משה וידבר אל העם את דברי יהוה
ויאסף שבעים איש מזקני העם ויעמד אתם סביבת האהל׃

<span id="an_11:25">11:25</span> וירד יהוה בענן וידבר אליו ויאצל מן הרוח
אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו׃

<span id="an_11:26">11:26</span> וישארו שני אנשים במחנה שם האחד אלדד ושם
השני מידד ותנח עליהם הרוח והמה בכתבים ולא יצאו האהלה ויתנבאו במחנה׃

<span id="an_11:27">11:27</span> וירץ הנער ויגד למשה ויאמר אלדד ומידד
מתנבאים במחנה׃

<span id="an_11:28">11:28</span> ויען יהושע בן נון משרת משה מבחריו ויאמר
אדני משה כלאם׃

<span id="an_11:29">11:29</span> ויאמר לו משה המקנא אתה לי ומי יתן כל עם
יהוה נביאים כי יתן יהוה את רוחו עליהם׃

<span id="an_11:30">11:30</span> ויאסף משה אל המחנה הוא וזקני ישראל׃

<span id="an_11:31">11:31</span> ורוח נסע מאת יהוה ויגז שלוים מן הים
ויטש על המחנה כדרך יום כה וכדרך יום כה סביבות המחנה וכאמתים על פני הארץ׃

<span id="an_11:32">11:32</span> ויקם העם כל היום ההוא וכל הלילה וכל יום
המחרת ויאספו את השלו הממעיט אסף עשרה חמרים וישטחו להם שטוח סביבות המחנה׃

<span id="an_11:33">11:33</span> הבשר עודנו בין שניהם טרם יכרת ואף יהוה
חרה בעם ויך יהוה בעם מכה רבה מאד׃

<span id="an_11:34">11:34</span> ויקרא את שם המקום ההוא קברות התאוה כי
שם קברו את העם המתאוים׃

<span id="an_11:35">11:35</span> מקברות התאוה נסעו העם חצרות ויהיו
בחצרות׃

<span id="an_12:1">12:1</span> ותדבר מרים ואהרן במשה על אדות האשה הכשית
אשר לקח כי אשה כשית לקח׃

<span id="an_12:2">12:2</span> ויאמרו הרק אך במשה דבר יהוה הלא גם בנו
דבר וישמע יהוה׃

<span id="an_12:3">12:3</span> והאיש משה ענו מאד מכל האדם אשר על פני
האדמה׃

<span id="an_12:4">12:4</span> ויאמר יהוה פתאם אל משה ואל אהרן ואל מרים
צאו שלשתכם אל אהל מועד ויצאו שלשתם׃

<span id="an_12:5">12:5</span> וירד יהוה בעמוד ענן ויעמד פתח האהל ויקרא
אהרן ומרים ויצאו שניהם׃

<span id="an_12:6">12:6</span> ויאמר שמעו נא דברי אם יהיה נביאכם יהוה
במראה אליו אתודע בחלום אדבר בו׃

<span id="an_12:7">12:7</span> לא כן עבדי משה בכל ביתי נאמן הוא׃

<span id="an_12:8">12:8</span> פה אל פה אדבר בו ומראה ולא בחידת ותמנת
יהוה יביט ומדוע לא יראתם לדבר בעבדי במשה׃

<span id="an_12:9">12:9</span> ויחר אף יהוה בם וילך׃

<span id="an_12:10">12:10</span> והענן סר מעל האהל והנה מרים מצרעת כשלג
ויפן אהרן אל מרים והנה מצרעת׃

<span id="an_12:11">12:11</span> ויאמר אהרן אל משה בי אדני אל נא תשת
עלינו חטאת אשר נואלנו ואשר חטאנו׃

<span id="an_12:12">12:12</span> אל נא תהי כמת אשר בצאתו מרחם אמו ויאכל
חצי בשרו׃

<span id="an_12:13">12:13</span> ויצעק משה אל יהוה לאמר אל נא רפא נא לה׃

<span id="an_12:14">12:14</span> ויאמר יהוה אל משה ואביה ירק ירק בפניה
הלא תכלם שבעת ימים תסגר שבעת ימים מחוץ למחנה ואחר תאסף׃

<span id="an_12:15">12:15</span> ותסגר מרים מחוץ למחנה שבעת ימים והעם לא
נסע עד האסף מרים׃

<span id="an_12:16">12:16</span> ואחר נסעו העם מחצרות ויחנו במדבר פארן׃

<span id="an_13:1">13:1</span> וידבר יהוה אל משה לאמר׃

<span id="an_13:2">13:2</span> שלח לך אנשים ויתרו את ארץ כנען אשר אני
נתן לבני ישראל איש אחד איש אחד למטה אבתיו תשלחו כל נשיא בהם׃

<span id="an_13:3">13:3</span> וישלח אתם משה ממדבר פארן על פי יהוה כלם
אנשים ראשי בני ישראל המה׃

<span id="an_13:4">13:4</span> ואלה שמותם למטה ראובן שמוע בן זכור׃

<span id="an_13:5">13:5</span> למטה שמעון שפט בן חורי׃

<span id="an_13:6">13:6</span> למטה יהודה כלב בן יפנה׃

<span id="an_13:7">13:7</span> למטה יששכר יגאל בן יוסף׃

<span id="an_13:8">13:8</span> למטה אפרים הושע בן נון׃

<span id="an_13:9">13:9</span> למטה בנימן פלטי בן רפוא׃

<span id="an_13:10">13:10</span> למטה זבולן גדיאל בן סודי׃

<span id="an_13:11">13:11</span> למטה יוסף למטה מנשה גדי בן סוסי׃

<span id="an_13:12">13:12</span> למטה דן עמיאל בן גמלי׃

<span id="an_13:13">13:13</span> למטה אשר סתור בן מיכאל׃

<span id="an_13:14">13:14</span> למטה נפתלי נחבי בן ופסי׃

<span id="an_13:15">13:15</span> למטה גד גאואל בן מכי׃

<span id="an_13:16">13:16</span> אלה שמות האנשים אשר שלח משה לתור את
הארץ ויקרא משה להושע בן נון יהושע׃

<span id="an_13:17">13:17</span> וישלח אתם משה לתור את ארץ כנען ויאמר
אלהם עלו זה בנגב ועליתם את ההר׃

<span id="an_13:18">13:18</span> וראיתם את הארץ מה הוא ואת העם הישב עליה
החזק הוא הרפה המעט הוא אם רב׃

<span id="an_13:19">13:19</span> ומה הארץ אשר הוא ישב בה הטובה הוא אם
רעה ומה הערים אשר הוא יושב בהנה הבמחנים אם במבצרים׃

<span id="an_13:20">13:20</span> ומה הארץ השמנה הוא אם רזה היש בה עץ אם
אין והתחזקתם ולקחתם מפרי הארץ והימים ימי בכורי ענבים׃

<span id="an_13:21">13:21</span> ויעלו ויתרו את הארץ ממדבר צן עד רחב לבא
חמת׃

<span id="an_13:22">13:22</span> ויעלו בנגב ויבא עד חברון ושם אחימן ששי
ותלמי ילידי הענק וחברון שבע שנים נבנתה לפני צען מצרים׃

<span id="an_13:23">13:23</span> ויבאו עד נחל אשכל ויכרתו משם זמורה
ואשכול ענבים אחד וישאהו במוט בשנים ומן הרמנים ומן התאנים׃

<span id="an_13:24">13:24</span> למקום ההוא קרא נחל אשכול על אדות האשכול
אשר כרתו משם בני ישראל׃

<span id="an_13:25">13:25</span> וישבו מתור הארץ מקץ ארבעים יום׃

<span id="an_13:26">13:26</span> וילכו ויבאו אל משה ואל אהרן ואל כל עדת
בני ישראל אל מדבר פארן קדשה וישיבו אותם דבר ואת כל העדה ויראום את פרי
הארץ׃

<span id="an_13:27">13:27</span> ויספרו לו ויאמרו באנו אל הארץ אשר
שלחתנו וגם זבת חלב ודבש הוא וזה פריה׃

<span id="an_13:28">13:28</span> אפס כי עז העם הישב בארץ והערים בצרות
גדלת מאד וגם ילדי הענק ראינו שם׃

<span id="an_13:29">13:29</span> עמלק יושב בארץ הנגב והחתי והיבוסי
והאמרי יושב בהר והכנעני ישב על הים ועל יד הירדן׃

<span id="an_13:30">13:30</span> ויהס כלב את העם אל משה ויאמר עלה נעלה
וירשנו אתה כי יכול נוכל לה׃

<span id="an_13:31">13:31</span> והאנשים אשר עלו עמו אמרו לא נוכל לעלות
אל העם כי חזק הוא ממנו׃

<span id="an_13:32">13:32</span> ויוציאו דבת הארץ אשר תרו אתה אל בני
ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר
ראינו בתוכה אנשי מדות׃

<span id="an_13:33">13:33</span> ושם ראינו את הנפילים בני ענק מן הנפלים
ונהי בעינינו כחגבים וכן היינו בעיניהם׃

<span id="an_14:1">14:1</span> ותשא כל העדה ויתנו את קולם ויבכו העם
בלילה ההוא׃

<span id="an_14:2">14:2</span> וילנו על משה ועל אהרן כל בני ישראל ויאמרו
אלהם כל העדה לו מתנו בארץ מצרים או במדבר הזה לו מתנו׃

<span id="an_14:3">14:3</span> ולמה יהוה מביא אתנו אל הארץ הזאת לנפל
בחרב נשינו וטפנו יהיו לבז הלוא טוב לנו שוב מצרימה׃

<span id="an_14:4">14:4</span> ויאמרו איש אל אחיו נתנה ראש ונשובה
מצרימה׃

<span id="an_14:5">14:5</span> ויפל משה ואהרן על פניהם לפני כל קהל עדת
בני ישראל׃

<span id="an_14:6">14:6</span> ויהושע בן נון וכלב בן יפנה מן התרים את
הארץ קרעו בגדיהם׃

<span id="an_14:7">14:7</span> ויאמרו אל כל עדת בני ישראל לאמר הארץ אשר
עברנו בה לתור אתה טובה הארץ מאד מאד׃

<span id="an_14:8">14:8</span> אם חפץ בנו יהוה והביא אתנו אל הארץ הזאת
ונתנה לנו ארץ אשר הוא זבת חלב ודבש׃

<span id="an_14:9">14:9</span> אך ביהוה אל תמרדו ואתם אל תיראו את עם
הארץ כי לחמנו הם סר צלם מעליהם ויהוה אתנו אל תיראם׃

<span id="an_14:10">14:10</span> ויאמרו כל העדה לרגום אתם באבנים וכבוד
יהוה נראה באהל מועד אל כל בני ישראל׃

<span id="an_14:11">14:11</span> ויאמר יהוה אל משה עד אנה ינאצני העם הזה
ועד אנה לא יאמינו בי בכל האתות אשר עשיתי בקרבו׃

<span id="an_14:12">14:12</span> אכנו בדבר ואורשנו ואעשה אתך לגוי גדול
ועצום ממנו׃

<span id="an_14:13">14:13</span> ויאמר משה אל יהוה ושמעו מצרים כי העלית
בכחך את העם הזה מקרבו׃

<span id="an_14:14">14:14</span> ואמרו אל יושב הארץ הזאת שמעו כי אתה
יהוה בקרב העם הזה אשר עין בעין נראה אתה יהוה ועננך עמד עלהם ובעמד ענן
אתה הלך לפניהם יומם ובעמוד אש לילה׃

<span id="an_14:15">14:15</span> והמתה את העם הזה כאיש אחד ואמרו הגוים
אשר שמעו את שמעך לאמר׃

<span id="an_14:16">14:16</span> מבלתי יכלת יהוה להביא את העם הזה אל
הארץ אשר נשבע להם וישחטם במדבר׃

<span id="an_14:17">14:17</span> ועתה יגדל נא כח אדני כאשר דברת לאמר׃

<span id="an_14:18">14:18</span> יהוה ארך אפים ורב חסד נשא עון ופשע ונקה
לא ינקה פקד עון אבות על בנים על שלשים ועל רבעים׃

<span id="an_14:19">14:19</span> סלח נא לעון העם הזה כגדל חסדך וכאשר
נשאתה לעם הזה ממצרים ועד הנה׃

<span id="an_14:20">14:20</span> ויאמר יהוה סלחתי כדברך׃

<span id="an_14:21">14:21</span> ואולם חי אני וימלא כבוד יהוה את כל
הארץ׃

<span id="an_14:22">14:22</span> כי כל האנשים הראים את כבדי ואת אתתי אשר
עשיתי במצרים ובמדבר וינסו אתי זה עשר פעמים ולא שמעו בקולי׃

<span id="an_14:23">14:23</span> אם יראו את הארץ אשר נשבעתי לאבתם וכל
מנאצי לא יראוה׃

<span id="an_14:24">14:24</span> ועבדי כלב עקב היתה רוח אחרת עמו וימלא
אחרי והביאתיו אל הארץ אשר בא שמה וזרעו יורשנה׃

<span id="an_14:25">14:25</span> והעמלקי והכנעני יושב בעמק מחר פנו וסעו
לכם המדבר דרך ים סוף׃

<span id="an_14:26">14:26</span> וידבר יהוה אל משה ואל אהרן לאמר׃

<span id="an_14:27">14:27</span> עד מתי לעדה הרעה הזאת אשר המה מלינים
עלי את תלנות בני ישראל אשר המה מלינים עלי שמעתי׃

<span id="an_14:28">14:28</span> אמר אלהם חי אני נאם יהוה אם לא כאשר
דברתם באזני כן אעשה לכם׃

<span id="an_14:29">14:29</span> במדבר הזה יפלו פגריכם וכל פקדיכם לכל
מספרכם מבן עשרים שנה ומעלה אשר הלינתם עלי׃

<span id="an_14:30">14:30</span> אם אתם תבאו אל הארץ אשר נשאתי את ידי
לשכן אתכם בה כי אם כלב בן יפנה ויהושע בן נון׃

<span id="an_14:31">14:31</span> וטפכם אשר אמרתם לבז יהיה והביאתי אתם
וידעו את הארץ אשר מאסתם בה׃

<span id="an_14:32">14:32</span> ופגריכם אתם יפלו במדבר הזה׃

<span id="an_14:33">14:33</span> ובניכם יהיו רעים במדבר ארבעים שנה ונשאו
את זנותיכם עד תם פגריכם במדבר׃

<span id="an_14:34">14:34</span> במספר הימים אשר תרתם את הארץ ארבעים יום
יום לשנה יום לשנה תשאו את עונתיכם ארבעים שנה וידעתם את תנואתי׃

<span id="an_14:35">14:35</span> אני יהוה דברתי אם לא זאת אעשה לכל העדה
הרעה הזאת הנועדים עלי במדבר הזה יתמו ושם ימתו׃

<span id="an_14:36">14:36</span> והאנשים אשר שלח משה לתור את הארץ וישבו
וילונו עליו את כל העדה להוציא דבה על הארץ׃

<span id="an_14:37">14:37</span> וימתו האנשים מוצאי דבת הארץ רעה במגפה
לפני יהוה׃

<span id="an_14:38">14:38</span> ויהושע בן נון וכלב בן יפנה חיו מן
האנשים ההם ההלכים לתור את הארץ׃

<span id="an_14:39">14:39</span> וידבר משה את הדברים האלה אל כל בני
ישראל ויתאבלו העם מאד׃

<span id="an_14:40">14:40</span> וישכמו בבקר ויעלו אל ראש ההר לאמר הננו
ועלינו אל המקום אשר אמר יהוה כי חטאנו׃

<span id="an_14:41">14:41</span> ויאמר משה למה זה אתם עברים את פי יהוה
והוא לא תצלח׃

<span id="an_14:42">14:42</span> אל תעלו כי אין יהוה בקרבכם ולא תנגפו
לפני איביכם׃

<span id="an_14:43">14:43</span> כי העמלקי והכנעני שם לפניכם ונפלתם בחרב
כי על כן שבתם מאחרי יהוה ולא יהיה יהוה עמכם׃

<span id="an_14:44">14:44</span> ויעפלו לעלות אל ראש ההר וארון ברית יהוה
ומשה לא משו מקרב המחנה׃

<span id="an_14:45">14:45</span> וירד העמלקי והכנעני הישב בהר ההוא ויכום
ויכתום עד החרמה׃

<span id="an_15:1">15:1</span> וידבר יהוה אל משה לאמר׃

<span id="an_15:2">15:2</span> דבר אל בני ישראל ואמרת אלהם כי תבאו אל
ארץ מושבתיכם אשר אני נתן לכם׃

<span id="an_15:3">15:3</span> ועשיתם אשה ליהוה עלה או זבח לפלא נדר או
בנדבה או במעדיכם לעשות ריח ניחח ליהוה מן הבקר או מן הצאן׃

<span id="an_15:4">15:4</span> והקריב המקריב קרבנו ליהוה מנחה סלת עשרון
בלול ברבעית ההין שמן׃

<span id="an_15:5">15:5</span> ויין לנסך רביעית ההין תעשה על העלה או
לזבח לכבש האחד׃

<span id="an_15:6">15:6</span> או לאיל תעשה מנחה סלת שני עשרנים בלולה
בשמן שלשית ההין׃

<span id="an_15:7">15:7</span> ויין לנסך שלשית ההין תקריב ריח ניחח
ליהוה׃

<span id="an_15:8">15:8</span> וכי תעשה בן בקר עלה או זבח לפלא נדר או
שלמים ליהוה׃

<span id="an_15:9">15:9</span> והקריב על בן הבקר מנחה סלת שלשה עשרנים
בלול בשמן חצי ההין׃

<span id="an_15:10">15:10</span> ויין תקריב לנסך חצי ההין אשה ריח ניחח
ליהוה׃

<span id="an_15:11">15:11</span> ככה יעשה לשור האחד או לאיל האחד או לשה
בכבשים או בעזים׃

<span id="an_15:12">15:12</span> כמספר אשר תעשו ככה תעשו לאחד כמספרם׃

<span id="an_15:13">15:13</span> כל האזרח יעשה ככה את אלה להקריב אשה ריח
ניחח ליהוה׃

<span id="an_15:14">15:14</span> וכי יגור אתכם גר או אשר בתוככם לדרתיכם
ועשה אשה ריח ניחח ליהוה כאשר תעשו כן יעשה׃

<span id="an_15:15">15:15</span> הקהל חקה אחת לכם ולגר הגר חקת עולם
לדרתיכם ככם כגר יהיה לפני יהוה׃

<span id="an_15:16">15:16</span> תורה אחת ומשפט אחד יהיה לכם ולגר הגר
אתכם׃

<span id="an_15:17">15:17</span> וידבר יהוה אל משה לאמר׃

<span id="an_15:18">15:18</span> דבר אל בני ישראל ואמרת אלהם בבאכם אל
הארץ אשר אני מביא אתכם שמה׃

<span id="an_15:19">15:19</span> והיה באכלכם מלחם הארץ תרימו תרומה
ליהוה׃

<span id="an_15:20">15:20</span> ראשית ערסתכם חלה תרימו תרומה כתרומת גרן
כן תרימו אתה׃

<span id="an_15:21">15:21</span> מראשית ערסתיכם תתנו ליהוה תרומה
לדרתיכם׃

<span id="an_15:22">15:22</span> וכי תשגו ולא תעשו את כל המצות האלה אשר
דבר יהוה אל משה׃

<span id="an_15:23">15:23</span> את כל אשר צוה יהוה אליכם ביד משה מן
היום אשר צוה יהוה והלאה לדרתיכם׃

<span id="an_15:24">15:24</span> והיה אם מעיני העדה נעשתה לשגגה ועשו כל
העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים
אחד לחטת׃

<span id="an_15:25">15:25</span> וכפר הכהן על כל עדת בני ישראל ונסלח להם
כי שגגה הוא והם הביאו את קרבנם אשה ליהוה וחטאתם לפני יהוה על שגגתם׃

<span id="an_15:26">15:26</span> ונסלח לכל עדת בני ישראל ולגר הגר בתוכם
כי לכל העם בשגגה׃

<span id="an_15:27">15:27</span> ואם נפש אחת תחטא בשגגה והקריבה עז בת
שנתה לחטאת׃

<span id="an_15:28">15:28</span> וכפר הכהן על הנפש השגגת בחטאה בשגגה
לפני יהוה לכפר עליו ונסלח לו׃

<span id="an_15:29">15:29</span> האזרח בבני ישראל ולגר הגר בתוכם תורה
אחת יהיה לכם לעשה בשגגה׃

<span id="an_15:30">15:30</span> והנפש אשר תעשה ביד רמה מן האזרח ומן הגר
את יהוה הוא מגדף ונכרתה הנפש ההוא מקרב עמה׃

<span id="an_15:31">15:31</span> כי דבר יהוה בזה ואת מצותו הפר הכרת תכרת
הנפש ההוא עונה בה׃

<span id="an_15:32">15:32</span> ויהיו בני ישראל במדבר וימצאו איש מקשש
עצים ביום השבת׃

<span id="an_15:33">15:33</span> ויקריבו אתו המצאים אתו מקשש עצים אל משה
ואל אהרן ואל כל העדה׃

<span id="an_15:34">15:34</span> ויניחו אתו במשמר כי לא פרש מה יעשה לו׃

<span id="an_15:35">15:35</span> ויאמר יהוה אל משה מות יומת האיש רגום
אתו באבנים כל העדה מחוץ למחנה׃

<span id="an_15:36">15:36</span> ויציאו אתו כל העדה אל מחוץ למחנה וירגמו
אתו באבנים וימת כאשר צוה יהוה את משה׃

<span id="an_15:37">15:37</span> ויאמר יהוה אל משה לאמר׃

<span id="an_15:38">15:38</span> דבר אל בני ישראל ואמרת אלהם ועשו להם
ציצת על כנפי בגדיהם לדרתם ונתנו על ציצת הכנף פתיל תכלת׃

<span id="an_15:39">15:39</span> והיה לכם לציצת וראיתם אתו וזכרתם את כל
מצות יהוה ועשיתם אתם ולא תתרו אחרי לבבכם ואחרי עיניכם אשר אתם זנים
אחריהם׃

<span id="an_15:40">15:40</span> למען תזכרו ועשיתם את כל מצותי והייתם
קדשים לאלהיכם׃

<span id="an_15:41">15:41</span> אני יהוה אלהיכם אשר הוצאתי אתכם מארץ
מצרים להיות לכם לאלהים אני יהוה אלהיכם׃

<span id="an_16:1">16:1</span> ויקח קרח בן יצהר בן קהת בן לוי ודתן
ואבירם בני אליאב ואון בן פלת בני ראובן׃

<span id="an_16:2">16:2</span> ויקמו לפני משה ואנשים מבני ישראל חמשים
ומאתים נשיאי עדה קראי מועד אנשי שם׃

<span id="an_16:3">16:3</span> ויקהלו על משה ועל אהרן ויאמרו אלהם רב לכם
כי כל העדה כלם קדשים ובתוכם יהוה ומדוע תתנשאו על קהל יהוה׃

<span id="an_16:4">16:4</span> וישמע משה ויפל על פניו׃

<span id="an_16:5">16:5</span> וידבר אל קרח ואל כל עדתו לאמר בקר וידע
יהוה את אשר לו ואת הקדוש והקריב אליו ואת אשר יבחר בו יקריב אליו׃

<span id="an_16:6">16:6</span> זאת עשו קחו לכם מחתות קרח וכל עדתו׃

<span id="an_16:7">16:7</span> ותנו בהן אש ושימו עליהן קטרת לפני יהוה
מחר והיה האיש אשר יבחר יהוה הוא הקדוש רב לכם בני לוי׃

<span id="an_16:8">16:8</span> ויאמר משה אל קרח שמעו נא בני לוי׃

<span id="an_16:9">16:9</span> המעט מכם כי הבדיל אלהי ישראל אתכם מעדת
ישראל להקריב אתכם אליו לעבד את עבדת משכן יהוה ולעמד לפני העדה לשרתם׃

<span id="an_16:10">16:10</span> ויקרב אתך ואת כל אחיך בני לוי אתך
ובקשתם גם כהנה׃

<span id="an_16:11">16:11</span> לכן אתה וכל עדתך הנעדים על יהוה ואהרן
מה הוא כי תלונו עליו׃

<span id="an_16:12">16:12</span> וישלח משה לקרא לדתן ולאבירם בני אליאב
ויאמרו לא נעלה׃

<span id="an_16:13">16:13</span> המעט כי העליתנו מארץ זבת חלב ודבש
להמיתנו במדבר כי תשתרר עלינו גם השתרר׃

<span id="an_16:14">16:14</span> אף לא אל ארץ זבת חלב ודבש הביאתנו ותתן
לנו נחלת שדה וכרם העיני האנשים ההם תנקר לא נעלה׃

<span id="an_16:15">16:15</span> ויחר למשה מאד ויאמר אל יהוה אל תפן אל
מנחתם לא חמור אחד מהם נשאתי ולא הרעתי את אחד מהם׃

<span id="an_16:16">16:16</span> ויאמר משה אל קרח אתה וכל עדתך היו לפני
יהוה אתה והם ואהרן מחר׃

<span id="an_16:17">16:17</span> וקחו איש מחתתו ונתתם עליהם קטרת והקרבתם
לפני יהוה איש מחתתו חמשים ומאתים מחתת ואתה ואהרן איש מחתתו׃

<span id="an_16:18">16:18</span> ויקחו איש מחתתו ויתנו עליהם אש וישימו
עליהם קטרת ויעמדו פתח אהל מועד ומשה ואהרן׃

<span id="an_16:19">16:19</span> ויקהל עליהם קרח את כל העדה אל פתח אהל
מועד וירא כבוד יהוה אל כל העדה׃

<span id="an_16:20">16:20</span> וידבר יהוה אל משה ואל אהרן לאמר׃

<span id="an_16:21">16:21</span> הבדלו מתוך העדה הזאת ואכלה אתם כרגע׃

<span id="an_16:22">16:22</span> ויפלו על פניהם ויאמרו אל אלהי הרוחת לכל
בשר האיש אחד יחטא ועל כל העדה תקצף׃

<span id="an_16:23">16:23</span> וידבר יהוה אל משה לאמר׃

<span id="an_16:24">16:24</span> דבר אל העדה לאמר העלו מסביב למשכן קרח
דתן ואבירם׃

<span id="an_16:25">16:25</span> ויקם משה וילך אל דתן ואבירם וילכו אחריו
זקני ישראל׃

<span id="an_16:26">16:26</span> וידבר אל העדה לאמר סורו נא מעל אהלי
האנשים הרשעים האלה ואל תגעו בכל אשר להם פן תספו בכל חטאתם׃

<span id="an_16:27">16:27</span> ויעלו מעל משכן קרח דתן ואבירם מסביב
ודתן ואבירם יצאו נצבים פתח אהליהם ונשיהם ובניהם וטפם׃

<span id="an_16:28">16:28</span> ויאמר משה בזאת תדעון כי יהוה שלחני
לעשות את כל המעשים האלה כי לא מלבי׃

<span id="an_16:29">16:29</span> אם כמות כל האדם ימתון אלה ופקדת כל האדם
יפקד עליהם לא יהוה שלחני׃

<span id="an_16:30">16:30</span> ואם בריאה יברא יהוה ופצתה האדמה את פיה
ובלעה אתם ואת כל אשר להם וירדו חיים שאלה וידעתם כי נאצו האנשים האלה את
יהוה׃

<span id="an_16:31">16:31</span> ויהי ככלתו לדבר את כל הדברים האלה ותבקע
האדמה אשר תחתיהם׃

<span id="an_16:32">16:32</span> ותפתח הארץ את פיה ותבלע אתם ואת בתיהם
ואת כל האדם אשר לקרח ואת כל הרכוש׃

<span id="an_16:33">16:33</span> וירדו הם וכל אשר להם חיים שאלה ותכס
עליהם הארץ ויאבדו מתוך הקהל׃

<span id="an_16:34">16:34</span> וכל ישראל אשר סביבתיהם נסו לקלם כי אמרו
פן תבלענו הארץ׃

<span id="an_16:35">16:35</span> ואש יצאה מאת יהוה ותאכל את החמשים
ומאתים איש מקריבי הקטרת׃

<span id="an_16:36">16:36</span> וידבר יהוה אל משה לאמר׃

<span id="an_16:37">16:37</span> אמר אל אלעזר בן אהרן הכהן וירם את המחתת
מבין השרפה ואת האש זרה הלאה כי קדשו׃

<span id="an_16:38">16:38</span> את מחתות החטאים האלה בנפשתם ועשו אתם
רקעי פחים צפוי למזבח כי הקריבם לפני יהוה ויקדשו ויהיו לאות לבני ישראל׃

<span id="an_16:39">16:39</span> ויקח אלעזר הכהן את מחתות הנחשת אשר
הקריבו השרפים וירקעום צפוי למזבח׃

<span id="an_16:40">16:40</span> זכרון לבני ישראל למען אשר לא יקרב איש
זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר
דבר יהוה ביד משה לו׃

<span id="an_16:41">16:41</span> וילנו כל עדת בני ישראל ממחרת על משה ועל
אהרן לאמר אתם המתם את עם יהוה׃

<span id="an_16:42">16:42</span> ויהי בהקהל העדה על משה ועל אהרן ויפנו
אל אהל מועד והנה כסהו הענן וירא כבוד יהוה׃

<span id="an_16:43">16:43</span> ויבא משה ואהרן אל פני אהל מועד׃

<span id="an_16:44">16:44</span> וידבר יהוה אל משה לאמר׃

<span id="an_16:45">16:45</span> הרמו מתוך העדה הזאת ואכלה אתם כרגע
ויפלו על פניהם׃

<span id="an_16:46">16:46</span> ויאמר משה אל אהרן קח את המחתה ותן עליה
אש מעל המזבח ושים קטרת והולך מהרה אל העדה וכפר עליהם כי יצא הקצף מלפני
יהוה החל הנגף׃

<span id="an_16:47">16:47</span> ויקח אהרן כאשר דבר משה וירץ אל תוך הקהל
והנה החל הנגף בעם ויתן את הקטרת ויכפר על העם׃

<span id="an_16:48">16:48</span> ויעמד בין המתים ובין החיים ותעצר המגפה׃

<span id="an_16:49">16:49</span> ויהיו המתים במגפה ארבעה עשר אלף ושבע
מאות מלבד המתים על דבר קרח׃

<span id="an_16:50">16:50</span> וישב אהרן אל משה אל פתח אהל מועד והמגפה
נעצרה׃

<span id="an_17:1">17:1</span> וידבר יהוה אל משה לאמר׃

<span id="an_17:2">17:2</span> דבר אל בני ישראל וקח מאתם מטה מטה לבית אב
מאת כל נשיאהם לבית אבתם שנים עשר מטות איש את שמו תכתב על מטהו׃

<span id="an_17:3">17:3</span> ואת שם אהרן תכתב על מטה לוי כי מטה אחד
לראש בית אבותם׃

<span id="an_17:4">17:4</span> והנחתם באהל מועד לפני העדות אשר אועד לכם
שמה׃

<span id="an_17:5">17:5</span> והיה האיש אשר אבחר בו מטהו יפרח והשכתי
מעלי את תלנות בני ישראל אשר הם מלינם עליכם׃

<span id="an_17:6">17:6</span> וידבר משה אל בני ישראל ויתנו אליו כל
נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן
בתוך מטותם׃

<span id="an_17:7">17:7</span> וינח משה את המטת לפני יהוה באהל העדת׃

<span id="an_17:8">17:8</span> ויהי ממחרת ויבא משה אל אהל העדות והנה פרח
מטה אהרן לבית לוי ויצא פרח ויצץ ציץ ויגמל שקדים׃

<span id="an_17:9">17:9</span> ויצא משה את כל המטת מלפני יהוה אל כל בני
ישראל ויראו ויקחו איש מטהו׃

<span id="an_17:10">17:10</span> ויאמר יהוה אל משה השב את מטה אהרן לפני
העדות למשמרת לאות לבני מרי ותכל תלונתם מעלי ולא ימתו׃

<span id="an_17:11">17:11</span> ויעש משה כאשר צוה יהוה אתו כן עשה׃

<span id="an_17:12">17:12</span> ויאמרו בני ישראל אל משה לאמר הן גוענו
אבדנו כלנו אבדנו׃

<span id="an_17:13">17:13</span> כל הקרב הקרב אל משכן יהוה ימות האם תמנו
לגוע׃

<span id="an_18:1">18:1</span> ויאמר יהוה אל אהרן אתה ובניך ובית אביך
אתך תשאו את עון המקדש ואתה ובניך אתך תשאו את עון כהנתכם׃

<span id="an_18:2">18:2</span> וגם את אחיך מטה לוי שבט אביך הקרב אתך
וילוו עליך וישרתוך ואתה ובניך אתך לפני אהל העדת׃

<span id="an_18:3">18:3</span> ושמרו משמרתך ומשמרת כל האהל אך אל כלי
הקדש ואל המזבח לא יקרבו ולא ימתו גם הם גם אתם׃

<span id="an_18:4">18:4</span> ונלוו עליך ושמרו את משמרת אהל מועד לכל
עבדת האהל וזר לא יקרב אליכם׃

<span id="an_18:5">18:5</span> ושמרתם את משמרת הקדש ואת משמרת המזבח ולא
יהיה עוד קצף על בני ישראל׃

<span id="an_18:6">18:6</span> ואני הנה לקחתי את אחיכם הלוים מתוך בני
ישראל לכם מתנה נתנים ליהוה לעבד את עבדת אהל מועד׃

<span id="an_18:7">18:7</span> ואתה ובניך אתך תשמרו את כהנתכם לכל דבר
המזבח ולמבית לפרכת ועבדתם עבדת מתנה אתן את כהנתכם והזר הקרב יומת׃

<span id="an_18:8">18:8</span> וידבר יהוה אל אהרן ואני הנה נתתי לך את
משמרת תרומתי לכל קדשי בני ישראל לך נתתים למשחה ולבניך לחק עולם׃

<span id="an_18:9">18:9</span> זה יהיה לך מקדש הקדשים מן האש כל קרבנם
לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך׃

<span id="an_18:10">18:10</span> בקדש הקדשים תאכלנו כל זכר יאכל אתו קדש
יהיה לך׃

<span id="an_18:11">18:11</span> וזה לך תרומת מתנם לכל תנופת בני ישראל
לך נתתים ולבניך ולבנתיך אתך לחק עולם כל טהור בביתך יאכל אתו׃

<span id="an_18:12">18:12</span> כל חלב יצהר וכל חלב תירוש ודגן ראשיתם
אשר יתנו ליהוה לך נתתים׃

<span id="an_18:13">18:13</span> בכורי כל אשר בארצם אשר יביאו ליהוה לך
יהיה כל טהור בביתך יאכלנו׃

<span id="an_18:14">18:14</span> כל חרם בישראל לך יהיה׃

<span id="an_18:15">18:15</span> כל פטר רחם לכל בשר אשר יקריבו ליהוה
באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה׃

<span id="an_18:16">18:16</span> ופדויו מבן חדש תפדה בערכך כסף חמשת
שקלים בשקל הקדש עשרים גרה הוא׃

<span id="an_18:17">18:17</span> אך בכור שור או בכור כשב או בכור עז לא
תפדה קדש הם את דמם תזרק על המזבח ואת חלבם תקטיר אשה לריח ניחח ליהוה׃

<span id="an_18:18">18:18</span> ובשרם יהיה לך כחזה התנופה וכשוק הימין
לך יהיה׃

<span id="an_18:19">18:19</span> כל תרומת הקדשים אשר ירימו בני ישראל
ליהוה נתתי לך ולבניך ולבנתיך אתך לחק עולם ברית מלח עולם הוא לפני יהוה לך
ולזרעך אתך׃

<span id="an_18:20">18:20</span> ויאמר יהוה אל אהרן בארצם לא תנחל וחלק
לא יהיה לך בתוכם אני חלקך ונחלתך בתוך בני ישראל׃

<span id="an_18:21">18:21</span> ולבני לוי הנה נתתי כל מעשר בישראל לנחלה
חלף עבדתם אשר הם עבדים את עבדת אהל מועד׃

<span id="an_18:22">18:22</span> ולא יקרבו עוד בני ישראל אל אהל מועד
לשאת חטא למות׃

<span id="an_18:23">18:23</span> ועבד הלוי הוא את עבדת אהל מועד והם ישאו
עונם חקת עולם לדרתיכם ובתוך בני ישראל לא ינחלו נחלה׃

<span id="an_18:24">18:24</span> כי את מעשר בני ישראל אשר ירימו ליהוה
תרומה נתתי ללוים לנחלה על כן אמרתי להם בתוך בני ישראל לא ינחלו נחלה׃

<span id="an_18:25">18:25</span> וידבר יהוה אל משה לאמר׃

<span id="an_18:26">18:26</span> ואל הלוים תדבר ואמרת אלהם כי תקחו מאת
בני ישראל את המעשר אשר נתתי לכם מאתם בנחלתכם והרמתם ממנו תרומת יהוה מעשר
מן המעשר׃

<span id="an_18:27">18:27</span> ונחשב לכם תרומתכם כדגן מן הגרן וכמלאה
מן היקב׃

<span id="an_18:28">18:28</span> כן תרימו גם אתם תרומת יהוה מכל מעשרתיכם
אשר תקחו מאת בני ישראל ונתתם ממנו את תרומת יהוה לאהרן הכהן׃

<span id="an_18:29">18:29</span> מכל מתנתיכם תרימו את כל תרומת יהוה מכל
חלבו את מקדשו ממנו׃

<span id="an_18:30">18:30</span> ואמרת אלהם בהרימכם את חלבו ממנו ונחשב
ללוים כתבואת גרן וכתבואת יקב׃

<span id="an_18:31">18:31</span> ואכלתם אתו בכל מקום אתם וביתכם כי שכר
הוא לכם חלף עבדתכם באהל מועד׃

<span id="an_18:32">18:32</span> ולא תשאו עליו חטא בהרימכם את חלבו ממנו
ואת קדשי בני ישראל לא תחללו ולא תמותו׃

<span id="an_19:1">19:1</span> וידבר יהוה אל משה ואל אהרן לאמר׃

<span id="an_19:2">19:2</span> זאת חקת התורה אשר צוה יהוה לאמר דבר אל
בני ישראל ויקחו אליך פרה אדמה תמימה אשר אין בה מום אשר לא עלה עליה על׃

<span id="an_19:3">19:3</span> ונתתם אתה אל אלעזר הכהן והוציא אתה אל
מחוץ למחנה ושחט אתה לפניו׃

<span id="an_19:4">19:4</span> ולקח אלעזר הכהן מדמה באצבעו והזה אל נכח
פני אהל מועד מדמה שבע פעמים׃

<span id="an_19:5">19:5</span> ושרף את הפרה לעיניו את ערה ואת בשרה ואת
דמה על פרשה ישרף׃

<span id="an_19:6">19:6</span> ולקח הכהן עץ ארז ואזוב ושני תולעת והשליך
אל תוך שרפת הפרה׃

<span id="an_19:7">19:7</span> וכבס בגדיו הכהן ורחץ בשרו במים ואחר יבוא
אל המחנה וטמא הכהן עד הערב׃

<span id="an_19:8">19:8</span> והשרף אתה יכבס בגדיו במים ורחץ בשרו במים
וטמא עד הערב׃

<span id="an_19:9">19:9</span> ואסף איש טהור את אפר הפרה והניח מחוץ
למחנה במקום טהור והיתה לעדת בני ישראל למשמרת למי נדה חטאת הוא׃

<span id="an_19:10">19:10</span> וכבס האסף את אפר הפרה את בגדיו וטמא עד
הערב והיתה לבני ישראל ולגר הגר בתוכם לחקת עולם׃

<span id="an_19:11">19:11</span> הנגע במת לכל נפש אדם וטמא שבעת ימים׃

<span id="an_19:12">19:12</span> הוא יתחטא בו ביום השלישי וביום השביעי
יטהר ואם לא יתחטא ביום השלישי וביום השביעי לא יטהר׃

<span id="an_19:13">19:13</span> כל הנגע במת בנפש האדם אשר ימות ולא
יתחטא את משכן יהוה טמא ונכרתה הנפש ההוא מישראל כי מי נדה לא זרק עליו טמא
יהיה עוד טמאתו בו׃

<span id="an_19:14">19:14</span> זאת התורה אדם כי ימות באהל כל הבא אל
האהל וכל אשר באהל יטמא שבעת ימים׃

<span id="an_19:15">19:15</span> וכל כלי פתוח אשר אין צמיד פתיל עליו טמא
הוא׃

<span id="an_19:16">19:16</span> וכל אשר יגע על פני השדה בחלל חרב או במת
או בעצם אדם או בקבר יטמא שבעת ימים׃

<span id="an_19:17">19:17</span> ולקחו לטמא מעפר שרפת החטאת ונתן עליו
מים חיים אל כלי׃

<span id="an_19:18">19:18</span> ולקח אזוב וטבל במים איש טהור והזה על
האהל ועל כל הכלים ועל הנפשות אשר היו שם ועל הנגע בעצם או בחלל או במת או
בקבר׃

<span id="an_19:19">19:19</span> והזה הטהר על הטמא ביום השלישי וביום
השביעי וחטאו ביום השביעי וכבס בגדיו ורחץ במים וטהר בערב׃

<span id="an_19:20">19:20</span> ואיש אשר יטמא ולא יתחטא ונכרתה הנפש
ההוא מתוך הקהל כי את מקדש יהוה טמא מי נדה לא זרק עליו טמא הוא׃

<span id="an_19:21">19:21</span> והיתה להם לחקת עולם ומזה מי הנדה יכבס
בגדיו והנגע במי הנדה יטמא עד הערב׃

<span id="an_19:22">19:22</span> וכל אשר יגע בו הטמא יטמא והנפש הנגעת
תטמא עד הערב׃

<span id="an_20:1">20:1</span> ויבאו בני ישראל כל העדה מדבר צן בחדש
הראשון וישב העם בקדש ותמת שם מרים ותקבר שם׃

<span id="an_20:2">20:2</span> ולא היה מים לעדה ויקהלו על משה ועל אהרן׃

<span id="an_20:3">20:3</span> וירב העם עם משה ויאמרו לאמר ולו גוענו
בגוע אחינו לפני יהוה׃

<span id="an_20:4">20:4</span> ולמה הבאתם את קהל יהוה אל המדבר הזה למות
שם אנחנו ובעירנו׃

<span id="an_20:5">20:5</span> ולמה העליתנו ממצרים להביא אתנו אל המקום
הרע הזה לא מקום זרע ותאנה וגפן ורמון ומים אין לשתות׃

<span id="an_20:6">20:6</span> ויבא משה ואהרן מפני הקהל אל פתח אהל מועד
ויפלו על פניהם וירא כבוד יהוה אליהם׃

<span id="an_20:7">20:7</span> וידבר יהוה אל משה לאמר׃

<span id="an_20:8">20:8</span> קח את המטה והקהל את העדה אתה ואהרן אחיך
ודברתם אל הסלע לעיניהם ונתן מימיו והוצאת להם מים מן הסלע והשקית את העדה
ואת בעירם׃

<span id="an_20:9">20:9</span> ויקח משה את המטה מלפני יהוה כאשר צוהו׃

<span id="an_20:10">20:10</span> ויקהלו משה ואהרן את הקהל אל פני הסלע
ויאמר להם שמעו נא המרים המן הסלע הזה נוציא לכם מים׃

<span id="an_20:11">20:11</span> וירם משה את ידו ויך את הסלע במטהו פעמים
ויצאו מים רבים ותשת העדה ובעירם׃

<span id="an_20:12">20:12</span> ויאמר יהוה אל משה ואל אהרן יען לא
האמנתם בי להקדישני לעיני בני ישראל לכן לא תביאו את הקהל הזה אל הארץ אשר
נתתי להם׃

<span id="an_20:13">20:13</span> המה מי מריבה אשר רבו בני ישראל את יהוה
ויקדש בם׃

<span id="an_20:14">20:14</span> וישלח משה מלאכים מקדש אל מלך אדום כה
אמר אחיך ישראל אתה ידעת את כל התלאה אשר מצאתנו׃

<span id="an_20:15">20:15</span> וירדו אבתינו מצרימה ונשב במצרים ימים
רבים וירעו לנו מצרים ולאבתינו׃

<span id="an_20:16">20:16</span> ונצעק אל יהוה וישמע קלנו וישלח מלאך
ויצאנו ממצרים והנה אנחנו בקדש עיר קצה גבולך׃

<span id="an_20:17">20:17</span> נעברה נא בארצך לא נעבר בשדה ובכרם ולא
נשתה מי באר דרך המלך נלך לא נטה ימין ושמאול עד אשר נעבר גבולך׃

<span id="an_20:18">20:18</span> ויאמר אליו אדום לא תעבר בי פן בחרב אצא
לקראתך׃

<span id="an_20:19">20:19</span> ויאמרו אליו בני ישראל במסלה נעלה ואם
מימיך נשתה אני ומקני ונתתי מכרם רק אין דבר ברגלי אעברה׃

<span id="an_20:20">20:20</span> ויאמר לא תעבר ויצא אדום לקראתו בעם כבד
וביד חזקה׃

<span id="an_20:21">20:21</span> וימאן אדום נתן את ישראל עבר בגבלו ויט
ישראל מעליו׃

<span id="an_20:22">20:22</span> ויסעו מקדש ויבאו בני ישראל כל העדה הר
ההר׃

<span id="an_20:23">20:23</span> ויאמר יהוה אל משה ואל אהרן בהר ההר על
גבול ארץ אדום לאמר׃

<span id="an_20:24">20:24</span> יאסף אהרן אל עמיו כי לא יבא אל הארץ אשר
נתתי לבני ישראל על אשר מריתם את פי למי מריבה׃

<span id="an_20:25">20:25</span> קח את אהרן ואת אלעזר בנו והעל אתם הר
ההר׃

<span id="an_20:26">20:26</span> והפשט את אהרן את בגדיו והלבשתם את אלעזר
בנו ואהרן יאסף ומת שם׃

<span id="an_20:27">20:27</span> ויעש משה כאשר צוה יהוה ויעלו אל הר ההר
לעיני כל העדה׃

<span id="an_20:28">20:28</span> ויפשט משה את אהרן את בגדיו וילבש אתם את
אלעזר בנו וימת אהרן שם בראש ההר וירד משה ואלעזר מן ההר׃

<span id="an_20:29">20:29</span> ויראו כל העדה כי גוע אהרן ויבכו את אהרן
שלשים יום כל בית ישראל׃

<span id="an_21:1">21:1</span> וישמע הכנעני מלך ערד ישב הנגב כי בא ישראל
דרך האתרים וילחם בישראל וישב ממנו שבי׃

<span id="an_21:2">21:2</span> וידר ישראל נדר ליהוה ויאמר אם נתן תתן את
העם הזה בידי והחרמתי את עריהם׃

<span id="an_21:3">21:3</span> וישמע יהוה בקול ישראל ויתן את הכנעני
ויחרם אתהם ואת עריהם ויקרא שם המקום חרמה׃

<span id="an_21:4">21:4</span> ויסעו מהר ההר דרך ים סוף לסבב את ארץ אדום
ותקצר נפש העם בדרך׃

<span id="an_21:5">21:5</span> וידבר העם באלהים ובמשה למה העליתנו ממצרים
למות במדבר כי אין לחם ואין מים ונפשנו קצה בלחם הקלקל׃

<span id="an_21:6">21:6</span> וישלח יהוה בעם את הנחשים השרפים וינשכו את
העם וימת עם רב מישראל׃

<span id="an_21:7">21:7</span> ויבא העם אל משה ויאמרו חטאנו כי דברנו
ביהוה ובך התפלל אל יהוה ויסר מעלינו את הנחש ויתפלל משה בעד העם׃

<span id="an_21:8">21:8</span> ויאמר יהוה אל משה עשה לך שרף ושים אתו על
נס והיה כל הנשוך וראה אתו וחי׃

<span id="an_21:9">21:9</span> ויעש משה נחש נחשת וישמהו על הנס והיה אם
נשך הנחש את איש והביט אל נחש הנחשת וחי׃

<span id="an_21:10">21:10</span> ויסעו בני ישראל ויחנו באבת׃

<span id="an_21:11">21:11</span> ויסעו מאבת ויחנו בעיי העברים במדבר אשר
על פני מואב ממזרח השמש׃

<span id="an_21:12">21:12</span> משם נסעו ויחנו בנחל זרד׃

<span id="an_21:13">21:13</span> משם נסעו ויחנו מעבר ארנון אשר במדבר
היצא מגבול האמרי כי ארנון גבול מואב בין מואב ובין האמרי׃

<span id="an_21:14">21:14</span> על כן יאמר בספר מלחמת יהוה את והב בסופה
ואת הנחלים ארנון׃

<span id="an_21:15">21:15</span> ואשד הנחלים אשר נטה לשבת ער ונשען לגבול
מואב׃

<span id="an_21:16">21:16</span> ומשם בארה הוא הבאר אשר אמר יהוה למשה
אסף את העם ואתנה להם מים׃

<span id="an_21:17">21:17</span> אז ישיר ישראל את השירה הזאת עלי באר ענו
לה׃

<span id="an_21:18">21:18</span> באר חפרוה שרים כרוה נדיבי העם במחקק
במשענתם וממדבר מתנה׃

<span id="an_21:19">21:19</span> וממתנה נחליאל ומנחליאל במות׃

<span id="an_21:20">21:20</span> ומבמות הגיא אשר בשדה מואב ראש הפסגה
ונשקפה על פני הישימן׃

<span id="an_21:21">21:21</span> וישלח ישראל מלאכים אל סיחן מלך האמרי
לאמר׃

<span id="an_21:22">21:22</span> אעברה בארצך לא נטה בשדה ובכרם לא נשתה
מי באר בדרך המלך נלך עד אשר נעבר גבלך׃

<span id="an_21:23">21:23</span> ולא נתן סיחן את ישראל עבר בגבלו ויאסף
סיחן את כל עמו ויצא לקראת ישראל המדברה ויבא יהצה וילחם בישראל׃

<span id="an_21:24">21:24</span> ויכהו ישראל לפי חרב ויירש את ארצו מארנן
עד יבק עד בני עמון כי עז גבול בני עמון׃

<span id="an_21:25">21:25</span> ויקח ישראל את כל הערים האלה וישב ישראל
בכל ערי האמרי בחשבון ובכל בנתיה׃

<span id="an_21:26">21:26</span> כי חשבון עיר סיחן מלך האמרי הוא והוא
נלחם במלך מואב הראשון ויקח את כל ארצו מידו עד ארנן׃

<span id="an_21:27">21:27</span> על כן יאמרו המשלים באו חשבון תבנה
ותכונן עיר סיחון׃

<span id="an_21:28">21:28</span> כי אש יצאה מחשבון להבה מקרית סיחן אכלה
ער מואב בעלי במות ארנן׃

<span id="an_21:29">21:29</span> אוי לך מואב אבדת עם כמוש נתן בניו פליטם
ובנתיו בשבית למלך אמרי סיחון׃

<span id="an_21:30">21:30</span> ונירם אבד חשבון עד דיבון ונשים עד נפח
אשר עד מידבא׃

<span id="an_21:31">21:31</span> וישב ישראל בארץ האמרי׃

<span id="an_21:32">21:32</span> וישלח משה לרגל את יעזר וילכדו בנתיה
ויירש את האמרי אשר שם׃

<span id="an_21:33">21:33</span> ויפנו ויעלו דרך הבשן ויצא עוג מלך הבשן
לקראתם הוא וכל עמו למלחמה אדרעי׃

<span id="an_21:34">21:34</span> ויאמר יהוה אל משה אל תירא אתו כי בידך
נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב
בחשבון׃

<span id="an_21:35">21:35</span> ויכו אתו ואת בניו ואת כל עמו עד בלתי
השאיר לו שריד ויירשו את ארצו׃

<span id="an_22:1">22:1</span> ויסעו בני ישראל ויחנו בערבות מואב מעבר
לירדן ירחו׃

<span id="an_22:2">22:2</span> וירא בלק בן צפור את כל אשר עשה ישראל
לאמרי׃

<span id="an_22:3">22:3</span> ויגר מואב מפני העם מאד כי רב הוא ויקץ
מואב מפני בני ישראל׃

<span id="an_22:4">22:4</span> ויאמר מואב אל זקני מדין עתה ילחכו הקהל את
כל סביבתינו כלחך השור את ירק השדה ובלק בן צפור מלך למואב בעת ההוא׃

<span id="an_22:5">22:5</span> וישלח מלאכים אל בלעם בן בעור פתורה אשר על
הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא
ישב ממלי׃

<span id="an_22:6">22:6</span> ועתה לכה נא ארה לי את העם הזה כי עצום הוא
ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר
יואר׃

<span id="an_22:7">22:7</span> וילכו זקני מואב וזקני מדין וקסמים בידם
ויבאו אל בלעם וידברו אליו דברי בלק׃

<span id="an_22:8">22:8</span> ויאמר אליהם לינו פה הלילה והשבתי אתכם דבר
כאשר ידבר יהוה אלי וישבו שרי מואב עם בלעם׃

<span id="an_22:9">22:9</span> ויבא אלהים אל בלעם ויאמר מי האנשים האלה
עמך׃

<span id="an_22:10">22:10</span> ויאמר בלעם אל האלהים בלק בן צפר מלך
מואב שלח אלי׃

<span id="an_22:11">22:11</span> הנה העם היצא ממצרים ויכס את עין הארץ
עתה לכה קבה לי אתו אולי אוכל להלחם בו וגרשתיו׃

<span id="an_22:12">22:12</span> ויאמר אלהים אל בלעם לא תלך עמהם לא תאר
את העם כי ברוך הוא׃

<span id="an_22:13">22:13</span> ויקם בלעם בבקר ויאמר אל שרי בלק לכו אל
ארצכם כי מאן יהוה לתתי להלך עמכם׃

<span id="an_22:14">22:14</span> ויקומו שרי מואב ויבאו אל בלק ויאמרו מאן
בלעם הלך עמנו׃

<span id="an_22:15">22:15</span> ויסף עוד בלק שלח שרים רבים ונכבדים
מאלה׃

<span id="an_22:16">22:16</span> ויבאו אל בלעם ויאמרו לו כה אמר בלק בן
צפור אל נא תמנע מהלך אלי׃

<span id="an_22:17">22:17</span> כי כבד אכבדך מאד וכל אשר תאמר אלי אעשה
ולכה נא קבה לי את העם הזה׃

<span id="an_22:18">22:18</span> ויען בלעם ויאמר אל עבדי בלק אם יתן לי
בלק מלא ביתו כסף וזהב לא אוכל לעבר את פי יהוה אלהי לעשות קטנה או גדולה׃

<span id="an_22:19">22:19</span> ועתה שבו נא בזה גם אתם הלילה ואדעה מה
יסף יהוה דבר עמי׃

<span id="an_22:20">22:20</span> ויבא אלהים אל בלעם לילה ויאמר לו אם
לקרא לך באו האנשים קום לך אתם ואך את הדבר אשר אדבר אליך אתו תעשה׃

<span id="an_22:21">22:21</span> ויקם בלעם בבקר ויחבש את אתנו וילך עם
שרי מואב׃

<span id="an_22:22">22:22</span> ויחר אף אלהים כי הולך הוא ויתיצב מלאך
יהוה בדרך לשטן לו והוא רכב על אתנו ושני נעריו עמו׃

<span id="an_22:23">22:23</span> ותרא האתון את מלאך יהוה נצב בדרך וחרבו
שלופה בידו ותט האתון מן הדרך ותלך בשדה ויך בלעם את האתון להטתה הדרך׃

<span id="an_22:24">22:24</span> ויעמד מלאך יהוה במשעול הכרמים גדר מזה
וגדר מזה׃

<span id="an_22:25">22:25</span> ותרא האתון את מלאך יהוה ותלחץ אל הקיר
ותלחץ את רגל בלעם אל הקיר ויסף להכתה׃

<span id="an_22:26">22:26</span> ויוסף מלאך יהוה עבור ויעמד במקום צר אשר
אין דרך לנטות ימין ושמאול׃

<span id="an_22:27">22:27</span> ותרא האתון את מלאך יהוה ותרבץ תחת בלעם
ויחר אף בלעם ויך את האתון במקל׃

<span id="an_22:28">22:28</span> ויפתח יהוה את פי האתון ותאמר לבלעם מה
עשיתי לך כי הכיתני זה שלש רגלים׃

<span id="an_22:29">22:29</span> ויאמר בלעם לאתון כי התעללת בי לו יש חרב
בידי כי עתה הרגתיך׃

<span id="an_22:30">22:30</span> ותאמר האתון אל בלעם הלוא אנכי אתנך אשר
רכבת עלי מעודך עד היום הזה ההסכן הסכנתי לעשות לך כה ויאמר לא׃

<span id="an_22:31">22:31</span> ויגל יהוה את עיני בלעם וירא את מלאך
יהוה נצב בדרך וחרבו שלפה בידו ויקד וישתחו לאפיו׃

<span id="an_22:32">22:32</span> ויאמר אליו מלאך יהוה על מה הכית את אתנך
זה שלוש רגלים הנה אנכי יצאתי לשטן כי ירט הדרך לנגדי׃

<span id="an_22:33">22:33</span> ותראני האתון ותט לפני זה שלש רגלים אולי
נטתה מפני כי עתה גם אתכה הרגתי ואותה החייתי׃

<span id="an_22:34">22:34</span> ויאמר בלעם אל מלאך יהוה חטאתי כי לא
ידעתי כי אתה נצב לקראתי בדרך ועתה אם רע בעיניך אשובה לי׃

<span id="an_22:35">22:35</span> ויאמר מלאך יהוה אל בלעם לך עם האנשים
ואפס את הדבר אשר אדבר אליך אתו תדבר וילך בלעם עם שרי בלק׃

<span id="an_22:36">22:36</span> וישמע בלק כי בא בלעם ויצא לקראתו אל עיר
מואב אשר על גבול ארנן אשר בקצה הגבול׃

<span id="an_22:37">22:37</span> ויאמר בלק אל בלעם הלא שלח שלחתי אליך
לקרא לך למה לא הלכת אלי האמנם לא אוכל כבדך׃

<span id="an_22:38">22:38</span> ויאמר בלעם אל בלק הנה באתי אליך עתה
היכול אוכל דבר מאומה הדבר אשר ישים אלהים בפי אתו אדבר׃

<span id="an_22:39">22:39</span> וילך בלעם עם בלק ויבאו קרית חצות׃

<span id="an_22:40">22:40</span> ויזבח בלק בקר וצאן וישלח לבלעם ולשרים
אשר אתו׃

<span id="an_22:41">22:41</span> ויהי בבקר ויקח בלק את בלעם ויעלהו במות
בעל וירא משם קצה העם׃

<span id="an_23:1">23:1</span> ויאמר בלעם אל בלק בנה לי בזה שבעה מזבחת
והכן לי בזה שבעה פרים ושבעה אילים׃

<span id="an_23:2">23:2</span> ויעש בלק כאשר דבר בלעם ויעל בלק ובלעם פר
ואיל במזבח׃

<span id="an_23:3">23:3</span> ויאמר בלעם לבלק התיצב על עלתך ואלכה אולי
יקרה יהוה לקראתי ודבר מה יראני והגדתי לך וילך שפי׃

<span id="an_23:4">23:4</span> ויקר אלהים אל בלעם ויאמר אליו את שבעת
המזבחת ערכתי ואעל פר ואיל במזבח׃

<span id="an_23:5">23:5</span> וישם יהוה דבר בפי בלעם ויאמר שוב אל בלק
וכה תדבר׃

<span id="an_23:6">23:6</span> וישב אליו והנה נצב על עלתו הוא וכל שרי
מואב׃

<span id="an_23:7">23:7</span> וישא משלו ויאמר מן ארם ינחני בלק מלך מואב
מהררי קדם לכה ארה לי יעקב ולכה זעמה ישראל׃

<span id="an_23:8">23:8</span> מה אקב לא קבה אל ומה אזעם לא זעם יהוה׃

<span id="an_23:9">23:9</span> כי מראש צרים אראנו ומגבעות אשורנו הן עם
לבדד ישכן ובגוים לא יתחשב׃

<span id="an_23:10">23:10</span> מי מנה עפר יעקב ומספר את רבע ישראל תמת
נפשי מות ישרים ותהי אחריתי כמהו׃

<span id="an_23:11">23:11</span> ויאמר בלק אל בלעם מה עשית לי לקב איבי
לקחתיך והנה ברכת ברך׃

<span id="an_23:12">23:12</span> ויען ויאמר הלא את אשר ישים יהוה בפי אתו
אשמר לדבר׃

<span id="an_23:13">23:13</span> ויאמר אליו בלק לך נא אתי אל מקום אחר
אשר תראנו משם אפס קצהו תראה וכלו לא תראה וקבנו לי משם׃

<span id="an_23:14">23:14</span> ויקחהו שדה צפים אל ראש הפסגה ויבן שבעה
מזבחת ויעל פר ואיל במזבח׃

<span id="an_23:15">23:15</span> ויאמר אל בלק התיצב כה על עלתך ואנכי
אקרה כה׃

<span id="an_23:16">23:16</span> ויקר יהוה אל בלעם וישם דבר בפיו ויאמר
שוב אל בלק וכה תדבר׃

<span id="an_23:17">23:17</span> ויבא אליו והנו נצב על עלתו ושרי מואב
אתו ויאמר לו בלק מה דבר יהוה׃

<span id="an_23:18">23:18</span> וישא משלו ויאמר קום בלק ושמע האזינה עדי
בנו צפר׃

<span id="an_23:19">23:19</span> לא איש אל ויכזב ובן אדם ויתנחם ההוא אמר
ולא יעשה ודבר ולא יקימנה׃

<span id="an_23:20">23:20</span> הנה ברך לקחתי וברך ולא אשיבנה׃

<span id="an_23:21">23:21</span> לא הביט און ביעקב ולא ראה עמל בישראל
יהוה אלהיו עמו ותרועת מלך בו׃

<span id="an_23:22">23:22</span> אל מוציאם ממצרים כתועפת ראם לו׃

<span id="an_23:23">23:23</span> כי לא נחש ביעקב ולא קסם בישראל כעת יאמר
ליעקב ולישראל מה פעל אל׃

<span id="an_23:24">23:24</span> הן עם כלביא יקום וכארי יתנשא לא ישכב עד
יאכל טרף ודם חללים ישתה׃

<span id="an_23:25">23:25</span> ויאמר בלק אל בלעם גם קב לא תקבנו גם ברך
לא תברכנו׃

<span id="an_23:26">23:26</span> ויען בלעם ויאמר אל בלק הלא דברתי אליך
לאמר כל אשר ידבר יהוה אתו אעשה׃

<span id="an_23:27">23:27</span> ויאמר בלק אל בלעם לכה נא אקחך אל מקום
אחר אולי יישר בעיני האלהים וקבתו לי משם׃

<span id="an_23:28">23:28</span> ויקח בלק את בלעם ראש הפעור הנשקף על פני
הישימן׃

<span id="an_23:29">23:29</span> ויאמר בלעם אל בלק בנה לי בזה שבעה מזבחת
והכן לי בזה שבעה פרים ושבעה אילים׃

<span id="an_23:30">23:30</span> ויעש בלק כאשר אמר בלעם ויעל פר ואיל
במזבח׃

<span id="an_24:1">24:1</span> וירא בלעם כי טוב בעיני יהוה לברך את ישראל
ולא הלך כפעם בפעם לקראת נחשים וישת אל המדבר פניו׃

<span id="an_24:2">24:2</span> וישא בלעם את עיניו וירא את ישראל שכן
לשבטיו ותהי עליו רוח אלהים׃

<span id="an_24:3">24:3</span> וישא משלו ויאמר נאם בלעם בנו בער ונאם
הגבר שתם העין׃

<span id="an_24:4">24:4</span> נאם שמע אמרי אל אשר מחזה שדי יחזה נפל
וגלוי עינים׃

<span id="an_24:5">24:5</span> מה טבו אהליך יעקב משכנתיך ישראל׃

<span id="an_24:6">24:6</span> כנחלים נטיו כגנת עלי נהר כאהלים נטע יהוה
כארזים עלי מים׃

<span id="an_24:7">24:7</span> יזל מים מדליו וזרעו במים רבים וירם מאגג
מלכו ותנשא מלכתו׃

<span id="an_24:8">24:8</span> אל מוציאו ממצרים כתועפת ראם לו יאכל גוים
צריו ועצמתיהם יגרם וחציו ימחץ׃

<span id="an_24:9">24:9</span> כרע שכב כארי וכלביא מי יקימנו מברכיך ברוך
וארריך ארור׃

<span id="an_24:10">24:10</span> ויחר אף בלק אל בלעם ויספק את כפיו ויאמר
בלק אל בלעם לקב איבי קראתיך והנה ברכת ברך זה שלש פעמים׃

<span id="an_24:11">24:11</span> ועתה ברח לך אל מקומך אמרתי כבד אכבדך
והנה מנעך יהוה מכבוד׃

<span id="an_24:12">24:12</span> ויאמר בלעם אל בלק הלא גם אל מלאכיך אשר
שלחת אלי דברתי לאמר׃

<span id="an_24:13">24:13</span> אם יתן לי בלק מלא ביתו כסף וזהב לא אוכל
לעבר את פי יהוה לעשות טובה או רעה מלבי אשר ידבר יהוה אתו אדבר׃

<span id="an_24:14">24:14</span> ועתה הנני הולך לעמי לכה איעצך אשר יעשה
העם הזה לעמך באחרית הימים׃

<span id="an_24:15">24:15</span> וישא משלו ויאמר נאם בלעם בנו בער ונאם
הגבר שתם העין׃

<span id="an_24:16">24:16</span> נאם שמע אמרי אל וידע דעת עליון מחזה שדי
יחזה נפל וגלוי עינים׃

<span id="an_24:17">24:17</span> אראנו ולא עתה אשורנו ולא קרוב דרך כוכב
מיעקב וקם שבט מישראל ומחץ פאתי מואב וקרקר כל בני שת׃

<span id="an_24:18">24:18</span> והיה אדום ירשה והיה ירשה שעיר איביו
וישראל עשה חיל׃

<span id="an_24:19">24:19</span> וירד מיעקב והאביד שריד מעיר׃

<span id="an_24:20">24:20</span> וירא את עמלק וישא משלו ויאמר ראשית גוים
עמלק ואחריתו עדי אבד׃

<span id="an_24:21">24:21</span> וירא את הקיני וישא משלו ויאמר איתן
מושבך ושים בסלע קנך׃

<span id="an_24:22">24:22</span> כי אם יהיה לבער קין עד מה אשור תשבך׃

<span id="an_24:23">24:23</span> וישא משלו ויאמר אוי מי יחיה משמו אל׃

<span id="an_24:24">24:24</span> וצים מיד כתים וענו אשור וענו עבר וגם
הוא עדי אבד׃

<span id="an_24:25">24:25</span> ויקם בלעם וילך וישב למקמו וגם בלק הלך
לדרכו׃

<span id="an_25:1">25:1</span> וישב ישראל בשטים ויחל העם לזנות אל בנות
מואב׃

<span id="an_25:2">25:2</span> ותקראן לעם לזבחי אלהיהן ויאכל העם וישתחוו
לאלהיהן׃

<span id="an_25:3">25:3</span> ויצמד ישראל לבעל פעור ויחר אף יהוה
בישראל׃

<span id="an_25:4">25:4</span> ויאמר יהוה אל משה קח את כל ראשי העם והוקע
אותם ליהוה נגד השמש וישב חרון אף יהוה מישראל׃

<span id="an_25:5">25:5</span> ויאמר משה אל שפטי ישראל הרגו איש אנשיו
הנצמדים לבעל פעור׃

<span id="an_25:6">25:6</span> והנה איש מבני ישראל בא ויקרב אל אחיו את
המדינית לעיני משה ולעיני כל עדת בני ישראל והמה בכים פתח אהל מועד׃

<span id="an_25:7">25:7</span> וירא פינחס בן אלעזר בן אהרן הכהן ויקם
מתוך העדה ויקח רמח בידו׃

<span id="an_25:8">25:8</span> ויבא אחר איש ישראל אל הקבה וידקר את שניהם
את איש ישראל ואת האשה אל קבתה ותעצר המגפה מעל בני ישראל׃

<span id="an_25:9">25:9</span> ויהיו המתים במגפה ארבעה ועשרים אלף׃

<span id="an_25:10">25:10</span> וידבר יהוה אל משה לאמר׃

<span id="an_25:11">25:11</span> פינחס בן אלעזר בן אהרן הכהן השיב את
חמתי מעל בני ישראל בקנאו את קנאתי בתוכם ולא כליתי את בני ישראל בקנאתי׃

<span id="an_25:12">25:12</span> לכן אמר הנני נתן לו את בריתי שלום׃

<span id="an_25:13">25:13</span> והיתה לו ולזרעו אחריו ברית כהנת עולם
תחת אשר קנא לאלהיו ויכפר על בני ישראל׃

<span id="an_25:14">25:14</span> ושם איש ישראל המכה אשר הכה את המדינית
זמרי בן סלוא נשיא בית אב לשמעני׃

<span id="an_25:15">25:15</span> ושם האשה המכה המדינית כזבי בת צור ראש
אמות בית אב במדין הוא׃

<span id="an_25:16">25:16</span> וידבר יהוה אל משה לאמר׃

<span id="an_25:17">25:17</span> צרור את המדינים והכיתם אותם׃

<span id="an_25:18">25:18</span> כי צררים הם לכם בנכליהם אשר נכלו לכם על
דבר פעור ועל דבר כזבי בת נשיא מדין אחתם המכה ביום המגפה על דבר פעור׃

<span id="an_26:1">26:1</span> ויהי אחרי המגפה ויאמר יהוה אל משה ואל
אלעזר בן אהרן הכהן לאמר׃

<span id="an_26:2">26:2</span> שאו את ראש כל עדת בני ישראל מבן עשרים שנה
ומעלה לבית אבתם כל יצא צבא בישראל׃

<span id="an_26:3">26:3</span> וידבר משה ואלעזר הכהן אתם בערבת מואב על
ירדן ירחו לאמר׃

<span id="an_26:4">26:4</span> מבן עשרים שנה ומעלה כאשר צוה יהוה את משה
ובני ישראל היצאים מארץ מצרים׃

<span id="an_26:5">26:5</span> ראובן בכור ישראל בני ראובן חנוך משפחת
החנכי לפלוא משפחת הפלאי׃

<span id="an_26:6">26:6</span> לחצרן משפחת החצרוני לכרמי משפחת הכרמי׃

<span id="an_26:7">26:7</span> אלה משפחת הראובני ויהיו פקדיהם שלשה
וארבעים אלף ושבע מאות ושלשים׃

<span id="an_26:8">26:8</span> ובני פלוא אליאב׃

<span id="an_26:9">26:9</span> ובני אליאב נמואל ודתן ואבירם הוא דתן
ואבירם קרואי העדה אשר הצו על משה ועל אהרן בעדת קרח בהצתם על יהוה׃

<span id="an_26:10">26:10</span> ותפתח הארץ את פיה ותבלע אתם ואת קרח
במות העדה באכל האש את חמשים ומאתים איש ויהיו לנס׃

<span id="an_26:11">26:11</span> ובני קרח לא מתו׃

<span id="an_26:12">26:12</span> בני שמעון למשפחתם לנמואל משפחת הנמואלי
לימין משפחת הימיני ליכין משפחת היכיני׃

<span id="an_26:13">26:13</span> לזרח משפחת הזרחי לשאול משפחת השאולי׃

<span id="an_26:14">26:14</span> אלה משפחת השמעני שנים ועשרים אלף
ומאתים׃

<span id="an_26:15">26:15</span> בני גד למשפחתם לצפון משפחת הצפוני לחגי
משפחת החגי לשוני משפחת השוני׃

<span id="an_26:16">26:16</span> לאזני משפחת האזני לערי משפחת הערי׃

<span id="an_26:17">26:17</span> לארוד משפחת הארודי לאראלי משפחת האראלי׃

<span id="an_26:18">26:18</span> אלה משפחת בני גד לפקדיהם ארבעים אלף
וחמש מאות׃

<span id="an_26:19">26:19</span> בני יהודה ער ואונן וימת ער ואונן בארץ
כנען׃

<span id="an_26:20">26:20</span> ויהיו בני יהודה למשפחתם לשלה משפחת
השלני לפרץ משפחת הפרצי לזרח משפחת הזרחי׃

<span id="an_26:21">26:21</span> ויהיו בני פרץ לחצרן משפחת החצרני לחמול
משפחת החמולי׃

<span id="an_26:22">26:22</span> אלה משפחת יהודה לפקדיהם ששה ושבעים אלף
וחמש מאות׃

<span id="an_26:23">26:23</span> בני יששכר למשפחתם תולע משפחת התולעי
לפוה משפחת הפוני׃

<span id="an_26:24">26:24</span> לישוב משפחת הישובי לשמרן משפחת השמרני׃

<span id="an_26:25">26:25</span> אלה משפחת יששכר לפקדיהם ארבעה וששים אלף
ושלש מאות׃

<span id="an_26:26">26:26</span> בני זבולן למשפחתם לסרד משפחת הסרדי
לאלון משפחת האלני ליחלאל משפחת היחלאלי׃

<span id="an_26:27">26:27</span> אלה משפחת הזבולני לפקדיהם ששים אלף וחמש
מאות׃

<span id="an_26:28">26:28</span> בני יוסף למשפחתם מנשה ואפרים׃

<span id="an_26:29">26:29</span> בני מנשה למכיר משפחת המכירי ומכיר הוליד
את גלעד לגלעד משפחת הגלעדי׃

<span id="an_26:30">26:30</span> אלה בני גלעד איעזר משפחת האיעזרי לחלק
משפחת החלקי׃

<span id="an_26:31">26:31</span> ואשריאל משפחת האשראלי ושכם משפחת השכמי׃

<span id="an_26:32">26:32</span> ושמידע משפחת השמידעי וחפר משפחת החפרי׃

<span id="an_26:33">26:33</span> וצלפחד בן חפר לא היו לו בנים כי אם בנות
ושם בנות צלפחד מחלה ונעה חגלה מלכה ותרצה׃

<span id="an_26:34">26:34</span> אלה משפחת מנשה ופקדיהם שנים וחמשים אלף
ושבע מאות׃

<span id="an_26:35">26:35</span> אלה בני אפרים למשפחתם לשותלח משפחת
השתלחי לבכר משפחת הבכרי לתחן משפחת התחני׃

<span id="an_26:36">26:36</span> ואלה בני שותלח לערן משפחת הערני׃

<span id="an_26:37">26:37</span> אלה משפחת בני אפרים לפקדיהם שנים ושלשים
אלף וחמש מאות אלה בני יוסף למשפחתם׃

<span id="an_26:38">26:38</span> בני בנימן למשפחתם לבלע משפחת הבלעי
לאשבל משפחת האשבלי לאחירם משפחת האחירמי׃

<span id="an_26:39">26:39</span> לשפופם משפחת השופמי לחופם משפחת החופמי׃

<span id="an_26:40">26:40</span> ויהיו בני בלע ארד ונעמן משפחת הארדי
לנעמן משפחת הנעמי׃

<span id="an_26:41">26:41</span> אלה בני בנימן למשפחתם ופקדיהם חמשה
וארבעים אלף ושש מאות׃

<span id="an_26:42">26:42</span> אלה בני דן למשפחתם לשוחם משפחת השוחמי
אלה משפחת דן למשפחתם׃

<span id="an_26:43">26:43</span> כל משפחת השוחמי לפקדיהם ארבעה וששים אלף
וארבע מאות׃

<span id="an_26:44">26:44</span> בני אשר למשפחתם לימנה משפחת הימנה לישוי
משפחת הישוי לבריעה משפחת הבריעי׃

<span id="an_26:45">26:45</span> לבני בריעה לחבר משפחת החברי למלכיאל
משפחת המלכיאלי׃

<span id="an_26:46">26:46</span> ושם בת אשר שרח׃

<span id="an_26:47">26:47</span> אלה משפחת בני אשר לפקדיהם שלשה וחמשים
אלף וארבע מאות׃

<span id="an_26:48">26:48</span> בני נפתלי למשפחתם ליחצאל משפחת היחצאלי
לגוני משפחת הגוני׃

<span id="an_26:49">26:49</span> ליצר משפחת היצרי לשלם משפחת השלמי׃

<span id="an_26:50">26:50</span> אלה משפחת נפתלי למשפחתם ופקדיהם חמשה
וארבעים אלף וארבע מאות׃

<span id="an_26:51">26:51</span> אלה פקודי בני ישראל שש מאות אלף ואלף
שבע מאות ושלשים׃

<span id="an_26:52">26:52</span> וידבר יהוה אל משה לאמר׃

<span id="an_26:53">26:53</span> לאלה תחלק הארץ בנחלה במספר שמות׃

<span id="an_26:54">26:54</span> לרב תרבה נחלתו ולמעט תמעיט נחלתו איש
לפי פקדיו יתן נחלתו׃

<span id="an_26:55">26:55</span> אך בגורל יחלק את הארץ לשמות מטות אבתם
ינחלו׃

<span id="an_26:56">26:56</span> על פי הגורל תחלק נחלתו בין רב למעט׃

<span id="an_26:57">26:57</span> ואלה פקודי הלוי למשפחתם לגרשון משפחת
הגרשני לקהת משפחת הקהתי למררי משפחת המררי׃

<span id="an_26:58">26:58</span> אלה משפחת לוי משפחת הלבני משפחת החברני
משפחת המחלי משפחת המושי משפחת הקרחי וקהת הולד את עמרם׃

<span id="an_26:59">26:59</span> ושם אשת עמרם יוכבד בת לוי אשר ילדה אתה
ללוי במצרים ותלד לעמרם את אהרן ואת משה ואת מרים אחתם׃

<span id="an_26:60">26:60</span> ויולד לאהרן את נדב ואת אביהוא את אלעזר
ואת איתמר׃

<span id="an_26:61">26:61</span> וימת נדב ואביהוא בהקריבם אש זרה לפני
יהוה׃

<span id="an_26:62">26:62</span> ויהיו פקדיהם שלשה ועשרים אלף כל זכר מבן
חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל׃

<span id="an_26:63">26:63</span> אלה פקודי משה ואלעזר הכהן אשר פקדו את
בני ישראל בערבת מואב על ירדן ירחו׃

<span id="an_26:64">26:64</span> ובאלה לא היה איש מפקודי משה ואהרן הכהן
אשר פקדו את בני ישראל במדבר סיני׃

<span id="an_26:65">26:65</span> כי אמר יהוה להם מות ימתו במדבר ולא נותר
מהם איש כי אם כלב בן יפנה ויהושע בן נון׃

<span id="an_27:1">27:1</span> ותקרבנה בנות צלפחד בן חפר בן גלעד בן מכיר
בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה׃

<span id="an_27:2">27:2</span> ותעמדנה לפני משה ולפני אלעזר הכהן ולפני
הנשיאם וכל העדה פתח אהל מועד לאמר׃

<span id="an_27:3">27:3</span> אבינו מת במדבר והוא לא היה בתוך העדה
הנועדים על יהוה בעדת קרח כי בחטאו מת ובנים לא היו לו׃

<span id="an_27:4">27:4</span> למה יגרע שם אבינו מתוך משפחתו כי אין לו
בן תנה לנו אחזה בתוך אחי אבינו׃

<span id="an_27:5">27:5</span> ויקרב משה את משפטן לפני יהוה׃

<span id="an_27:6">27:6</span> ויאמר יהוה אל משה לאמר׃

<span id="an_27:7">27:7</span> כן בנות צלפחד דברת נתן תתן להם אחזת נחלה
בתוך אחי אביהם והעברת את נחלת אביהן להן׃

<span id="an_27:8">27:8</span> ואל בני ישראל תדבר לאמר איש כי ימות ובן
אין לו והעברתם את נחלתו לבתו׃

<span id="an_27:9">27:9</span> ואם אין לו בת ונתתם את נחלתו לאחיו׃

<span id="an_27:10">27:10</span> ואם אין לו אחים ונתתם את נחלתו לאחי
אביו׃

<span id="an_27:11">27:11</span> ואם אין אחים לאביו ונתתם את נחלתו לשארו
הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את
משה׃

<span id="an_27:12">27:12</span> ויאמר יהוה אל משה עלה אל הר העברים הזה
וראה את הארץ אשר נתתי לבני ישראל׃

<span id="an_27:13">27:13</span> וראיתה אתה ונאספת אל עמיך גם אתה כאשר
נאסף אהרן אחיך׃

<span id="an_27:14">27:14</span> כאשר מריתם פי במדבר צן במריבת העדה
להקדישני במים לעיניהם הם מי מריבת קדש מדבר צן׃

<span id="an_27:15">27:15</span> וידבר משה אל יהוה לאמר׃

<span id="an_27:16">27:16</span> יפקד יהוה אלהי הרוחת לכל בשר איש על
העדה׃

<span id="an_27:17">27:17</span> אשר יצא לפניהם ואשר יבא לפניהם ואשר
יוציאם ואשר יביאם ולא תהיה עדת יהוה כצאן אשר אין להם רעה׃

<span id="an_27:18">27:18</span> ויאמר יהוה אל משה קח לך את יהושע בן נון
איש אשר רוח בו וסמכת את ידך עליו׃

<span id="an_27:19">27:19</span> והעמדת אתו לפני אלעזר הכהן ולפני כל
העדה וצויתה אתו לעיניהם׃

<span id="an_27:20">27:20</span> ונתתה מהודך עליו למען ישמעו כל עדת בני
ישראל׃

<span id="an_27:21">27:21</span> ולפני אלעזר הכהן יעמד ושאל לו במשפט
האורים לפני יהוה על פיו יצאו ועל פיו יבאו הוא וכל בני ישראל אתו וכל
העדה׃

<span id="an_27:22">27:22</span> ויעש משה כאשר צוה יהוה אתו ויקח את
יהושע ויעמדהו לפני אלעזר הכהן ולפני כל העדה׃

<span id="an_27:23">27:23</span> ויסמך את ידיו עליו ויצוהו כאשר דבר יהוה
ביד משה׃

<span id="an_28:1">28:1</span> וידבר יהוה אל משה לאמר׃

<span id="an_28:2">28:2</span> צו את בני ישראל ואמרת אלהם את קרבני לחמי
לאשי ריח ניחחי תשמרו להקריב לי במועדו׃

<span id="an_28:3">28:3</span> ואמרת להם זה האשה אשר תקריבו ליהוה כבשים
בני שנה תמימם שנים ליום עלה תמיד׃

<span id="an_28:4">28:4</span> את הכבש אחד תעשה בבקר ואת הכבש השני תעשה
בין הערבים׃

<span id="an_28:5">28:5</span> ועשירית האיפה סלת למנחה בלולה בשמן כתית
רביעת ההין׃

<span id="an_28:6">28:6</span> עלת תמיד העשיה בהר סיני לריח ניחח אשה
ליהוה׃

<span id="an_28:7">28:7</span> ונסכו רביעת ההין לכבש האחד בקדש הסך נסך
שכר ליהוה׃

<span id="an_28:8">28:8</span> ואת הכבש השני תעשה בין הערבים כמנחת הבקר
וכנסכו תעשה אשה ריח ניחח ליהוה׃

<span id="an_28:9">28:9</span> וביום השבת שני כבשים בני שנה תמימם ושני
עשרנים סלת מנחה בלולה בשמן ונסכו׃

<span id="an_28:10">28:10</span> עלת שבת בשבתו על עלת התמיד ונסכה׃

<span id="an_28:11">28:11</span> ובראשי חדשיכם תקריבו עלה ליהוה פרים בני
בקר שנים ואיל אחד כבשים בני שנה שבעה תמימם׃

<span id="an_28:12">28:12</span> ושלשה עשרנים סלת מנחה בלולה בשמן לפר
האחד ושני עשרנים סלת מנחה בלולה בשמן לאיל האחד׃

<span id="an_28:13">28:13</span> ועשרן עשרון סלת מנחה בלולה בשמן לכבש
האחד עלה ריח ניחח אשה ליהוה׃

<span id="an_28:14">28:14</span> ונסכיהם חצי ההין יהיה לפר ושלישת ההין
לאיל ורביעת ההין לכבש יין זאת עלת חדש בחדשו לחדשי השנה׃

<span id="an_28:15">28:15</span> ושעיר עזים אחד לחטאת ליהוה על עלת התמיד
יעשה ונסכו׃

<span id="an_28:16">28:16</span> ובחדש הראשון בארבעה עשר יום לחדש פסח
ליהוה׃

<span id="an_28:17">28:17</span> ובחמשה עשר יום לחדש הזה חג שבעת ימים
מצות יאכל׃

<span id="an_28:18">28:18</span> ביום הראשון מקרא קדש כל מלאכת עבדה לא
תעשו׃

<span id="an_28:19">28:19</span> והקרבתם אשה עלה ליהוה פרים בני בקר שנים
ואיל אחד ושבעה כבשים בני שנה תמימם יהיו לכם׃

<span id="an_28:20">28:20</span> ומנחתם סלת בלולה בשמן שלשה עשרנים לפר
ושני עשרנים לאיל תעשו׃

<span id="an_28:21">28:21</span> עשרון עשרון תעשה לכבש האחד לשבעת
הכבשים׃

<span id="an_28:22">28:22</span> ושעיר חטאת אחד לכפר עליכם׃

<span id="an_28:23">28:23</span> מלבד עלת הבקר אשר לעלת התמיד תעשו את
אלה׃

<span id="an_28:24">28:24</span> כאלה תעשו ליום שבעת ימים לחם אשה ריח
ניחח ליהוה על עולת התמיד יעשה ונסכו׃

<span id="an_28:25">28:25</span> וביום השביעי מקרא קדש יהיה לכם כל מלאכת
עבדה לא תעשו׃

<span id="an_28:26">28:26</span> וביום הבכורים בהקריבכם מנחה חדשה ליהוה
בשבעתיכם מקרא קדש יהיה לכם כל מלאכת עבדה לא תעשו׃

<span id="an_28:27">28:27</span> והקרבתם עולה לריח ניחח ליהוה פרים בני
בקר שנים איל אחד שבעה כבשים בני שנה׃

<span id="an_28:28">28:28</span> ומנחתם סלת בלולה בשמן שלשה עשרנים לפר
האחד שני עשרנים לאיל האחד׃

<span id="an_28:29">28:29</span> עשרון עשרון לכבש האחד לשבעת הכבשים׃

<span id="an_28:30">28:30</span> שעיר עזים אחד לכפר עליכם׃

<span id="an_28:31">28:31</span> מלבד עלת התמיד ומנחתו תעשו תמימם יהיו
לכם ונסכיהם׃

<span id="an_29:1">29:1</span> ובחדש השביעי באחד לחדש מקרא קדש יהיה לכם
כל מלאכת עבדה לא תעשו יום תרועה יהיה לכם׃

<span id="an_29:2">29:2</span> ועשיתם עלה לריח ניחח ליהוה פר בן בקר אחד
איל אחד כבשים בני שנה שבעה תמימם׃

<span id="an_29:3">29:3</span> ומנחתם סלת בלולה בשמן שלשה עשרנים לפר שני
עשרנים לאיל׃

<span id="an_29:4">29:4</span> ועשרון אחד לכבש האחד לשבעת הכבשים׃

<span id="an_29:5">29:5</span> ושעיר עזים אחד חטאת לכפר עליכם׃

<span id="an_29:6">29:6</span> מלבד עלת החדש ומנחתה ועלת התמיד ומנחתה
ונסכיהם כמשפטם לריח ניחח אשה ליהוה׃

<span id="an_29:7">29:7</span> ובעשור לחדש השביעי הזה מקרא קדש יהיה לכם
ועניתם את נפשתיכם כל מלאכה לא תעשו׃

<span id="an_29:8">29:8</span> והקרבתם עלה ליהוה ריח ניחח פר בן בקר אחד
איל אחד כבשים בני שנה שבעה תמימם יהיו לכם׃

<span id="an_29:9">29:9</span> ומנחתם סלת בלולה בשמן שלשה עשרנים לפר שני
עשרנים לאיל האחד׃

<span id="an_29:10">29:10</span> עשרון עשרון לכבש האחד לשבעת הכבשים׃

<span id="an_29:11">29:11</span> שעיר עזים אחד חטאת מלבד חטאת הכפרים
ועלת התמיד ומנחתה ונסכיהם׃

<span id="an_29:12">29:12</span> ובחמשה עשר יום לחדש השביעי מקרא קדש
יהיה לכם כל מלאכת עבדה לא תעשו וחגתם חג ליהוה שבעת ימים׃

<span id="an_29:13">29:13</span> והקרבתם עלה אשה ריח ניחח ליהוה פרים בני
בקר שלשה עשר אילם שנים כבשים בני שנה ארבעה עשר תמימם יהיו׃

<span id="an_29:14">29:14</span> ומנחתם סלת בלולה בשמן שלשה עשרנים לפר
האחד לשלשה עשר פרים שני עשרנים לאיל האחד לשני האילם׃

<span id="an_29:15">29:15</span> ועשרון עשרון לכבש האחד לארבעה עשר
כבשים׃

<span id="an_29:16">29:16</span> ושעיר עזים אחד חטאת מלבד עלת התמיד
מנחתה ונסכה׃

<span id="an_29:17">29:17</span> וביום השני פרים בני בקר שנים עשר אילם
שנים כבשים בני שנה ארבעה עשר תמימם׃

<span id="an_29:18">29:18</span> ומנחתם ונסכיהם לפרים לאילם ולכבשים
במספרם כמשפט׃

<span id="an_29:19">29:19</span> ושעיר עזים אחד חטאת מלבד עלת התמיד
ומנחתה ונסכיהם׃

<span id="an_29:20">29:20</span> וביום השלישי פרים עשתי עשר אילם שנים
כבשים בני שנה ארבעה עשר תמימם׃

<span id="an_29:21">29:21</span> ומנחתם ונסכיהם לפרים לאילם ולכבשים
במספרם כמשפט׃

<span id="an_29:22">29:22</span> ושעיר חטאת אחד מלבד עלת התמיד ומנחתה
ונסכה׃

<span id="an_29:23">29:23</span> וביום הרביעי פרים עשרה אילם שנים כבשים
בני שנה ארבעה עשר תמימם׃

<span id="an_29:24">29:24</span> מנחתם ונסכיהם לפרים לאילם ולכבשים
במספרם כמשפט׃

<span id="an_29:25">29:25</span> ושעיר עזים אחד חטאת מלבד עלת התמיד
מנחתה ונסכה׃

<span id="an_29:26">29:26</span> וביום החמישי פרים תשעה אילם שנים כבשים
בני שנה ארבעה עשר תמימם׃

<span id="an_29:27">29:27</span> ומנחתם ונסכיהם לפרים לאילם ולכבשים
במספרם כמשפט׃

<span id="an_29:28">29:28</span> ושעיר חטאת אחד מלבד עלת התמיד ומנחתה
ונסכה׃

<span id="an_29:29">29:29</span> וביום הששי פרים שמנה אילם שנים כבשים
בני שנה ארבעה עשר תמימם׃

<span id="an_29:30">29:30</span> ומנחתם ונסכיהם לפרים לאילם ולכבשים
במספרם כמשפט׃

<span id="an_29:31">29:31</span> ושעיר חטאת אחד מלבד עלת התמיד מנחתה
ונסכיה׃

<span id="an_29:32">29:32</span> וביום השביעי פרים שבעה אילם שנים כבשים
בני שנה ארבעה עשר תמימם׃

<span id="an_29:33">29:33</span> ומנחתם ונסכהם לפרים לאילם ולכבשים
במספרם כמשפטם׃

<span id="an_29:34">29:34</span> ושעיר חטאת אחד מלבד עלת התמיד מנחתה
ונסכה׃

<span id="an_29:35">29:35</span> ביום השמיני עצרת תהיה לכם כל מלאכת עבדה
לא תעשו׃

<span id="an_29:36">29:36</span> והקרבתם עלה אשה ריח ניחח ליהוה פר אחד
איל אחד כבשים בני שנה שבעה תמימם׃

<span id="an_29:37">29:37</span> מנחתם ונסכיהם לפר לאיל ולכבשים במספרם
כמשפט׃

<span id="an_29:38">29:38</span> ושעיר חטאת אחד מלבד עלת התמיד ומנחתה
ונסכה׃

<span id="an_29:39">29:39</span> אלה תעשו ליהוה במועדיכם לבד מנדריכם
ונדבתיכם לעלתיכם ולמנחתיכם ולנסכיכם ולשלמיכם׃

<span id="an_29:40">29:40</span> ויאמר משה אל בני ישראל ככל אשר צוה יהוה
את משה׃

<span id="an_30:1">30:1</span> וידבר משה אל ראשי המטות לבני ישראל לאמר
זה הדבר אשר צוה יהוה׃

<span id="an_30:2">30:2</span> איש כי ידר נדר ליהוה או השבע שבעה לאסר
אסר על נפשו לא יחל דברו ככל היצא מפיו יעשה׃

<span id="an_30:3">30:3</span> ואשה כי תדר נדר ליהוה ואסרה אסר בבית אביה
בנעריה׃

<span id="an_30:4">30:4</span> ושמע אביה את נדרה ואסרה אשר אסרה על נפשה
והחריש לה אביה וקמו כל נדריה וכל אסר אשר אסרה על נפשה יקום׃

<span id="an_30:5">30:5</span> ואם הניא אביה אתה ביום שמעו כל נדריה
ואסריה אשר אסרה על נפשה לא יקום ויהוה יסלח לה כי הניא אביה אתה׃

<span id="an_30:6">30:6</span> ואם היו תהיה לאיש ונדריה עליה או מבטא
שפתיה אשר אסרה על נפשה׃

<span id="an_30:7">30:7</span> ושמע אישה ביום שמעו והחריש לה וקמו נדריה
ואסרה אשר אסרה על נפשה יקמו׃

<span id="an_30:8">30:8</span> ואם ביום שמע אישה יניא אותה והפר את נדרה
אשר עליה ואת מבטא שפתיה אשר אסרה על נפשה ויהוה יסלח לה׃

<span id="an_30:9">30:9</span> ונדר אלמנה וגרושה כל אשר אסרה על נפשה
יקום עליה׃

<span id="an_30:10">30:10</span> ואם בית אישה נדרה או אסרה אסר על נפשה
בשבעה׃

<span id="an_30:11">30:11</span> ושמע אישה והחרש לה לא הניא אתה וקמו כל
נדריה וכל אסר אשר אסרה על נפשה יקום׃

<span id="an_30:12">30:12</span> ואם הפר יפר אתם אישה ביום שמעו כל מוצא
שפתיה לנדריה ולאסר נפשה לא יקום אישה הפרם ויהוה יסלח לה׃

<span id="an_30:13">30:13</span> כל נדר וכל שבעת אסר לענת נפש אישה
יקימנו ואישה יפרנו׃

<span id="an_30:14">30:14</span> ואם החרש יחריש לה אישה מיום אל יום
והקים את כל נדריה או את כל אסריה אשר עליה הקים אתם כי החרש לה ביום שמעו׃

<span id="an_30:15">30:15</span> ואם הפר יפר אתם אחרי שמעו ונשא את עונה׃

<span id="an_30:16">30:16</span> אלה החקים אשר צוה יהוה את משה בין איש
לאשתו בין אב לבתו בנעריה בית אביה׃

<span id="an_31:1">31:1</span> וידבר יהוה אל משה לאמר׃

<span id="an_31:2">31:2</span> נקם נקמת בני ישראל מאת המדינים אחר תאסף
אל עמיך׃

<span id="an_31:3">31:3</span> וידבר משה אל העם לאמר החלצו מאתכם אנשים
לצבא ויהיו על מדין לתת נקמת יהוה במדין׃

<span id="an_31:4">31:4</span> אלף למטה אלף למטה לכל מטות ישראל תשלחו
לצבא׃

<span id="an_31:5">31:5</span> וימסרו מאלפי ישראל אלף למטה שנים עשר אלף
חלוצי צבא׃

<span id="an_31:6">31:6</span> וישלח אתם משה אלף למטה לצבא אתם ואת פינחס
בן אלעזר הכהן לצבא וכלי הקדש וחצצרות התרועה בידו׃

<span id="an_31:7">31:7</span> ויצבאו על מדין כאשר צוה יהוה את משה
ויהרגו כל זכר׃

<span id="an_31:8">31:8</span> ואת מלכי מדין הרגו על חלליהם את אוי ואת
רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב׃

<span id="an_31:9">31:9</span> וישבו בני ישראל את נשי מדין ואת טפם ואת
כל בהמתם ואת כל מקנהם ואת כל חילם בזזו׃

<span id="an_31:10">31:10</span> ואת כל עריהם במושבתם ואת כל טירתם שרפו
באש׃

<span id="an_31:11">31:11</span> ויקחו את כל השלל ואת כל המלקוח באדם
ובבהמה׃

<span id="an_31:12">31:12</span> ויבאו אל משה ואל אלעזר הכהן ואל עדת בני
ישראל את השבי ואת המלקוח ואת השלל אל המחנה אל ערבת מואב אשר על ירדן
ירחו׃

<span id="an_31:13">31:13</span> ויצאו משה ואלעזר הכהן וכל נשיאי העדה
לקראתם אל מחוץ למחנה׃

<span id="an_31:14">31:14</span> ויקצף משה על פקודי החיל שרי האלפים ושרי
המאות הבאים מצבא המלחמה׃

<span id="an_31:15">31:15</span> ויאמר אליהם משה החייתם כל נקבה׃

<span id="an_31:16">31:16</span> הן הנה היו לבני ישראל בדבר בלעם למסר
מעל ביהוה על דבר פעור ותהי המגפה בעדת יהוה׃

<span id="an_31:17">31:17</span> ועתה הרגו כל זכר בטף וכל אשה ידעת איש
למשכב זכר הרגו׃

<span id="an_31:18">31:18</span> וכל הטף בנשים אשר לא ידעו משכב זכר החיו
לכם׃

<span id="an_31:19">31:19</span> ואתם חנו מחוץ למחנה שבעת ימים כל הרג
נפש וכל נגע בחלל תתחטאו ביום השלישי וביום השביעי אתם ושביכם׃

<span id="an_31:20">31:20</span> וכל בגד וכל כלי עור וכל מעשה עזים וכל
כלי עץ תתחטאו׃

<span id="an_31:21">31:21</span> ויאמר אלעזר הכהן אל אנשי הצבא הבאים
למלחמה זאת חקת התורה אשר צוה יהוה את משה׃

<span id="an_31:22">31:22</span> אך את הזהב ואת הכסף את הנחשת את הברזל
את הבדיל ואת העפרת׃

<span id="an_31:23">31:23</span> כל דבר אשר יבא באש תעבירו באש וטהר אך
במי נדה יתחטא וכל אשר לא יבא באש תעבירו במים׃

<span id="an_31:24">31:24</span> וכבסתם בגדיכם ביום השביעי וטהרתם ואחר
תבאו אל המחנה׃

<span id="an_31:25">31:25</span> ויאמר יהוה אל משה לאמר׃

<span id="an_31:26">31:26</span> שא את ראש מלקוח השבי באדם ובבהמה אתה
ואלעזר הכהן וראשי אבות העדה׃

<span id="an_31:27">31:27</span> וחצית את המלקוח בין תפשי המלחמה היצאים
לצבא ובין כל העדה׃

<span id="an_31:28">31:28</span> והרמת מכס ליהוה מאת אנשי המלחמה היצאים
לצבא אחד נפש מחמש המאות מן האדם ומן הבקר ומן החמרים ומן הצאן׃

<span id="an_31:29">31:29</span> ממחציתם תקחו ונתתה לאלעזר הכהן תרומת
יהוה׃

<span id="an_31:30">31:30</span> וממחצת בני ישראל תקח אחד אחז מן החמשים
מן האדם מן הבקר מן החמרים ומן הצאן מכל הבהמה ונתתה אתם ללוים שמרי משמרת
משכן יהוה׃

<span id="an_31:31">31:31</span> ויעש משה ואלעזר הכהן כאשר צוה יהוה את
משה׃

<span id="an_31:32">31:32</span> ויהי המלקוח יתר הבז אשר בזזו עם הצבא
צאן שש מאות אלף ושבעים אלף וחמשת אלפים׃

<span id="an_31:33">31:33</span> ובקר שנים ושבעים אלף׃

<span id="an_31:34">31:34</span> וחמרים אחד וששים אלף׃

<span id="an_31:35">31:35</span> ונפש אדם מן הנשים אשר לא ידעו משכב זכר
כל נפש שנים ושלשים אלף׃

<span id="an_31:36">31:36</span> ותהי המחצה חלק היצאים בצבא מספר הצאן
שלש מאות אלף ושלשים אלף ושבעת אלפים וחמש מאות׃

<span id="an_31:37">31:37</span> ויהי המכס ליהוה מן הצאן שש מאות חמש
ושבעים׃

<span id="an_31:38">31:38</span> והבקר ששה ושלשים אלף ומכסם ליהוה שנים
ושבעים׃

<span id="an_31:39">31:39</span> וחמרים שלשים אלף וחמש מאות ומכסם ליהוה
אחד וששים׃

<span id="an_31:40">31:40</span> ונפש אדם ששה עשר אלף ומכסם ליהוה שנים
ושלשים נפש׃

<span id="an_31:41">31:41</span> ויתן משה את מכס תרומת יהוה לאלעזר הכהן
כאשר צוה יהוה את משה׃

<span id="an_31:42">31:42</span> וממחצית בני ישראל אשר חצה משה מן האנשים
הצבאים׃

<span id="an_31:43">31:43</span> ותהי מחצת העדה מן הצאן שלש מאות אלף
ושלשים אלף שבעת אלפים וחמש מאות׃

<span id="an_31:44">31:44</span> ובקר ששה ושלשים אלף׃

<span id="an_31:45">31:45</span> וחמרים שלשים אלף וחמש מאות׃

<span id="an_31:46">31:46</span> ונפש אדם ששה עשר אלף׃

<span id="an_31:47">31:47</span> ויקח משה ממחצת בני ישראל את האחז אחד מן
החמשים מן האדם ומן הבהמה ויתן אתם ללוים שמרי משמרת משכן יהוה כאשר צוה
יהוה את משה׃

<span id="an_31:48">31:48</span> ויקרבו אל משה הפקדים אשר לאלפי הצבא שרי
האלפים ושרי המאות׃

<span id="an_31:49">31:49</span> ויאמרו אל משה עבדיך נשאו את ראש אנשי
המלחמה אשר בידנו ולא נפקד ממנו איש׃

<span id="an_31:50">31:50</span> ונקרב את קרבן יהוה איש אשר מצא כלי זהב
אצעדה וצמיד טבעת עגיל וכומז לכפר על נפשתינו לפני יהוה׃

<span id="an_31:51">31:51</span> ויקח משה ואלעזר הכהן את הזהב מאתם כל
כלי מעשה׃

<span id="an_31:52">31:52</span> ויהי כל זהב התרומה אשר הרימו ליהוה ששה
עשר אלף שבע מאות וחמשים שקל מאת שרי האלפים ומאת שרי המאות׃

<span id="an_31:53">31:53</span> אנשי הצבא בזזו איש לו׃

<span id="an_31:54">31:54</span> ויקח משה ואלעזר הכהן את הזהב מאת שרי
האלפים והמאות ויבאו אתו אל אהל מועד זכרון לבני ישראל לפני יהוה׃

<span id="an_32:1">32:1</span> ומקנה רב היה לבני ראובן ולבני גד עצום מאד
ויראו את ארץ יעזר ואת ארץ גלעד והנה המקום מקום מקנה׃

<span id="an_32:2">32:2</span> ויבאו בני גד ובני ראובן ויאמרו אל משה ואל
אלעזר הכהן ואל נשיאי העדה לאמר׃

<span id="an_32:3">32:3</span> עטרות ודיבן ויעזר ונמרה וחשבון ואלעלה
ושבם ונבו ובען׃

<span id="an_32:4">32:4</span> הארץ אשר הכה יהוה לפני עדת ישראל ארץ מקנה
הוא ולעבדיך מקנה׃

<span id="an_32:5">32:5</span> ויאמרו אם מצאנו חן בעיניך יתן את הארץ
הזאת לעבדיך לאחזה אל תעברנו את הירדן׃

<span id="an_32:6">32:6</span> ויאמר משה לבני גד ולבני ראובן האחיכם יבאו
למלחמה ואתם תשבו פה׃

<span id="an_32:7">32:7</span> ולמה תנואון את לב בני ישראל מעבר אל הארץ
אשר נתן להם יהוה׃

<span id="an_32:8">32:8</span> כה עשו אבתיכם בשלחי אתם מקדש ברנע לראות
את הארץ׃

<span id="an_32:9">32:9</span> ויעלו עד נחל אשכול ויראו את הארץ ויניאו
את לב בני ישראל לבלתי בא אל הארץ אשר נתן להם יהוה׃

<span id="an_32:10">32:10</span> ויחר אף יהוה ביום ההוא וישבע לאמר׃

<span id="an_32:11">32:11</span> אם יראו האנשים העלים ממצרים מבן עשרים
שנה ומעלה את האדמה אשר נשבעתי לאברהם ליצחק וליעקב כי לא מלאו אחרי׃

<span id="an_32:12">32:12</span> בלתי כלב בן יפנה הקנזי ויהושע בן נון כי
מלאו אחרי יהוה׃

<span id="an_32:13">32:13</span> ויחר אף יהוה בישראל וינעם במדבר ארבעים
שנה עד תם כל הדור העשה הרע בעיני יהוה׃

<span id="an_32:14">32:14</span> והנה קמתם תחת אבתיכם תרבות אנשים חטאים
לספות עוד על חרון אף יהוה אל ישראל׃

<span id="an_32:15">32:15</span> כי תשובן מאחריו ויסף עוד להניחו במדבר
ושחתם לכל העם הזה׃

<span id="an_32:16">32:16</span> ויגשו אליו ויאמרו גדרת צאן נבנה למקננו
פה וערים לטפנו׃

<span id="an_32:17">32:17</span> ואנחנו נחלץ חשים לפני בני ישראל עד אשר
אם הביאנם אל מקומם וישב טפנו בערי המבצר מפני ישבי הארץ׃

<span id="an_32:18">32:18</span> לא נשוב אל בתינו עד התנחל בני ישראל איש
נחלתו׃

<span id="an_32:19">32:19</span> כי לא ננחל אתם מעבר לירדן והלאה כי באה
נחלתנו אלינו מעבר הירדן מזרחה׃

<span id="an_32:20">32:20</span> ויאמר אליהם משה אם תעשון את הדבר הזה אם
תחלצו לפני יהוה למלחמה׃

<span id="an_32:21">32:21</span> ועבר לכם כל חלוץ את הירדן לפני יהוה עד
הורישו את איביו מפניו׃

<span id="an_32:22">32:22</span> ונכבשה הארץ לפני יהוה ואחר תשבו והייתם
נקיים מיהוה ומישראל והיתה הארץ הזאת לכם לאחזה לפני יהוה׃

<span id="an_32:23">32:23</span> ואם לא תעשון כן הנה חטאתם ליהוה ודעו
חטאתכם אשר תמצא אתכם׃

<span id="an_32:24">32:24</span> בנו לכם ערים לטפכם וגדרת לצנאכם והיצא
מפיכם תעשו׃

<span id="an_32:25">32:25</span> ויאמר בני גד ובני ראובן אל משה לאמר
עבדיך יעשו כאשר אדני מצוה׃

<span id="an_32:26">32:26</span> טפנו נשינו מקננו וכל בהמתנו יהיו שם
בערי הגלעד׃

<span id="an_32:27">32:27</span> ועבדיך יעברו כל חלוץ צבא לפני יהוה
למלחמה כאשר אדני דבר׃

<span id="an_32:28">32:28</span> ויצו להם משה את אלעזר הכהן ואת יהושע בן
נון ואת ראשי אבות המטות לבני ישראל׃

<span id="an_32:29">32:29</span> ויאמר משה אלהם אם יעברו בני גד ובני
ראובן אתכם את הירדן כל חלוץ למלחמה לפני יהוה ונכבשה הארץ לפניכם ונתתם
להם את ארץ הגלעד לאחזה׃

<span id="an_32:30">32:30</span> ואם לא יעברו חלוצים אתכם ונאחזו בתככם
בארץ כנען׃

<span id="an_32:31">32:31</span> ויענו בני גד ובני ראובן לאמר את אשר דבר
יהוה אל עבדיך כן נעשה׃

<span id="an_32:32">32:32</span> נחנו נעבר חלוצים לפני יהוה ארץ כנען
ואתנו אחזת נחלתנו מעבר לירדן׃

<span id="an_32:33">32:33</span> ויתן להם משה לבני גד ולבני ראובן ולחצי
שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ
לעריה בגבלת ערי הארץ סביב׃

<span id="an_32:34">32:34</span> ויבנו בני גד את דיבן ואת עטרת ואת ערער׃

<span id="an_32:35">32:35</span> ואת עטרת שופן ואת יעזר ויגבהה׃

<span id="an_32:36">32:36</span> ואת בית נמרה ואת בית הרן ערי מבצר וגדרת
צאן׃

<span id="an_32:37">32:37</span> ובני ראובן בנו את חשבון ואת אלעלא ואת
קריתים׃

<span id="an_32:38">32:38</span> ואת נבו ואת בעל מעון מוסבת שם ואת שבמה
ויקראו בשמת את שמות הערים אשר בנו׃

<span id="an_32:39">32:39</span> וילכו בני מכיר בן מנשה גלעדה וילכדה
ויורש את האמרי אשר בה׃

<span id="an_32:40">32:40</span> ויתן משה את הגלעד למכיר בן מנשה וישב
בה׃

<span id="an_32:41">32:41</span> ויאיר בן מנשה הלך וילכד את חותיהם ויקרא
אתהן חות יאיר׃

<span id="an_32:42">32:42</span> ונבח הלך וילכד את קנת ואת בנתיה ויקרא
לה נבח בשמו׃

<span id="an_33:1">33:1</span> אלה מסעי בני ישראל אשר יצאו מארץ מצרים
לצבאתם ביד משה ואהרן׃

<span id="an_33:2">33:2</span> ויכתב משה את מוצאיהם למסעיהם על פי יהוה
ואלה מסעיהם למוצאיהם׃

<span id="an_33:3">33:3</span> ויסעו מרעמסס בחדש הראשון בחמשה עשר יום
לחדש הראשון ממחרת הפסח יצאו בני ישראל ביד רמה לעיני כל מצרים׃

<span id="an_33:4">33:4</span> ומצרים מקברים את אשר הכה יהוה בהם כל בכור
ובאלהיהם עשה יהוה שפטים׃

<span id="an_33:5">33:5</span> ויסעו בני ישראל מרעמסס ויחנו בסכת׃

<span id="an_33:6">33:6</span> ויסעו מסכת ויחנו באתם אשר בקצה המדבר׃

<span id="an_33:7">33:7</span> ויסעו מאתם וישב על פי החירת אשר על פני
בעל צפון ויחנו לפני מגדל׃

<span id="an_33:8">33:8</span> ויסעו מפני החירת ויעברו בתוך הים המדברה
וילכו דרך שלשת ימים במדבר אתם ויחנו במרה׃

<span id="an_33:9">33:9</span> ויסעו ממרה ויבאו אילמה ובאילם שתים עשרה
עינת מים ושבעים תמרים ויחנו שם׃

<span id="an_33:10">33:10</span> ויסעו מאילם ויחנו על ים סוף׃

<span id="an_33:11">33:11</span> ויסעו מים סוף ויחנו במדבר סין׃

<span id="an_33:12">33:12</span> ויסעו ממדבר סין ויחנו בדפקה׃

<span id="an_33:13">33:13</span> ויסעו מדפקה ויחנו באלוש׃

<span id="an_33:14">33:14</span> ויסעו מאלוש ויחנו ברפידם ולא היה שם מים
לעם לשתות׃

<span id="an_33:15">33:15</span> ויסעו מרפידם ויחנו במדבר סיני׃

<span id="an_33:16">33:16</span> ויסעו ממדבר סיני ויחנו בקברת התאוה׃

<span id="an_33:17">33:17</span> ויסעו מקברת התאוה ויחנו בחצרת׃

<span id="an_33:18">33:18</span> ויסעו מחצרת ויחנו ברתמה׃

<span id="an_33:19">33:19</span> ויסעו מרתמה ויחנו ברמן פרץ׃

<span id="an_33:20">33:20</span> ויסעו מרמן פרץ ויחנו בלבנה׃

<span id="an_33:21">33:21</span> ויסעו מלבנה ויחנו ברסה׃

<span id="an_33:22">33:22</span> ויסעו מרסה ויחנו בקהלתה׃

<span id="an_33:23">33:23</span> ויסעו מקהלתה ויחנו בהר שפר׃

<span id="an_33:24">33:24</span> ויסעו מהר שפר ויחנו בחרדה׃

<span id="an_33:25">33:25</span> ויסעו מחרדה ויחנו במקהלת׃

<span id="an_33:26">33:26</span> ויסעו ממקהלת ויחנו בתחת׃

<span id="an_33:27">33:27</span> ויסעו מתחת ויחנו בתרח׃

<span id="an_33:28">33:28</span> ויסעו מתרח ויחנו במתקה׃

<span id="an_33:29">33:29</span> ויסעו ממתקה ויחנו בחשמנה׃

<span id="an_33:30">33:30</span> ויסעו מחשמנה ויחנו במסרות׃

<span id="an_33:31">33:31</span> ויסעו ממסרות ויחנו בבני יעקן׃

<span id="an_33:32">33:32</span> ויסעו מבני יעקן ויחנו בחר הגדגד׃

<span id="an_33:33">33:33</span> ויסעו מחר הגדגד ויחנו ביטבתה׃

<span id="an_33:34">33:34</span> ויסעו מיטבתה ויחנו בעברנה׃

<span id="an_33:35">33:35</span> ויסעו מעברנה ויחנו בעציון גבר׃

<span id="an_33:36">33:36</span> ויסעו מעציון גבר ויחנו במדבר צן הוא
קדש׃

<span id="an_33:37">33:37</span> ויסעו מקדש ויחנו בהר ההר בקצה ארץ אדום׃

<span id="an_33:38">33:38</span> ויעל אהרן הכהן אל הר ההר על פי יהוה
וימת שם בשנת הארבעים לצאת בני ישראל מארץ מצרים בחדש החמישי באחד לחדש׃

<span id="an_33:39">33:39</span> ואהרן בן שלש ועשרים ומאת שנה במתו בהר
ההר׃

<span id="an_33:40">33:40</span> וישמע הכנעני מלך ערד והוא ישב בנגב בארץ
כנען בבא בני ישראל׃

<span id="an_33:41">33:41</span> ויסעו מהר ההר ויחנו בצלמנה׃

<span id="an_33:42">33:42</span> ויסעו מצלמנה ויחנו בפונן׃

<span id="an_33:43">33:43</span> ויסעו מפונן ויחנו באבת׃

<span id="an_33:44">33:44</span> ויסעו מאבת ויחנו בעיי העברים בגבול
מואב׃

<span id="an_33:45">33:45</span> ויסעו מעיים ויחנו בדיבן גד׃

<span id="an_33:46">33:46</span> ויסעו מדיבן גד ויחנו בעלמן דבלתימה׃

<span id="an_33:47">33:47</span> ויסעו מעלמן דבלתימה ויחנו בהרי העברים
לפני נבו׃

<span id="an_33:48">33:48</span> ויסעו מהרי העברים ויחנו בערבת מואב על
ירדן ירחו׃

<span id="an_33:49">33:49</span> ויחנו על הירדן מבית הישמת עד אבל השטים
בערבת מואב׃

<span id="an_33:50">33:50</span> וידבר יהוה אל משה בערבת מואב על ירדן
ירחו לאמר׃

<span id="an_33:51">33:51</span> דבר אל בני ישראל ואמרת אלהם כי אתם
עברים את הירדן אל ארץ כנען׃

<span id="an_33:52">33:52</span> והורשתם את כל ישבי הארץ מפניכם ואבדתם
את כל משכיתם ואת כל צלמי מסכתם תאבדו ואת כל במתם תשמידו׃

<span id="an_33:53">33:53</span> והורשתם את הארץ וישבתם בה כי לכם נתתי
את הארץ לרשת אתה׃

<span id="an_33:54">33:54</span> והתנחלתם את הארץ בגורל למשפחתיכם לרב
תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות
אבתיכם תתנחלו׃

<span id="an_33:55">33:55</span> ואם לא תורישו את ישבי הארץ מפניכם והיה
אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם
ישבים בה׃

<span id="an_33:56">33:56</span> והיה כאשר דמיתי לעשות להם אעשה לכם׃

<span id="an_34:1">34:1</span> וידבר יהוה אל משה לאמר׃

<span id="an_34:2">34:2</span> צו את בני ישראל ואמרת אלהם כי אתם באים אל
הארץ כנען זאת הארץ אשר תפל לכם בנחלה ארץ כנען לגבלתיה׃

<span id="an_34:3">34:3</span> והיה לכם פאת נגב ממדבר צן על ידי אדום
והיה לכם גבול נגב מקצה ים המלח קדמה׃

<span id="an_34:4">34:4</span> ונסב לכם הגבול מנגב למעלה עקרבים ועבר צנה
והיה תוצאתיו מנגב לקדש ברנע ויצא חצר אדר ועבר עצמנה׃

<span id="an_34:5">34:5</span> ונסב הגבול מעצמון נחלה מצרים והיו תוצאתיו
הימה׃

<span id="an_34:6">34:6</span> וגבול ים והיה לכם הים הגדול וגבול זה יהיה
לכם גבול ים׃

<span id="an_34:7">34:7</span> וזה יהיה לכם גבול צפון מן הים הגדל תתאו
לכם הר ההר׃

<span id="an_34:8">34:8</span> מהר ההר תתאו לבא חמת והיו תוצאת הגבל
צדדה׃

<span id="an_34:9">34:9</span> ויצא הגבל זפרנה והיו תוצאתיו חצר עינן זה
יהיה לכם גבול צפון׃

<span id="an_34:10">34:10</span> והתאויתם לכם לגבול קדמה מחצר עינן שפמה׃

<span id="an_34:11">34:11</span> וירד הגבל משפם הרבלה מקדם לעין וירד
הגבול ומחה על כתף ים כנרת קדמה׃

<span id="an_34:12">34:12</span> וירד הגבול הירדנה והיו תוצאתיו ים המלח
זאת תהיה לכם הארץ לגבלתיה סביב׃

<span id="an_34:13">34:13</span> ויצו משה את בני ישראל לאמר זאת הארץ אשר
תתנחלו אתה בגורל אשר צוה יהוה לתת לתשעת המטות וחצי המטה׃

<span id="an_34:14">34:14</span> כי לקחו מטה בני הראובני לבית אבתם ומטה
בני הגדי לבית אבתם וחצי מטה מנשה לקחו נחלתם׃

<span id="an_34:15">34:15</span> שני המטות וחצי המטה לקחו נחלתם מעבר
לירדן ירחו קדמה מזרחה׃

<span id="an_34:16">34:16</span> וידבר יהוה אל משה לאמר׃

<span id="an_34:17">34:17</span> אלה שמות האנשים אשר ינחלו לכם את הארץ
אלעזר הכהן ויהושע בן נון׃

<span id="an_34:18">34:18</span> ונשיא אחד נשיא אחד ממטה תקחו לנחל את
הארץ׃

<span id="an_34:19">34:19</span> ואלה שמות האנשים למטה יהודה כלב בן
יפנה׃

<span id="an_34:20">34:20</span> ולמטה בני שמעון שמואל בן עמיהוד׃

<span id="an_34:21">34:21</span> למטה בנימן אלידד בן כסלון׃

<span id="an_34:22">34:22</span> ולמטה בני דן נשיא בקי בן יגלי׃

<span id="an_34:23">34:23</span> לבני יוסף למטה בני מנשה נשיא חניאל בן
אפד׃

<span id="an_34:24">34:24</span> ולמטה בני אפרים נשיא קמואל בן שפטן׃

<span id="an_34:25">34:25</span> ולמטה בני זבולן נשיא אליצפן בן פרנך׃

<span id="an_34:26">34:26</span> ולמטה בני יששכר נשיא פלטיאל בן עזן׃

<span id="an_34:27">34:27</span> ולמטה בני אשר נשיא אחיהוד בן שלמי׃

<span id="an_34:28">34:28</span> ולמטה בני נפתלי נשיא פדהאל בן עמיהוד׃

<span id="an_34:29">34:29</span> אלה אשר צוה יהוה לנחל את בני ישראל בארץ
כנען׃

<span id="an_35:1">35:1</span> וידבר יהוה אל משה בערבת מואב על ירדן ירחו
לאמר׃

<span id="an_35:2">35:2</span> צו את בני ישראל ונתנו ללוים מנחלת אחזתם
ערים לשבת ומגרש לערים סביבתיהם תתנו ללוים׃

<span id="an_35:3">35:3</span> והיו הערים להם לשבת ומגרשיהם יהיו לבהמתם
ולרכשם ולכל חיתם׃

<span id="an_35:4">35:4</span> ומגרשי הערים אשר תתנו ללוים מקיר העיר
וחוצה אלף אמה סביב׃

<span id="an_35:5">35:5</span> ומדתם מחוץ לעיר את פאת קדמה אלפים באמה
ואת פאת נגב אלפים באמה ואת פאת ים אלפים באמה ואת פאת צפון אלפים באמה
והעיר בתוך זה יהיה להם מגרשי הערים׃

<span id="an_35:6">35:6</span> ואת הערים אשר תתנו ללוים את שש ערי המקלט
אשר תתנו לנס שמה הרצח ועליהם תתנו ארבעים ושתים עיר׃

<span id="an_35:7">35:7</span> כל הערים אשר תתנו ללוים ארבעים ושמנה עיר
אתהן ואת מגרשיהן׃

<span id="an_35:8">35:8</span> והערים אשר תתנו מאחזת בני ישראל מאת הרב
תרבו ומאת המעט תמעיטו איש כפי נחלתו אשר ינחלו יתן מעריו ללוים׃

<span id="an_35:9">35:9</span> וידבר יהוה אל משה לאמר׃

<span id="an_35:10">35:10</span> דבר אל בני ישראל ואמרת אלהם כי אתם
עברים את הירדן ארצה כנען׃

<span id="an_35:11">35:11</span> והקריתם לכם ערים ערי מקלט תהיינה לכם
ונס שמה רצח מכה נפש בשגגה׃

<span id="an_35:12">35:12</span> והיו לכם הערים למקלט מגאל ולא ימות הרצח
עד עמדו לפני העדה למשפט׃

<span id="an_35:13">35:13</span> והערים אשר תתנו שש ערי מקלט תהיינה לכם׃

<span id="an_35:14">35:14</span> את שלש הערים תתנו מעבר לירדן ואת שלש
הערים תתנו בארץ כנען ערי מקלט תהיינה׃

<span id="an_35:15">35:15</span> לבני ישראל ולגר ולתושב בתוכם תהיינה שש
הערים האלה למקלט לנוס שמה כל מכה נפש בשגגה׃

<span id="an_35:16">35:16</span> ואם בכלי ברזל הכהו וימת רצח הוא מות
יומת הרצח׃

<span id="an_35:17">35:17</span> ואם באבן יד אשר ימות בה הכהו וימת רצח
הוא מות יומת הרצח׃

<span id="an_35:18">35:18</span> או בכלי עץ יד אשר ימות בו הכהו וימת רצח
הוא מות יומת הרצח׃

<span id="an_35:19">35:19</span> גאל הדם הוא ימית את הרצח בפגעו בו הוא
ימיתנו׃

<span id="an_35:20">35:20</span> ואם בשנאה יהדפנו או השליך עליו בצדיה
וימת׃

<span id="an_35:21">35:21</span> או באיבה הכהו בידו וימת מות יומת המכה
רצח הוא גאל הדם ימית את הרצח בפגעו בו׃

<span id="an_35:22">35:22</span> ואם בפתע בלא איבה הדפו או השליך עליו כל
כלי בלא צדיה׃

<span id="an_35:23">35:23</span> או בכל אבן אשר ימות בה בלא ראות ויפל
עליו וימת והוא לא אויב לו ולא מבקש רעתו׃

<span id="an_35:24">35:24</span> ושפטו העדה בין המכה ובין גאל הדם על
המשפטים האלה׃

<span id="an_35:25">35:25</span> והצילו העדה את הרצח מיד גאל הדם והשיבו
אתו העדה אל עיר מקלטו אשר נס שמה וישב בה עד מות הכהן הגדל אשר משח אתו
בשמן הקדש׃

<span id="an_35:26">35:26</span> ואם יצא יצא הרצח את גבול עיר מקלטו אשר
ינוס שמה׃

<span id="an_35:27">35:27</span> ומצא אתו גאל הדם מחוץ לגבול עיר מקלטו
ורצח גאל הדם את הרצח אין לו דם׃

<span id="an_35:28">35:28</span> כי בעיר מקלטו ישב עד מות הכהן הגדל
ואחרי מות הכהן הגדל ישוב הרצח אל ארץ אחזתו׃

<span id="an_35:29">35:29</span> והיו אלה לכם לחקת משפט לדרתיכם בכל
מושבתיכם׃

<span id="an_35:30">35:30</span> כל מכה נפש לפי עדים ירצח את הרצח ועד
אחד לא יענה בנפש למות׃

<span id="an_35:31">35:31</span> ולא תקחו כפר לנפש רצח אשר הוא רשע למות
כי מות יומת׃

<span id="an_35:32">35:32</span> ולא תקחו כפר לנוס אל עיר מקלטו לשוב
לשבת בארץ עד מות הכהן׃

<span id="an_35:33">35:33</span> ולא תחניפו את הארץ אשר אתם בה כי הדם
הוא יחניף את הארץ ולארץ לא יכפר לדם אשר שפך בה כי אם בדם שפכו׃

<span id="an_35:34">35:34</span> ולא תטמא את הארץ אשר אתם ישבים בה אשר
אני שכן בתוכה כי אני יהוה שכן בתוך בני ישראל׃

<span id="an_36:1">36:1</span> ויקרבו ראשי האבות למשפחת בני גלעד בן מכיר
בן מנשה ממשפחת בני יוסף וידברו לפני משה ולפני הנשאים ראשי אבות לבני
ישראל׃

<span id="an_36:2">36:2</span> ויאמרו את אדני צוה יהוה לתת את הארץ בנחלה
בגורל לבני ישראל ואדני צוה ביהוה לתת את נחלת צלפחד אחינו לבנתיו׃

<span id="an_36:3">36:3</span> והיו לאחד מבני שבטי בני ישראל לנשים
ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו
יגרע׃

<span id="an_36:4">36:4</span> ואם יהיה היבל לבני ישראל ונוספה נחלתן על
נחלת המטה אשר תהיינה להם ומנחלת מטה אבתינו יגרע נחלתן׃

<span id="an_36:5">36:5</span> ויצו משה את בני ישראל על פי יהוה לאמר כן
מטה בני יוסף דברים׃

<span id="an_36:6">36:6</span> זה הדבר אשר צוה יהוה לבנות צלפחד לאמר
לטוב בעיניהם תהיינה לנשים אך למשפחת מטה אביהם תהיינה לנשים׃

<span id="an_36:7">36:7</span> ולא תסב נחלה לבני ישראל ממטה אל מטה כי
איש בנחלת מטה אבתיו ידבקו בני ישראל׃

<span id="an_36:8">36:8</span> וכל בת ירשת נחלה ממטות בני ישראל לאחד
ממשפחת מטה אביה תהיה לאשה למען יירשו בני ישראל איש נחלת אבתיו׃

<span id="an_36:9">36:9</span> ולא תסב נחלה ממטה למטה אחר כי איש בנחלתו
ידבקו מטות בני ישראל׃

<span id="an_36:10">36:10</span> כאשר צוה יהוה את משה כן עשו בנות צלפחד׃

<span id="an_36:11">36:11</span> ותהיינה מחלה תרצה וחגלה ומלכה ונעה בנות
צלפחד לבני דדיהן לנשים׃

<span id="an_36:12">36:12</span> ממשפחת בני מנשה בן יוסף היו לנשים ותהי
נחלתן על מטה משפחת אביהן׃

<span id="an_36:13">36:13</span> אלה המצות והמשפטים אשר צוה יהוה ביד משה
אל בני ישראל בערבת מואב על ירדן ירחו׃

------------------------------------------------------------------------

[Next: Deuteronomy](deu)
