[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](est)  [Next](psa.md) 

------------------------------------------------------------------------

### Modern Hebrew Bible: Job

<span id="an_1:1">1:1</span> איש היה בארץ עוץ איוב שמו והיה האיש ההוא תם
וישר וירא אלהים וסר מרע׃

<span id="an_1:2">1:2</span> ויולדו לו שבעה בנים ושלוש בנות׃

<span id="an_1:3">1:3</span> ויהי מקנהו שבעת אלפי צאן ושלשת אלפי גמלים
וחמש מאות צמד בקר וחמש מאות אתונות ועבדה רבה מאד ויהי האיש ההוא גדול מכל
בני קדם׃

<span id="an_1:4">1:4</span> והלכו בניו ועשו משתה בית איש יומו ושלחו
וקראו לשלשת אחיתיהם לאכל ולשתות עמהם׃

<span id="an_1:5">1:5</span> ויהי כי הקיפו ימי המשתה וישלח איוב ויקדשם
והשכים בבקר והעלה עלות מספר כלם כי אמר איוב אולי חטאו בני וברכו אלהים
בלבבם ככה יעשה איוב כל הימים׃

<span id="an_1:6">1:6</span> ויהי היום ויבאו בני האלהים להתיצב על יהוה
ויבוא גם השטן בתוכם׃

<span id="an_1:7">1:7</span> ויאמר יהוה אל השטן מאין תבא ויען השטן את
יהוה ויאמר משוט בארץ ומהתהלך בה׃

<span id="an_1:8">1:8</span> ויאמר יהוה אל השטן השמת לבך על עבדי איוב כי
אין כמהו בארץ איש תם וישר ירא אלהים וסר מרע׃

<span id="an_1:9">1:9</span> ויען השטן את יהוה ויאמר החנם ירא איוב
אלהים׃

<span id="an_1:10">1:10</span> הלא את שכת בעדו ובעד ביתו ובעד כל אשר לו
מסביב מעשה ידיו ברכת ומקנהו פרץ בארץ׃

<span id="an_1:11">1:11</span> ואולם שלח נא ידך וגע בכל אשר לו אם לא על
פניך יברכך׃

<span id="an_1:12">1:12</span> ויאמר יהוה אל השטן הנה כל אשר לו בידך רק
אליו אל תשלח ידך ויצא השטן מעם פני יהוה׃

<span id="an_1:13">1:13</span> ויהי היום ובניו ובנתיו אכלים ושתים יין
בבית אחיהם הבכור׃

<span id="an_1:14">1:14</span> ומלאך בא אל איוב ויאמר הבקר היו חרשות
והאתנות רעות על ידיהם׃

<span id="an_1:15">1:15</span> ותפל שבא ותקחם ואת הנערים הכו לפי חרב
ואמלטה רק אני לבדי להגיד לך׃

<span id="an_1:16">1:16</span> עוד זה מדבר וזה בא ויאמר אש אלהים נפלה מן
השמים ותבער בצאן ובנערים ותאכלם ואמלטה רק אני לבדי להגיד לך׃

<span id="an_1:17">1:17</span> עוד זה מדבר וזה בא ויאמר כשדים שמו שלשה
ראשים ויפשטו על הגמלים ויקחום ואת הנערים הכו לפי חרב ואמלטה רק אני לבדי
להגיד לך׃

<span id="an_1:18">1:18</span> עד זה מדבר וזה בא ויאמר בניך ובנותיך
אכלים ושתים יין בבית אחיהם הבכור׃

<span id="an_1:19">1:19</span> והנה רוח גדולה באה מעבר המדבר ויגע בארבע
פנות הבית ויפל על הנערים וימותו ואמלטה רק אני לבדי להגיד לך׃

<span id="an_1:20">1:20</span> ויקם איוב ויקרע את מעלו ויגז את ראשו ויפל
ארצה וישתחו׃

<span id="an_1:21">1:21</span> ויאמר ערם יצתי מבטן אמי וערם אשוב שמה
יהוה נתן ויהוה לקח יהי שם יהוה מברך׃

<span id="an_1:22">1:22</span> בכל זאת לא חטא איוב ולא נתן תפלה לאלהים׃

<span id="an_2:1">2:1</span> ויהי היום ויבאו בני האלהים להתיצב על יהוה
ויבוא גם השטן בתכם להתיצב על יהוה׃

<span id="an_2:2">2:2</span> ויאמר יהוה אל השטן אי מזה תבא ויען השטן את
יהוה ויאמר משט בארץ ומהתהלך בה׃

<span id="an_2:3">2:3</span> ויאמר יהוה אל השטן השמת לבך אל עבדי איוב כי
אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו
לבלעו חנם׃

<span id="an_2:4">2:4</span> ויען השטן את יהוה ויאמר עור בעד עור וכל אשר
לאיש יתן בעד נפשו׃

<span id="an_2:5">2:5</span> אולם שלח נא ידך וגע אל עצמו ואל בשרו אם לא
אל פניך יברכך׃

<span id="an_2:6">2:6</span> ויאמר יהוה אל השטן הנו בידך אך את נפשו שמר׃

<span id="an_2:7">2:7</span> ויצא השטן מאת פני יהוה ויך את איוב בשחין רע
מכף רגלו עד קדקדו׃

<span id="an_2:8">2:8</span> ויקח לו חרש להתגרד בו והוא ישב בתוך האפר׃

<span id="an_2:9">2:9</span> ותאמר לו אשתו עדך מחזיק בתמתך ברך אלהים
ומת׃

<span id="an_2:10">2:10</span> ויאמר אליה כדבר אחת הנבלות תדברי גם את
הטוב נקבל מאת האלהים ואת הרע לא נקבל בכל זאת לא חטא איוב בשפתיו׃

<span id="an_2:11">2:11</span> וישמעו שלשת רעי איוב את כל הרעה הזאת הבאה
עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו
לבוא לנוד לו ולנחמו׃

<span id="an_2:12">2:12</span> וישאו את עיניהם מרחוק ולא הכירהו וישאו
קולם ויבכו ויקרעו איש מעלו ויזרקו עפר על ראשיהם השמימה׃

<span id="an_2:13">2:13</span> וישבו אתו לארץ שבעת ימים ושבעת לילות ואין
דבר אליו דבר כי ראו כי גדל הכאב מאד׃

<span id="an_3:1">3:1</span> אחרי כן פתח איוב את פיהו ויקלל את יומו׃

<span id="an_3:2">3:2</span> ויען איוב ויאמר׃

<span id="an_3:3">3:3</span> יאבד יום אולד בו והלילה אמר הרה גבר׃

<span id="an_3:4">3:4</span> היום ההוא יהי חשך אל ידרשהו אלוה ממעל ואל
תופע עליו נהרה׃

<span id="an_3:5">3:5</span> יגאלהו חשך וצלמות תשכן עליו עננה יבעתהו
כמרירי יום׃

<span id="an_3:6">3:6</span> הלילה ההוא יקחהו אפל אל יחד בימי שנה במספר
ירחים אל יבא׃

<span id="an_3:7">3:7</span> הנה הלילה ההוא יהי גלמוד אל תבא רננה בו׃

<span id="an_3:8">3:8</span> יקבהו אררי יום העתידים ערר לויתן׃

<span id="an_3:9">3:9</span> יחשכו כוכבי נשפו יקו לאור ואין ואל יראה
בעפעפי שחר׃

<span id="an_3:10">3:10</span> כי לא סגר דלתי בטני ויסתר עמל מעיני׃

<span id="an_3:11">3:11</span> למה לא מרחם אמות מבטן יצאתי ואגוע׃

<span id="an_3:12">3:12</span> מדוע קדמוני ברכים ומה שדים כי אינק׃

<span id="an_3:13">3:13</span> כי עתה שכבתי ואשקוט ישנתי אז ינוח לי׃

<span id="an_3:14">3:14</span> עם מלכים ויעצי ארץ הבנים חרבות למו׃

<span id="an_3:15">3:15</span> או עם שרים זהב להם הממלאים בתיהם כסף׃

<span id="an_3:16">3:16</span> או כנפל טמון לא אהיה כעללים לא ראו אור׃

<span id="an_3:17">3:17</span> שם רשעים חדלו רגז ושם ינוחו יגיעי כח׃

<span id="an_3:18">3:18</span> יחד אסירים שאננו לא שמעו קול נגש׃

<span id="an_3:19">3:19</span> קטן וגדול שם הוא ועבד חפשי מאדניו׃

<span id="an_3:20">3:20</span> למה יתן לעמל אור וחיים למרי נפש׃

<span id="an_3:21">3:21</span> המחכים למות ואיננו ויחפרהו ממטמונים׃

<span id="an_3:22">3:22</span> השמחים אלי גיל ישישו כי ימצאו קבר׃

<span id="an_3:23">3:23</span> לגבר אשר דרכו נסתרה ויסך אלוה בעדו׃

<span id="an_3:24">3:24</span> כי לפני לחמי אנחתי תבא ויתכו כמים שאגתי׃

<span id="an_3:25">3:25</span> כי פחד פחדתי ויאתיני ואשר יגרתי יבא לי׃

<span id="an_3:26">3:26</span> לא שלותי ולא שקטתי ולא נחתי ויבא רגז׃

<span id="an_4:1">4:1</span> ויען אליפז התימני ויאמר׃

<span id="an_4:2">4:2</span> הנסה דבר אליך תלאה ועצר במלין מי יוכל׃

<span id="an_4:3">4:3</span> הנה יסרת רבים וידים רפות תחזק׃

<span id="an_4:4">4:4</span> כושל יקימון מליך וברכים כרעות תאמץ׃

<span id="an_4:5">4:5</span> כי עתה תבוא אליך ותלא תגע עדיך ותבהל׃

<span id="an_4:6">4:6</span> הלא יראתך כסלתך תקותך ותם דרכיך׃

<span id="an_4:7">4:7</span> זכר נא מי הוא נקי אבד ואיפה ישרים נכחדו׃

<span id="an_4:8">4:8</span> כאשר ראיתי חרשי און וזרעי עמל יקצרהו׃

<span id="an_4:9">4:9</span> מנשמת אלוה יאבדו ומרוח אפו יכלו׃

<span id="an_4:10">4:10</span> שאגת אריה וקול שחל ושני כפירים נתעו׃

<span id="an_4:11">4:11</span> ליש אבד מבלי טרף ובני לביא יתפרדו׃

<span id="an_4:12">4:12</span> ואלי דבר יגנב ותקח אזני שמץ מנהו׃

<span id="an_4:13">4:13</span> בשעפים מחזינות לילה בנפל תרדמה על אנשים׃

<span id="an_4:14">4:14</span> פחד קראני ורעדה ורב עצמותי הפחיד׃

<span id="an_4:15">4:15</span> ורוח על פני יחלף תסמר שערת בשרי׃

<span id="an_4:16">4:16</span> יעמד ולא אכיר מראהו תמונה לנגד עיני דממה
וקול אשמע׃

<span id="an_4:17">4:17</span> האנוש מאלוה יצדק אם מעשהו יטהר גבר׃

<span id="an_4:18">4:18</span> הן בעבדיו לא יאמין ובמלאכיו ישים תהלה׃

<span id="an_4:19">4:19</span> אף שכני בתי חמר אשר בעפר יסודם ידכאום
לפני עש׃

<span id="an_4:20">4:20</span> מבקר לערב יכתו מבלי משים לנצח יאבדו׃

<span id="an_4:21">4:21</span> הלא נסע יתרם בם ימותו ולא בחכמה׃

<span id="an_5:1">5:1</span> קרא נא היש עונך ואל מי מקדשים תפנה׃

<span id="an_5:2">5:2</span> כי לאויל יהרג כעש ופתה תמית קנאה׃

<span id="an_5:3">5:3</span> אני ראיתי אויל משריש ואקוב נוהו פתאם׃

<span id="an_5:4">5:4</span> ירחקו בניו מישע וידכאו בשער ואין מציל׃

<span id="an_5:5">5:5</span> אשר קצירו רעב יאכל ואל מצנים יקחהו ושאף
צמים חילם׃

<span id="an_5:6">5:6</span> כי לא יצא מעפר און ומאדמה לא יצמח עמל׃

<span id="an_5:7">5:7</span> כי אדם לעמל יולד ובני רשף יגביהו עוף׃

<span id="an_5:8">5:8</span> אולם אני אדרש אל אל ואל אלהים אשים דברתי׃

<span id="an_5:9">5:9</span> עשה גדלות ואין חקר נפלאות עד אין מספר׃

<span id="an_5:10">5:10</span> הנתן מטר על פני ארץ ושלח מים על פני
חוצות׃

<span id="an_5:11">5:11</span> לשום שפלים למרום וקדרים שגבו ישע׃

<span id="an_5:12">5:12</span> מפר מחשבות ערומים ולא תעשינה ידיהם תושיה׃

<span id="an_5:13">5:13</span> לכד חכמים בערמם ועצת נפתלים נמהרה׃

<span id="an_5:14">5:14</span> יומם יפגשו חשך וכלילה ימששו בצהרים׃

<span id="an_5:15">5:15</span> וישע מחרב מפיהם ומיד חזק אביון׃

<span id="an_5:16">5:16</span> ותהי לדל תקוה ועלתה קפצה פיה׃

<span id="an_5:17">5:17</span> הנה אשרי אנוש יוכחנו אלוה ומוסר שדי אל
תמאס׃

<span id="an_5:18">5:18</span> כי הוא יכאיב ויחבש ימחץ וידו תרפינה׃

<span id="an_5:19">5:19</span> בשש צרות יצילך ובשבע לא יגע בך רע׃

<span id="an_5:20">5:20</span> ברעב פדך ממות ובמלחמה מידי חרב׃

<span id="an_5:21">5:21</span> בשוט לשון תחבא ולא תירא משד כי יבוא׃

<span id="an_5:22">5:22</span> לשד ולכפן תשחק ומחית הארץ אל תירא׃

<span id="an_5:23">5:23</span> כי עם אבני השדה בריתך וחית השדה השלמה לך׃

<span id="an_5:24">5:24</span> וידעת כי שלום אהלך ופקדת נוך ולא תחטא׃

<span id="an_5:25">5:25</span> וידעת כי רב זרעך וצאצאיך כעשב הארץ׃

<span id="an_5:26">5:26</span> תבוא בכלח אלי קבר כעלות גדיש בעתו׃

<span id="an_5:27">5:27</span> הנה זאת חקרנוה כן היא שמענה ואתה דע לך׃

<span id="an_6:1">6:1</span> ויען איוב ויאמר׃

<span id="an_6:2">6:2</span> לו שקול ישקל כעשי והיתי במאזנים ישאו יחד׃

<span id="an_6:3">6:3</span> כי עתה מחול ימים יכבד על כן דברי לעו׃

<span id="an_6:4">6:4</span> כי חצי שדי עמדי אשר חמתם שתה רוחי בעותי
אלוה יערכוני׃

<span id="an_6:5">6:5</span> הינהק פרא עלי דשא אם יגעה שור על בלילו׃

<span id="an_6:6">6:6</span> היאכל תפל מבלי מלח אם יש טעם בריר חלמות׃

<span id="an_6:7">6:7</span> מאנה לנגוע נפשי המה כדוי לחמי׃

<span id="an_6:8">6:8</span> מי יתן תבוא שאלתי ותקותי יתן אלוה׃

<span id="an_6:9">6:9</span> ויאל אלוה וידכאני יתר ידו ויבצעני׃

<span id="an_6:10">6:10</span> ותהי עוד נחמתי ואסלדה בחילה לא יחמול כי
לא כחדתי אמרי קדוש׃

<span id="an_6:11">6:11</span> מה כחי כי איחל ומה קצי כי אאריך נפשי׃

<span id="an_6:12">6:12</span> אם כח אבנים כחי אם בשרי נחוש׃

<span id="an_6:13">6:13</span> האם אין עזרתי בי ותשיה נדחה ממני׃

<span id="an_6:14">6:14</span> למס מרעהו חסד ויראת שדי יעזוב׃

<span id="an_6:15">6:15</span> אחי בגדו כמו נחל כאפיק נחלים יעברו׃

<span id="an_6:16">6:16</span> הקדרים מני קרח עלימו יתעלם שלג׃

<span id="an_6:17">6:17</span> בעת יזרבו נצמתו בחמו נדעכו ממקומם׃

<span id="an_6:18">6:18</span> ילפתו ארחות דרכם יעלו בתהו ויאבדו׃

<span id="an_6:19">6:19</span> הביטו ארחות תמא הליכת שבא קוו למו׃

<span id="an_6:20">6:20</span> בשו כי בטח באו עדיה ויחפרו׃

<span id="an_6:21">6:21</span> כי עתה הייתם לא תראו חתת ותיראו׃

<span id="an_6:22">6:22</span> הכי אמרתי הבו לי ומכחכם שחדו בעדי׃

<span id="an_6:23">6:23</span> ומלטוני מיד צר ומיד עריצים תפדוני׃

<span id="an_6:24">6:24</span> הורוני ואני אחריש ומה שגיתי הבינו לי׃

<span id="an_6:25">6:25</span> מה נמרצו אמרי ישר ומה יוכיח הוכח מכם׃

<span id="an_6:26">6:26</span> הלהוכח מלים תחשבו ולרוח אמרי נאש׃

<span id="an_6:27">6:27</span> אף על יתום תפילו ותכרו על ריעכם׃

<span id="an_6:28">6:28</span> ועתה הואילו פנו בי ועל פניכם אם אכזב׃

<span id="an_6:29">6:29</span> שבו נא אל תהי עולה ושבי עוד צדקי בה׃

<span id="an_6:30">6:30</span> היש בלשוני עולה אם חכי לא יבין הוות׃

<span id="an_7:1">7:1</span> הלא צבא לאנוש על ארץ וכימי שכיר ימיו׃

<span id="an_7:2">7:2</span> כעבד ישאף צל וכשכיר יקוה פעלו׃

<span id="an_7:3">7:3</span> כן הנחלתי לי ירחי שוא ולילות עמל מנו לי׃

<span id="an_7:4">7:4</span> אם שכבתי ואמרתי מתי אקום ומדד ערב ושבעתי
נדדים עדי נשף׃

<span id="an_7:5">7:5</span> לבש בשרי רמה וגיש עפר עורי רגע וימאס׃

<span id="an_7:6">7:6</span> ימי קלו מני ארג ויכלו באפס תקוה׃

<span id="an_7:7">7:7</span> זכר כי רוח חיי לא תשוב עיני לראות טוב׃

<span id="an_7:8">7:8</span> לא תשורני עין ראי עיניך בי ואינני׃

<span id="an_7:9">7:9</span> כלה ענן וילך כן יורד שאול לא יעלה׃

<span id="an_7:10">7:10</span> לא ישוב עוד לביתו ולא יכירנו עוד מקמו׃

<span id="an_7:11">7:11</span> גם אני לא אחשך פי אדברה בצר רוחי אשיחה
במר נפשי׃

<span id="an_7:12">7:12</span> הים אני אם תנין כי תשים עלי משמר׃

<span id="an_7:13">7:13</span> כי אמרתי תנחמני ערשי ישא בשיחי משכבי׃

<span id="an_7:14">7:14</span> וחתתני בחלמות ומחזינות תבעתני׃

<span id="an_7:15">7:15</span> ותבחר מחנק נפשי מות מעצמותי׃

<span id="an_7:16">7:16</span> מאסתי לא לעלם אחיה חדל ממני כי הבל ימי׃

<span id="an_7:17">7:17</span> מה אנוש כי תגדלנו וכי תשית אליו לבך׃

<span id="an_7:18">7:18</span> ותפקדנו לבקרים לרגעים תבחננו׃

<span id="an_7:19">7:19</span> כמה לא תשעה ממני לא תרפני עד בלעי רקי׃

<span id="an_7:20">7:20</span> חטאתי מה אפעל לך נצר האדם למה שמתני למפגע
לך ואהיה עלי למשא׃

<span id="an_7:21">7:21</span> ומה לא תשא פשעי ותעביר את עוני כי עתה
לעפר אשכב ושחרתני ואינני׃

<span id="an_8:1">8:1</span> ויען בלדד השוחי ויאמר׃

<span id="an_8:2">8:2</span> עד אן תמלל אלה ורוח כביר אמרי פיך׃

<span id="an_8:3">8:3</span> האל יעות משפט ואם שדי יעות צדק׃

<span id="an_8:4">8:4</span> אם בניך חטאו לו וישלחם ביד פשעם׃

<span id="an_8:5">8:5</span> אם אתה תשחר אל אל ואל שדי תתחנן׃

<span id="an_8:6">8:6</span> אם זך וישר אתה כי עתה יעיר עליך ושלם נות
צדקך׃

<span id="an_8:7">8:7</span> והיה ראשיתך מצער ואחריתך ישגה מאד׃

<span id="an_8:8">8:8</span> כי שאל נא לדר רישון וכונן לחקר אבותם׃

<span id="an_8:9">8:9</span> כי תמול אנחנו ולא נדע כי צל ימינו עלי ארץ׃

<span id="an_8:10">8:10</span> הלא הם יורוך יאמרו לך ומלבם יוצאו מלים׃

<span id="an_8:11">8:11</span> היגאה גמא בלא בצה ישגה אחו בלי מים׃

<span id="an_8:12">8:12</span> עדנו באבו לא יקטף ולפני כל חציר ייבש׃

<span id="an_8:13">8:13</span> כן ארחות כל שכחי אל ותקות חנף תאבד׃

<span id="an_8:14">8:14</span> אשר יקוט כסלו ובית עכביש מבטחו׃

<span id="an_8:15">8:15</span> ישען על ביתו ולא יעמד יחזיק בו ולא יקום׃

<span id="an_8:16">8:16</span> רטב הוא לפני שמש ועל גנתו ינקתו תצא׃

<span id="an_8:17">8:17</span> על גל שרשיו יסבכו בית אבנים יחזה׃

<span id="an_8:18">8:18</span> אם יבלענו ממקומו וכחש בו לא ראיתיך׃

<span id="an_8:19">8:19</span> הן הוא משוש דרכו ומעפר אחר יצמחו׃

<span id="an_8:20">8:20</span> הן אל לא ימאס תם ולא יחזיק ביד מרעים׃

<span id="an_8:21">8:21</span> עד ימלה שחוק פיך ושפתיך תרועה׃

<span id="an_8:22">8:22</span> שנאיך ילבשו בשת ואהל רשעים איננו׃

<span id="an_9:1">9:1</span> ויען איוב ויאמר׃

<span id="an_9:2">9:2</span> אמנם ידעתי כי כן ומה יצדק אנוש עם אל׃

<span id="an_9:3">9:3</span> אם יחפץ לריב עמו לא יעננו אחת מני אלף׃

<span id="an_9:4">9:4</span> חכם לבב ואמיץ כח מי הקשה אליו וישלם׃

<span id="an_9:5">9:5</span> המעתיק הרים ולא ידעו אשר הפכם באפו׃

<span id="an_9:6">9:6</span> המרגיז ארץ ממקומה ועמודיה יתפלצון׃

<span id="an_9:7">9:7</span> האמר לחרס ולא יזרח ובעד כוכבים יחתם׃

<span id="an_9:8">9:8</span> נטה שמים לבדו ודורך על במתי ים׃

<span id="an_9:9">9:9</span> עשה עש כסיל וכימה וחדרי תמן׃

<span id="an_9:10">9:10</span> עשה גדלות עד אין חקר ונפלאות עד אין מספר׃

<span id="an_9:11">9:11</span> הן יעבר עלי ולא אראה ויחלף ולא אבין לו׃

<span id="an_9:12">9:12</span> הן יחתף מי ישיבנו מי יאמר אליו מה תעשה׃

<span id="an_9:13">9:13</span> אלוה לא ישיב אפו תחתו שחחו עזרי רהב׃

<span id="an_9:14">9:14</span> אף כי אנכי אעננו אבחרה דברי עמו׃

<span id="an_9:15">9:15</span> אשר אם צדקתי לא אענה למשפטי אתחנן׃

<span id="an_9:16">9:16</span> אם קראתי ויענני לא אאמין כי יאזין קולי׃

<span id="an_9:17">9:17</span> אשר בשערה ישופני והרבה פצעי חנם׃

<span id="an_9:18">9:18</span> לא יתנני השב רוחי כי ישבעני ממררים׃

<span id="an_9:19">9:19</span> אם לכח אמיץ הנה ואם למשפט מי יועידני׃

<span id="an_9:20">9:20</span> אם אצדק פי ירשיעני תם אני ויעקשני׃

<span id="an_9:21">9:21</span> תם אני לא אדע נפשי אמאס חיי׃

<span id="an_9:22">9:22</span> אחת היא על כן אמרתי תם ורשע הוא מכלה׃

<span id="an_9:23">9:23</span> אם שוט ימית פתאם למסת נקים ילעג׃

<span id="an_9:24">9:24</span> ארץ נתנה ביד רשע פני שפטיה יכסה אם לא
אפוא מי הוא׃

<span id="an_9:25">9:25</span> וימי קלו מני רץ ברחו לא ראו טובה׃

<span id="an_9:26">9:26</span> חלפו עם אניות אבה כנשר יטוש עלי אכל׃

<span id="an_9:27">9:27</span> אם אמרי אשכחה שיחי אעזבה פני ואבליגה׃

<span id="an_9:28">9:28</span> יגרתי כל עצבתי ידעתי כי לא תנקני׃

<span id="an_9:29">9:29</span> אנכי ארשע למה זה הבל איגע׃

<span id="an_9:30">9:30</span> אם התרחצתי במו שלג והזכותי בבר כפי׃

<span id="an_9:31">9:31</span> אז בשחת תטבלני ותעבוני שלמותי׃

<span id="an_9:32">9:32</span> כי לא איש כמני אעננו נבוא יחדו במשפט׃

<span id="an_9:33">9:33</span> לא יש בינינו מוכיח ישת ידו על שנינו׃

<span id="an_9:34">9:34</span> יסר מעלי שבטו ואמתו אל תבעתני׃

<span id="an_9:35">9:35</span> אדברה ולא איראנו כי לא כן אנכי עמדי׃

<span id="an_10:1">10:1</span> נקטה נפשי בחיי אעזבה עלי שיחי אדברה במר
נפשי׃

<span id="an_10:2">10:2</span> אמר אל אלוה אל תרשיעני הודיעני על מה
תריבני׃

<span id="an_10:3">10:3</span> הטוב לך כי תעשק כי תמאס יגיע כפיך ועל עצת
רשעים הופעת׃

<span id="an_10:4">10:4</span> העיני בשר לך אם כראות אנוש תראה׃

<span id="an_10:5">10:5</span> הכימי אנוש ימיך אם שנותיך כימי גבר׃

<span id="an_10:6">10:6</span> כי תבקש לעוני ולחטאתי תדרוש׃

<span id="an_10:7">10:7</span> על דעתך כי לא ארשע ואין מידך מציל׃

<span id="an_10:8">10:8</span> ידיך עצבוני ויעשוני יחד סביב ותבלעני׃

<span id="an_10:9">10:9</span> זכר נא כי כחמר עשיתני ואל עפר תשיבני׃

<span id="an_10:10">10:10</span> הלא כחלב תתיכני וכגבנה תקפיאני׃

<span id="an_10:11">10:11</span> עור ובשר תלבישני ובעצמות וגידים תסככני׃

<span id="an_10:12">10:12</span> חיים וחסד עשית עמדי ופקדתך שמרה רוחי׃

<span id="an_10:13">10:13</span> ואלה צפנת בלבבך ידעתי כי זאת עמך׃

<span id="an_10:14">10:14</span> אם חטאתי ושמרתני ומעוני לא תנקני׃

<span id="an_10:15">10:15</span> אם רשעתי אללי לי וצדקתי לא אשא ראשי שבע
קלון וראה עניי׃

<span id="an_10:16">10:16</span> ויגאה כשחל תצודני ותשב תתפלא בי׃

<span id="an_10:17">10:17</span> תחדש עדיך נגדי ותרב כעשך עמדי חליפות
וצבא עמי׃

<span id="an_10:18">10:18</span> ולמה מרחם הצאתני אגוע ועין לא תראני׃

<span id="an_10:19">10:19</span> כאשר לא הייתי אהיה מבטן לקבר אובל׃

<span id="an_10:20">10:20</span> הלא מעט ימי יחדל ישית ממני ואבליגה מעט׃

<span id="an_10:21">10:21</span> בטרם אלך ולא אשוב אל ארץ חשך וצלמות׃

<span id="an_10:22">10:22</span> ארץ עפתה כמו אפל צלמות ולא סדרים ותפע
כמו אפל׃

<span id="an_11:1">11:1</span> ויען צפר הנעמתי ויאמר׃

<span id="an_11:2">11:2</span> הרב דברים לא יענה ואם איש שפתים יצדק׃

<span id="an_11:3">11:3</span> בדיך מתים יחרישו ותלעג ואין מכלם׃

<span id="an_11:4">11:4</span> ותאמר זך לקחי ובר הייתי בעיניך׃

<span id="an_11:5">11:5</span> ואולם מי יתן אלוה דבר ויפתח שפתיו עמך׃

<span id="an_11:6">11:6</span> ויגד לך תעלמות חכמה כי כפלים לתושיה ודע
כי ישה לך אלוה מעונך׃

<span id="an_11:7">11:7</span> החקר אלוה תמצא אם עד תכלית שדי תמצא׃

<span id="an_11:8">11:8</span> גבהי שמים מה תפעל עמקה משאול מה תדע׃

<span id="an_11:9">11:9</span> ארכה מארץ מדה ורחבה מני ים׃

<span id="an_11:10">11:10</span> אם יחלף ויסגיר ויקהיל ומי ישיבנו׃

<span id="an_11:11">11:11</span> כי הוא ידע מתי שוא וירא און ולא יתבונן׃

<span id="an_11:12">11:12</span> ואיש נבוב ילבב ועיר פרא אדם יולד׃

<span id="an_11:13">11:13</span> אם אתה הכינות לבך ופרשת אליו כפך׃

<span id="an_11:14">11:14</span> אם און בידך הרחיקהו ואל תשכן באהליך
עולה׃

<span id="an_11:15">11:15</span> כי אז תשא פניך ממום והיית מצק ולא תירא׃

<span id="an_11:16">11:16</span> כי אתה עמל תשכח כמים עברו תזכר׃

<span id="an_11:17">11:17</span> ומצהרים יקום חלד תעפה כבקר תהיה׃

<span id="an_11:18">11:18</span> ובטחת כי יש תקוה וחפרת לבטח תשכב׃

<span id="an_11:19">11:19</span> ורבצת ואין מחריד וחלו פניך רבים׃

<span id="an_11:20">11:20</span> ועיני רשעים תכלינה ומנוס אבד מנהם
ותקותם מפח נפש׃

<span id="an_12:1">12:1</span> ויען איוב ויאמר׃

<span id="an_12:2">12:2</span> אמנם כי אתם עם ועמכם תמות חכמה׃

<span id="an_12:3">12:3</span> גם לי לבב כמוכם לא נפל אנכי מכם ואת מי
אין כמו אלה׃

<span id="an_12:4">12:4</span> שחק לרעהו אהיה קרא לאלוה ויענהו שחוק צדיק
תמים׃

<span id="an_12:5">12:5</span> לפיד בוז לעשתות שאנן נכון למועדי רגל׃

<span id="an_12:6">12:6</span> ישליו אהלים לשדדים ובטחות למרגיזי אל לאשר
הביא אלוה בידו׃

<span id="an_12:7">12:7</span> ואולם שאל נא בהמות ותרך ועוף השמים ויגד
לך׃

<span id="an_12:8">12:8</span> או שיח לארץ ותרך ויספרו לך דגי הים׃

<span id="an_12:9">12:9</span> מי לא ידע בכל אלה כי יד יהוה עשתה זאת׃

<span id="an_12:10">12:10</span> אשר בידו נפש כל חי ורוח כל בשר איש׃

<span id="an_12:11">12:11</span> הלא אזן מלין תבחן וחך אכל יטעם לו׃

<span id="an_12:12">12:12</span> בישישים חכמה וארך ימים תבונה׃

<span id="an_12:13">12:13</span> עמו חכמה וגבורה לו עצה ותבונה׃

<span id="an_12:14">12:14</span> הן יהרוס ולא יבנה יסגר על איש ולא יפתח׃

<span id="an_12:15">12:15</span> הן יעצר במים ויבשו וישלחם ויהפכו ארץ׃

<span id="an_12:16">12:16</span> עמו עז ותושיה לו שגג ומשגה׃

<span id="an_12:17">12:17</span> מוליך יועצים שולל ושפטים יהולל׃

<span id="an_12:18">12:18</span> מוסר מלכים פתח ויאסר אזור במתניהם׃

<span id="an_12:19">12:19</span> מוליך כהנים שולל ואתנים יסלף׃

<span id="an_12:20">12:20</span> מסיר שפה לנאמנים וטעם זקנים יקח׃

<span id="an_12:21">12:21</span> שופך בוז על נדיבים ומזיח אפיקים רפה׃

<span id="an_12:22">12:22</span> מגלה עמקות מני חשך ויצא לאור צלמות׃

<span id="an_12:23">12:23</span> משגיא לגוים ויאבדם שטח לגוים וינחם׃

<span id="an_12:24">12:24</span> מסיר לב ראשי עם הארץ ויתעם בתהו לא דרך׃

<span id="an_12:25">12:25</span> ימששו חשך ולא אור ויתעם כשכור׃

<span id="an_13:1">13:1</span> הן כל ראתה עיני שמעה אזני ותבן לה׃

<span id="an_13:2">13:2</span> כדעתכם ידעתי גם אני לא נפל אנכי מכם׃

<span id="an_13:3">13:3</span> אולם אני אל שדי אדבר והוכח אל אל אחפץ׃

<span id="an_13:4">13:4</span> ואולם אתם טפלי שקר רפאי אלל כלכם׃

<span id="an_13:5">13:5</span> מי יתן החרש תחרישון ותהי לכם לחכמה׃

<span id="an_13:6">13:6</span> שמעו נא תוכחתי ורבות שפתי הקשיבו׃

<span id="an_13:7">13:7</span> הלאל תדברו עולה ולו תדברו רמיה׃

<span id="an_13:8">13:8</span> הפניו תשאון אם לאל תריבון׃

<span id="an_13:9">13:9</span> הטוב כי יחקר אתכם אם כהתל באנוש תהתלו בו׃

<span id="an_13:10">13:10</span> הוכח יוכיח אתכם אם בסתר פנים תשאון׃

<span id="an_13:11">13:11</span> הלא שאתו תבעת אתכם ופחדו יפל עליכם׃

<span id="an_13:12">13:12</span> זכרניכם משלי אפר לגבי חמר גביכם׃

<span id="an_13:13">13:13</span> החרישו ממני ואדברה אני ויעבר עלי מה׃

<span id="an_13:14">13:14</span> על מה אשא בשרי בשני ונפשי אשים בכפי׃

<span id="an_13:15">13:15</span> הן יקטלני לא איחל אך דרכי אל פניו
אוכיח׃

<span id="an_13:16">13:16</span> גם הוא לי לישועה כי לא לפניו חנף יבוא׃

<span id="an_13:17">13:17</span> שמעו שמוע מלתי ואחותי באזניכם׃

<span id="an_13:18">13:18</span> הנה נא ערכתי משפט ידעתי כי אני אצדק׃

<span id="an_13:19">13:19</span> מי הוא יריב עמדי כי עתה אחריש ואגוע׃

<span id="an_13:20">13:20</span> אך שתים אל תעש עמדי אז מפניך לא אסתר׃

<span id="an_13:21">13:21</span> כפך מעלי הרחק ואמתך אל תבעתני׃

<span id="an_13:22">13:22</span> וקרא ואנכי אענה או אדבר והשיבני׃

<span id="an_13:23">13:23</span> כמה לי עונות וחטאות פשעי וחטאתי הדיעני׃

<span id="an_13:24">13:24</span> למה פניך תסתיר ותחשבני לאויב לך׃

<span id="an_13:25">13:25</span> העלה נדף תערוץ ואת קש יבש תרדף׃

<span id="an_13:26">13:26</span> כי תכתב עלי מררות ותורישני עונות נעורי׃

<span id="an_13:27">13:27</span> ותשם בסד רגלי ותשמור כל ארחותי על שרשי
רגלי תתחקה׃

<span id="an_13:28">13:28</span> והוא כרקב יבלה כבגד אכלו עש׃

<span id="an_14:1">14:1</span> אדם ילוד אשה קצר ימים ושבע רגז׃

<span id="an_14:2">14:2</span> כציץ יצא וימל ויברח כצל ולא יעמוד׃

<span id="an_14:3">14:3</span> אף על זה פקחת עינך ואתי תביא במשפט עמך׃

<span id="an_14:4">14:4</span> מי יתן טהור מטמא לא אחד׃

<span id="an_14:5">14:5</span> אם חרוצים ימיו מספר חדשיו אתך חקו עשית
ולא יעבור׃

<span id="an_14:6">14:6</span> שעה מעליו ויחדל עד ירצה כשכיר יומו׃

<span id="an_14:7">14:7</span> כי יש לעץ תקוה אם יכרת ועוד יחליף וינקתו
לא תחדל׃

<span id="an_14:8">14:8</span> אם יזקין בארץ שרשו ובעפר ימות גזעו׃

<span id="an_14:9">14:9</span> מריח מים יפרח ועשה קציר כמו נטע׃

<span id="an_14:10">14:10</span> וגבר ימות ויחלש ויגוע אדם ואיו׃

<span id="an_14:11">14:11</span> אזלו מים מני ים ונהר יחרב ויבש׃

<span id="an_14:12">14:12</span> ואיש שכב ולא יקום עד בלתי שמים לא יקיצו
ולא יערו משנתם׃

<span id="an_14:13">14:13</span> מי יתן בשאול תצפנני תסתירני עד שוב אפך
תשית לי חק ותזכרני׃

<span id="an_14:14">14:14</span> אם ימות גבר היחיה כל ימי צבאי איחל עד
בוא חליפתי׃

<span id="an_14:15">14:15</span> תקרא ואנכי אענך למעשה ידיך תכסף׃

<span id="an_14:16">14:16</span> כי עתה צעדי תספור לא תשמור על חטאתי׃

<span id="an_14:17">14:17</span> חתם בצרור פשעי ותטפל על עוני׃

<span id="an_14:18">14:18</span> ואולם הר נופל יבול וצור יעתק ממקמו׃

<span id="an_14:19">14:19</span> אבנים שחקו מים תשטף ספיחיה עפר ארץ
ותקות אנוש האבדת׃

<span id="an_14:20">14:20</span> תתקפהו לנצח ויהלך משנה פניו ותשלחהו׃

<span id="an_14:21">14:21</span> יכבדו בניו ולא ידע ויצערו ולא יבין למו׃

<span id="an_14:22">14:22</span> אך בשרו עליו יכאב ונפשו עליו תאבל׃

<span id="an_15:1">15:1</span> ויען אליפז התימני ויאמר׃

<span id="an_15:2">15:2</span> החכם יענה דעת רוח וימלא קדים בטנו׃

<span id="an_15:3">15:3</span> הוכח בדבר לא יסכון ומלים לא יועיל בם׃

<span id="an_15:4">15:4</span> אף אתה תפר יראה ותגרע שיחה לפני אל׃

<span id="an_15:5">15:5</span> כי יאלף עונך פיך ותבחר לשון ערומים׃

<span id="an_15:6">15:6</span> ירשיעך פיך ולא אני ושפתיך יענו בך׃

<span id="an_15:7">15:7</span> הראישון אדם תולד ולפני גבעות חוללת׃

<span id="an_15:8">15:8</span> הבסוד אלוה תשמע ותגרע אליך חכמה׃

<span id="an_15:9">15:9</span> מה ידעת ולא נדע תבין ולא עמנו הוא׃

<span id="an_15:10">15:10</span> גם שב גם ישיש בנו כביר מאביך ימים׃

<span id="an_15:11">15:11</span> המעט ממך תנחמות אל ודבר לאט עמך׃

<span id="an_15:12">15:12</span> מה יקחך לבך ומה ירזמון עיניך׃

<span id="an_15:13">15:13</span> כי תשיב אל אל רוחך והצאת מפיך מלין׃

<span id="an_15:14">15:14</span> מה אנוש כי יזכה וכי יצדק ילוד אשה׃

<span id="an_15:15">15:15</span> הן בקדשו לא יאמין ושמים לא זכו בעיניו׃

<span id="an_15:16">15:16</span> אף כי נתעב ונאלח איש שתה כמים עולה׃

<span id="an_15:17">15:17</span> אחוך שמע לי וזה חזיתי ואספרה׃

<span id="an_15:18">15:18</span> אשר חכמים יגידו ולא כחדו מאבותם׃

<span id="an_15:19">15:19</span> להם לבדם נתנה הארץ ולא עבר זר בתוכם׃

<span id="an_15:20">15:20</span> כל ימי רשע הוא מתחולל ומספר שנים נצפנו
לעריץ׃

<span id="an_15:21">15:21</span> קול פחדים באזניו בשלום שודד יבואנו׃

<span id="an_15:22">15:22</span> לא יאמין שוב מני חשך וצפו הוא אלי חרב׃

<span id="an_15:23">15:23</span> נדד הוא ללחם איה ידע כי נכון בידו יום
חשך׃

<span id="an_15:24">15:24</span> יבעתהו צר ומצוקה תתקפהו כמלך עתיד
לכידור׃

<span id="an_15:25">15:25</span> כי נטה אל אל ידו ואל שדי יתגבר׃

<span id="an_15:26">15:26</span> ירוץ אליו בצואר בעבי גבי מגניו׃

<span id="an_15:27">15:27</span> כי כסה פניו בחלבו ויעש פימה עלי כסל׃

<span id="an_15:28">15:28</span> וישכון ערים נכחדות בתים לא ישבו למו אשר
התעתדו לגלים׃

<span id="an_15:29">15:29</span> לא יעשר ולא יקום חילו ולא יטה לארץ
מנלם׃

<span id="an_15:30">15:30</span> לא יסור מני חשך ינקתו תיבש שלהבת ויסור
ברוח פיו׃

<span id="an_15:31">15:31</span> אל יאמן בשו נתעה כי שוא תהיה תמורתו׃

<span id="an_15:32">15:32</span> בלא יומו תמלא וכפתו לא רעננה׃

<span id="an_15:33">15:33</span> יחמס כגפן בסרו וישלך כזית נצתו׃

<span id="an_15:34">15:34</span> כי עדת חנף גלמוד ואש אכלה אהלי שחד׃

<span id="an_15:35">15:35</span> הרה עמל וילד און ובטנם תכין מרמה׃

<span id="an_16:1">16:1</span> ויען איוב ויאמר׃

<span id="an_16:2">16:2</span> שמעתי כאלה רבות מנחמי עמל כלכם׃

<span id="an_16:3">16:3</span> הקץ לדברי רוח או מה ימריצך כי תענה׃

<span id="an_16:4">16:4</span> גם אנכי ככם אדברה לו יש נפשכם תחת נפשי
אחבירה עליכם במלים ואניעה עליכם במו ראשי׃

<span id="an_16:5">16:5</span> אאמצכם במו פי וניד שפתי יחשך׃

<span id="an_16:6">16:6</span> אם אדברה לא יחשך כאבי ואחדלה מה מני יהלך׃

<span id="an_16:7">16:7</span> אך עתה הלאני השמות כל עדתי׃

<span id="an_16:8">16:8</span> ותקמטני לעד היה ויקם בי כחשי בפני יענה׃

<span id="an_16:9">16:9</span> אפו טרף וישטמני חרק עלי בשניו צרי ילטוש
עיניו לי׃

<span id="an_16:10">16:10</span> פערו עלי בפיהם בחרפה הכו לחיי יחד עלי
יתמלאון׃

<span id="an_16:11">16:11</span> יסגירני אל אל עויל ועל ידי רשעים ירטני׃

<span id="an_16:12">16:12</span> שלו הייתי ויפרפרני ואחז בערפי ויפצפצני
ויקימני לו למטרה׃

<span id="an_16:13">16:13</span> יסבו עלי רביו יפלח כליותי ולא יחמול
ישפך לארץ מררתי׃

<span id="an_16:14">16:14</span> יפרצני פרץ על פני פרץ ירץ עלי כגבור׃

<span id="an_16:15">16:15</span> שק תפרתי עלי גלדי ועללתי בעפר קרני׃

<span id="an_16:16">16:16</span> פני חמרמרה מני בכי ועל עפעפי צלמות׃

<span id="an_16:17">16:17</span> על לא חמס בכפי ותפלתי זכה׃

<span id="an_16:18">16:18</span> ארץ אל תכסי דמי ואל יהי מקום לזעקתי׃

<span id="an_16:19">16:19</span> גם עתה הנה בשמים עדי ושהדי במרומים׃

<span id="an_16:20">16:20</span> מליצי רעי אל אלוה דלפה עיני׃

<span id="an_16:21">16:21</span> ויוכח לגבר עם אלוה ובן אדם לרעהו׃

<span id="an_16:22">16:22</span> כי שנות מספר יאתיו וארח לא אשוב אהלך׃

<span id="an_17:1">17:1</span> רוחי חבלה ימי נזעכו קברים לי׃

<span id="an_17:2">17:2</span> אם לא התלים עמדי ובהמרותם תלן עיני׃

<span id="an_17:3">17:3</span> שימה נא ערבני עמך מי הוא לידי יתקע׃

<span id="an_17:4">17:4</span> כי לבם צפנת משכל על כן לא תרמם׃

<span id="an_17:5">17:5</span> לחלק יגיד רעים ועיני בניו תכלנה׃

<span id="an_17:6">17:6</span> והצגני למשל עמים ותפת לפנים אהיה׃

<span id="an_17:7">17:7</span> ותכה מכעש עיני ויצרי כצל כלם׃

<span id="an_17:8">17:8</span> ישמו ישרים על זאת ונקי על חנף יתערר׃

<span id="an_17:9">17:9</span> ויאחז צדיק דרכו וטהר ידים יסיף אמץ׃

<span id="an_17:10">17:10</span> ואולם כלם תשבו ובאו נא ולא אמצא בכם
חכם׃

<span id="an_17:11">17:11</span> ימי עברו זמתי נתקו מורשי לבבי׃

<span id="an_17:12">17:12</span> לילה ליום ישימו אור קרוב מפני חשך׃

<span id="an_17:13">17:13</span> אם אקוה שאול ביתי בחשך רפדתי יצועי׃

<span id="an_17:14">17:14</span> לשחת קראתי אבי אתה אמי ואחתי לרמה׃

<span id="an_17:15">17:15</span> ואיה אפו תקותי ותקותי מי ישורנה׃

<span id="an_17:16">17:16</span> בדי שאל תרדנה אם יחד על עפר נחת׃

<span id="an_18:1">18:1</span> ויען בלדד השחי ויאמר׃

<span id="an_18:2">18:2</span> עד אנה תשימון קנצי למלין תבינו ואחר נדבר׃

<span id="an_18:3">18:3</span> מדוע נחשבנו כבהמה נטמינו בעיניכם׃

<span id="an_18:4">18:4</span> טרף נפשו באפו הלמענך תעזב ארץ ויעתק צור
ממקמו׃

<span id="an_18:5">18:5</span> גם אור רשעים ידעך ולא יגה שביב אשו׃

<span id="an_18:6">18:6</span> אור חשך באהלו ונרו עליו ידעך׃

<span id="an_18:7">18:7</span> יצרו צעדי אונו ותשליכהו עצתו׃

<span id="an_18:8">18:8</span> כי שלח ברשת ברגליו ועל שבכה יתהלך׃

<span id="an_18:9">18:9</span> יאחז בעקב פח יחזק עליו צמים׃

<span id="an_18:10">18:10</span> טמון בארץ חבלו ומלכדתו עלי נתיב׃

<span id="an_18:11">18:11</span> סביב בעתהו בלהות והפיצהו לרגליו׃

<span id="an_18:12">18:12</span> יהי רעב אנו ואיד נכון לצלעו׃

<span id="an_18:13">18:13</span> יאכל בדי עורו יאכל בדיו בכור מות׃

<span id="an_18:14">18:14</span> ינתק מאהלו מבטחו ותצעדהו למלך בלהות׃

<span id="an_18:15">18:15</span> תשכון באהלו מבלי לו יזרה על נוהו גפרית׃

<span id="an_18:16">18:16</span> מתחת שרשיו יבשו וממעל ימל קצירו׃

<span id="an_18:17">18:17</span> זכרו אבד מני ארץ ולא שם לו על פני חוץ׃

<span id="an_18:18">18:18</span> יהדפהו מאור אל חשך ומתבל ינדהו׃

<span id="an_18:19">18:19</span> לא נין לו ולא נכד בעמו ואין שריד
במגוריו׃

<span id="an_18:20">18:20</span> על יומו נשמו אחרנים וקדמנים אחזו שער׃

<span id="an_18:21">18:21</span> אך אלה משכנות עול וזה מקום לא ידע אל׃

<span id="an_19:1">19:1</span> ויען איוב ויאמר׃

<span id="an_19:2">19:2</span> עד אנה תוגיון נפשי ותדכאונני במלים׃

<span id="an_19:3">19:3</span> זה עשר פעמים תכלימוני לא תבשו תהכרו לי׃

<span id="an_19:4">19:4</span> ואף אמנם שגיתי אתי תלין משוגתי׃

<span id="an_19:5">19:5</span> אם אמנם עלי תגדילו ותוכיחו עלי חרפתי׃

<span id="an_19:6">19:6</span> דעו אפו כי אלוה עותני ומצודו עלי הקיף׃

<span id="an_19:7">19:7</span> הן אצעק חמס ולא אענה אשוע ואין משפט׃

<span id="an_19:8">19:8</span> ארחי גדר ולא אעבור ועל נתיבותי חשך ישים׃

<span id="an_19:9">19:9</span> כבודי מעלי הפשיט ויסר עטרת ראשי׃

<span id="an_19:10">19:10</span> יתצני סביב ואלך ויסע כעץ תקותי׃

<span id="an_19:11">19:11</span> ויחר עלי אפו ויחשבני לו כצריו׃

<span id="an_19:12">19:12</span> יחד יבאו גדודיו ויסלו עלי דרכם ויחנו
סביב לאהלי׃

<span id="an_19:13">19:13</span> אחי מעלי הרחיק וידעי אך זרו ממני׃

<span id="an_19:14">19:14</span> חדלו קרובי ומידעי שכחוני׃

<span id="an_19:15">19:15</span> גרי ביתי ואמהתי לזר תחשבני נכרי הייתי
בעיניהם׃

<span id="an_19:16">19:16</span> לעבדי קראתי ולא יענה במו פי אתחנן לו׃

<span id="an_19:17">19:17</span> רוחי זרה לאשתי וחנתי לבני בטני׃

<span id="an_19:18">19:18</span> גם עוילים מאסו בי אקומה וידברו בי׃

<span id="an_19:19">19:19</span> תעבוני כל מתי סודי וזה אהבתי נהפכו בי׃

<span id="an_19:20">19:20</span> בעורי ובבשרי דבקה עצמי ואתמלטה בעור
שני׃

<span id="an_19:21">19:21</span> חנני חנני אתם רעי כי יד אלוה נגעה בי׃

<span id="an_19:22">19:22</span> למה תרדפני כמו אל ומבשרי לא תשבעו׃

<span id="an_19:23">19:23</span> מי יתן אפו ויכתבון מלי מי יתן בספר
ויחקו׃

<span id="an_19:24">19:24</span> בעט ברזל ועפרת לעד בצור יחצבון׃

<span id="an_19:25">19:25</span> ואני ידעתי גאלי חי ואחרון על עפר יקום׃

<span id="an_19:26">19:26</span> ואחר עורי נקפו זאת ומבשרי אחזה אלוה׃

<span id="an_19:27">19:27</span> אשר אני אחזה לי ועיני ראו ולא זר כלו
כליתי בחקי׃

<span id="an_19:28">19:28</span> כי תאמרו מה נרדף לו ושרש דבר נמצא בי׃

<span id="an_19:29">19:29</span> גורו לכם מפני חרב כי חמה עונות חרב למען
תדעון שדין׃

<span id="an_20:1">20:1</span> ויען צפר הנעמתי ויאמר׃

<span id="an_20:2">20:2</span> לכן שעפי ישיבוני ובעבור חושי בי׃

<span id="an_20:3">20:3</span> מוסר כלמתי אשמע ורוח מבינתי יענני׃

<span id="an_20:4">20:4</span> הזאת ידעת מני עד מני שים אדם עלי ארץ׃

<span id="an_20:5">20:5</span> כי רננת רשעים מקרוב ושמחת חנף עדי רגע׃

<span id="an_20:6">20:6</span> אם יעלה לשמים שיאו וראשו לעב יגיע׃

<span id="an_20:7">20:7</span> כגללו לנצח יאבד ראיו יאמרו איו׃

<span id="an_20:8">20:8</span> כחלום יעוף ולא ימצאוהו וידד כחזיון לילה׃

<span id="an_20:9">20:9</span> עין שזפתו ולא תוסיף ולא עוד תשורנו מקומו׃

<span id="an_20:10">20:10</span> בניו ירצו דלים וידיו תשבנה אונו׃

<span id="an_20:11">20:11</span> עצמותיו מלאו עלומו ועמו על עפר תשכב׃

<span id="an_20:12">20:12</span> אם תמתיק בפיו רעה יכחידנה תחת לשונו׃

<span id="an_20:13">20:13</span> יחמל עליה ולא יעזבנה וימנענה בתוך חכו׃

<span id="an_20:14">20:14</span> לחמו במעיו נהפך מרורת פתנים בקרבו׃

<span id="an_20:15">20:15</span> חיל בלע ויקאנו מבטנו יורשנו אל׃

<span id="an_20:16">20:16</span> ראש פתנים יינק תהרגהו לשון אפעה׃

<span id="an_20:17">20:17</span> אל ירא בפלגות נהרי נחלי דבש וחמאה׃

<span id="an_20:18">20:18</span> משיב יגע ולא יבלע כחיל תמורתו ולא יעלס׃

<span id="an_20:19">20:19</span> כי רצץ עזב דלים בית גזל ולא יבנהו׃

<span id="an_20:20">20:20</span> כי לא ידע שלו בבטנו בחמודו לא ימלט׃

<span id="an_20:21">20:21</span> אין שריד לאכלו על כן לא יחיל טובו׃

<span id="an_20:22">20:22</span> במלאות שפקו יצר לו כל יד עמל תבואנו׃

<span id="an_20:23">20:23</span> יהי למלא בטנו ישלח בו חרון אפו וימטר
עלימו בלחומו׃

<span id="an_20:24">20:24</span> יברח מנשק ברזל תחלפהו קשת נחושה׃

<span id="an_20:25">20:25</span> שלף ויצא מגוה וברק ממררתו יהלך עליו
אמים׃

<span id="an_20:26">20:26</span> כל חשך טמון לצפוניו תאכלהו אש לא נפח
ירע שריד באהלו׃

<span id="an_20:27">20:27</span> יגלו שמים עונו וארץ מתקוממה לו׃

<span id="an_20:28">20:28</span> יגל יבול ביתו נגרות ביום אפו׃

<span id="an_20:29">20:29</span> זה חלק אדם רשע מאלהים ונחלת אמרו מאל׃

<span id="an_21:1">21:1</span> ויען איוב ויאמר׃

<span id="an_21:2">21:2</span> שמעו שמוע מלתי ותהי זאת תנחומתיכם׃

<span id="an_21:3">21:3</span> שאוני ואנכי אדבר ואחר דברי תלעיג׃

<span id="an_21:4">21:4</span> האנכי לאדם שיחי ואם מדוע לא תקצר רוחי׃

<span id="an_21:5">21:5</span> פנו אלי והשמו ושימו יד על פה׃

<span id="an_21:6">21:6</span> ואם זכרתי ונבהלתי ואחז בשרי פלצות׃

<span id="an_21:7">21:7</span> מדוע רשעים יחיו עתקו גם גברו חיל׃

<span id="an_21:8">21:8</span> זרעם נכון לפניהם עמם וצאצאיהם לעיניהם׃

<span id="an_21:9">21:9</span> בתיהם שלום מפחד ולא שבט אלוה עליהם׃

<span id="an_21:10">21:10</span> שורו עבר ולא יגעל תפלט פרתו ולא תשכל׃

<span id="an_21:11">21:11</span> ישלחו כצאן עויליהם וילדיהם ירקדון׃

<span id="an_21:12">21:12</span> ישאו כתף וכנור וישמחו לקול עוגב׃

<span id="an_21:13">21:13</span> יבלו בטוב ימיהם וברגע שאול יחתו׃

<span id="an_21:14">21:14</span> ויאמרו לאל סור ממנו ודעת דרכיך לא
חפצנו׃

<span id="an_21:15">21:15</span> מה שדי כי נעבדנו ומה נועיל כי נפגע בו׃

<span id="an_21:16">21:16</span> הן לא בידם טובם עצת רשעים רחקה מני׃

<span id="an_21:17">21:17</span> כמה נר רשעים ידעך ויבא עלימו אידם חבלים
יחלק באפו׃

<span id="an_21:18">21:18</span> יהיו כתבן לפני רוח וכמץ גנבתו סופה׃

<span id="an_21:19">21:19</span> אלוה יצפן לבניו אונו ישלם אליו וידע׃

<span id="an_21:20">21:20</span> יראו עינו כידו ומחמת שדי ישתה׃

<span id="an_21:21">21:21</span> כי מה חפצו בביתו אחריו ומספר חדשיו
חצצו׃

<span id="an_21:22">21:22</span> הלאל ילמד דעת והוא רמים ישפוט׃

<span id="an_21:23">21:23</span> זה ימות בעצם תמו כלו שלאנן ושליו׃

<span id="an_21:24">21:24</span> עטיניו מלאו חלב ומח עצמותיו ישקה׃

<span id="an_21:25">21:25</span> וזה ימות בנפש מרה ולא אכל בטובה׃

<span id="an_21:26">21:26</span> יחד על עפר ישכבו ורמה תכסה עליהם׃

<span id="an_21:27">21:27</span> הן ידעתי מחשבותיכם ומזמות עלי תחמסו׃

<span id="an_21:28">21:28</span> כי תאמרו איה בית נדיב ואיה אהל משכנות
רשעים׃

<span id="an_21:29">21:29</span> הלא שאלתם עוברי דרך ואתתם לא תנכרו׃

<span id="an_21:30">21:30</span> כי ליום איד יחשך רע ליום עברות יובלו׃

<span id="an_21:31">21:31</span> מי יגיד על פניו דרכו והוא עשה מי ישלם
לו׃

<span id="an_21:32">21:32</span> והוא לקברות יובל ועל גדיש ישקוד׃

<span id="an_21:33">21:33</span> מתקו לו רגבי נחל ואחריו כל אדם ימשוך
ולפניו אין מספר׃

<span id="an_21:34">21:34</span> ואיך תנחמוני הבל ותשובתיכם נשאר מעל׃

<span id="an_22:1">22:1</span> ויען אליפז התמני ויאמר׃

<span id="an_22:2">22:2</span> הלאל יסכן גבר כי יסכן עלימו משכיל׃

<span id="an_22:3">22:3</span> החפץ לשדי כי תצדק ואם בצע כי תתם דרכיך׃

<span id="an_22:4">22:4</span> המיראתך יכיחך יבוא עמך במשפט׃

<span id="an_22:5">22:5</span> הלא רעתך רבה ואין קץ לעונתיך׃

<span id="an_22:6">22:6</span> כי תחבל אחיך חנם ובגדי ערומים תפשיט׃

<span id="an_22:7">22:7</span> לא מים עיף תשקה ומרעב תמנע לחם׃

<span id="an_22:8">22:8</span> ואיש זרוע לו הארץ ונשוא פנים ישב בה׃

<span id="an_22:9">22:9</span> אלמנות שלחת ריקם וזרעות יתמים ידכא׃

<span id="an_22:10">22:10</span> על כן סביבותיך פחים ויבהלך פחד פתאם׃

<span id="an_22:11">22:11</span> או חשך לא תראה ושפעת מים תכסך׃

<span id="an_22:12">22:12</span> הלא אלוה גבה שמים וראה ראש כוכבים כי
רמו׃

<span id="an_22:13">22:13</span> ואמרת מה ידע אל הבעד ערפל ישפוט׃

<span id="an_22:14">22:14</span> עבים סתר לו ולא יראה וחוג שמים יתהלך׃

<span id="an_22:15">22:15</span> הארח עולם תשמר אשר דרכו מתי און׃

<span id="an_22:16">22:16</span> אשר קמטו ולא עת נהר יוצק יסודם׃

<span id="an_22:17">22:17</span> האמרים לאל סור ממנו ומה יפעל שדי למו׃

<span id="an_22:18">22:18</span> והוא מלא בתיהם טוב ועצת רשעים רחקה מני׃

<span id="an_22:19">22:19</span> יראו צדיקים וישמחו ונקי ילעג למו׃

<span id="an_22:20">22:20</span> אם לא נכחד קימנו ויתרם אכלה אש׃

<span id="an_22:21">22:21</span> הסכן נא עמו ושלם בהם תבואתך טובה׃

<span id="an_22:22">22:22</span> קח נא מפיו תורה ושים אמריו בלבבך׃

<span id="an_22:23">22:23</span> אם תשוב עד שדי תבנה תרחיק עולה מאהלך׃

<span id="an_22:24">22:24</span> ושית על עפר בצר ובצור נחלים אופיר׃

<span id="an_22:25">22:25</span> והיה שדי בצריך וכסף תועפות לך׃

<span id="an_22:26">22:26</span> כי אז על שדי תתענג ותשא אל אלוה פניך׃

<span id="an_22:27">22:27</span> תעתיר אליו וישמעך ונדריך תשלם׃

<span id="an_22:28">22:28</span> ותגזר אומר ויקם לך ועל דרכיך נגה אור׃

<span id="an_22:29">22:29</span> כי השפילו ותאמר גוה ושח עינים יושע׃

<span id="an_22:30">22:30</span> ימלט אי נקי ונמלט בבר כפיך׃

<span id="an_23:1">23:1</span> ויען איוב ויאמר׃

<span id="an_23:2">23:2</span> גם היום מרי שחי ידי כבדה על אנחתי׃

<span id="an_23:3">23:3</span> מי יתן ידעתי ואמצאהו אבוא עד תכונתו׃

<span id="an_23:4">23:4</span> אערכה לפניו משפט ופי אמלא תוכחות׃

<span id="an_23:5">23:5</span> אדעה מלים יענני ואבינה מה יאמר לי׃

<span id="an_23:6">23:6</span> הברב כח יריב עמדי לא אך הוא ישם בי׃

<span id="an_23:7">23:7</span> שם ישר נוכח עמו ואפלטה לנצח משפטי׃

<span id="an_23:8">23:8</span> הן קדם אהלך ואיננו ואחור ולא אבין לו׃

<span id="an_23:9">23:9</span> שמאול בעשתו ולא אחז יעטף ימין ולא אראה׃

<span id="an_23:10">23:10</span> כי ידע דרך עמדי בחנני כזהב אצא׃

<span id="an_23:11">23:11</span> באשרו אחזה רגלי דרכו שמרתי ולא אט׃

<span id="an_23:12">23:12</span> מצות שפתיו ולא אמיש מחקי צפנתי אמרי
פיו׃

<span id="an_23:13">23:13</span> והוא באחד ומי ישיבנו ונפשו אותה ויעש׃

<span id="an_23:14">23:14</span> כי ישלים חקי וכהנה רבות עמו׃

<span id="an_23:15">23:15</span> על כן מפניו אבהל אתבונן ואפחד ממנו׃

<span id="an_23:16">23:16</span> ואל הרך לבי ושדי הבהילני׃

<span id="an_23:17">23:17</span> כי לא נצמתי מפני חשך ומפני כסה אפל׃

<span id="an_24:1">24:1</span> מדוע משדי לא נצפנו עתים וידעו לא חזו
ימיו׃

<span id="an_24:2">24:2</span> גבלות ישיגו עדר גזלו וירעו׃

<span id="an_24:3">24:3</span> חמור יתומים ינהגו יחבלו שור אלמנה׃

<span id="an_24:4">24:4</span> יטו אביונים מדרך יחד חבאו עניי ארץ׃

<span id="an_24:5">24:5</span> הן פראים במדבר יצאו בפעלם משחרי לטרף ערבה
לו לחם לנערים׃

<span id="an_24:6">24:6</span> בשדה בלילו יקצירו וכרם רשע ילקשו׃

<span id="an_24:7">24:7</span> ערום ילינו מבלי לבוש ואין כסות בקרה׃

<span id="an_24:8">24:8</span> מזרם הרים ירטבו ומבלי מחסה חבקו צור׃

<span id="an_24:9">24:9</span> יגזלו משד יתום ועל עני יחבלו׃

<span id="an_24:10">24:10</span> ערום הלכו בלי לבוש ורעבים נשאו עמר׃

<span id="an_24:11">24:11</span> בין שורתם יצהירו יקבים דרכו ויצמאו׃

<span id="an_24:12">24:12</span> מעיר מתים ינאקו ונפש חללים תשוע ואלוה
לא ישים תפלה׃

<span id="an_24:13">24:13</span> המה היו במרדי אור לא הכירו דרכיו ולא
ישבו בנתיבתיו׃

<span id="an_24:14">24:14</span> לאור יקום רוצח יקטל עני ואביון ובלילה
יהי כגנב׃

<span id="an_24:15">24:15</span> ועין נאף שמרה נשף לאמר לא תשורני עין
וסתר פנים ישים׃

<span id="an_24:16">24:16</span> חתר בחשך בתים יומם חתמו למו לא ידעו
אור׃

<span id="an_24:17">24:17</span> כי יחדו בקר למו צלמות כי יכיר בלהות
צלמות׃

<span id="an_24:18">24:18</span> קל הוא על פני מים תקלל חלקתם בארץ לא
יפנה דרך כרמים׃

<span id="an_24:19">24:19</span> ציה גם חם יגזלו מימי שלג שאול חטאו׃

<span id="an_24:20">24:20</span> ישכחהו רחם מתקו רמה עוד לא יזכר ותשבר
כעץ עולה׃

<span id="an_24:21">24:21</span> רעה עקרה לא תלד ואלמנה לא ייטיב׃

<span id="an_24:22">24:22</span> ומשך אבירים בכחו יקום ולא יאמין בחיין׃

<span id="an_24:23">24:23</span> יתן לו לבטח וישען ועיניהו על דרכיהם׃

<span id="an_24:24">24:24</span> רומו מעט ואיננו והמכו ככל יקפצון וכראש
שבלת ימלו׃

<span id="an_24:25">24:25</span> ואם לא אפו מי יכזיבני וישם לאל מלתי׃

<span id="an_25:1">25:1</span> ויען בלדד השחי ויאמר׃

<span id="an_25:2">25:2</span> המשל ופחד עמו עשה שלום במרומיו׃

<span id="an_25:3">25:3</span> היש מספר לגדודיו ועל מי לא יקום אורהו׃

<span id="an_25:4">25:4</span> ומה יצדק אנוש עם אל ומה יזכה ילוד אשה׃

<span id="an_25:5">25:5</span> הן עד ירח ולא יאהיל וכוכבים לא זכו
בעיניו׃

<span id="an_25:6">25:6</span> אף כי אנוש רמה ובן אדם תולעה׃

<span id="an_26:1">26:1</span> ויען איוב ויאמר׃

<span id="an_26:2">26:2</span> מה עזרת ללא כח הושעת זרוע לא עז׃

<span id="an_26:3">26:3</span> מה יעצת ללא חכמה ותושיה לרב הודעת׃

<span id="an_26:4">26:4</span> את מי הגדת מלין ונשמת מי יצאה ממך׃

<span id="an_26:5">26:5</span> הרפאים יחוללו מתחת מים ושכניהם׃

<span id="an_26:6">26:6</span> ערום שאול נגדו ואין כסות לאבדון׃

<span id="an_26:7">26:7</span> נטה צפון על תהו תלה ארץ על בלי מה׃

<span id="an_26:8">26:8</span> צרר מים בעביו ולא נבקע ענן תחתם׃

<span id="an_26:9">26:9</span> מאחז פני כסה פרשז עליו עננו׃

<span id="an_26:10">26:10</span> חק חג על פני מים עד תכלית אור עם חשך׃

<span id="an_26:11">26:11</span> עמודי שמים ירופפו ויתמהו מגערתו׃

<span id="an_26:12">26:12</span> בכחו רגע הים ובתובנתו מחץ רהב׃

<span id="an_26:13">26:13</span> ברוחו שמים שפרה חללה ידו נחש בריח׃

<span id="an_26:14">26:14</span> הן אלה קצות דרכו ומה שמץ דבר נשמע בו
ורעם גבורתו מי יתבונן׃

<span id="an_27:1">27:1</span> ויסף איוב שאת משלו ויאמר׃

<span id="an_27:2">27:2</span> חי אל הסיר משפטי ושדי המר נפשי׃

<span id="an_27:3">27:3</span> כי כל עוד נשמתי בי ורוח אלוה באפי׃

<span id="an_27:4">27:4</span> אם תדברנה שפתי עולה ולשוני אם יהגה רמיה׃

<span id="an_27:5">27:5</span> חלילה לי אם אצדיק אתכם עד אגוע לא אסיר
תמתי ממני׃

<span id="an_27:6">27:6</span> בצדקתי החזקתי ולא ארפה לא יחרף לבבי מימי׃

<span id="an_27:7">27:7</span> יהי כרשע איבי ומתקוממי כעול׃

<span id="an_27:8">27:8</span> כי מה תקות חנף כי יבצע כי ישל אלוה נפשו׃

<span id="an_27:9">27:9</span> הצעקתו ישמע אל כי תבוא עליו צרה׃

<span id="an_27:10">27:10</span> אם על שדי יתענג יקרא אלוה בכל עת׃

<span id="an_27:11">27:11</span> אורה אתכם ביד אל אשר עם שדי לא אכחד׃

<span id="an_27:12">27:12</span> הן אתם כלכם חזיתם ולמה זה הבל תהבלו׃

<span id="an_27:13">27:13</span> זה חלק אדם רשע עם אל ונחלת עריצים משדי
יקחו׃

<span id="an_27:14">27:14</span> אם ירבו בניו למו חרב וצאצאיו לא ישבעו
לחם׃

<span id="an_27:15">27:15</span> שרידו במות יקברו ואלמנתיו לא תבכינה׃

<span id="an_27:16">27:16</span> אם יצבר כעפר כסף וכחמר יכין מלבוש׃

<span id="an_27:17">27:17</span> יכין וצדיק ילבש וכסף נקי יחלק׃

<span id="an_27:18">27:18</span> בנה כעש ביתו וכסכה עשה נצר׃

<span id="an_27:19">27:19</span> עשיר ישכב ולא יאסף עיניו פקח ואיננו׃

<span id="an_27:20">27:20</span> תשיגהו כמים בלהות לילה גנבתו סופה׃

<span id="an_27:21">27:21</span> ישאהו קדים וילך וישערהו ממקמו׃

<span id="an_27:22">27:22</span> וישלך עליו ולא יחמל מידו ברוח יברח׃

<span id="an_27:23">27:23</span> ישפק עלימו כפימו וישרק עליו ממקמו׃

<span id="an_28:1">28:1</span> כי יש לכסף מוצא ומקום לזהב יזקו׃

<span id="an_28:2">28:2</span> ברזל מעפר יקח ואבן יצוק נחושה׃

<span id="an_28:3">28:3</span> קץ שם לחשך ולכל תכלית הוא חוקר אבן אפל
וצלמות׃

<span id="an_28:4">28:4</span> פרץ נחל מעם גר הנשכחים מני רגל דלו מאנוש
נעו׃

<span id="an_28:5">28:5</span> ארץ ממנה יצא לחם ותחתיה נהפך כמו אש׃

<span id="an_28:6">28:6</span> מקום ספיר אבניה ועפרת זהב לו׃

<span id="an_28:7">28:7</span> נתיב לא ידעו עיט ולא שזפתו עין איה׃

<span id="an_28:8">28:8</span> לא הדריכהו בני שחץ לא עדה עליו שחל׃

<span id="an_28:9">28:9</span> בחלמיש שלח ידו הפך משרש הרים׃

<span id="an_28:10">28:10</span> בצורות יארים בקע וכל יקר ראתה עינו׃

<span id="an_28:11">28:11</span> מבכי נהרות חבש ותעלמה יצא אור׃

<span id="an_28:12">28:12</span> והחכמה מאין תמצא ואי זה מקום בינה׃

<span id="an_28:13">28:13</span> לא ידע אנוש ערכה ולא תמצא בארץ החיים׃

<span id="an_28:14">28:14</span> תהום אמר לא בי היא וים אמר אין עמדי׃

<span id="an_28:15">28:15</span> לא יתן סגור תחתיה ולא ישקל כסף מחירה׃

<span id="an_28:16">28:16</span> לא תסלה בכתם אופיר בשהם יקר וספיר׃

<span id="an_28:17">28:17</span> לא יערכנה זהב וזכוכית ותמורתה כלי פז׃

<span id="an_28:18">28:18</span> ראמות וגביש לא יזכר ומשך חכמה מפנינים׃

<span id="an_28:19">28:19</span> לא יערכנה פטדת כוש בכתם טהור לא תסלה׃

<span id="an_28:20">28:20</span> והחכמה מאין תבוא ואי זה מקום בינה׃

<span id="an_28:21">28:21</span> ונעלמה מעיני כל חי ומעוף השמים נסתרה׃

<span id="an_28:22">28:22</span> אבדון ומות אמרו באזנינו שמענו שמעה׃

<span id="an_28:23">28:23</span> אלהים הבין דרכה והוא ידע את מקומה׃

<span id="an_28:24">28:24</span> כי הוא לקצות הארץ יביט תחת כל השמים
יראה׃

<span id="an_28:25">28:25</span> לעשות לרוח משקל ומים תכן במדה׃

<span id="an_28:26">28:26</span> בעשתו למטר חק ודרך לחזיז קלות׃

<span id="an_28:27">28:27</span> אז ראה ויספרה הכינה וגם חקרה׃

<span id="an_28:28">28:28</span> ויאמר לאדם הן יראת אדני היא חכמה וסור
מרע בינה׃

<span id="an_29:1">29:1</span> ויסף איוב שאת משלו ויאמר׃

<span id="an_29:2">29:2</span> מי יתנני כירחי קדם כימי אלוה ישמרני׃

<span id="an_29:3">29:3</span> בהלו נרו עלי ראשי לאורו אלך חשך׃

<span id="an_29:4">29:4</span> כאשר הייתי בימי חרפי בסוד אלוה עלי אהלי׃

<span id="an_29:5">29:5</span> בעוד שדי עמדי סביבותי נערי׃

<span id="an_29:6">29:6</span> ברחץ הליכי בחמה וצור יצוק עמדי פלגי שמן׃

<span id="an_29:7">29:7</span> בצאתי שער עלי קרת ברחוב אכין מושבי׃

<span id="an_29:8">29:8</span> ראוני נערים ונחבאו וישישים קמו עמדו׃

<span id="an_29:9">29:9</span> שרים עצרו במלים וכף ישימו לפיהם׃

<span id="an_29:10">29:10</span> קול נגידים נחבאו ולשונם לחכם דבקה׃

<span id="an_29:11">29:11</span> כי אזן שמעה ותאשרני ועין ראתה ותעידני׃

<span id="an_29:12">29:12</span> כי אמלט עני משוע ויתום ולא עזר לו׃

<span id="an_29:13">29:13</span> ברכת אבד עלי תבא ולב אלמנה ארנן׃

<span id="an_29:14">29:14</span> צדק לבשתי וילבשני כמעיל וצניף משפטי׃

<span id="an_29:15">29:15</span> עינים הייתי לעור ורגלים לפסח אני׃

<span id="an_29:16">29:16</span> אב אנכי לאביונים ורב לא ידעתי אחקרהו׃

<span id="an_29:17">29:17</span> ואשברה מתלעות עול ומשניו אשליך טרף׃

<span id="an_29:18">29:18</span> ואמר עם קני אגוע וכחול ארבה ימים׃

<span id="an_29:19">29:19</span> שרשי פתוח אלי מים וטל ילין בקצירי׃

<span id="an_29:20">29:20</span> כבודי חדש עמדי וקשתי בידי תחליף׃

<span id="an_29:21">29:21</span> לי שמעו ויחלו וידמו למו עצתי׃

<span id="an_29:22">29:22</span> אחרי דברי לא ישנו ועלימו תטף מלתי׃

<span id="an_29:23">29:23</span> ויחלו כמטר לי ופיהם פערו למלקוש׃

<span id="an_29:24">29:24</span> אשחק אלהם לא יאמינו ואור פני לא יפילון׃

<span id="an_29:25">29:25</span> אבחר דרכם ואשב ראש ואשכון כמלך בגדוד
כאשר אבלים ינחם׃

<span id="an_30:1">30:1</span> ועתה שחקו עלי צעירים ממני לימים אשר מאסתי
אבותם לשית עם כלבי צאני׃

<span id="an_30:2">30:2</span> גם כח ידיהם למה לי עלימו אבד כלח׃

<span id="an_30:3">30:3</span> בחסר ובכפן גלמוד הערקים ציה אמש שואה
ומשאה׃

<span id="an_30:4">30:4</span> הקטפים מלוח עלי שיח ושרש רתמים לחמם׃

<span id="an_30:5">30:5</span> מן גו יגרשו יריעו עלימו כגנב׃

<span id="an_30:6">30:6</span> בערוץ נחלים לשכן חרי עפר וכפים׃

<span id="an_30:7">30:7</span> בין שיחים ינהקו תחת חרול יספחו׃

<span id="an_30:8">30:8</span> בני נבל גם בני בלי שם נכאו מן הארץ׃

<span id="an_30:9">30:9</span> ועתה נגינתם הייתי ואהי להם למלה׃

<span id="an_30:10">30:10</span> תעבוני רחקו מני ומפני לא חשכו רק׃

<span id="an_30:11">30:11</span> כי יתרו פתח ויענני ורסן מפני שלחו׃

<span id="an_30:12">30:12</span> על ימין פרחח יקומו רגלי שלחו ויסלו עלי
ארחות אידם׃

<span id="an_30:13">30:13</span> נתסו נתיבתי להותי יעילו לא עזר למו׃

<span id="an_30:14">30:14</span> כפרץ רחב יאתיו תחת שאה התגלגלו׃

<span id="an_30:15">30:15</span> ההפך עלי בלהות תרדף כרוח נדבתי וכעב
עברה ישעתי׃

<span id="an_30:16">30:16</span> ועתה עלי תשתפך נפשי יאחזוני ימי עני׃

<span id="an_30:17">30:17</span> לילה עצמי נקר מעלי וערקי לא ישכבון׃

<span id="an_30:18">30:18</span> ברב כח יתחפש לבושי כפי כתנתי יאזרני׃

<span id="an_30:19">30:19</span> הרני לחמר ואתמשל כעפר ואפר׃

<span id="an_30:20">30:20</span> אשוע אליך ולא תענני עמדתי ותתבנן בי׃

<span id="an_30:21">30:21</span> תהפך לאכזר לי בעצם ידך תשטמני׃

<span id="an_30:22">30:22</span> תשאני אל רוח תרכיבני ותמגגני תשוה׃

<span id="an_30:23">30:23</span> כי ידעתי מות תשיבני ובית מועד לכל חי׃

<span id="an_30:24">30:24</span> אך לא בעי ישלח יד אם בפידו להן שוע׃

<span id="an_30:25">30:25</span> אם לא בכיתי לקשה יום עגמה נפשי לאביון׃

<span id="an_30:26">30:26</span> כי טוב קויתי ויבא רע ואיחלה לאור ויבא
אפל׃

<span id="an_30:27">30:27</span> מעי רתחו ולא דמו קדמני ימי עני׃

<span id="an_30:28">30:28</span> קדר הלכתי בלא חמה קמתי בקהל אשוע׃

<span id="an_30:29">30:29</span> אח הייתי לתנים ורע לבנות יענה׃

<span id="an_30:30">30:30</span> עורי שחר מעלי ועצמי חרה מני חרב׃

<span id="an_30:31">30:31</span> ויהי לאבל כנרי ועגבי לקול בכים׃

<span id="an_31:1">31:1</span> ברית כרתי לעיני ומה אתבונן על בתולה׃

<span id="an_31:2">31:2</span> ומה חלק אלוה ממעל ונחלת שדי ממרמים׃

<span id="an_31:3">31:3</span> הלא איד לעול ונכר לפעלי און׃

<span id="an_31:4">31:4</span> הלא הוא יראה דרכי וכל צעדי יספור׃

<span id="an_31:5">31:5</span> אם הלכתי עם שוא ותחש על מרמה רגלי׃

<span id="an_31:6">31:6</span> ישקלני במאזני צדק וידע אלוה תמתי׃

<span id="an_31:7">31:7</span> אם תטה אשרי מני הדרך ואחר עיני הלך לבי
ובכפי דבק מאום׃

<span id="an_31:8">31:8</span> אזרעה ואחר יאכל וצאצאי ישרשו׃

<span id="an_31:9">31:9</span> אם נפתה לבי על אשה ועל פתח רעי ארבתי׃

<span id="an_31:10">31:10</span> תטחן לאחר אשתי ועליה יכרעון אחרין׃

<span id="an_31:11">31:11</span> כי הוא זמה והיא עון פלילים׃

<span id="an_31:12">31:12</span> כי אש היא עד אבדון תאכל ובכל תבואתי
תשרש׃

<span id="an_31:13">31:13</span> אם אמאס משפט עבדי ואמתי ברבם עמדי׃

<span id="an_31:14">31:14</span> ומה אעשה כי יקום אל וכי יפקד מה אשיבנו׃

<span id="an_31:15">31:15</span> הלא בבטן עשני עשהו ויכננו ברחם אחד׃

<span id="an_31:16">31:16</span> אם אמנע מחפץ דלים ועיני אלמנה אכלה׃

<span id="an_31:17">31:17</span> ואכל פתי לבדי ולא אכל יתום ממנה׃

<span id="an_31:18">31:18</span> כי מנעורי גדלני כאב ומבטן אמי אנחנה׃

<span id="an_31:19">31:19</span> אם אראה אובד מבלי לבוש ואין כסות
לאביון׃

<span id="an_31:20">31:20</span> אם לא ברכוני חלצו ומגז כבשי יתחמם׃

<span id="an_31:21">31:21</span> אם הניפותי על יתום ידי כי אראה בשער
עזרתי׃

<span id="an_31:22">31:22</span> כתפי משכמה תפול ואזרעי מקנה תשבר׃

<span id="an_31:23">31:23</span> כי פחד אלי איד אל ומשאתו לא אוכל׃

<span id="an_31:24">31:24</span> אם שמתי זהב כסלי ולכתם אמרתי מבטחי׃

<span id="an_31:25">31:25</span> אם אשמח כי רב חילי וכי כביר מצאה ידי׃

<span id="an_31:26">31:26</span> אם אראה אור כי יהל וירח יקר הלך׃

<span id="an_31:27">31:27</span> ויפת בסתר לבי ותשק ידי לפי׃

<span id="an_31:28">31:28</span> גם הוא עון פלילי כי כחשתי לאל ממעל׃

<span id="an_31:29">31:29</span> אם אשמח בפיד משנאי והתעררתי כי מצאו רע׃

<span id="an_31:30">31:30</span> ולא נתתי לחטא חכי לשאל באלה נפשו׃

<span id="an_31:31">31:31</span> אם לא אמרו מתי אהלי מי יתן מבשרו לא
נשבע׃

<span id="an_31:32">31:32</span> בחוץ לא ילין גר דלתי לארח אפתח׃

<span id="an_31:33">31:33</span> אם כסיתי כאדם פשעי לטמון בחבי עוני׃

<span id="an_31:34">31:34</span> כי אערוץ המון רבה ובוז משפחות יחתני
ואדם לא אצא פתח׃

<span id="an_31:35">31:35</span> מי יתן לי שמע לי הן תוי שדי יענני וספר
כתב איש ריבי׃

<span id="an_31:36">31:36</span> אם לא על שכמי אשאנו אענדנו עטרות לי׃

<span id="an_31:37">31:37</span> מספר צעדי אגידנו כמו נגיד אקרבנו׃

<span id="an_31:38">31:38</span> אם עלי אדמתי תזעק ויחד תלמיה יבכיון׃

<span id="an_31:39">31:39</span> אם כחה אכלתי בלי כסף ונפש בעליה הפחתי׃

<span id="an_31:40">31:40</span> תחת חטה יצא חוח ותחת שערה באשה תמו דברי
איוב׃

<span id="an_32:1">32:1</span> וישבתו שלשת האנשים האלה מענות את איוב כי
הוא צדיק בעיניו׃

<span id="an_32:2">32:2</span> ויחר אף אליהוא בן ברכאל הבוזי ממשפחת רם
באיוב חרה אפו על צדקו נפשו מאלהים׃

<span id="an_32:3">32:3</span> ובשלשת רעיו חרה אפו על אשר לא מצאו מענה
וירשיעו את איוב׃

<span id="an_32:4">32:4</span> ואליהו חכה את איוב בדברים כי זקנים המה
ממנו לימים׃

<span id="an_32:5">32:5</span> וירא אליהוא כי אין מענה בפי שלשת האנשים
ויחר אפו׃

<span id="an_32:6">32:6</span> ויען אליהוא בן ברכאל הבוזי ויאמר צעיר אני
לימים ואתם ישישים על כן זחלתי ואירא מחות דעי אתכם׃

<span id="an_32:7">32:7</span> אמרתי ימים ידברו ורב שנים ידיעו חכמה׃

<span id="an_32:8">32:8</span> אכן רוח היא באנוש ונשמת שדי תבינם׃

<span id="an_32:9">32:9</span> לא רבים יחכמו וזקנים יבינו משפט׃

<span id="an_32:10">32:10</span> לכן אמרתי שמעה לי אחוה דעי אף אני׃

<span id="an_32:11">32:11</span> הן הוחלתי לדבריכם אזין עד תבונתיכם עד
תחקרון מלין׃

<span id="an_32:12">32:12</span> ועדיכם אתבונן והנה אין לאיוב מוכיח עונה
אמריו מכם׃

<span id="an_32:13">32:13</span> פן תאמרו מצאנו חכמה אל ידפנו לא איש׃

<span id="an_32:14">32:14</span> ולא ערך אלי מלין ובאמריכם לא אשיבנו׃

<span id="an_32:15">32:15</span> חתו לא ענו עוד העתיקו מהם מלים׃

<span id="an_32:16">32:16</span> והוחלתי כי לא ידברו כי עמדו לא ענו עוד׃

<span id="an_32:17">32:17</span> אענה אף אני חלקי אחוה דעי אף אני׃

<span id="an_32:18">32:18</span> כי מלתי מלים הציקתני רוח בטני׃

<span id="an_32:19">32:19</span> הנה בטני כיין לא יפתח כאבות חדשים יבקע׃

<span id="an_32:20">32:20</span> אדברה וירוח לי אפתח שפתי ואענה׃

<span id="an_32:21">32:21</span> אל נא אשא פני איש ואל אדם לא אכנה׃

<span id="an_32:22">32:22</span> כי לא ידעתי אכנה כמעט ישאני עשני׃

<span id="an_33:1">33:1</span> ואולם שמע נא איוב מלי וכל דברי האזינה׃

<span id="an_33:2">33:2</span> הנה נא פתחתי פי דברה לשוני בחכי׃

<span id="an_33:3">33:3</span> ישר לבי אמרי ודעת שפתי ברור מללו׃

<span id="an_33:4">33:4</span> רוח אל עשתני ונשמת שדי תחיני׃

<span id="an_33:5">33:5</span> אם תוכל השיבני ערכה לפני התיצבה׃

<span id="an_33:6">33:6</span> הן אני כפיך לאל מחמר קרצתי גם אני׃

<span id="an_33:7">33:7</span> הנה אמתי לא תבעתך ואכפי עליך לא יכבד׃

<span id="an_33:8">33:8</span> אך אמרת באזני וקול מלין אשמע׃

<span id="an_33:9">33:9</span> זך אני בלי פשע חף אנכי ולא עון לי׃

<span id="an_33:10">33:10</span> הן תנואות עלי ימצא יחשבני לאויב לו׃

<span id="an_33:11">33:11</span> ישם בסד רגלי ישמר כל ארחתי׃

<span id="an_33:12">33:12</span> הן זאת לא צדקת אענך כי ירבה אלוה מאנוש׃

<span id="an_33:13">33:13</span> מדוע אליו ריבות כי כל דבריו לא יענה׃

<span id="an_33:14">33:14</span> כי באחת ידבר אל ובשתים לא ישורנה׃

<span id="an_33:15">33:15</span> בחלום חזיון לילה בנפל תרדמה על אנשים
בתנומות עלי משכב׃

<span id="an_33:16">33:16</span> אז יגלה אזן אנשים ובמסרם יחתם׃

<span id="an_33:17">33:17</span> להסיר אדם מעשה וגוה מגבר יכסה׃

<span id="an_33:18">33:18</span> יחשך נפשו מני שחת וחיתו מעבר בשלח׃

<span id="an_33:19">33:19</span> והוכח במכאוב על משכבו וריב עצמיו אתן׃

<span id="an_33:20">33:20</span> וזהמתו חיתו לחם ונפשו מאכל תאוה׃

<span id="an_33:21">33:21</span> יכל בשרו מראי ושפי עצמותיו לא ראו׃

<span id="an_33:22">33:22</span> ותקרב לשחת נפשו וחיתו לממתים׃

<span id="an_33:23">33:23</span> אם יש עליו מלאך מליץ אחד מני אלף להגיד
לאדם ישרו׃

<span id="an_33:24">33:24</span> ויחננו ויאמר פדעהו מרדת שחת מצאתי כפר׃

<span id="an_33:25">33:25</span> רטפש בשרו מנער ישוב לימי עלומיו׃

<span id="an_33:26">33:26</span> יעתר אל אלוה וירצהו וירא פניו בתרועה
וישב לאנוש צדקתו׃

<span id="an_33:27">33:27</span> ישר על אנשים ויאמר חטאתי וישר העויתי
ולא שוה לי׃

<span id="an_33:28">33:28</span> פדה נפשי מעבר בשחת וחיתי באור תראה׃

<span id="an_33:29">33:29</span> הן כל אלה יפעל אל פעמים שלוש עם גבר׃

<span id="an_33:30">33:30</span> להשיב נפשו מני שחת לאור באור החיים׃

<span id="an_33:31">33:31</span> הקשב איוב שמע לי החרש ואנכי אדבר׃

<span id="an_33:32">33:32</span> אם יש מלין השיבני דבר כי חפצתי צדקך׃

<span id="an_33:33">33:33</span> אם אין אתה שמע לי החרש ואאלפך חכמה׃

<span id="an_34:1">34:1</span> ויען אליהוא ויאמר׃

<span id="an_34:2">34:2</span> שמעו חכמים מלי וידעים האזינו לי׃

<span id="an_34:3">34:3</span> כי אזן מלין תבחן וחך יטעם לאכל׃

<span id="an_34:4">34:4</span> משפט נבחרה לנו נדעה בינינו מה טוב׃

<span id="an_34:5">34:5</span> כי אמר איוב צדקתי ואל הסיר משפטי׃

<span id="an_34:6">34:6</span> על משפטי אכזב אנוש חצי בלי פשע׃

<span id="an_34:7">34:7</span> מי גבר כאיוב ישתה לעג כמים׃

<span id="an_34:8">34:8</span> וארח לחברה עם פעלי און וללכת עם אנשי רשע׃

<span id="an_34:9">34:9</span> כי אמר לא יסכן גבר ברצתו עם אלהים׃

<span id="an_34:10">34:10</span> לכן אנשי לבב שמעו לי חללה לאל מרשע ושדי
מעול׃

<span id="an_34:11">34:11</span> כי פעל אדם ישלם לו וכארח איש ימצאנו׃

<span id="an_34:12">34:12</span> אף אמנם אל לא ירשיע ושדי לא יעות משפט׃

<span id="an_34:13">34:13</span> מי פקד עליו ארצה ומי שם תבל כלה׃

<span id="an_34:14">34:14</span> אם ישים אליו לבו רוחו ונשמתו אליו יאסף׃

<span id="an_34:15">34:15</span> יגוע כל בשר יחד ואדם על עפר ישוב׃

<span id="an_34:16">34:16</span> ואם בינה שמעה זאת האזינה לקול מלי׃

<span id="an_34:17">34:17</span> האף שונא משפט יחבוש ואם צדיק כביר
תרשיע׃

<span id="an_34:18">34:18</span> האמר למלך בליעל רשע אל נדיבים׃

<span id="an_34:19">34:19</span> אשר לא נשא פני שרים ולא נכר שוע לפני דל
כי מעשה ידיו כלם׃

<span id="an_34:20">34:20</span> רגע ימתו וחצות לילה יגעשו עם ויעברו
ויסירו אביר לא ביד׃

<span id="an_34:21">34:21</span> כי עיניו על דרכי איש וכל צעדיו יראה׃

<span id="an_34:22">34:22</span> אין חשך ואין צלמות להסתר שם פעלי און׃

<span id="an_34:23">34:23</span> כי לא על איש ישים עוד להלך אל אל במשפט׃

<span id="an_34:24">34:24</span> ירע כבירים לא חקר ויעמד אחרים תחתם׃

<span id="an_34:25">34:25</span> לכן יכיר מעבדיהם והפך לילה וידכאו׃

<span id="an_34:26">34:26</span> תחת רשעים ספקם במקום ראים׃

<span id="an_34:27">34:27</span> אשר על כן סרו מאחריו וכל דרכיו לא
השכילו׃

<span id="an_34:28">34:28</span> להביא עליו צעקת דל וצעקת עניים ישמע׃

<span id="an_34:29">34:29</span> והוא ישקט ומי ירשע ויסתר פנים ומי
ישורנו ועל גוי ועל אדם יחד׃

<span id="an_34:30">34:30</span> ממלך אדם חנף ממקשי עם׃

<span id="an_34:31">34:31</span> כי אל אל האמר נשאתי לא אחבל׃

<span id="an_34:32">34:32</span> בלעדי אחזה אתה הרני אם עול פעלתי לא
אסיף׃

<span id="an_34:33">34:33</span> המעמך ישלמנה כי מאסת כי אתה תבחר ולא
אני ומה ידעת דבר׃

<span id="an_34:34">34:34</span> אנשי לבב יאמרו לי וגבר חכם שמע לי׃

<span id="an_34:35">34:35</span> איוב לא בדעת ידבר ודבריו לא בהשכיל׃

<span id="an_34:36">34:36</span> אבי יבחן איוב עד נצח על תשבת באנשי און׃

<span id="an_34:37">34:37</span> כי יסיף על חטאתו פשע בינינו יספוק וירב
אמריו לאל׃

<span id="an_35:1">35:1</span> ויען אליהו ויאמר׃

<span id="an_35:2">35:2</span> הזאת חשבת למשפט אמרת צדקי מאל׃

<span id="an_35:3">35:3</span> כי תאמר מה יסכן לך מה אעיל מחטאתי׃

<span id="an_35:4">35:4</span> אני אשיבך מלין ואת רעיך עמך׃

<span id="an_35:5">35:5</span> הבט שמים וראה ושור שחקים גבהו ממך׃

<span id="an_35:6">35:6</span> אם חטאת מה תפעל בו ורבו פשעיך מה תעשה לו׃

<span id="an_35:7">35:7</span> אם צדקת מה תתן לו או מה מידך יקח׃

<span id="an_35:8">35:8</span> לאיש כמוך רשעך ולבן אדם צדקתך׃

<span id="an_35:9">35:9</span> מרב עשוקים יזעיקו ישועו מזרוע רבים׃

<span id="an_35:10">35:10</span> ולא אמר איה אלוה עשי נתן זמרות בלילה׃

<span id="an_35:11">35:11</span> מלפנו מבהמות ארץ ומעוף השמים יחכמנו׃

<span id="an_35:12">35:12</span> שם יצעקו ולא יענה מפני גאון רעים׃

<span id="an_35:13">35:13</span> אך שוא לא ישמע אל ושדי לא ישורנה׃

<span id="an_35:14">35:14</span> אף כי תאמר לא תשורנו דין לפניו ותחולל
לו׃

<span id="an_35:15">35:15</span> ועתה כי אין פקד אפו ולא ידע בפש מאד׃

<span id="an_35:16">35:16</span> ואיוב הבל יפצה פיהו בבלי דעת מלין יכבר׃

<span id="an_36:1">36:1</span> ויסף אליהוא ויאמר׃

<span id="an_36:2">36:2</span> כתר לי זעיר ואחוך כי עוד לאלוה מלים׃

<span id="an_36:3">36:3</span> אשא דעי למרחוק ולפעלי אתן צדק׃

<span id="an_36:4">36:4</span> כי אמנם לא שקר מלי תמים דעות עמך׃

<span id="an_36:5">36:5</span> הן אל כביר ולא ימאס כביר כח לב׃

<span id="an_36:6">36:6</span> לא יחיה רשע ומשפט עניים יתן׃

<span id="an_36:7">36:7</span> לא יגרע מצדיק עיניו ואת מלכים לכסא וישיבם
לנצח ויגבהו׃

<span id="an_36:8">36:8</span> ואם אסורים בזקים ילכדון בחבלי עני׃

<span id="an_36:9">36:9</span> ויגד להם פעלם ופשעיהם כי יתגברו׃

<span id="an_36:10">36:10</span> ויגל אזנם למוסר ויאמר כי ישבון מאון׃

<span id="an_36:11">36:11</span> אם ישמעו ויעבדו יכלו ימיהם בטוב ושניהם
בנעימים׃

<span id="an_36:12">36:12</span> ואם לא ישמעו בשלח יעברו ויגועו בבלי
דעת׃

<span id="an_36:13">36:13</span> וחנפי לב ישימו אף לא ישועו כי אסרם׃

<span id="an_36:14">36:14</span> תמת בנער נפשם וחיתם בקדשים׃

<span id="an_36:15">36:15</span> יחלץ עני בעניו ויגל בלחץ אזנם׃

<span id="an_36:16">36:16</span> ואף הסיתך מפי צר רחב לא מוצק תחתיה ונחת
שלחנך מלא דשן׃

<span id="an_36:17">36:17</span> ודין רשע מלאת דין ומשפט יתמכו׃

<span id="an_36:18">36:18</span> כי חמה פן יסיתך בספק ורב כפר אל יטך׃

<span id="an_36:19">36:19</span> היערך שועך לא בצר וכל מאמצי כח׃

<span id="an_36:20">36:20</span> אל תשאף הלילה לעלות עמים תחתם׃

<span id="an_36:21">36:21</span> השמר אל תפן אל און כי על זה בחרת מעני׃

<span id="an_36:22">36:22</span> הן אל ישגיב בכחו מי כמהו מורה׃

<span id="an_36:23">36:23</span> מי פקד עליו דרכו ומי אמר פעלת עולה׃

<span id="an_36:24">36:24</span> זכר כי תשגיא פעלו אשר שררו אנשים׃

<span id="an_36:25">36:25</span> כל אדם חזו בו אנוש יביט מרחוק׃

<span id="an_36:26">36:26</span> הן אל שגיא ולא נדע מספר שניו ולא חקר׃

<span id="an_36:27">36:27</span> כי יגרע נטפי מים יזקו מטר לאדו׃

<span id="an_36:28">36:28</span> אשר יזלו שחקים ירעפו עלי אדם רב׃

<span id="an_36:29">36:29</span> אף אם יבין מפרשי עב תשאות סכתו׃

<span id="an_36:30">36:30</span> הן פרש עליו אורו ושרשי הים כסה׃

<span id="an_36:31">36:31</span> כי בם ידין עמים יתן אכל למכביר׃

<span id="an_36:32">36:32</span> על כפים כסה אור ויצו עליה במפגיע׃

<span id="an_36:33">36:33</span> יגיד עליו רעו מקנה אף על עולה׃

<span id="an_37:1">37:1</span> אף לזאת יחרד לבי ויתר ממקומו׃

<span id="an_37:2">37:2</span> שמעו שמוע ברגז קלו והגה מפיו יצא׃

<span id="an_37:3">37:3</span> תחת כל השמים ישרהו ואורו על כנפות הארץ׃

<span id="an_37:4">37:4</span> אחריו ישאג קול ירעם בקול גאונו ולא יעקבם
כי ישמע קולו׃

<span id="an_37:5">37:5</span> ירעם אל בקולו נפלאות עשה גדלות ולא נדע׃

<span id="an_37:6">37:6</span> כי לשלג יאמר הוא ארץ וגשם מטר וגשם מטרות
עזו׃

<span id="an_37:7">37:7</span> ביד כל אדם יחתום לדעת כל אנשי מעשהו׃

<span id="an_37:8">37:8</span> ותבא חיה במו ארב ובמעונתיה תשכן׃

<span id="an_37:9">37:9</span> מן החדר תבוא סופה וממזרים קרה׃

<span id="an_37:10">37:10</span> מנשמת אל יתן קרח ורחב מים במוצק׃

<span id="an_37:11">37:11</span> אף ברי יטריח עב יפיץ ענן אורו׃

<span id="an_37:12">37:12</span> והוא מסבות מתהפך בתחבולתו לפעלם כל אשר
יצום על פני תבל ארצה׃

<span id="an_37:13">37:13</span> אם לשבט אם לארצו אם לחסד ימצאהו׃

<span id="an_37:14">37:14</span> האזינה זאת איוב עמד והתבונן נפלאות אל׃

<span id="an_37:15">37:15</span> התדע בשום אלוה עליהם והופיע אור עננו׃

<span id="an_37:16">37:16</span> התדע על מפלשי עב מפלאות תמים דעים׃

<span id="an_37:17">37:17</span> אשר בגדיך חמים בהשקט ארץ מדרום׃

<span id="an_37:18">37:18</span> תרקיע עמו לשחקים חזקים כראי מוצק׃

<span id="an_37:19">37:19</span> הודיענו מה נאמר לו לא נערך מפני חשך׃

<span id="an_37:20">37:20</span> היספר לו כי אדבר אם אמר איש כי יבלע׃

<span id="an_37:21">37:21</span> ועתה לא ראו אור בהיר הוא בשחקים ורוח
עברה ותטהרם׃

<span id="an_37:22">37:22</span> מצפון זהב יאתה על אלוה נורא הוד׃

<span id="an_37:23">37:23</span> שדי לא מצאנהו שגיא כח ומשפט ורב צדקה לא
יענה׃

<span id="an_37:24">37:24</span> לכן יראוהו אנשים לא יראה כל חכמי לב׃

<span id="an_38:1">38:1</span> ויען יהוה את איוב מן הסערה ויאמר׃

<span id="an_38:2">38:2</span> מי זה מחשיך עצה במלין בלי דעת׃

<span id="an_38:3">38:3</span> אזר נא כגבר חלציך ואשאלך והודיעני׃

<span id="an_38:4">38:4</span> איפה היית ביסדי ארץ הגד אם ידעת בינה׃

<span id="an_38:5">38:5</span> מי שם ממדיה כי תדע או מי נטה עליה קו׃

<span id="an_38:6">38:6</span> על מה אדניה הטבעו או מי ירה אבן פנתה׃

<span id="an_38:7">38:7</span> ברן יחד כוכבי בקר ויריעו כל בני אלהים׃

<span id="an_38:8">38:8</span> ויסך בדלתים ים בגיחו מרחם יצא׃

<span id="an_38:9">38:9</span> בשומי ענן לבשו וערפל חתלתו׃

<span id="an_38:10">38:10</span> ואשבר עליו חקי ואשים בריח ודלתים׃

<span id="an_38:11">38:11</span> ואמר עד פה תבוא ולא תסיף ופא ישית בגאון
גליך׃

<span id="an_38:12">38:12</span> המימיך צוית בקר ידעתה שחר מקמו׃

<span id="an_38:13">38:13</span> לאחז בכנפות הארץ וינערו רשעים ממנה׃

<span id="an_38:14">38:14</span> תתהפך כחמר חותם ויתיצבו כמו לבוש׃

<span id="an_38:15">38:15</span> וימנע מרשעים אורם וזרוע רמה תשבר׃

<span id="an_38:16">38:16</span> הבאת עד נבכי ים ובחקר תהום התהלכת׃

<span id="an_38:17">38:17</span> הנגלו לך שערי מות ושערי צלמות תראה׃

<span id="an_38:18">38:18</span> התבננת עד רחבי ארץ הגד אם ידעת כלה׃

<span id="an_38:19">38:19</span> אי זה הדרך ישכן אור וחשך אי זה מקמו׃

<span id="an_38:20">38:20</span> כי תקחנו אל גבולו וכי תבין נתיבות ביתו׃

<span id="an_38:21">38:21</span> ידעת כי אז תולד ומספר ימיך רבים׃

<span id="an_38:22">38:22</span> הבאת אל אצרות שלג ואצרות ברד תראה׃

<span id="an_38:23">38:23</span> אשר חשכתי לעת צר ליום קרב ומלחמה׃

<span id="an_38:24">38:24</span> אי זה הדרך יחלק אור יפץ קדים עלי ארץ׃

<span id="an_38:25">38:25</span> מי פלג לשטף תעלה ודרך לחזיז קלות׃

<span id="an_38:26">38:26</span> להמטיר על ארץ לא איש מדבר לא אדם בו׃

<span id="an_38:27">38:27</span> להשביע שאה ומשאה ולהצמיח מצא דשא׃

<span id="an_38:28">38:28</span> היש למטר אב או מי הוליד אגלי טל׃

<span id="an_38:29">38:29</span> מבטן מי יצא הקרח וכפר שמים מי ילדו׃

<span id="an_38:30">38:30</span> כאבן מים יתחבאו ופני תהום יתלכדו׃

<span id="an_38:31">38:31</span> התקשר מעדנות כימה או משכות כסיל תפתח׃

<span id="an_38:32">38:32</span> התציא מזרות בעתו ועיש על בניה תנחם׃

<span id="an_38:33">38:33</span> הידעת חקות שמים אם תשים משטרו בארץ׃

<span id="an_38:34">38:34</span> התרים לעב קולך ושפעת מים תכסך׃

<span id="an_38:35">38:35</span> התשלח ברקים וילכו ויאמרו לך הננו׃

<span id="an_38:36">38:36</span> מי שת בטחות חכמה או מי נתן לשכוי בינה׃

<span id="an_38:37">38:37</span> מי יספר שחקים בחכמה ונבלי שמים מי
ישכיב׃

<span id="an_38:38">38:38</span> בצקת עפר למוצק ורגבים ידבקו׃

<span id="an_38:39">38:39</span> התצוד ללביא טרף וחית כפירים תמלא׃

<span id="an_38:40">38:40</span> כי ישחו במעונות ישבו בסכה למו ארב׃

<span id="an_38:41">38:41</span> מי יכין לערב צידו כי ילדו אל אל ישועו
יתעו לבלי אכל׃

<span id="an_39:1">39:1</span> הידעת עת לדת יעלי סלע חלל אילות תשמר׃

<span id="an_39:2">39:2</span> תספר ירחים תמלאנה וידעת עת לדתנה׃

<span id="an_39:3">39:3</span> תכרענה ילדיהן תפלחנה חבליהם תשלחנה׃

<span id="an_39:4">39:4</span> יחלמו בניהם ירבו בבר יצאו ולא שבו למו׃

<span id="an_39:5">39:5</span> מי שלח פרא חפשי ומסרות ערוד מי פתח׃

<span id="an_39:6">39:6</span> אשר שמתי ערבה ביתו ומשכנותיו מלחה׃

<span id="an_39:7">39:7</span> ישחק להמון קריה תשאות נוגש לא ישמע׃

<span id="an_39:8">39:8</span> יתור הרים מרעהו ואחר כל ירוק ידרוש׃

<span id="an_39:9">39:9</span> היאבה רים עבדך אם ילין על אבוסך׃

<span id="an_39:10">39:10</span> התקשר רים בתלם עבתו אם ישדד עמקים
אחריך׃

<span id="an_39:11">39:11</span> התבטח בו כי רב כחו ותעזב אליו יגיעך׃

<span id="an_39:12">39:12</span> התאמין בו כי ישוב זרעך וגרנך יאסף׃

<span id="an_39:13">39:13</span> כנף רננים נעלסה אם אברה חסידה ונצה׃

<span id="an_39:14">39:14</span> כי תעזב לארץ בציה ועל עפר תחמם׃

<span id="an_39:15">39:15</span> ותשכח כי רגל תזורה וחית השדה תדושה׃

<span id="an_39:16">39:16</span> הקשיח בניה ללא לה לריק יגיעה בלי פחד׃

<span id="an_39:17">39:17</span> כי השה אלוה חכמה ולא חלק לה בבינה׃

<span id="an_39:18">39:18</span> כעת במרום תמריא תשחק לסוס ולרכבו׃

<span id="an_39:19">39:19</span> התתן לסוס גבורה התלביש צוארו רעמה׃

<span id="an_39:20">39:20</span> התרעישנו כארבה הוד נחרו אימה׃

<span id="an_39:21">39:21</span> יחפרו בעמק וישיש בכח יצא לקראת נשק׃

<span id="an_39:22">39:22</span> ישחק לפחד ולא יחת ולא ישוב מפני חרב׃

<span id="an_39:23">39:23</span> עליו תרנה אשפה להב חנית וכידון׃

<span id="an_39:24">39:24</span> ברעש ורגז יגמא ארץ ולא יאמין כי קול
שופר׃

<span id="an_39:25">39:25</span> בדי שפר יאמר האח ומרחוק יריח מלחמה רעם
שרים ותרועה׃

<span id="an_39:26">39:26</span> המבינתך יאבר נץ יפרש כנפו לתימן׃

<span id="an_39:27">39:27</span> אם על פיך יגביה נשר וכי ירים קנו׃

<span id="an_39:28">39:28</span> סלע ישכן ויתלנן על שן סלע ומצודה׃

<span id="an_39:29">39:29</span> משם חפר אכל למרחוק עיניו יביטו׃

<span id="an_39:30">39:30</span> ואפרחו יעלעו דם ובאשר חללים שם הוא׃

<span id="an_40:1">40:1</span> ויען יהוה את איוב ויאמר׃

<span id="an_40:2">40:2</span> הרב עם שדי יסור מוכיח אלוה יעננה׃

<span id="an_40:3">40:3</span> ויען איוב את יהוה ויאמר׃

<span id="an_40:4">40:4</span> הן קלתי מה אשיבך ידי שמתי למו פי׃

<span id="an_40:5">40:5</span> אחת דברתי ולא אענה ושתים ולא אוסיף׃

<span id="an_40:6">40:6</span> ויען יהוה את איוב מן סערה ויאמר׃

<span id="an_40:7">40:7</span> אזר נא כגבר חלציך אשאלך והודיעני׃

<span id="an_40:8">40:8</span> האף תפר משפטי תרשיעני למען תצדק׃

<span id="an_40:9">40:9</span> ואם זרוע כאל לך ובקול כמהו תרעם׃

<span id="an_40:10">40:10</span> עדה נא גאון וגבה והוד והדר תלבש׃

<span id="an_40:11">40:11</span> הפץ עברות אפך וראה כל גאה והשפילהו׃

<span id="an_40:12">40:12</span> ראה כל גאה הכניעהו והדך רשעים תחתם׃

<span id="an_40:13">40:13</span> טמנם בעפר יחד פניהם חבש בטמון׃

<span id="an_40:14">40:14</span> וגם אני אודך כי תושע לך ימינך׃

<span id="an_40:15">40:15</span> הנה נא בהמות אשר עשיתי עמך חציר כבקר
יאכל׃

<span id="an_40:16">40:16</span> הנה נא כחו במתניו ואנו בשרירי בטנו׃

<span id="an_40:17">40:17</span> יחפץ זנבו כמו ארז גידי פחדו ישרגו׃

<span id="an_40:18">40:18</span> עצמיו אפיקי נחושה גרמיו כמטיל ברזל׃

<span id="an_40:19">40:19</span> הוא ראשית דרכי אל העשו יגש חרבו׃

<span id="an_40:20">40:20</span> כי בול הרים ישאו לו וכל חית השדה ישחקו
שם׃

<span id="an_40:21">40:21</span> תחת צאלים ישכב בסתר קנה ובצה׃

<span id="an_40:22">40:22</span> יסכהו צאלים צללו יסבוהו ערבי נחל׃

<span id="an_40:23">40:23</span> הן יעשק נהר לא יחפוז יבטח כי יגיח ירדן
אל פיהו׃

<span id="an_40:24">40:24</span> בעיניו יקחנו במוקשים ינקב אף׃

<span id="an_41:1">41:1</span> תמשך לויתן בחכה ובחבל תשקיע לשנו׃

<span id="an_41:2">41:2</span> התשים אגמון באפו ובחוח תקוב לחיו׃

<span id="an_41:3">41:3</span> הירבה אליך תחנונים אם ידבר אליך רכות׃

<span id="an_41:4">41:4</span> היכרת ברית עמך תקחנו לעבד עולם׃

<span id="an_41:5">41:5</span> התשחק בו כצפור ותקשרנו לנערותיך׃

<span id="an_41:6">41:6</span> יכרו עליו חברים יחצוהו בין כנענים׃

<span id="an_41:7">41:7</span> התמלא בשכות עורו ובצלצל דגים ראשו׃

<span id="an_41:8">41:8</span> שים עליו כפך זכר מלחמה אל תוסף׃

<span id="an_41:9">41:9</span> הן תחלתו נכזבה הגם אל מראיו יטל׃

<span id="an_41:10">41:10</span> לא אכזר כי יעורנו ומי הוא לפני יתיצב׃

<span id="an_41:11">41:11</span> מי הקדימני ואשלם תחת כל השמים לי הוא׃

<span id="an_41:12">41:12</span> לא אחריש בדיו ודבר גבורות וחין ערכו׃

<span id="an_41:13">41:13</span> מי גלה פני לבושו בכפל רסנו מי יבוא׃

<span id="an_41:14">41:14</span> דלתי פניו מי פתח סביבות שניו אימה׃

<span id="an_41:15">41:15</span> גאוה אפיקי מגנים סגור חותם צר׃

<span id="an_41:16">41:16</span> אחד באחד יגשו ורוח לא יבוא ביניהם׃

<span id="an_41:17">41:17</span> איש באחיהו ידבקו יתלכדו ולא יתפרדו׃

<span id="an_41:18">41:18</span> עטישתיו תהל אור ועיניו כעפעפי שחר׃

<span id="an_41:19">41:19</span> מפיו לפידים יהלכו כידודי אש יתמלטו׃

<span id="an_41:20">41:20</span> מנחיריו יצא עשן כדוד נפוח ואגמן׃

<span id="an_41:21">41:21</span> נפשו גחלים תלהט ולהב מפיו יצא׃

<span id="an_41:22">41:22</span> בצוארו ילין עז ולפניו תדוץ דאבה׃

<span id="an_41:23">41:23</span> מפלי בשרו דבקו יצוק עליו בל ימוט׃

<span id="an_41:24">41:24</span> לבו יצוק כמו אבן ויצוק כפלח תחתית׃

<span id="an_41:25">41:25</span> משתו יגורו אלים משברים יתחטאו׃

<span id="an_41:26">41:26</span> משיגהו חרב בלי תקום חנית מסע ושריה׃

<span id="an_41:27">41:27</span> יחשב לתבן ברזל לעץ רקבון נחושה׃

<span id="an_41:28">41:28</span> לא יבריחנו בן קשת לקש נהפכו לו אבני
קלע׃

<span id="an_41:29">41:29</span> כקש נחשבו תותח וישחק לרעש כידון׃

<span id="an_41:30">41:30</span> תחתיו חדודי חרש ירפד חרוץ עלי טיט׃

<span id="an_41:31">41:31</span> ירתיח כסיר מצולה ים ישים כמרקחה׃

<span id="an_41:32">41:32</span> אחריו יאיר נתיב יחשב תהום לשיבה׃

<span id="an_41:33">41:33</span> אין על עפר משלו העשו לבלי חת׃

<span id="an_41:34">41:34</span> את כל גבה יראה הוא מלך על כל בני שחץ׃

<span id="an_42:1">42:1</span> ויען איוב את יהוה ויאמר׃

<span id="an_42:2">42:2</span> ידעת כי כל תוכל ולא יבצר ממך מזמה׃

<span id="an_42:3">42:3</span> מי זה מעלים עצה בלי דעת לכן הגדתי ולא
אבין נפלאות ממני ולא אדע׃

<span id="an_42:4">42:4</span> שמע נא ואנכי אדבר אשאלך והודיעני׃

<span id="an_42:5">42:5</span> לשמע אזן שמעתיך ועתה עיני ראתך׃

<span id="an_42:6">42:6</span> על כן אמאס ונחמתי על עפר ואפר׃

<span id="an_42:7">42:7</span> ויהי אחר דבר יהוה את הדברים האלה אל איוב
ויאמר יהוה אל אליפז התימני חרה אפי בך ובשני רעיך כי לא דברתם אלי נכונה
כעבדי איוב׃

<span id="an_42:8">42:8</span> ועתה קחו לכם שבעה פרים ושבעה אילים ולכו
אל עבדי איוב והעליתם עולה בעדכם ואיוב עבדי יתפלל עליכם כי אם פניו אשא
לבלתי עשות עמכם נבלה כי לא דברתם אלי נכונה כעבדי איוב׃

<span id="an_42:9">42:9</span> וילכו אליפז התימני ובלדד השוחי צפר הנעמתי
ויעשו כאשר דבר אליהם יהוה וישא יהוה את פני איוב׃

<span id="an_42:10">42:10</span> ויהוה שב את שבית איוב בהתפללו בעד רעהו
ויסף יהוה את כל אשר לאיוב למשנה׃

<span id="an_42:11">42:11</span> ויבאו אליו כל אחיו וכל אחיתיו וכל ידעיו
לפנים ויאכלו עמו לחם בביתו וינדו לו וינחמו אתו על כל הרעה אשר הביא יהוה
עליו ויתנו לו איש קשיטה אחת ואיש נזם זהב אחד׃

<span id="an_42:12">42:12</span> ויהוה ברך את אחרית איוב מראשתו ויהי לו
ארבעה עשר אלף צאן וששת אלפים גמלים ואלף צמד בקר ואלף אתונות׃

<span id="an_42:13">42:13</span> ויהי לו שבענה בנים ושלוש בנות׃

<span id="an_42:14">42:14</span> ויקרא שם האחת ימימה ושם השנית קציעה ושם
השלישית קרן הפוך׃

<span id="an_42:15">42:15</span> ולא נמצא נשים יפות כבנות איוב בכל הארץ
ויתן להם אביהם נחלה בתוך אחיהם׃

<span id="an_42:16">42:16</span> ויחי איוב אחרי זאת מאה וארבעים שנה וירא
את בניו ואת בני בניו ארבעה דרות׃

<span id="an_42:17">42:17</span> וימת איוב זקן ושבע ימים׃

------------------------------------------------------------------------

[Next: Psalms](psa.md)
