[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hag)  [Next](mal) 

------------------------------------------------------------------------

### Modern Hebrew Bible: Zechariah

<span id="an_1:1">1:1</span> בחדש השמיני בשנת שתים לדריוש היה דבר יהוה
אל זכריה בן ברכיה בן עדו הנביא לאמר׃

<span id="an_1:2">1:2</span> קצף יהוה על אבותיכם קצף׃

<span id="an_1:3">1:3</span> ואמרת אלהם כה אמר יהוה צבאות שובו אלי נאם
יהוה צבאות ואשוב אליכם אמר יהוה צבאות׃

<span id="an_1:4">1:4</span> אל תהיו כאבתיכם אשר קראו אליהם הנביאים
הראשנים לאמר כה אמר יהוה צבאות שובו נא מדרכיכם הרעים ומעליליכם הרעים ולא
שמעו ולא הקשיבו אלי נאם יהוה׃

<span id="an_1:5">1:5</span> אבותיכם איה הם והנבאים הלעולם יחיו׃

<span id="an_1:6">1:6</span> אך דברי וחקי אשר צויתי את עבדי הנביאים הלוא
השיגו אבתיכם וישובו ויאמרו כאשר זמם יהוה צבאות לעשות לנו כדרכינו
וכמעללינו כן עשה אתנו׃

<span id="an_1:7">1:7</span> ביום עשרים וארבעה לעשתי עשר חדש הוא חדש שבט
בשנת שתים לדריוש היה דבר יהוה אל זכריה בן ברכיהו בן עדוא הנביא לאמר׃

<span id="an_1:8">1:8</span> ראיתי הלילה והנה איש רכב על סוס אדם והוא
עמד בין ההדסים אשר במצלה ואחריו סוסים אדמים שרקים ולבנים׃

<span id="an_1:9">1:9</span> ואמר מה אלה אדני ויאמר אלי המלאך הדבר בי
אני אראך מה המה אלה׃

<span id="an_1:10">1:10</span> ויען האיש העמד בין ההדסים ויאמר אלה אשר
שלח יהוה להתהלך בארץ׃

<span id="an_1:11">1:11</span> ויענו את מלאך יהוה העמד בין ההדסים ויאמרו
התהלכנו בארץ והנה כל הארץ ישבת ושקטת׃

<span id="an_1:12">1:12</span> ויען מלאך יהוה ויאמר יהוה צבאות עד מתי
אתה לא תרחם את ירושלם ואת ערי יהודה אשר זעמתה זה שבעים שנה׃

<span id="an_1:13">1:13</span> ויען יהוה את המלאך הדבר בי דברים טובים
דברים נחמים׃

<span id="an_1:14">1:14</span> ויאמר אלי המלאך הדבר בי קרא לאמר כה אמר
יהוה צבאות קנאתי לירושלם ולציון קנאה גדולה׃

<span id="an_1:15">1:15</span> וקצף גדול אני קצף על הגוים השאננים אשר
אני קצפתי מעט והמה עזרו לרעה׃

<span id="an_1:16">1:16</span> לכן כה אמר יהוה שבתי לירושלם ברחמים ביתי
יבנה בה נאם יהוה צבאות וקוה ינטה על ירושלם׃

<span id="an_1:17">1:17</span> עוד קרא לאמר כה אמר יהוה צבאות עוד
תפוצינה ערי מטוב ונחם יהוה עוד את ציון ובחר עוד בירושלם׃

<span id="an_1:18">1:18</span> ואשא את עיני וארא והנה ארבע קרנות׃

<span id="an_1:19">1:19</span> ואמר אל המלאך הדבר בי מה אלה ויאמר אלי
אלה הקרנות אשר זרו את יהודה את ישראל וירושלם׃

<span id="an_1:20">1:20</span> ויראני יהוה ארבעה חרשים׃

<span id="an_1:21">1:21</span> ואמר מה אלה באים לעשות ויאמר לאמר אלה
הקרנות אשר זרו את יהודה כפי איש לא נשא ראשו ויבאו אלה להחריד אתם לידות
את קרנות הגוים הנשאים קרן אל ארץ יהודה לזרותה׃

<span id="an_2:1">2:1</span> ואשא עיני וארא והנה איש ובידו חבל מדה׃

<span id="an_2:2">2:2</span> ואמר אנה אתה הלך ויאמר אלי למד את ירושלם
לראות כמה רחבה וכמה ארכה׃

<span id="an_2:3">2:3</span> והנה המלאך הדבר בי יצא ומלאך אחר יצא
לקראתו׃

<span id="an_2:4">2:4</span> ויאמר אלו רץ דבר אל הנער הלז לאמר פרזות תשב
ירושלם מרב אדם ובהמה בתוכה׃

<span id="an_2:5">2:5</span> ואני אהיה לה נאם יהוה חומת אש סביב ולכבוד
אהיה בתוכה׃

<span id="an_2:6">2:6</span> הוי הוי ונסו מארץ צפון נאם יהוה כי כארבע
רוחות השמים פרשתי אתכם נאם יהוה׃

<span id="an_2:7">2:7</span> הוי ציון המלטי יושבת בת בבל׃

<span id="an_2:8">2:8</span> כי כה אמר יהוה צבאות אחר כבוד שלחני אל
הגוים השללים אתכם כי הנגע בכם נגע בבבת עינו׃

<span id="an_2:9">2:9</span> כי הנני מניף את ידי עליהם והיו שלל לעבדיהם
וידעתם כי יהוה צבאות שלחני׃

<span id="an_2:10">2:10</span> רני ושמחי בת ציון כי הנני בא ושכנתי בתוכך
נאם יהוה׃

<span id="an_2:11">2:11</span> ונלוו גוים רבים אל יהוה ביום ההוא והיו לי
לעם ושכנתי בתוכך וידעת כי יהוה צבאות שלחני אליך׃

<span id="an_2:12">2:12</span> ונחל יהוה את יהודה חלקו על אדמת הקדש ובחר
עוד בירושלם׃

<span id="an_2:13">2:13</span> הס כל בשר מפני יהוה כי נעור ממעון קדשו׃

<span id="an_3:1">3:1</span> ויראני את יהושע הכהן הגדול עמד לפני מלאך
יהוה והשטן עמד על ימינו לשטנו׃

<span id="an_3:2">3:2</span> ויאמר יהוה אל השטן יגער יהוה בך השטן ויגער
יהוה בך הבחר בירושלם הלוא זה אוד מצל מאש׃

<span id="an_3:3">3:3</span> ויהושע היה לבש בגדים צואים ועמד לפני המלאך׃

<span id="an_3:4">3:4</span> ויען ויאמר אל העמדים לפניו לאמר הסירו
הבגדים הצאים מעליו ויאמר אליו ראה העברתי מעליך עונך והלבש אתך מחלצות׃

<span id="an_3:5">3:5</span> ואמר ישימו צניף טהור על ראשו וישימו הצניף
הטהור על ראשו וילבשהו בגדים ומלאך יהוה עמד׃

<span id="an_3:6">3:6</span> ויעד מלאך יהוה ביהושע לאמר׃

<span id="an_3:7">3:7</span> כה אמר יהוה צבאות אם בדרכי תלך ואם את
משמרתי תשמר וגם אתה תדין את ביתי וגם תשמר את חצרי ונתתי לך מהלכים בין
העמדים האלה׃

<span id="an_3:8">3:8</span> שמע נא יהושע הכהן הגדול אתה ורעיך הישבים
לפניך כי אנשי מופת המה כי הנני מביא את עבדי צמח׃

<span id="an_3:9">3:9</span> כי הנה האבן אשר נתתי לפני יהושע על אבן אחת
שבעה עינים הנני מפתח פתחה נאם יהוה צבאות ומשתי את עון הארץ ההיא ביום
אחד׃

<span id="an_3:10">3:10</span> ביום ההוא נאם יהוה צבאות תקראו איש לרעהו
אל תחת גפן ואל תחת תאנה׃

<span id="an_4:1">4:1</span> וישב המלאך הדבר בי ויעירני כאיש אשר יעור
משנתו׃

<span id="an_4:2">4:2</span> ויאמר אלי מה אתה ראה ויאמר ראיתי והנה מנורת
זהב כלה וגלה על ראשה ושבעה נרתיה עליה שבעה ושבעה מוצקות לנרות אשר על
ראשה׃

<span id="an_4:3">4:3</span> ושנים זיתים עליה אחד מימין הגלה ואחד על
שמאלה׃

<span id="an_4:4">4:4</span> ואען ואמר אל המלאך הדבר בי לאמר מה אלה
אדני׃

<span id="an_4:5">4:5</span> ויען המלאך הדבר בי ויאמר אלי הלוא ידעת מה
המה אלה ואמר לא אדני׃

<span id="an_4:6">4:6</span> ויען ויאמר אלי לאמר זה דבר יהוה אל זרבבל
לאמר לא בחיל ולא בכח כי אם ברוחי אמר יהוה צבאות׃

<span id="an_4:7">4:7</span> מי אתה הר הגדול לפני זרבבל למישר והוציא את
האבן הראשה תשאות חן חן לה׃

<span id="an_4:8">4:8</span> ויהי דבר יהוה אלי לאמר׃

<span id="an_4:9">4:9</span> ידי זרבבל יסדו הבית הזה וידיו תבצענה וידעת
כי יהוה צבאות שלחני אלכם׃

<span id="an_4:10">4:10</span> כי מי בז ליום קטנות ושמחו וראו את האבן
הבדיל ביד זרבבל שבעה אלה עיני יהוה המה משוטטים בכל הארץ׃

<span id="an_4:11">4:11</span> ואען ואמר אליו מה שני הזיתים האלה על ימין
המנורה ועל שמאולה׃

<span id="an_4:12">4:12</span> ואען שנית ואמר אליו מה שתי שבלי הזיתים
אשר ביד שני צנתרות הזהב המריקים מעליהם הזהב׃

<span id="an_4:13">4:13</span> ויאמר אלי לאמר הלוא ידעת מה אלה ואמר לא
אדני׃

<span id="an_4:14">4:14</span> ויאמר אלה שני בני היצהר העמדים על אדון כל
הארץ׃

<span id="an_5:1">5:1</span> ואשוב ואשא עיני ואראה והנה מגלה עפה׃

<span id="an_5:2">5:2</span> ויאמר אלי מה אתה ראה ואמר אני ראה מגלה עפה
ארכה עשרים באמה ורחבה עשר באמה׃

<span id="an_5:3">5:3</span> ויאמר אלי זאת האלה היוצאת על פני כל הארץ כי
כל הגנב מזה כמוה נקה וכל הנשבע מזה כמוה נקה׃

<span id="an_5:4">5:4</span> הוצאתיה נאם יהוה צבאות ובאה אל בית הגנב ואל
בית הנשבע בשמי לשקר ולנה בתוך ביתו וכלתו ואת עציו ואת אבניו׃

<span id="an_5:5">5:5</span> ויצא המלאך הדבר בי ויאמר אלי שא נא עיניך
וראה מה היוצאת הזאת׃

<span id="an_5:6">5:6</span> ואמר מה היא ויאמר זאת האיפה היוצאת ויאמר
זאת עינם בכל הארץ׃

<span id="an_5:7">5:7</span> והנה ככר עפרת נשאת וזאת אשה אחת יושבת בתוך
האיפה׃

<span id="an_5:8">5:8</span> ויאמר זאת הרשעה וישלך אתה אל תוך האיפה
וישלך את אבן העפרת אל פיה׃

<span id="an_5:9">5:9</span> ואשא עיני וארא והנה שתים נשים יוצאות ורוח
בכנפיהם ולהנה כנפים ככנפי החסידה ותשאנה את האיפה בין הארץ ובין השמים׃

<span id="an_5:10">5:10</span> ואמר אל המלאך הדבר בי אנה המה מולכות את
האיפה׃

<span id="an_5:11">5:11</span> ויאמר אלי לבנות לה בית בארץ שנער והוכן
והניחה שם על מכנתה׃

<span id="an_6:1">6:1</span> ואשב ואשא עיני ואראה והנה ארבע מרכבות יצאות
מבין שני ההרים וההרים הרי נחשת׃

<span id="an_6:2">6:2</span> במרכבה הראשנה סוסים אדמים ובמרכבה השנית
סוסים שחרים׃

<span id="an_6:3">6:3</span> ובמרכבה השלשית סוסים לבנים ובמרכבה הרבעית
סוסים ברדים אמצים׃

<span id="an_6:4">6:4</span> ואען ואמר אל המלאך הדבר בי מה אלה אדני׃

<span id="an_6:5">6:5</span> ויען המלאך ויאמר אלי אלה ארבע רחות השמים
יוצאות מהתיצב על אדון כל הארץ׃

<span id="an_6:6">6:6</span> אשר בה הסוסים השחרים יצאים אל ארץ צפון
והלבנים יצאו אל אחריהם והברדים יצאו אל ארץ התימן׃

<span id="an_6:7">6:7</span> והאמצים יצאו ויבקשו ללכת להתהלך בארץ ויאמר
לכו התהלכו בארץ ותתהלכנה בארץ׃

<span id="an_6:8">6:8</span> ויזעק אתי וידבר אלי לאמר ראה היוצאים אל ארץ
צפון הניחו את רוחי בארץ צפון׃

<span id="an_6:9">6:9</span> ויהי דבר יהוה אלי לאמר׃

<span id="an_6:10">6:10</span> לקוח מאת הגולה מחלדי ומאת טוביה ומאת
ידעיה ובאת אתה ביום ההוא ובאת בית יאשיה בן צפניה אשר באו מבבל׃

<span id="an_6:11">6:11</span> ולקחת כסף וזהב ועשית עטרות ושמת בראש
יהושע בן יהוצדק הכהן הגדול׃

<span id="an_6:12">6:12</span> ואמרת אליו לאמר כה אמר יהוה צבאות לאמר
הנה איש צמח שמו ומתחתיו יצמח ובנה את היכל יהוה׃

<span id="an_6:13">6:13</span> והוא יבנה את היכל יהוה והוא ישא הוד וישב
ומשל על כסאו והיה כהן על כסאו ועצת שלום תהיה בין שניהם׃

<span id="an_6:14">6:14</span> והעטרת תהיה לחלם ולטוביה ולידעיה ולחן בן
צפניה לזכרון בהיכל יהוה׃

<span id="an_6:15">6:15</span> ורחוקים יבאו ובנו בהיכל יהוה וידעתם כי
יהוה צבאות שלחני אליכם והיה אם שמוע תשמעון בקול יהוה אלהיכם׃

<span id="an_7:1">7:1</span> ויהי בשנת ארבע לדריוש המלך היה דבר יהוה אל
זכריה בארבעה לחדש התשעי בכסלו׃

<span id="an_7:2">7:2</span> וישלח בית אל שר אצר ורגם מלך ואנשיו לחלות
את פני יהוה׃

<span id="an_7:3">7:3</span> לאמר אל הכהנים אשר לבית יהוה צבאות ואל
הנביאים לאמר האבכה בחדש החמשי הנזר כאשר עשיתי זה כמה שנים׃

<span id="an_7:4">7:4</span> ויהי דבר יהוה צבאות אלי לאמר׃

<span id="an_7:5">7:5</span> אמר אל כל עם הארץ ואל הכהנים לאמר כי צמתם
וספוד בחמישי ובשביעי וזה שבעים שנה הצום צמתני אני׃

<span id="an_7:6">7:6</span> וכי תאכלו וכי תשתו הלוא אתם האכלים ואתם
השתים׃

<span id="an_7:7">7:7</span> הלוא את הדברים אשר קרא יהוה ביד הנביאים
הראשנים בהיות ירושלם ישבת ושלוה ועריה סביבתיה והנגב והשפלה ישב׃

<span id="an_7:8">7:8</span> ויהי דבר יהוה אל זכריה לאמר׃

<span id="an_7:9">7:9</span> כה אמר יהוה צבאות לאמר משפט אמת שפטו וחסד
ורחמים עשו איש את אחיו׃

<span id="an_7:10">7:10</span> ואלמנה ויתום גר ועני אל תעשקו ורעת איש
אחיו אל תחשבו בלבבכם׃

<span id="an_7:11">7:11</span> וימאנו להקשיב ויתנו כתף סררת ואזניהם
הכבידו משמוע׃

<span id="an_7:12">7:12</span> ולבם שמו שמיר משמוע את התורה ואת הדברים
אשר שלח יהוה צבאות ברוחו ביד הנביאים הראשנים ויהי קצף גדול מאת יהוה
צבאות׃

<span id="an_7:13">7:13</span> ויהי כאשר קרא ולא שמעו כן יקראו ולא אשמע
אמר יהוה צבאות׃

<span id="an_7:14">7:14</span> ואסערם על כל הגוים אשר לא ידעום והארץ
נשמה אחריהם מעבר ומשב וישימו ארץ חמדה לשמה׃

<span id="an_8:1">8:1</span> ויהי דבר יהוה צבאות לאמר׃

<span id="an_8:2">8:2</span> כה אמר יהוה צבאות קנאתי לציון קנאה גדולה
וחמה גדולה קנאתי לה׃

<span id="an_8:3">8:3</span> כה אמר יהוה שבתי אל ציון ושכנתי בתוך ירושלם
ונקראה ירושלם עיר האמת והר יהוה צבאות הר הקדש׃

<span id="an_8:4">8:4</span> כה אמר יהוה צבאות עד ישבו זקנים וזקנות
ברחבות ירושלם ואיש משענתו בידו מרב ימים׃

<span id="an_8:5">8:5</span> ורחבות העיר ימלאו ילדים וילדות משחקים
ברחבתיה׃

<span id="an_8:6">8:6</span> כה אמר יהוה צבאות כי יפלא בעיני שארית העם
הזה בימים ההם גם בעיני יפלא נאם יהוה צבאות׃

<span id="an_8:7">8:7</span> כה אמר יהוה צבאות הנני מושיע את עמי מארץ
מזרח ומארץ מבוא השמש׃

<span id="an_8:8">8:8</span> והבאתי אתם ושכנו בתוך ירושלם והיו לי לעם
ואני אהיה להם לאלהים באמת ובצדקה׃

<span id="an_8:9">8:9</span> כה אמר יהוה צבאות תחזקנה ידיכם השמעים בימים
האלה את הדברים האלה מפי הנביאים אשר ביום יסד בית יהוה צבאות ההיכל
להבנות׃

<span id="an_8:10">8:10</span> כי לפני הימים ההם שכר האדם לא נהיה ושכר
הבהמה איננה וליוצא ולבא אין שלום מן הצר ואשלח את כל האדם איש ברעהו׃

<span id="an_8:11">8:11</span> ועתה לא כימים הראשנים אני לשארית העם הזה
נאם יהוה צבאות׃

<span id="an_8:12">8:12</span> כי זרע השלום הגפן תתן פריה והארץ תתן את
יבולה והשמים יתנו טלם והנחלתי את שארית העם הזה את כל אלה׃

<span id="an_8:13">8:13</span> והיה כאשר הייתם קללה בגוים בית יהודה ובית
ישראל כן אושיע אתכם והייתם ברכה אל תיראו תחזקנה ידיכם׃

<span id="an_8:14">8:14</span> כי כה אמר יהוה צבאות כאשר זממתי להרע לכם
בהקציף אבתיכם אתי אמר יהוה צבאות ולא נחמתי׃

<span id="an_8:15">8:15</span> כן שבתי זממתי בימים האלה להיטיב את ירושלם
ואת בית יהודה אל תיראו׃

<span id="an_8:16">8:16</span> אלה הדברים אשר תעשו דברו אמת איש את רעהו
אמת ומשפט שלום שפטו בשעריכם׃

<span id="an_8:17">8:17</span> ואיש את רעת רעהו אל תחשבו בלבבכם ושבעת
שקר אל תאהבו כי את כל אלה אשר שנאתי נאם יהוה׃

<span id="an_8:18">8:18</span> ויהי דבר יהוה צבאות אלי לאמר׃

<span id="an_8:19">8:19</span> כה אמר יהוה צבאות צום הרביעי וצום החמישי
וצום השביעי וצום העשירי יהיה לבית יהודה לששון ולשמחה ולמעדים טובים והאמת
והשלום אהבו׃

<span id="an_8:20">8:20</span> כה אמר יהוה צבאות עד אשר יבאו עמים וישבי
ערים רבות׃

<span id="an_8:21">8:21</span> והלכו ישבי אחת אל אחת לאמר נלכה הלוך
לחלות את פני יהוה ולבקש את יהוה צבאות אלכה גם אני׃

<span id="an_8:22">8:22</span> ובאו עמים רבים וגוים עצומים לבקש את יהוה
צבאות בירושלם ולחלות את פני יהוה׃

<span id="an_8:23">8:23</span> כה אמר יהוה צבאות בימים ההמה אשר יחזיקו
עשרה אנשים מכל לשנות הגוים והחזיקו בכנף איש יהודי לאמר נלכה עמכם כי
שמענו אלהים עמכם׃

<span id="an_9:1">9:1</span> משא דבר יהוה בארץ חדרך ודמשק מנחתו כי ליהוה
עין אדם וכל שבטי ישראל׃

<span id="an_9:2">9:2</span> וגם חמת תגבל בה צר וצידון כי חכמה מאד׃

<span id="an_9:3">9:3</span> ותבן צר מצור לה ותצבר כסף כעפר וחרוץ כטיט
חוצות׃

<span id="an_9:4">9:4</span> הנה אדני יורשנה והכה בים חילה והיא באש
תאכל׃

<span id="an_9:5">9:5</span> תרא אשקלון ותירא ועזה ותחיל מאד ועקרון כי
הביש מבטה ואבד מלך מעזה ואשקלון לא תשב׃

<span id="an_9:6">9:6</span> וישב ממזר באשדוד והכרתי גאון פלשתים׃

<span id="an_9:7">9:7</span> והסרתי דמיו מפיו ושקציו מבין שניו ונשאר גם
הוא לאלהינו והיה כאלף ביהודה ועקרון כיבוסי׃

<span id="an_9:8">9:8</span> וחניתי לביתי מצבה מעבר ומשב ולא יעבר עליהם
עוד נגש כי עתה ראיתי בעיני׃

<span id="an_9:9">9:9</span> גילי מאד בת ציון הריעי בת ירושלם הנה מלכך
יבוא לך צדיק ונושע הוא עני ורכב על חמור ועל עיר בן אתנות׃

<span id="an_9:10">9:10</span> והכרתי רכב מאפרים וסוס מירושלם ונכרתה קשת
מלחמה ודבר שלום לגוים ומשלו מים עד ים ומנהר עד אפסי ארץ׃

<span id="an_9:11">9:11</span> גם את בדם בריתך שלחתי אסיריך מבור אין מים
בו׃

<span id="an_9:12">9:12</span> שובו לבצרון אסירי התקוה גם היום מגיד משנה
אשיב לך׃

<span id="an_9:13">9:13</span> כי דרכתי לי יהודה קשת מלאתי אפרים ועוררתי
בניך ציון על בניך יון ושמתיך כחרב גבור׃

<span id="an_9:14">9:14</span> ויהוה עליהם יראה ויצא כברק חצו ואדני יהוה
בשופר יתקע והלך בסערות תימן׃

<span id="an_9:15">9:15</span> יהוה צבאות יגן עליהם ואכלו וכבשו אבני קלע
ושתו המו כמו יין ומלאו כמזרק כזויות מזבח׃

<span id="an_9:16">9:16</span> והושיעם יהוה אלהיהם ביום ההוא כצאן עמו כי
אבני נזר מתנוססות על אדמתו׃

<span id="an_9:17">9:17</span> כי מה טובו ומה יפיו דגן בחורים ותירוש
ינובב בתלות׃

<span id="an_10:1">10:1</span> שאלו מיהוה מטר בעת מלקוש יהוה עשה חזיזים
ומטר גשם יתן להם לאיש עשב בשדה׃

<span id="an_10:2">10:2</span> כי התרפים דברו און והקוסמים חזו שקר
וחלמות השוא ידברו הבל ינחמון על כן נסעו כמו צאן יענו כי אין רעה׃

<span id="an_10:3">10:3</span> על הרעים חרה אפי ועל העתודים אפקוד כי פקד
יהוה צבאות את עדרו את בית יהודה ושם אותם כסוס הודו במלחמה׃

<span id="an_10:4">10:4</span> ממנו פנה ממנו יתד ממנו קשת מלחמה ממנו יצא
כל נוגש יחדו׃

<span id="an_10:5">10:5</span> והיו כגברים בוסים בטיט חוצות במלחמה
ונלחמו כי יהוה עמם והבישו רכבי סוסים׃

<span id="an_10:6">10:6</span> וגברתי את בית יהודה ואת בית יוסף אושיע
והושבותים כי רחמתים והיו כאשר לא זנחתים כי אני יהוה אלהיהם ואענם׃

<span id="an_10:7">10:7</span> והיו כגבור אפרים ושמח לבם כמו יין ובניהם
יראו ושמחו יגל לבם ביהוה׃

<span id="an_10:8">10:8</span> אשרקה להם ואקבצם כי פדיתים ורבו כמו רבו׃

<span id="an_10:9">10:9</span> ואזרעם בעמים ובמרחקים יזכרוני וחיו את
בניהם ושבו׃

<span id="an_10:10">10:10</span> והשיבותים מארץ מצרים ומאשור אקבצם ואל
ארץ גלעד ולבנון אביאם ולא ימצא להם׃

<span id="an_10:11">10:11</span> ועבר בים צרה והכה בים גלים והבישו כל
מצולות יאר והורד גאון אשור ושבט מצרים יסור׃

<span id="an_10:12">10:12</span> וגברתים ביהוה ובשמו יתהלכו נאם יהוה׃

<span id="an_11:1">11:1</span> פתח לבנון דלתיך ותאכל אש בארזיך׃

<span id="an_11:2">11:2</span> הילל ברוש כי נפל ארז אשר אדרים שדדו
הילילו אלוני בשן כי ירד יער הבצור׃

<span id="an_11:3">11:3</span> קול יללת הרעים כי שדדה אדרתם קול שאגת
כפירים כי שדד גאון הירדן׃

<span id="an_11:4">11:4</span> כה אמר יהוה אלהי רעה את צאן ההרגה׃

<span id="an_11:5">11:5</span> אשר קניהן יהרגן ולא יאשמו ומכריהן יאמר
ברוך יהוה ואעשר ורעיהם לא יחמול עליהן׃

<span id="an_11:6">11:6</span> כי לא אחמול עוד על ישבי הארץ נאם יהוה
והנה אנכי ממציא את האדם איש ביד רעהו וביד מלכו וכתתו את הארץ ולא אציל
מידם׃

<span id="an_11:7">11:7</span> וארעה את צאן ההרגה לכן עניי הצאן ואקח לי
שני מקלות לאחד קראתי נעם ולאחד קראתי חבלים וארעה את הצאן׃

<span id="an_11:8">11:8</span> ואכחד את שלשת הרעים בירח אחד ותקצר נפשי
בהם וגם נפשם בחלה בי׃

<span id="an_11:9">11:9</span> ואמר לא ארעה אתכם המתה תמות והנכחדת תכחד
והנשארות תאכלנה אשה את בשר רעותה׃

<span id="an_11:10">11:10</span> ואקח את מקלי את נעם ואגדע אתו להפיר את
בריתי אשר כרתי את כל העמים׃

<span id="an_11:11">11:11</span> ותפר ביום ההוא וידעו כן עניי הצאן
השמרים אתי כי דבר יהוה הוא׃

<span id="an_11:12">11:12</span> ואמר אליהם אם טוב בעיניכם הבו שכרי ואם
לא חדלו וישקלו את שכרי שלשים כסף׃

<span id="an_11:13">11:13</span> ויאמר יהוה אלי השליכהו אל היוצר אדר
היקר אשר יקרתי מעליהם ואקחה שלשים הכסף ואשליך אתו בית יהוה אל היוצר׃

<span id="an_11:14">11:14</span> ואגדע את מקלי השני את החבלים להפר את
האחוה בין יהודה ובין ישראל׃

<span id="an_11:15">11:15</span> ויאמר יהוה אלי עוד קח לך כלי רעה אולי׃

<span id="an_11:16">11:16</span> כי הנה אנכי מקים רעה בארץ הנכחדות לא
יפקד הנער לא יבקש והנשברת לא ירפא הנצבה לא יכלכל ובשר הבריאה יאכל
ופרסיהן יפרק׃

<span id="an_11:17">11:17</span> הוי רעי האליל עזבי הצאן חרב על זרועו
ועל עין ימינו זרעו יבוש תיבש ועין ימינו כהה תכהה׃

<span id="an_12:1">12:1</span> משא דבר יהוה על ישראל נאם יהוה נטה שמים
ויסד ארץ ויצר רוח אדם בקרבו׃

<span id="an_12:2">12:2</span> הנה אנכי שם את ירושלם סף רעל לכל העמים
סביב וגם על יהודה יהיה במצור על ירושלם׃

<span id="an_12:3">12:3</span> והיה ביום ההוא אשים את ירושלם אבן מעמסה
לכל העמים כל עמסיה שרוט ישרטו ונאספו עליה כל גויי הארץ׃

<span id="an_12:4">12:4</span> ביום ההוא נאם יהוה אכה כל סוס בתמהון
ורכבו בשגעון ועל בית יהודה אפקח את עיני וכל סוס העמים אכה בעורון׃

<span id="an_12:5">12:5</span> ואמרו אלפי יהודה בלבם אמצה לי ישבי ירושלם
ביהוה צבאות אלהיהם׃

<span id="an_12:6">12:6</span> ביום ההוא אשים את אלפי יהודה ככיור אש
בעצים וכלפיד אש בעמיר ואכלו על ימין ועל שמאול את כל העמים סביב וישבה
ירושלם עוד תחתיה בירושלם׃

<span id="an_12:7">12:7</span> והושיע יהוה את אהלי יהודה בראשנה למען לא
תגדל תפארת בית דויד ותפארת ישב ירושלם על יהודה׃

<span id="an_12:8">12:8</span> ביום ההוא יגן יהוה בעד יושב ירושלם והיה
הנכשל בהם ביום ההוא כדויד ובית דויד כאלהים כמלאך יהוה לפניהם׃

<span id="an_12:9">12:9</span> והיה ביום ההוא אבקש להשמיד את כל הגוים
הבאים על ירושלם׃

<span id="an_12:10">12:10</span> ושפכתי על בית דויד ועל יושב ירושלם רוח
חן ותחנונים והביטו אלי את אשר דקרו וספדו עליו כמספד על היחיד והמר עליו
כהמר על הבכור׃

<span id="an_12:11">12:11</span> ביום ההוא יגדל המספד בירושלם כמספד הדד
רמון בבקעת מגדון׃

<span id="an_12:12">12:12</span> וספדה הארץ משפחות משפחות לבד משפחת בית
דויד לבד ונשיהם לבד משפחת בית נתן לבד ונשיהם לבד׃

<span id="an_12:13">12:13</span> משפחת בית לוי לבד ונשיהם לבד משפחת
השמעי לבד ונשיהם לבד׃

<span id="an_12:14">12:14</span> כל המשפחות הנשארות משפחת משפחת לבד
ונשיהם לבד׃

<span id="an_13:1">13:1</span> ביום ההוא יהיה מקור נפתח לבית דויד ולישבי
ירושלם לחטאת ולנדה׃

<span id="an_13:2">13:2</span> והיה ביום ההוא נאם יהוה צבאות אכרית את
שמות העצבים מן הארץ ולא יזכרו עוד וגם את הנביאים ואת רוח הטמאה אעביר מן
הארץ׃

<span id="an_13:3">13:3</span> והיה כי ינבא איש עוד ואמרו אליו אביו ואמו
ילדיו לא תחיה כי שקר דברת בשם יהוה ודקרהו אביהו ואמו ילדיו בהנבאו׃

<span id="an_13:4">13:4</span> והיה ביום ההוא יבשו הנביאים איש מחזינו
בהנבאתו ולא ילבשו אדרת שער למען כחש׃

<span id="an_13:5">13:5</span> ואמר לא נביא אנכי איש עבד אדמה אנכי כי
אדם הקנני מנעורי׃

<span id="an_13:6">13:6</span> ואמר אליו מה המכות האלה בין ידיך ואמר אשר
הכיתי בית מאהבי׃

<span id="an_13:7">13:7</span> חרב עורי על רעי ועל גבר עמיתי נאם יהוה
צבאות הך את הרעה ותפוצין הצאן והשבתי ידי על הצערים׃

<span id="an_13:8">13:8</span> והיה בכל הארץ נאם יהוה פי שנים בה יכרתו
יגועו והשלשית יותר בה׃

<span id="an_13:9">13:9</span> והבאתי את השלשית באש וצרפתים כצרף את הכסף
ובחנתים כבחן את הזהב הוא יקרא בשמי ואני אענה אתו אמרתי עמי הוא והוא יאמר
יהוה אלהי׃

<span id="an_14:1">14:1</span> הנה יום בא ליהוה וחלק שללך בקרבך׃

<span id="an_14:2">14:2</span> ואספתי את כל הגוים אל ירושלם למלחמה
ונלכדה העיר ונשסו הבתים והנשים תשגלנה ויצא חצי העיר בגולה ויתר העם לא
יכרת מן העיר׃

<span id="an_14:3">14:3</span> ויצא יהוה ונלחם בגוים ההם כיום הלחמו ביום
קרב׃

<span id="an_14:4">14:4</span> ועמדו רגליו ביום ההוא על הר הזתים אשר על
פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי
ההר צפונה וחציו נגבה׃

<span id="an_14:5">14:5</span> ונסתם גיא הרי כי יגיע גי הרים אל אצל
ונסתם כאשר נסתם מפני הרעש בימי עזיה מלך יהודה ובא יהוה אלהי כל קדשים
עמך׃

<span id="an_14:6">14:6</span> והיה ביום ההוא לא יהיה אור יקרות יקפאון׃

<span id="an_14:7">14:7</span> והיה יום אחד הוא יודע ליהוה לא יום ולא
לילה והיה לעת ערב יהיה אור׃

<span id="an_14:8">14:8</span> והיה ביום ההוא יצאו מים חיים מירושלם חצים
אל הים הקדמוני וחצים אל הים האחרון בקיץ ובחרף יהיה׃

<span id="an_14:9">14:9</span> והיה יהוה למלך על כל הארץ ביום ההוא יהיה
יהוה אחד ושמו אחד׃

<span id="an_14:10">14:10</span> יסוב כל הארץ כערבה מגבע לרמון נגב
ירושלם וראמה וישבה תחתיה למשער בנימן עד מקום שער הראשון עד שער הפנים
ומגדל חננאל עד יקבי המלך׃

<span id="an_14:11">14:11</span> וישבו בה וחרם לא יהיה עוד וישבה ירושלם
לבטח׃

<span id="an_14:12">14:12</span> וזאת תהיה המגפה אשר יגף יהוה את כל
העמים אשר צבאו על ירושלם המק בשרו והוא עמד על רגליו ועיניו תמקנה בחריהן
ולשונו תמק בפיהם׃

<span id="an_14:13">14:13</span> והיה ביום ההוא תהיה מהומת יהוה רבה בהם
והחזיקו איש יד רעהו ועלתה ידו על יד רעהו׃

<span id="an_14:14">14:14</span> וגם יהודה תלחם בירושלם ואסף חיל כל
הגוים סביב זהב וכסף ובגדים לרב מאד׃

<span id="an_14:15">14:15</span> וכן תהיה מגפת הסוס הפרד הגמל והחמור וכל
הבהמה אשר יהיה במחנות ההמה כמגפה הזאת׃

<span id="an_14:16">14:16</span> והיה כל הנותר מכל הגוים הבאים על ירושלם
ועלו מדי שנה בשנה להשתחות למלך יהוה צבאות ולחג את חג הסכות׃

<span id="an_14:17">14:17</span> והיה אשר לא יעלה מאת משפחות הארץ אל
ירושלם להשתחות למלך יהוה צבאות ולא עליהם יהיה הגשם׃

<span id="an_14:18">14:18</span> ואם משפחת מצרים לא תעלה ולא באה ולא
עליהם תהיה המגפה אשר יגף יהוה את הגוים אשר לא יעלו לחג את חג הסכות׃

<span id="an_14:19">14:19</span> זאת תהיה חטאת מצרים וחטאת כל הגוים אשר
לא יעלו לחג את חג הסכות׃

<span id="an_14:20">14:20</span> ביום ההוא יהיה על מצלות הסוס קדש ליהוה
והיה הסירות בבית יהוה כמזרקים לפני המזבח׃

<span id="an_14:21">14:21</span> והיה כל סיר בירושלם וביהודה קדש ליהוה
צבאות ובאו כל הזבחים ולקחו מהם ובשלו בהם ולא יהיה כנעני עוד בבית יהוה
צבאות ביום ההוא׃

------------------------------------------------------------------------

[Next: Malachi](mal)
