[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](num)  [Next](jos) 

------------------------------------------------------------------------

### Modern Hebrew Bible: Deuteronomy

<span id="an_1:1">1:1</span> אלה הדברים אשר דבר משה אל כל ישראל בעבר
הירדן במדבר בערבה מול סוף בין פארן ובין תפל ולבן וחצרת ודי זהב׃

<span id="an_1:2">1:2</span> אחד עשר יום מחרב דרך הר שעיר עד קדש ברנע׃

<span id="an_1:3">1:3</span> ויהי בארבעים שנה בעשתי עשר חדש באחד לחדש
דבר משה אל בני ישראל ככל אשר צוה יהוה אתו אלהם׃

<span id="an_1:4">1:4</span> אחרי הכתו את סיחן מלך האמרי אשר יושב בחשבון
ואת עוג מלך הבשן אשר יושב בעשתרת באדרעי׃

<span id="an_1:5">1:5</span> בעבר הירדן בארץ מואב הואיל משה באר את התורה
הזאת לאמר׃

<span id="an_1:6">1:6</span> יהוה אלהינו דבר אלינו בחרב לאמר רב לכם שבת
בהר הזה׃

<span id="an_1:7">1:7</span> פנו וסעו לכם ובאו הר האמרי ואל כל שכניו
בערבה בהר ובשפלה ובנגב ובחוף הים ארץ הכנעני והלבנון עד הנהר הגדל נהר
פרת׃

<span id="an_1:8">1:8</span> ראה נתתי לפניכם את הארץ באו ורשו את הארץ
אשר נשבע יהוה לאבתיכם לאברהם ליצחק וליעקב לתת להם ולזרעם אחריהם׃

<span id="an_1:9">1:9</span> ואמר אלכם בעת ההוא לאמר לא אוכל לבדי שאת
אתכם׃

<span id="an_1:10">1:10</span> יהוה אלהיכם הרבה אתכם והנכם היום ככוכבי
השמים לרב׃

<span id="an_1:11">1:11</span> יהוה אלהי אבותכם יסף עליכם ככם אלף פעמים
ויברך אתכם כאשר דבר לכם׃

<span id="an_1:12">1:12</span> איכה אשא לבדי טרחכם ומשאכם וריבכם׃

<span id="an_1:13">1:13</span> הבו לכם אנשים חכמים ונבנים וידעים לשבטיכם
ואשימם בראשיכם׃

<span id="an_1:14">1:14</span> ותענו אתי ותאמרו טוב הדבר אשר דברת לעשות׃

<span id="an_1:15">1:15</span> ואקח את ראשי שבטיכם אנשים חכמים וידעים
ואתן אתם ראשים עליכם שרי אלפים ושרי מאות ושרי חמשים ושרי עשרת ושטרים
לשבטיכם׃

<span id="an_1:16">1:16</span> ואצוה את שפטיכם בעת ההוא לאמר שמע בין
אחיכם ושפטתם צדק בין איש ובין אחיו ובין גרו׃

<span id="an_1:17">1:17</span> לא תכירו פנים במשפט כקטן כגדל תשמעון לא
תגורו מפני איש כי המשפט לאלהים הוא והדבר אשר יקשה מכם תקרבון אלי
ושמעתיו׃

<span id="an_1:18">1:18</span> ואצוה אתכם בעת ההוא את כל הדברים אשר
תעשון׃

<span id="an_1:19">1:19</span> ונסע מחרב ונלך את כל המדבר הגדול והנורא
ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע׃

<span id="an_1:20">1:20</span> ואמר אלכם באתם עד הר האמרי אשר יהוה
אלהינו נתן לנו׃

<span id="an_1:21">1:21</span> ראה נתן יהוה אלהיך לפניך את הארץ עלה רש
כאשר דבר יהוה אלהי אבתיך לך אל תירא ואל תחת׃

<span id="an_1:22">1:22</span> ותקרבון אלי כלכם ותאמרו נשלחה אנשים
לפנינו ויחפרו לנו את הארץ וישבו אתנו דבר את הדרך אשר נעלה בה ואת הערים
אשר נבא אליהן׃

<span id="an_1:23">1:23</span> וייטב בעיני הדבר ואקח מכם שנים עשר אנשים
איש אחד לשבט׃

<span id="an_1:24">1:24</span> ויפנו ויעלו ההרה ויבאו עד נחל אשכל וירגלו
אתה׃

<span id="an_1:25">1:25</span> ויקחו בידם מפרי הארץ ויורדו אלינו וישבו
אתנו דבר ויאמרו טובה הארץ אשר יהוה אלהינו נתן לנו׃

<span id="an_1:26">1:26</span> ולא אביתם לעלת ותמרו את פי יהוה אלהיכם׃

<span id="an_1:27">1:27</span> ותרגנו באהליכם ותאמרו בשנאת יהוה אתנו
הוציאנו מארץ מצרים לתת אתנו ביד האמרי להשמידנו׃

<span id="an_1:28">1:28</span> אנה אנחנו עלים אחינו המסו את לבבנו לאמר
עם גדול ורם ממנו ערים גדלת ובצורת בשמים וגם בני ענקים ראינו שם׃

<span id="an_1:29">1:29</span> ואמר אלכם לא תערצון ולא תיראון מהם׃

<span id="an_1:30">1:30</span> יהוה אלהיכם ההלך לפניכם הוא ילחם לכם ככל
אשר עשה אתכם במצרים לעיניכם׃

<span id="an_1:31">1:31</span> ובמדבר אשר ראית אשר נשאך יהוה אלהיך כאשר
ישא איש את בנו בכל הדרך אשר הלכתם עד באכם עד המקום הזה׃

<span id="an_1:32">1:32</span> ובדבר הזה אינכם מאמינם ביהוה אלהיכם׃

<span id="an_1:33">1:33</span> ההלך לפניכם בדרך לתור לכם מקום לחנתכם באש
לילה לראתכם בדרך אשר תלכו בה ובענן יומם׃

<span id="an_1:34">1:34</span> וישמע יהוה את קול דבריכם ויקצף וישבע
לאמר׃

<span id="an_1:35">1:35</span> אם יראה איש באנשים האלה הדור הרע הזה את
הארץ הטובה אשר נשבעתי לתת לאבתיכם׃

<span id="an_1:36">1:36</span> זולתי כלב בן יפנה הוא יראנה ולו אתן את
הארץ אשר דרך בה ולבניו יען אשר מלא אחרי יהוה׃

<span id="an_1:37">1:37</span> גם בי התאנף יהוה בגללכם לאמר גם אתה לא
תבא שם׃

<span id="an_1:38">1:38</span> יהושע בן נון העמד לפניך הוא יבא שמה אתו
חזק כי הוא ינחלנה את ישראל׃

<span id="an_1:39">1:39</span> וטפכם אשר אמרתם לבז יהיה ובניכם אשר לא
ידעו היום טוב ורע המה יבאו שמה ולהם אתננה והם יירשוה׃

<span id="an_1:40">1:40</span> ואתם פנו לכם וסעו המדברה דרך ים סוף׃

<span id="an_1:41">1:41</span> ותענו ותאמרו אלי חטאנו ליהוה אנחנו נעלה
ונלחמנו ככל אשר צונו יהוה אלהינו ותחגרו איש את כלי מלחמתו ותהינו לעלת
ההרה׃

<span id="an_1:42">1:42</span> ויאמר יהוה אלי אמר להם לא תעלו ולא תלחמו
כי אינני בקרבכם ולא תנגפו לפני איביכם׃

<span id="an_1:43">1:43</span> ואדבר אליכם ולא שמעתם ותמרו את פי יהוה
ותזדו ותעלו ההרה׃

<span id="an_1:44">1:44</span> ויצא האמרי הישב בהר ההוא לקראתכם וירדפו
אתכם כאשר תעשינה הדברים ויכתו אתכם בשעיר עד חרמה׃

<span id="an_1:45">1:45</span> ותשבו ותבכו לפני יהוה ולא שמע יהוה בקלכם
ולא האזין אליכם׃

<span id="an_1:46">1:46</span> ותשבו בקדש ימים רבים כימים אשר ישבתם׃

<span id="an_2:1">2:1</span> ונפן ונסע המדברה דרך ים סוף כאשר דבר יהוה
אלי ונסב את הר שעיר ימים רבים׃

<span id="an_2:2">2:2</span> ויאמר יהוה אלי לאמר׃

<span id="an_2:3">2:3</span> רב לכם סב את ההר הזה פנו לכם צפנה׃

<span id="an_2:4">2:4</span> ואת העם צו לאמר אתם עברים בגבול אחיכם בני
עשו הישבים בשעיר וייראו מכם ונשמרתם מאד׃

<span id="an_2:5">2:5</span> אל תתגרו בם כי לא אתן לכם מארצם עד מדרך כף
רגל כי ירשה לעשו נתתי את הר שעיר׃

<span id="an_2:6">2:6</span> אכל תשברו מאתם בכסף ואכלתם וגם מים תכרו
מאתם בכסף ושתיתם׃

<span id="an_2:7">2:7</span> כי יהוה אלהיך ברכך בכל מעשה ידך ידע לכתך את
המדבר הגדל הזה זה ארבעים שנה יהוה אלהיך עמך לא חסרת דבר׃

<span id="an_2:8">2:8</span> ונעבר מאת אחינו בני עשו הישבים בשעיר מדרך
הערבה מאילת ומעצין גבר ונפן ונעבר דרך מדבר מואב׃

<span id="an_2:9">2:9</span> ויאמר יהוה אלי אל תצר את מואב ואל תתגר בם
מלחמה כי לא אתן לך מארצו ירשה כי לבני לוט נתתי את ער ירשה׃

<span id="an_2:10">2:10</span> האמים לפנים ישבו בה עם גדול ורב ורם
כענקים׃

<span id="an_2:11">2:11</span> רפאים יחשבו אף הם כענקים והמאבים יקראו
להם אמים׃

<span id="an_2:12">2:12</span> ובשעיר ישבו החרים לפנים ובני עשו יירשום
וישמידום מפניהם וישבו תחתם כאשר עשה ישראל לארץ ירשתו אשר נתן יהוה להם׃

<span id="an_2:13">2:13</span> עתה קמו ועברו לכם את נחל זרד ונעבר את נחל
זרד׃

<span id="an_2:14">2:14</span> והימים אשר הלכנו מקדש ברנע עד אשר עברנו
את נחל זרד שלשים ושמנה שנה עד תם כל הדור אנשי המלחמה מקרב המחנה כאשר
נשבע יהוה להם׃

<span id="an_2:15">2:15</span> וגם יד יהוה היתה בם להמם מקרב המחנה עד
תמם׃

<span id="an_2:16">2:16</span> ויהי כאשר תמו כל אנשי המלחמה למות מקרב
העם׃

<span id="an_2:17">2:17</span> וידבר יהוה אלי לאמר׃

<span id="an_2:18">2:18</span> אתה עבר היום את גבול מואב את ער׃

<span id="an_2:19">2:19</span> וקרבת מול בני עמון אל תצרם ואל תתגר בם כי
לא אתן מארץ בני עמון לך ירשה כי לבני לוט נתתיה ירשה׃

<span id="an_2:20">2:20</span> ארץ רפאים תחשב אף הוא רפאים ישבו בה לפנים
והעמנים יקראו להם זמזמים׃

<span id="an_2:21">2:21</span> עם גדול ורב ורם כענקים וישמידם יהוה
מפניהם ויירשם וישבו תחתם׃

<span id="an_2:22">2:22</span> כאשר עשה לבני עשו הישבים בשעיר אשר השמיד
את החרי מפניהם ויירשם וישבו תחתם עד היום הזה׃

<span id="an_2:23">2:23</span> והעוים הישבים בחצרים עד עזה כפתרים היצאים
מכפתור השמידם וישבו תחתם׃

<span id="an_2:24">2:24</span> קומו סעו ועברו את נחל ארנן ראה נתתי בידך
את סיחן מלך חשבון האמרי ואת ארצו החל רש והתגר בו מלחמה׃

<span id="an_2:25">2:25</span> היום הזה אחל תת פחדך ויראתך על פני העמים
תחת כל השמים אשר ישמעון שמעך ורגזו וחלו מפניך׃

<span id="an_2:26">2:26</span> ואשלח מלאכים ממדבר קדמות אל סיחון מלך
חשבון דברי שלום לאמר׃

<span id="an_2:27">2:27</span> אעברה בארצך בדרך בדרך אלך לא אסור ימין
ושמאול׃

<span id="an_2:28">2:28</span> אכל בכסף תשברני ואכלתי ומים בכסף תתן לי
ושתיתי רק אעברה ברגלי׃

<span id="an_2:29">2:29</span> כאשר עשו לי בני עשו הישבים בשעיר והמואבים
הישבים בער עד אשר אעבר את הירדן אל הארץ אשר יהוה אלהינו נתן לנו׃

<span id="an_2:30">2:30</span> ולא אבה סיחן מלך חשבון העברנו בו כי הקשה
יהוה אלהיך את רוחו ואמץ את לבבו למען תתו בידך כיום הזה׃

<span id="an_2:31">2:31</span> ויאמר יהוה אלי ראה החלתי תת לפניך את סיחן
ואת ארצו החל רש לרשת את ארצו׃

<span id="an_2:32">2:32</span> ויצא סיחן לקראתנו הוא וכל עמו למלחמה
יהצה׃

<span id="an_2:33">2:33</span> ויתנהו יהוה אלהינו לפנינו ונך אתו ואת בנו
ואת כל עמו׃

<span id="an_2:34">2:34</span> ונלכד את כל עריו בעת ההוא ונחרם את כל עיר
מתם והנשים והטף לא השארנו שריד׃

<span id="an_2:35">2:35</span> רק הבהמה בזזנו לנו ושלל הערים אשר לכדנו׃

<span id="an_2:36">2:36</span> מערער אשר על שפת נחל ארנן והעיר אשר בנחל
ועד הגלעד לא היתה קריה אשר שגבה ממנו את הכל נתן יהוה אלהינו לפנינו׃

<span id="an_2:37">2:37</span> רק אל ארץ בני עמון לא קרבת כל יד נחל יבק
וערי ההר וכל אשר צוה יהוה אלהינו׃

<span id="an_3:1">3:1</span> ונפן ונעל דרך הבשן ויצא עוג מלך הבשן
לקראתנו הוא וכל עמו למלחמה אדרעי׃

<span id="an_3:2">3:2</span> ויאמר יהוה אלי אל תירא אתו כי בידך נתתי אתו
ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון׃

<span id="an_3:3">3:3</span> ויתן יהוה אלהינו בידנו גם את עוג מלך הבשן
ואת כל עמו ונכהו עד בלתי השאיר לו שריד׃

<span id="an_3:4">3:4</span> ונלכד את כל עריו בעת ההוא לא היתה קריה אשר
לא לקחנו מאתם ששים עיר כל חבל ארגב ממלכת עוג בבשן׃

<span id="an_3:5">3:5</span> כל אלה ערים בצרות חומה גבהה דלתים ובריח לבד
מערי הפרזי הרבה מאד׃

<span id="an_3:6">3:6</span> ונחרם אותם כאשר עשינו לסיחן מלך חשבון החרם
כל עיר מתם הנשים והטף׃

<span id="an_3:7">3:7</span> וכל הבהמה ושלל הערים בזונו לנו׃

<span id="an_3:8">3:8</span> ונקח בעת ההוא את הארץ מיד שני מלכי האמרי
אשר בעבר הירדן מנחל ארנן עד הר חרמון׃

<span id="an_3:9">3:9</span> צידנים יקראו לחרמון שרין והאמרי יקראו לו
שניר׃

<span id="an_3:10">3:10</span> כל ערי המישר וכל הגלעד וכל הבשן עד סלכה
ואדרעי ערי ממלכת עוג בבשן׃

<span id="an_3:11">3:11</span> כי רק עוג מלך הבשן נשאר מיתר הרפאים הנה
ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת
איש׃

<span id="an_3:12">3:12</span> ואת הארץ הזאת ירשנו בעת ההוא מערער אשר על
נחל ארנן וחצי הר הגלעד ועריו נתתי לראובני ולגדי׃

<span id="an_3:13">3:13</span> ויתר הגלעד וכל הבשן ממלכת עוג נתתי לחצי
שבט המנשה כל חבל הארגב לכל הבשן ההוא יקרא ארץ רפאים׃

<span id="an_3:14">3:14</span> יאיר בן מנשה לקח את כל חבל ארגב עד גבול
הגשורי והמעכתי ויקרא אתם על שמו את הבשן חות יאיר עד היום הזה׃

<span id="an_3:15">3:15</span> ולמכיר נתתי את הגלעד׃

<span id="an_3:16">3:16</span> ולראובני ולגדי נתתי מן הגלעד ועד נחל ארנן
תוך הנחל וגבל ועד יבק הנחל גבול בני עמון׃

<span id="an_3:17">3:17</span> והערבה והירדן וגבל מכנרת ועד ים הערבה ים
המלח תחת אשדת הפסגה מזרחה׃

<span id="an_3:18">3:18</span> ואצו אתכם בעת ההוא לאמר יהוה אלהיכם נתן
לכם את הארץ הזאת לרשתה חלוצים תעברו לפני אחיכם בני ישראל כל בני חיל׃

<span id="an_3:19">3:19</span> רק נשיכם וטפכם ומקנכם ידעתי כי מקנה רב
לכם ישבו בעריכם אשר נתתי לכם׃

<span id="an_3:20">3:20</span> עד אשר יניח יהוה לאחיכם ככם וירשו גם הם
את הארץ אשר יהוה אלהיכם נתן להם בעבר הירדן ושבתם איש לירשתו אשר נתתי
לכם׃

<span id="an_3:21">3:21</span> ואת יהושוע צויתי בעת ההוא לאמר עיניך הראת
את כל אשר עשה יהוה אלהיכם לשני המלכים האלה כן יעשה יהוה לכל הממלכות אשר
אתה עבר שמה׃

<span id="an_3:22">3:22</span> לא תיראום כי יהוה אלהיכם הוא הנלחם לכם׃

<span id="an_3:23">3:23</span> ואתחנן אל יהוה בעת ההוא לאמר׃

<span id="an_3:24">3:24</span> אדני יהוה אתה החלות להראות את עבדך את
גדלך ואת ידך החזקה אשר מי אל בשמים ובארץ אשר יעשה כמעשיך וכגבורתך׃

<span id="an_3:25">3:25</span> אעברה נא ואראה את הארץ הטובה אשר בעבר
הירדן ההר הטוב הזה והלבנון׃

<span id="an_3:26">3:26</span> ויתעבר יהוה בי למענכם ולא שמע אלי ויאמר
יהוה אלי רב לך אל תוסף דבר אלי עוד בדבר הזה׃

<span id="an_3:27">3:27</span> עלה ראש הפסגה ושא עיניך ימה וצפנה ותימנה
ומזרחה וראה בעיניך כי לא תעבר את הירדן הזה׃

<span id="an_3:28">3:28</span> וצו את יהושע וחזקהו ואמצהו כי הוא יעבר
לפני העם הזה והוא ינחיל אותם את הארץ אשר תראה׃

<span id="an_3:29">3:29</span> ונשב בגיא מול בית פעור׃

<span id="an_4:1">4:1</span> ועתה ישראל שמע אל החקים ואל המשפטים אשר
אנכי מלמד אתכם לעשות למען תחיו ובאתם וירשתם את הארץ אשר יהוה אלהי אבתיכם
נתן לכם׃

<span id="an_4:2">4:2</span> לא תספו על הדבר אשר אנכי מצוה אתכם ולא
תגרעו ממנו לשמר את מצות יהוה אלהיכם אשר אנכי מצוה אתכם׃

<span id="an_4:3">4:3</span> עיניכם הראת את אשר עשה יהוה בבעל פעור כי כל
האיש אשר הלך אחרי בעל פעור השמידו יהוה אלהיך מקרבך׃

<span id="an_4:4">4:4</span> ואתם הדבקים ביהוה אלהיכם חיים כלכם היום׃

<span id="an_4:5">4:5</span> ראה למדתי אתכם חקים ומשפטים כאשר צוני יהוה
אלהי לעשות כן בקרב הארץ אשר אתם באים שמה לרשתה׃

<span id="an_4:6">4:6</span> ושמרתם ועשיתם כי הוא חכמתכם ובינתכם לעיני
העמים אשר ישמעון את כל החקים האלה ואמרו רק עם חכם ונבון הגוי הגדול הזה׃

<span id="an_4:7">4:7</span> כי מי גוי גדול אשר לו אלהים קרבים אליו
כיהוה אלהינו בכל קראנו אליו׃

<span id="an_4:8">4:8</span> ומי גוי גדול אשר לו חקים ומשפטים צדיקם ככל
התורה הזאת אשר אנכי נתן לפניכם היום׃

<span id="an_4:9">4:9</span> רק השמר לך ושמר נפשך מאד פן תשכח את הדברים
אשר ראו עיניך ופן יסורו מלבבך כל ימי חייך והודעתם לבניך ולבני בניך׃

<span id="an_4:10">4:10</span> יום אשר עמדת לפני יהוה אלהיך בחרב באמר
יהוה אלי הקהל לי את העם ואשמעם את דברי אשר ילמדון ליראה אתי כל הימים אשר
הם חיים על האדמה ואת בניהם ילמדון׃

<span id="an_4:11">4:11</span> ותקרבון ותעמדון תחת ההר וההר בער באש עד
לב השמים חשך ענן וערפל׃

<span id="an_4:12">4:12</span> וידבר יהוה אליכם מתוך האש קול דברים אתם
שמעים ותמונה אינכם ראים זולתי קול׃

<span id="an_4:13">4:13</span> ויגד לכם את בריתו אשר צוה אתכם לעשות עשרת
הדברים ויכתבם על שני לחות אבנים׃

<span id="an_4:14">4:14</span> ואתי צוה יהוה בעת ההוא ללמד אתכם חקים
ומשפטים לעשתכם אתם בארץ אשר אתם עברים שמה לרשתה׃

<span id="an_4:15">4:15</span> ונשמרתם מאד לנפשתיכם כי לא ראיתם כל תמונה
ביום דבר יהוה אליכם בחרב מתוך האש׃

<span id="an_4:16">4:16</span> פן תשחתון ועשיתם לכם פסל תמונת כל סמל
תבנית זכר או נקבה׃

<span id="an_4:17">4:17</span> תבנית כל בהמה אשר בארץ תבנית כל צפור כנף
אשר תעוף בשמים׃

<span id="an_4:18">4:18</span> תבנית כל רמש באדמה תבנית כל דגה אשר במים
מתחת לארץ׃

<span id="an_4:19">4:19</span> ופן תשא עיניך השמימה וראית את השמש ואת
הירח ואת הכוכבים כל צבא השמים ונדחת והשתחוית להם ועבדתם אשר חלק יהוה
אלהיך אתם לכל העמים תחת כל השמים׃

<span id="an_4:20">4:20</span> ואתכם לקח יהוה ויוצא אתכם מכור הברזל
ממצרים להיות לו לעם נחלה כיום הזה׃

<span id="an_4:21">4:21</span> ויהוה התאנף בי על דבריכם וישבע לבלתי עברי
את הירדן ולבלתי בא אל הארץ הטובה אשר יהוה אלהיך נתן לך נחלה׃

<span id="an_4:22">4:22</span> כי אנכי מת בארץ הזאת אינני עבר את הירדן
ואתם עברים וירשתם את הארץ הטובה הזאת׃

<span id="an_4:23">4:23</span> השמרו לכם פן תשכחו את ברית יהוה אלהיכם
אשר כרת עמכם ועשיתם לכם פסל תמונת כל אשר צוך יהוה אלהיך׃

<span id="an_4:24">4:24</span> כי יהוה אלהיך אש אכלה הוא אל קנא׃

<span id="an_4:25">4:25</span> כי תוליד בנים ובני בנים ונושנתם בארץ
והשחתם ועשיתם פסל תמונת כל ועשיתם הרע בעיני יהוה אלהיך להכעיסו׃

<span id="an_4:26">4:26</span> העידתי בכם היום את השמים ואת הארץ כי אבד
תאבדון מהר מעל הארץ אשר אתם עברים את הירדן שמה לרשתה לא תאריכן ימים עליה
כי השמד תשמדון׃

<span id="an_4:27">4:27</span> והפיץ יהוה אתכם בעמים ונשארתם מתי מספר
בגוים אשר ינהג יהוה אתכם שמה׃

<span id="an_4:28">4:28</span> ועבדתם שם אלהים מעשה ידי אדם עץ ואבן אשר
לא יראון ולא ישמעון ולא יאכלון ולא יריחן׃

<span id="an_4:29">4:29</span> ובקשתם משם את יהוה אלהיך ומצאת כי תדרשנו
בכל לבבך ובכל נפשך׃

<span id="an_4:30">4:30</span> בצר לך ומצאוך כל הדברים האלה באחרית הימים
ושבת עד יהוה אלהיך ושמעת בקלו׃

<span id="an_4:31">4:31</span> כי אל רחום יהוה אלהיך לא ירפך ולא ישחיתך
ולא ישכח את ברית אבתיך אשר נשבע להם׃

<span id="an_4:32">4:32</span> כי שאל נא לימים ראשנים אשר היו לפניך למן
היום אשר ברא אלהים אדם על הארץ ולמקצה השמים ועד קצה השמים הנהיה כדבר
הגדול הזה או הנשמע כמהו׃

<span id="an_4:33">4:33</span> השמע עם קול אלהים מדבר מתוך האש כאשר שמעת
אתה ויחי׃

<span id="an_4:34">4:34</span> או הנסה אלהים לבוא לקחת לו גוי מקרב גוי
במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשר
עשה לכם יהוה אלהיכם במצרים לעיניך׃

<span id="an_4:35">4:35</span> אתה הראת לדעת כי יהוה הוא האלהים אין עוד
מלבדו׃

<span id="an_4:36">4:36</span> מן השמים השמיעך את קלו ליסרך ועל הארץ
הראך את אשו הגדולה ודבריו שמעת מתוך האש׃

<span id="an_4:37">4:37</span> ותחת כי אהב את אבתיך ויבחר בזרעו אחריו
ויוצאך בפניו בכחו הגדל ממצרים׃

<span id="an_4:38">4:38</span> להוריש גוים גדלים ועצמים ממך מפניך להביאך
לתת לך את ארצם נחלה כיום הזה׃

<span id="an_4:39">4:39</span> וידעת היום והשבת אל לבבך כי יהוה הוא
האלהים בשמים ממעל ועל הארץ מתחת אין עוד׃

<span id="an_4:40">4:40</span> ושמרת את חקיו ואת מצותיו אשר אנכי מצוך
היום אשר ייטב לך ולבניך אחריך ולמען תאריך ימים על האדמה אשר יהוה אלהיך
נתן לך כל הימים׃

<span id="an_4:41">4:41</span> אז יבדיל משה שלש ערים בעבר הירדן מזרחה
שמש׃

<span id="an_4:42">4:42</span> לנס שמה רוצח אשר ירצח את רעהו בבלי דעת
והוא לא שנא לו מתמול שלשום ונס אל אחת מן הערים האל וחי׃

<span id="an_4:43">4:43</span> את בצר במדבר בארץ המישר לראובני ואת ראמת
בגלעד לגדי ואת גולן בבשן למנשי׃

<span id="an_4:44">4:44</span> וזאת התורה אשר שם משה לפני בני ישראל׃

<span id="an_4:45">4:45</span> אלה העדת והחקים והמשפטים אשר דבר משה אל
בני ישראל בצאתם ממצרים׃

<span id="an_4:46">4:46</span> בעבר הירדן בגיא מול בית פעור בארץ סיחן
מלך האמרי אשר יושב בחשבון אשר הכה משה ובני ישראל בצאתם ממצרים׃

<span id="an_4:47">4:47</span> ויירשו את ארצו ואת ארץ עוג מלך הבשן שני
מלכי האמרי אשר בעבר הירדן מזרח שמש׃

<span id="an_4:48">4:48</span> מערער אשר על שפת נחל ארנן ועד הר שיאן הוא
חרמון׃

<span id="an_4:49">4:49</span> וכל הערבה עבר הירדן מזרחה ועד ים הערבה
תחת אשדת הפסגה׃

<span id="an_5:1">5:1</span> ויקרא משה אל כל ישראל ויאמר אלהם שמע ישראל
את החקים ואת המשפטים אשר אנכי דבר באזניכם היום ולמדתם אתם ושמרתם לעשתם׃

<span id="an_5:2">5:2</span> יהוה אלהינו כרת עמנו ברית בחרב׃

<span id="an_5:3">5:3</span> לא את אבתינו כרת יהוה את הברית הזאת כי אתנו
אנחנו אלה פה היום כלנו חיים׃

<span id="an_5:4">5:4</span> פנים בפנים דבר יהוה עמכם בהר מתוך האש׃

<span id="an_5:5">5:5</span> אנכי עמד בין יהוה וביניכם בעת ההוא להגיד
לכם את דבר יהוה כי יראתם מפני האש ולא עליתם בהר לאמר׃

<span id="an_5:6">5:6</span> אנכי יהוה אלהיך אשר הוצאתיך מארץ מצרים מבית
עבדים׃

<span id="an_5:7">5:7</span> לא יהיה לך אלהים אחרים על פני׃

<span id="an_5:8">5:8</span> לא תעשה לך פסל כל תמונה אשר בשמים ממעל ואשר
בארץ מתחת ואשר במים מתחת לארץ׃

<span id="an_5:9">5:9</span> לא תשתחוה להם ולא תעבדם כי אנכי יהוה אלהיך
אל קנא פקד עון אבות על בנים ועל שלשים ועל רבעים לשנאי׃

<span id="an_5:10">5:10</span> ועשה חסד לאלפים לאהבי ולשמרי מצותו׃

<span id="an_5:11">5:11</span> לא תשא את שם יהוה אלהיך לשוא כי לא ינקה
יהוה את אשר ישא את שמו לשוא׃

<span id="an_5:12">5:12</span> שמור את יום השבת לקדשו כאשר צוך יהוה
אלהיך׃

<span id="an_5:13">5:13</span> ששת ימים תעבד ועשית כל מלאכתך׃

<span id="an_5:14">5:14</span> ויום השביעי שבת ליהוה אלהיך לא תעשה כל
מלאכה אתה ובנך ובתך ועבדך ואמתך ושורך וחמרך וכל בהמתך וגרך אשר בשעריך
למען ינוח עבדך ואמתך כמוך׃

<span id="an_5:15">5:15</span> וזכרת כי עבד היית בארץ מצרים ויצאך יהוה
אלהיך משם ביד חזקה ובזרע נטויה על כן צוך יהוה אלהיך לעשות את יום השבת׃

<span id="an_5:16">5:16</span> כבד את אביך ואת אמך כאשר צוך יהוה אלהיך
למען יאריכן ימיך ולמען ייטב לך על האדמה אשר יהוה אלהיך נתן לך׃

<span id="an_5:17">5:17</span> לא תרצח׃

<span id="an_5:18">5:18</span> ולא תנאף׃

<span id="an_5:19">5:19</span> ולא תגנב׃

<span id="an_5:20">5:20</span> ולא תענה ברעך עד שוא׃

<span id="an_5:21">5:21</span> ולא תחמד אשת רעך ולא תתאוה בית רעך שדהו
ועבדו ואמתו שורו וחמרו וכל אשר לרעך׃

<span id="an_5:22">5:22</span> את הדברים האלה דבר יהוה אל כל קהלכם בהר
מתוך האש הענן והערפל קול גדול ולא יסף ויכתבם על שני לחת אבנים ויתנם אלי׃

<span id="an_5:23">5:23</span> ויהי כשמעכם את הקול מתוך החשך וההר בער
באש ותקרבון אלי כל ראשי שבטיכם וזקניכם׃

<span id="an_5:24">5:24</span> ותאמרו הן הראנו יהוה אלהינו את כבדו ואת
גדלו ואת קלו שמענו מתוך האש היום הזה ראינו כי ידבר אלהים את האדם וחי׃

<span id="an_5:25">5:25</span> ועתה למה נמות כי תאכלנו האש הגדלה הזאת אם
יספים אנחנו לשמע את קול יהוה אלהינו עוד ומתנו׃

<span id="an_5:26">5:26</span> כי מי כל בשר אשר שמע קול אלהים חיים מדבר
מתוך האש כמנו ויחי׃

<span id="an_5:27">5:27</span> קרב אתה ושמע את כל אשר יאמר יהוה אלהינו
ואת תדבר אלינו את כל אשר ידבר יהוה אלהינו אליך ושמענו ועשינו׃

<span id="an_5:28">5:28</span> וישמע יהוה את קול דבריכם בדברכם אלי ויאמר
יהוה אלי שמעתי את קול דברי העם הזה אשר דברו אליך היטיבו כל אשר דברו׃

<span id="an_5:29">5:29</span> מי יתן והיה לבבם זה להם ליראה אתי ולשמר
את כל מצותי כל הימים למען ייטב להם ולבניהם לעלם׃

<span id="an_5:30">5:30</span> לך אמר להם שובו לכם לאהליכם׃

<span id="an_5:31">5:31</span> ואתה פה עמד עמדי ואדברה אליך את כל המצוה
והחקים והמשפטים אשר תלמדם ועשו בארץ אשר אנכי נתן להם לרשתה׃

<span id="an_5:32">5:32</span> ושמרתם לעשות כאשר צוה יהוה אלהיכם אתכם לא
תסרו ימין ושמאל׃

<span id="an_5:33">5:33</span> בכל הדרך אשר צוה יהוה אלהיכם אתכם תלכו
למען תחיון וטוב לכם והארכתם ימים בארץ אשר תירשון׃

<span id="an_6:1">6:1</span> וזאת המצוה החקים והמשפטים אשר צוה יהוה
אלהיכם ללמד אתכם לעשות בארץ אשר אתם עברים שמה לרשתה׃

<span id="an_6:2">6:2</span> למען תירא את יהוה אלהיך לשמר את כל חקתיו
ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך׃

<span id="an_6:3">6:3</span> ושמעת ישראל ושמרת לעשות אשר ייטב לך ואשר
תרבון מאד כאשר דבר יהוה אלהי אבתיך לך ארץ זבת חלב ודבש׃

<span id="an_6:4">6:4</span> שמע ישראל יהוה אלהינו יהוה אחד׃

<span id="an_6:5">6:5</span> ואהבת את יהוה אלהיך בכל לבבך ובכל נפשך ובכל
מאדך׃

<span id="an_6:6">6:6</span> והיו הדברים האלה אשר אנכי מצוך היום על
לבבך׃

<span id="an_6:7">6:7</span> ושננתם לבניך ודברת בם בשבתך בביתך ובלכתך
בדרך ובשכבך ובקומך׃

<span id="an_6:8">6:8</span> וקשרתם לאות על ידך והיו לטטפת בין עיניך׃

<span id="an_6:9">6:9</span> וכתבתם על מזוזת ביתך ובשעריך׃

<span id="an_6:10">6:10</span> והיה כי יביאך יהוה אלהיך אל הארץ אשר נשבע
לאבתיך לאברהם ליצחק וליעקב לתת לך ערים גדלת וטבת אשר לא בנית׃

<span id="an_6:11">6:11</span> ובתים מלאים כל טוב אשר לא מלאת וברת
חצובים אשר לא חצבת כרמים וזיתים אשר לא נטעת ואכלת ושבעת׃

<span id="an_6:12">6:12</span> השמר לך פן תשכח את יהוה אשר הוציאך מארץ
מצרים מבית עבדים׃

<span id="an_6:13">6:13</span> את יהוה אלהיך תירא ואתו תעבד ובשמו תשבע׃

<span id="an_6:14">6:14</span> לא תלכון אחרי אלהים אחרים מאלהי העמים אשר
סביבותיכם׃

<span id="an_6:15">6:15</span> כי אל קנא יהוה אלהיך בקרבך פן יחרה אף
יהוה אלהיך בך והשמידך מעל פני האדמה׃

<span id="an_6:16">6:16</span> לא תנסו את יהוה אלהיכם כאשר נסיתם במסה׃

<span id="an_6:17">6:17</span> שמור תשמרון את מצות יהוה אלהיכם ועדתיו
וחקיו אשר צוך׃

<span id="an_6:18">6:18</span> ועשית הישר והטוב בעיני יהוה למען ייטב לך
ובאת וירשת את הארץ הטבה אשר נשבע יהוה לאבתיך׃

<span id="an_6:19">6:19</span> להדף את כל איביך מפניך כאשר דבר יהוה׃

<span id="an_6:20">6:20</span> כי ישאלך בנך מחר לאמר מה העדת והחקים
והמשפטים אשר צוה יהוה אלהינו אתכם׃

<span id="an_6:21">6:21</span> ואמרת לבנך עבדים היינו לפרעה במצרים
ויוציאנו יהוה ממצרים ביד חזקה׃

<span id="an_6:22">6:22</span> ויתן יהוה אותת ומפתים גדלים ורעים במצרים
בפרעה ובכל ביתו לעינינו׃

<span id="an_6:23">6:23</span> ואותנו הוציא משם למען הביא אתנו לתת לנו
את הארץ אשר נשבע לאבתינו׃

<span id="an_6:24">6:24</span> ויצונו יהוה לעשות את כל החקים האלה ליראה
את יהוה אלהינו לטוב לנו כל הימים לחיתנו כהיום הזה׃

<span id="an_6:25">6:25</span> וצדקה תהיה לנו כי נשמר לעשות את כל המצוה
הזאת לפני יהוה אלהינו כאשר צונו׃

<span id="an_7:1">7:1</span> כי יביאך יהוה אלהיך אל הארץ אשר אתה בא שמה
לרשתה ונשל גוים רבים מפניך החתי והגרגשי והאמרי והכנעני והפרזי והחוי
והיבוסי שבעה גוים רבים ועצומים ממך׃

<span id="an_7:2">7:2</span> ונתנם יהוה אלהיך לפניך והכיתם החרם תחרים
אתם לא תכרת להם ברית ולא תחנם׃

<span id="an_7:3">7:3</span> ולא תתחתן בם בתך לא תתן לבנו ובתו לא תקח
לבנך׃

<span id="an_7:4">7:4</span> כי יסיר את בנך מאחרי ועבדו אלהים אחרים וחרה
אף יהוה בכם והשמידך מהר׃

<span id="an_7:5">7:5</span> כי אם כה תעשו להם מזבחתיהם תתצו ומצבתם
תשברו ואשירהם תגדעון ופסיליהם תשרפון באש׃

<span id="an_7:6">7:6</span> כי עם קדוש אתה ליהוה אלהיך בך בחר יהוה
אלהיך להיות לו לעם סגלה מכל העמים אשר על פני האדמה׃

<span id="an_7:7">7:7</span> לא מרבכם מכל העמים חשק יהוה בכם ויבחר בכם
כי אתם המעט מכל העמים׃

<span id="an_7:8">7:8</span> כי מאהבת יהוה אתכם ומשמרו את השבעה אשר נשבע
לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים׃

<span id="an_7:9">7:9</span> וידעת כי יהוה אלהיך הוא האלהים האל הנאמן
שמר הברית והחסד לאהביו ולשמרי מצותו לאלף דור׃

<span id="an_7:10">7:10</span> ומשלם לשנאיו אל פניו להאבידו לא יאחר
לשנאו אל פניו ישלם לו׃

<span id="an_7:11">7:11</span> ושמרת את המצוה ואת החקים ואת המשפטים אשר
אנכי מצוך היום לעשותם׃

<span id="an_7:12">7:12</span> והיה עקב תשמעון את המשפטים האלה ושמרתם
ועשיתם אתם ושמר יהוה אלהיך לך את הברית ואת החסד אשר נשבע לאבתיך׃

<span id="an_7:13">7:13</span> ואהבך וברכך והרבך וברך פרי בטנך ופרי
אדמתך דגנך ותירשך ויצהרך שגר אלפיך ועשתרת צאנך על האדמה אשר נשבע לאבתיך
לתת לך׃

<span id="an_7:14">7:14</span> ברוך תהיה מכל העמים לא יהיה בך עקר ועקרה
ובבהמתך׃

<span id="an_7:15">7:15</span> והסיר יהוה ממך כל חלי וכל מדוי מצרים
הרעים אשר ידעת לא ישימם בך ונתנם בכל שנאיך׃

<span id="an_7:16">7:16</span> ואכלת את כל העמים אשר יהוה אלהיך נתן לך
לא תחס עינך עליהם ולא תעבד את אלהיהם כי מוקש הוא לך׃

<span id="an_7:17">7:17</span> כי תאמר בלבבך רבים הגוים האלה ממני איכה
אוכל להורישם׃

<span id="an_7:18">7:18</span> לא תירא מהם זכר תזכר את אשר עשה יהוה
אלהיך לפרעה ולכל מצרים׃

<span id="an_7:19">7:19</span> המסת הגדלת אשר ראו עיניך והאתת והמפתים
והיד החזקה והזרע הנטויה אשר הוצאך יהוה אלהיך כן יעשה יהוה אלהיך לכל
העמים אשר אתה ירא מפניהם׃

<span id="an_7:20">7:20</span> וגם את הצרעה ישלח יהוה אלהיך בם עד אבד
הנשארים והנסתרים מפניך׃

<span id="an_7:21">7:21</span> לא תערץ מפניהם כי יהוה אלהיך בקרבך אל
גדול ונורא׃

<span id="an_7:22">7:22</span> ונשל יהוה אלהיך את הגוים האל מפניך מעט
מעט לא תוכל כלתם מהר פן תרבה עליך חית השדה׃

<span id="an_7:23">7:23</span> ונתנם יהוה אלהיך לפניך והמם מהומה גדלה עד
השמדם׃

<span id="an_7:24">7:24</span> ונתן מלכיהם בידך והאבדת את שמם מתחת השמים
לא יתיצב איש בפניך עד השמדך אתם׃

<span id="an_7:25">7:25</span> פסילי אלהיהם תשרפון באש לא תחמד כסף וזהב
עליהם ולקחת לך פן תוקש בו כי תועבת יהוה אלהיך הוא׃

<span id="an_7:26">7:26</span> ולא תביא תועבה אל ביתך והיית חרם כמהו שקץ
תשקצנו ותעב תתעבנו כי חרם הוא׃

<span id="an_8:1">8:1</span> כל המצוה אשר אנכי מצוך היום תשמרון לעשות
למען תחיון ורביתם ובאתם וירשתם את הארץ אשר נשבע יהוה לאבתיכם׃

<span id="an_8:2">8:2</span> וזכרת את כל הדרך אשר הליכך יהוה אלהיך זה
ארבעים שנה במדבר למען ענתך לנסתך לדעת את אשר בלבבך התשמר מצותו אם לא׃

<span id="an_8:3">8:3</span> ויענך וירעבך ויאכלך את המן אשר לא ידעת ולא
ידעון אבתיך למען הודעך כי לא על הלחם לבדו יחיה האדם כי על כל מוצא פי
יהוה יחיה האדם׃

<span id="an_8:4">8:4</span> שמלתך לא בלתה מעליך ורגלך לא בצקה זה ארבעים
שנה׃

<span id="an_8:5">8:5</span> וידעת עם לבבך כי כאשר ייסר איש את בנו יהוה
אלהיך מיסרך׃

<span id="an_8:6">8:6</span> ושמרת את מצות יהוה אלהיך ללכת בדרכיו וליראה
אתו׃

<span id="an_8:7">8:7</span> כי יהוה אלהיך מביאך אל ארץ טובה ארץ נחלי
מים עינת ותהמת יצאים בבקעה ובהר׃

<span id="an_8:8">8:8</span> ארץ חטה ושערה וגפן ותאנה ורמון ארץ זית שמן
ודבש׃

<span id="an_8:9">8:9</span> ארץ אשר לא במסכנת תאכל בה לחם לא תחסר כל בה
ארץ אשר אבניה ברזל ומהרריה תחצב נחשת׃

<span id="an_8:10">8:10</span> ואכלת ושבעת וברכת את יהוה אלהיך על הארץ
הטבה אשר נתן לך׃

<span id="an_8:11">8:11</span> השמר לך פן תשכח את יהוה אלהיך לבלתי שמר
מצותיו ומשפטיו וחקתיו אשר אנכי מצוך היום׃

<span id="an_8:12">8:12</span> פן תאכל ושבעת ובתים טובים תבנה וישבת׃

<span id="an_8:13">8:13</span> ובקרך וצאנך ירבין וכסף וזהב ירבה לך וכל
אשר לך ירבה׃

<span id="an_8:14">8:14</span> ורם לבבך ושכחת את יהוה אלהיך המוציאך מארץ
מצרים מבית עבדים׃

<span id="an_8:15">8:15</span> המוליכך במדבר הגדל והנורא נחש שרף ועקרב
וצמאון אשר אין מים המוציא לך מים מצור החלמיש׃

<span id="an_8:16">8:16</span> המאכלך מן במדבר אשר לא ידעון אבתיך למען
ענתך ולמען נסתך להיטבך באחריתך׃

<span id="an_8:17">8:17</span> ואמרת בלבבך כחי ועצם ידי עשה לי את החיל
הזה׃

<span id="an_8:18">8:18</span> וזכרת את יהוה אלהיך כי הוא הנתן לך כח
לעשות חיל למען הקים את בריתו אשר נשבע לאבתיך כיום הזה׃

<span id="an_8:19">8:19</span> והיה אם שכח תשכח את יהוה אלהיך והלכת אחרי
אלהים אחרים ועבדתם והשתחוית להם העדתי בכם היום כי אבד תאבדון׃

<span id="an_8:20">8:20</span> כגוים אשר יהוה מאביד מפניכם כן תאבדון עקב
לא תשמעון בקול יהוה אלהיכם׃

<span id="an_9:1">9:1</span> שמע ישראל אתה עבר היום את הירדן לבא לרשת
גוים גדלים ועצמים ממך ערים גדלת ובצרת בשמים׃

<span id="an_9:2">9:2</span> עם גדול ורם בני ענקים אשר אתה ידעת ואתה
שמעת מי יתיצב לפני בני ענק׃

<span id="an_9:3">9:3</span> וידעת היום כי יהוה אלהיך הוא העבר לפניך אש
אכלה הוא ישמידם והוא יכניעם לפניך והורשתם והאבדתם מהר כאשר דבר יהוה לך׃

<span id="an_9:4">9:4</span> אל תאמר בלבבך בהדף יהוה אלהיך אתם מלפניך
לאמר בצדקתי הביאני יהוה לרשת את הארץ הזאת וברשעת הגוים האלה יהוה מורישם
מפניך׃

<span id="an_9:5">9:5</span> לא בצדקתך ובישר לבבך אתה בא לרשת את ארצם כי
ברשעת הגוים האלה יהוה אלהיך מורישם מפניך ולמען הקים את הדבר אשר נשבע
יהוה לאבתיך לאברהם ליצחק וליעקב׃

<span id="an_9:6">9:6</span> וידעת כי לא בצדקתך יהוה אלהיך נתן לך את
הארץ הטובה הזאת לרשתה כי עם קשה ערף אתה׃

<span id="an_9:7">9:7</span> זכר אל תשכח את אשר הקצפת את יהוה אלהיך
במדבר למן היום אשר יצאת מארץ מצרים עד באכם עד המקום הזה ממרים הייתם עם
יהוה׃

<span id="an_9:8">9:8</span> ובחרב הקצפתם את יהוה ויתאנף יהוה בכם להשמיד
אתכם׃

<span id="an_9:9">9:9</span> בעלתי ההרה לקחת לוחת האבנים לוחת הברית אשר
כרת יהוה עמכם ואשב בהר ארבעים יום וארבעים לילה לחם לא אכלתי ומים לא
שתיתי׃

<span id="an_9:10">9:10</span> ויתן יהוה אלי את שני לוחת האבנים כתבים
באצבע אלהים ועליהם ככל הדברים אשר דבר יהוה עמכם בהר מתוך האש ביום הקהל׃

<span id="an_9:11">9:11</span> ויהי מקץ ארבעים יום וארבעים לילה נתן יהוה
אלי את שני לחת האבנים לחות הברית׃

<span id="an_9:12">9:12</span> ויאמר יהוה אלי קום רד מהר מזה כי שחת עמך
אשר הוצאת ממצרים סרו מהר מן הדרך אשר צויתם עשו להם מסכה׃

<span id="an_9:13">9:13</span> ויאמר יהוה אלי לאמר ראיתי את העם הזה והנה
עם קשה ערף הוא׃

<span id="an_9:14">9:14</span> הרף ממני ואשמידם ואמחה את שמם מתחת השמים
ואעשה אותך לגוי עצום ורב ממנו׃

<span id="an_9:15">9:15</span> ואפן וארד מן ההר וההר בער באש ושני לחת
הברית על שתי ידי׃

<span id="an_9:16">9:16</span> וארא והנה חטאתם ליהוה אלהיכם עשיתם לכם
עגל מסכה סרתם מהר מן הדרך אשר צוה יהוה אתכם׃

<span id="an_9:17">9:17</span> ואתפש בשני הלחת ואשלכם מעל שתי ידי ואשברם
לעיניכם׃

<span id="an_9:18">9:18</span> ואתנפל לפני יהוה כראשנה ארבעים יום
וארבעים לילה לחם לא אכלתי ומים לא שתיתי על כל חטאתכם אשר חטאתם לעשות הרע
בעיני יהוה להכעיסו׃

<span id="an_9:19">9:19</span> כי יגרתי מפני האף והחמה אשר קצף יהוה
עליכם להשמיד אתכם וישמע יהוה אלי גם בפעם ההוא׃

<span id="an_9:20">9:20</span> ובאהרן התאנף יהוה מאד להשמידו ואתפלל גם
בעד אהרן בעת ההוא׃

<span id="an_9:21">9:21</span> ואת חטאתכם אשר עשיתם את העגל לקחתי ואשרף
אתו באש ואכת אתו טחון היטב עד אשר דק לעפר ואשלך את עפרו אל הנחל הירד מן
ההר׃

<span id="an_9:22">9:22</span> ובתבערה ובמסה ובקברת התאוה מקצפים הייתם
את יהוה׃

<span id="an_9:23">9:23</span> ובשלח יהוה אתכם מקדש ברנע לאמר עלו ורשו
את הארץ אשר נתתי לכם ותמרו את פי יהוה אלהיכם ולא האמנתם לו ולא שמעתם
בקלו׃

<span id="an_9:24">9:24</span> ממרים הייתם עם יהוה מיום דעתי אתכם׃

<span id="an_9:25">9:25</span> ואתנפל לפני יהוה את ארבעים היום ואת
ארבעים הלילה אשר התנפלתי כי אמר יהוה להשמיד אתכם׃

<span id="an_9:26">9:26</span> ואתפלל אל יהוה ואמר אדני יהוה אל תשחת עמך
ונחלתך אשר פדית בגדלך אשר הוצאת ממצרים ביד חזקה׃

<span id="an_9:27">9:27</span> זכר לעבדיך לאברהם ליצחק וליעקב אל תפן אל
קשי העם הזה ואל רשעו ואל חטאתו׃

<span id="an_9:28">9:28</span> פן יאמרו הארץ אשר הוצאתנו משם מבלי יכלת
יהוה להביאם אל הארץ אשר דבר להם ומשנאתו אותם הוציאם להמתם במדבר׃

<span id="an_9:29">9:29</span> והם עמך ונחלתך אשר הוצאת בכחך הגדל ובזרעך
הנטויה׃

<span id="an_10:1">10:1</span> בעת ההוא אמר יהוה אלי פסל לך שני לוחת
אבנים כראשנים ועלה אלי ההרה ועשית לך ארון עץ׃

<span id="an_10:2">10:2</span> ואכתב על הלחת את הדברים אשר היו על הלחת
הראשנים אשר שברת ושמתם בארון׃

<span id="an_10:3">10:3</span> ואעש ארון עצי שטים ואפסל שני לחת אבנים
כראשנים ואעל ההרה ושני הלחת בידי׃

<span id="an_10:4">10:4</span> ויכתב על הלחת כמכתב הראשון את עשרת הדברים
אשר דבר יהוה אליכם בהר מתוך האש ביום הקהל ויתנם יהוה אלי׃

<span id="an_10:5">10:5</span> ואפן וארד מן ההר ואשם את הלחת בארון אשר
עשיתי ויהיו שם כאשר צוני יהוה׃

<span id="an_10:6">10:6</span> ובני ישראל נסעו מבארת בני יעקן מוסרה שם
מת אהרן ויקבר שם ויכהן אלעזר בנו תחתיו׃

<span id="an_10:7">10:7</span> משם נסעו הגדגדה ומן הגדגדה יטבתה ארץ נחלי
מים׃

<span id="an_10:8">10:8</span> בעת ההוא הבדיל יהוה את שבט הלוי לשאת את
ארון ברית יהוה לעמד לפני יהוה לשרתו ולברך בשמו עד היום הזה׃

<span id="an_10:9">10:9</span> על כן לא היה ללוי חלק ונחלה עם אחיו יהוה
הוא נחלתו כאשר דבר יהוה אלהיך לו׃

<span id="an_10:10">10:10</span> ואנכי עמדתי בהר כימים הראשנים ארבעים
יום וארבעים לילה וישמע יהוה אלי גם בפעם ההוא לא אבה יהוה השחיתך׃

<span id="an_10:11">10:11</span> ויאמר יהוה אלי קום לך למסע לפני העם
ויבאו וירשו את הארץ אשר נשבעתי לאבתם לתת להם׃

<span id="an_10:12">10:12</span> ועתה ישראל מה יהוה אלהיך שאל מעמך כי אם
ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל
לבבך ובכל נפשך׃

<span id="an_10:13">10:13</span> לשמר את מצות יהוה ואת חקתיו אשר אנכי
מצוך היום לטוב לך׃

<span id="an_10:14">10:14</span> הן ליהוה אלהיך השמים ושמי השמים הארץ
וכל אשר בה׃

<span id="an_10:15">10:15</span> רק באבתיך חשק יהוה לאהבה אותם ויבחר
בזרעם אחריהם בכם מכל העמים כיום הזה׃

<span id="an_10:16">10:16</span> ומלתם את ערלת לבבכם וערפכם לא תקשו עוד׃

<span id="an_10:17">10:17</span> כי יהוה אלהיכם הוא אלהי האלהים ואדני
האדנים האל הגדל הגבר והנורא אשר לא ישא פנים ולא יקח שחד׃

<span id="an_10:18">10:18</span> עשה משפט יתום ואלמנה ואהב גר לתת לו לחם
ושמלה׃

<span id="an_10:19">10:19</span> ואהבתם את הגר כי גרים הייתם בארץ מצרים׃

<span id="an_10:20">10:20</span> את יהוה אלהיך תירא אתו תעבד ובו תדבק
ובשמו תשבע׃

<span id="an_10:21">10:21</span> הוא תהלתך והוא אלהיך אשר עשה אתך את
הגדלת ואת הנוראת האלה אשר ראו עיניך׃

<span id="an_10:22">10:22</span> בשבעים נפש ירדו אבתיך מצרימה ועתה שמך
יהוה אלהיך ככוכבי השמים לרב׃

<span id="an_11:1">11:1</span> ואהבת את יהוה אלהיך ושמרת משמרתו וחקתיו
ומשפטיו ומצותיו כל הימים׃

<span id="an_11:2">11:2</span> וידעתם היום כי לא את בניכם אשר לא ידעו
ואשר לא ראו את מוסר יהוה אלהיכם את גדלו את ידו החזקה וזרעו הנטויה׃

<span id="an_11:3">11:3</span> ואת אתתיו ואת מעשיו אשר עשה בתוך מצרים
לפרעה מלך מצרים ולכל ארצו׃

<span id="an_11:4">11:4</span> ואשר עשה לחיל מצרים לסוסיו ולרכבו אשר
הציף את מי ים סוף על פניהם ברדפם אחריכם ויאבדם יהוה עד היום הזה׃

<span id="an_11:5">11:5</span> ואשר עשה לכם במדבר עד באכם עד המקום הזה׃

<span id="an_11:6">11:6</span> ואשר עשה לדתן ולאבירם בני אליאב בן ראובן
אשר פצתה הארץ את פיה ותבלעם ואת בתיהם ואת אהליהם ואת כל היקום אשר
ברגליהם בקרב כל ישראל׃

<span id="an_11:7">11:7</span> כי עיניכם הראת את כל מעשה יהוה הגדל אשר
עשה׃

<span id="an_11:8">11:8</span> ושמרתם את כל המצוה אשר אנכי מצוך היום
למען תחזקו ובאתם וירשתם את הארץ אשר אתם עברים שמה לרשתה׃

<span id="an_11:9">11:9</span> ולמען תאריכו ימים על האדמה אשר נשבע יהוה
לאבתיכם לתת להם ולזרעם ארץ זבת חלב ודבש׃

<span id="an_11:10">11:10</span> כי הארץ אשר אתה בא שמה לרשתה לא כארץ
מצרים הוא אשר יצאתם משם אשר תזרע את זרעך והשקית ברגלך כגן הירק׃

<span id="an_11:11">11:11</span> והארץ אשר אתם עברים שמה לרשתה ארץ הרים
ובקעת למטר השמים תשתה מים׃

<span id="an_11:12">11:12</span> ארץ אשר יהוה אלהיך דרש אתה תמיד עיני
יהוה אלהיך בה מרשית השנה ועד אחרית שנה׃

<span id="an_11:13">11:13</span> והיה אם שמע תשמעו אל מצותי אשר אנכי
מצוה אתכם היום לאהבה את יהוה אלהיכם ולעבדו בכל לבבכם ובכל נפשכם׃

<span id="an_11:14">11:14</span> ונתתי מטר ארצכם בעתו יורה ומלקוש ואספת
דגנך ותירשך ויצהרך׃

<span id="an_11:15">11:15</span> ונתתי עשב בשדך לבהמתך ואכלת ושבעת׃

<span id="an_11:16">11:16</span> השמרו לכם פן יפתה לבבכם וסרתם ועבדתם
אלהים אחרים והשתחויתם להם׃

<span id="an_11:17">11:17</span> וחרה אף יהוה בכם ועצר את השמים ולא יהיה
מטר והאדמה לא תתן את יבולה ואבדתם מהרה מעל הארץ הטבה אשר יהוה נתן לכם׃

<span id="an_11:18">11:18</span> ושמתם את דברי אלה על לבבכם ועל נפשכם
וקשרתם אתם לאות על ידכם והיו לטוטפת בין עיניכם׃

<span id="an_11:19">11:19</span> ולמדתם אתם את בניכם לדבר בם בשבתך בביתך
ובלכתך בדרך ובשכבך ובקומך׃

<span id="an_11:20">11:20</span> וכתבתם על מזוזות ביתך ובשעריך׃

<span id="an_11:21">11:21</span> למען ירבו ימיכם וימי בניכם על האדמה אשר
נשבע יהוה לאבתיכם לתת להם כימי השמים על הארץ׃

<span id="an_11:22">11:22</span> כי אם שמר תשמרון את כל המצוה הזאת אשר
אנכי מצוה אתכם לעשתה לאהבה את יהוה אלהיכם ללכת בכל דרכיו ולדבקה בו׃

<span id="an_11:23">11:23</span> והוריש יהוה את כל הגוים האלה מלפניכם
וירשתם גוים גדלים ועצמים מכם׃

<span id="an_11:24">11:24</span> כל המקום אשר תדרך כף רגלכם בו לכם יהיה
מן המדבר והלבנון מן הנהר נהר פרת ועד הים האחרון יהיה גבלכם׃

<span id="an_11:25">11:25</span> לא יתיצב איש בפניכם פחדכם ומוראכם יתן
יהוה אלהיכם על פני כל הארץ אשר תדרכו בה כאשר דבר לכם׃

<span id="an_11:26">11:26</span> ראה אנכי נתן לפניכם היום ברכה וקללה׃

<span id="an_11:27">11:27</span> את הברכה אשר תשמעו אל מצות יהוה אלהיכם
אשר אנכי מצוה אתכם היום׃

<span id="an_11:28">11:28</span> והקללה אם לא תשמעו אל מצות יהוה אלהיכם
וסרתם מן הדרך אשר אנכי מצוה אתכם היום ללכת אחרי אלהים אחרים אשר לא
ידעתם׃

<span id="an_11:29">11:29</span> והיה כי יביאך יהוה אלהיך אל הארץ אשר
אתה בא שמה לרשתה ונתתה את הברכה על הר גרזים ואת הקללה על הר עיבל׃

<span id="an_11:30">11:30</span> הלא המה בעבר הירדן אחרי דרך מבוא השמש
בארץ הכנעני הישב בערבה מול הגלגל אצל אלוני מרה׃

<span id="an_11:31">11:31</span> כי אתם עברים את הירדן לבא לרשת את הארץ
אשר יהוה אלהיכם נתן לכם וירשתם אתה וישבתם בה׃

<span id="an_11:32">11:32</span> ושמרתם לעשות את כל החקים ואת המשפטים
אשר אנכי נתן לפניכם היום׃

<span id="an_12:1">12:1</span> אלה החקים והמשפטים אשר תשמרון לעשות בארץ
אשר נתן יהוה אלהי אבתיך לך לרשתה כל הימים אשר אתם חיים על האדמה׃

<span id="an_12:2">12:2</span> אבד תאבדון את כל המקמות אשר עבדו שם הגוים
אשר אתם ירשים אתם את אלהיהם על ההרים הרמים ועל הגבעות ותחת כל עץ רענן׃

<span id="an_12:3">12:3</span> ונתצתם את מזבחתם ושברתם את מצבתם ואשריהם
תשרפון באש ופסילי אלהיהם תגדעון ואבדתם את שמם מן המקום ההוא׃

<span id="an_12:4">12:4</span> לא תעשון כן ליהוה אלהיכם׃

<span id="an_12:5">12:5</span> כי אם אל המקום אשר יבחר יהוה אלהיכם מכל
שבטיכם לשום את שמו שם לשכנו תדרשו ובאת שמה׃

<span id="an_12:6">12:6</span> והבאתם שמה עלתיכם וזבחיכם ואת מעשרתיכם
ואת תרומת ידכם ונדריכם ונדבתיכם ובכרת בקרכם וצאנכם׃

<span id="an_12:7">12:7</span> ואכלתם שם לפני יהוה אלהיכם ושמחתם בכל
משלח ידכם אתם ובתיכם אשר ברכך יהוה אלהיך׃

<span id="an_12:8">12:8</span> לא תעשון ככל אשר אנחנו עשים פה היום איש
כל הישר בעיניו׃

<span id="an_12:9">12:9</span> כי לא באתם עד עתה אל המנוחה ואל הנחלה אשר
יהוה אלהיך נתן לך׃

<span id="an_12:10">12:10</span> ועברתם את הירדן וישבתם בארץ אשר יהוה
אלהיכם מנחיל אתכם והניח לכם מכל איביכם מסביב וישבתם בטח׃

<span id="an_12:11">12:11</span> והיה המקום אשר יבחר יהוה אלהיכם בו לשכן
שמו שם שמה תביאו את כל אשר אנכי מצוה אתכם עולתיכם וזבחיכם מעשרתיכם ותרמת
ידכם וכל מבחר נדריכם אשר תדרו ליהוה׃

<span id="an_12:12">12:12</span> ושמחתם לפני יהוה אלהיכם אתם ובניכם
ובנתיכם ועבדיכם ואמהתיכם והלוי אשר בשעריכם כי אין לו חלק ונחלה אתכם׃

<span id="an_12:13">12:13</span> השמר לך פן תעלה עלתיך בכל מקום אשר
תראה׃

<span id="an_12:14">12:14</span> כי אם במקום אשר יבחר יהוה באחד שבטיך שם
תעלה עלתיך ושם תעשה כל אשר אנכי מצוך׃

<span id="an_12:15">12:15</span> רק בכל אות נפשך תזבח ואכלת בשר כברכת
יהוה אלהיך אשר נתן לך בכל שעריך הטמא והטהור יאכלנו כצבי וכאיל׃

<span id="an_12:16">12:16</span> רק הדם לא תאכלו על הארץ תשפכנו כמים׃

<span id="an_12:17">12:17</span> לא תוכל לאכל בשעריך מעשר דגנך ותירשך
ויצהרך ובכרת בקרך וצאנך וכל נדריך אשר תדר ונדבתיך ותרומת ידך׃

<span id="an_12:18">12:18</span> כי אם לפני יהוה אלהיך תאכלנו במקום אשר
יבחר יהוה אלהיך בו אתה ובנך ובתך ועבדך ואמתך והלוי אשר בשעריך ושמחת לפני
יהוה אלהיך בכל משלח ידך׃

<span id="an_12:19">12:19</span> השמר לך פן תעזב את הלוי כל ימיך על
אדמתך׃

<span id="an_12:20">12:20</span> כי ירחיב יהוה אלהיך את גבולך כאשר דבר
לך ואמרת אכלה בשר כי תאוה נפשך לאכל בשר בכל אות נפשך תאכל בשר׃

<span id="an_12:21">12:21</span> כי ירחק ממך המקום אשר יבחר יהוה אלהיך
לשום שמו שם וזבחת מבקרך ומצאנך אשר נתן יהוה לך כאשר צויתך ואכלת בשעריך
בכל אות נפשך׃

<span id="an_12:22">12:22</span> אך כאשר יאכל את הצבי ואת האיל כן תאכלנו
הטמא והטהור יחדו יאכלנו׃

<span id="an_12:23">12:23</span> רק חזק לבלתי אכל הדם כי הדם הוא הנפש
ולא תאכל הנפש עם הבשר׃

<span id="an_12:24">12:24</span> לא תאכלנו על הארץ תשפכנו כמים׃

<span id="an_12:25">12:25</span> לא תאכלנו למען ייטב לך ולבניך אחריך כי
תעשה הישר בעיני יהוה׃

<span id="an_12:26">12:26</span> רק קדשיך אשר יהיו לך ונדריך תשא ובאת אל
המקום אשר יבחר יהוה׃

<span id="an_12:27">12:27</span> ועשית עלתיך הבשר והדם על מזבח יהוה
אלהיך ודם זבחיך ישפך על מזבח יהוה אלהיך והבשר תאכל׃

<span id="an_12:28">12:28</span> שמר ושמעת את כל הדברים האלה אשר אנכי
מצוך למען ייטב לך ולבניך אחריך עד עולם כי תעשה הטוב והישר בעיני יהוה
אלהיך׃

<span id="an_12:29">12:29</span> כי יכרית יהוה אלהיך את הגוים אשר אתה בא
שמה לרשת אותם מפניך וירשת אתם וישבת בארצם׃

<span id="an_12:30">12:30</span> השמר לך פן תנקש אחריהם אחרי השמדם מפניך
ופן תדרש לאלהיהם לאמר איכה יעבדו הגוים האלה את אלהיהם ואעשה כן גם אני׃

<span id="an_12:31">12:31</span> לא תעשה כן ליהוה אלהיך כי כל תועבת יהוה
אשר שנא עשו לאלהיהם כי גם את בניהם ואת בנתיהם ישרפו באש לאלהיהם׃

<span id="an_12:32">12:32</span> את כל הדבר אשר אנכי מצוה אתכם אתו תשמרו
לעשות לא תסף עליו ולא תגרע ממנו׃

<span id="an_13:1">13:1</span> כי יקום בקרבך נביא או חלם חלום ונתן אליך
אות או מופת׃

<span id="an_13:2">13:2</span> ובא האות והמופת אשר דבר אליך לאמר נלכה
אחרי אלהים אחרים אשר לא ידעתם ונעבדם׃

<span id="an_13:3">13:3</span> לא תשמע אל דברי הנביא ההוא או אל חולם
החלום ההוא כי מנסה יהוה אלהיכם אתכם לדעת הישכם אהבים את יהוה אלהיכם בכל
לבבכם ובכל נפשכם׃

<span id="an_13:4">13:4</span> אחרי יהוה אלהיכם תלכו ואתו תיראו ואת
מצותיו תשמרו ובקלו תשמעו ואתו תעבדו ובו תדבקון׃

<span id="an_13:5">13:5</span> והנביא ההוא או חלם החלום ההוא יומת כי דבר
סרה על יהוה אלהיכם המוציא אתכם מארץ מצרים והפדך מבית עבדים להדיחך מן
הדרך אשר צוך יהוה אלהיך ללכת בה ובערת הרע מקרבך׃

<span id="an_13:6">13:6</span> כי יסיתך אחיך בן אמך או בנך או בתך או אשת
חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה
ואבתיך׃

<span id="an_13:7">13:7</span> מאלהי העמים אשר סביבתיכם הקרבים אליך או
הרחקים ממך מקצה הארץ ועד קצה הארץ׃

<span id="an_13:8">13:8</span> לא תאבה לו ולא תשמע אליו ולא תחוס עינך
עליו ולא תחמל ולא תכסה עליו׃

<span id="an_13:9">13:9</span> כי הרג תהרגנו ידך תהיה בו בראשונה להמיתו
ויד כל העם באחרנה׃

<span id="an_13:10">13:10</span> וסקלתו באבנים ומת כי בקש להדיחך מעל
יהוה אלהיך המוציאך מארץ מצרים מבית עבדים׃

<span id="an_13:11">13:11</span> וכל ישראל ישמעו ויראון ולא יוספו לעשות
כדבר הרע הזה בקרבך׃

<span id="an_13:12">13:12</span> כי תשמע באחת עריך אשר יהוה אלהיך נתן לך
לשבת שם לאמר׃

<span id="an_13:13">13:13</span> יצאו אנשים בני בליעל מקרבך וידיחו את
ישבי עירם לאמר נלכה ונעבדה אלהים אחרים אשר לא ידעתם׃

<span id="an_13:14">13:14</span> ודרשת וחקרת ושאלת היטב והנה אמת נכון
הדבר נעשתה התועבה הזאת בקרבך׃

<span id="an_13:15">13:15</span> הכה תכה את ישבי העיר ההוא לפי חרב החרם
אתה ואת כל אשר בה ואת בהמתה לפי חרב׃

<span id="an_13:16">13:16</span> ואת כל שללה תקבץ אל תוך רחבה ושרפת באש
את העיר ואת כל שללה כליל ליהוה אלהיך והיתה תל עולם לא תבנה עוד׃

<span id="an_13:17">13:17</span> ולא ידבק בידך מאומה מן החרם למען ישוב
יהוה מחרון אפו ונתן לך רחמים ורחמך והרבך כאשר נשבע לאבתיך׃

<span id="an_13:18">13:18</span> כי תשמע בקול יהוה אלהיך לשמר את כל
מצותיו אשר אנכי מצוך היום לעשות הישר בעיני יהוה אלהיך׃

<span id="an_14:1">14:1</span> בנים אתם ליהוה אלהיכם לא תתגדדו ולא תשימו
קרחה בין עיניכם למת׃

<span id="an_14:2">14:2</span> כי עם קדוש אתה ליהוה אלהיך ובך בחר יהוה
להיות לו לעם סגלה מכל העמים אשר על פני האדמה׃

<span id="an_14:3">14:3</span> לא תאכל כל תועבה׃

<span id="an_14:4">14:4</span> זאת הבהמה אשר תאכלו שור שה כשבים ושה
עזים׃

<span id="an_14:5">14:5</span> איל וצבי ויחמור ואקו ודישן ותאו וזמר׃

<span id="an_14:6">14:6</span> וכל בהמה מפרסת פרסה ושסעת שסע שתי פרסות
מעלת גרה בבהמה אתה תאכלו׃

<span id="an_14:7">14:7</span> אך את זה לא תאכלו ממעלי הגרה וממפריסי
הפרסה השסועה את הגמל ואת הארנבת ואת השפן כי מעלה גרה המה ופרסה לא הפריסו
טמאים הם לכם׃

<span id="an_14:8">14:8</span> ואת החזיר כי מפריס פרסה הוא ולא גרה טמא
הוא לכם מבשרם לא תאכלו ובנבלתם לא תגעו׃

<span id="an_14:9">14:9</span> את זה תאכלו מכל אשר במים כל אשר לו סנפיר
וקשקשת תאכלו׃

<span id="an_14:10">14:10</span> וכל אשר אין לו סנפיר וקשקשת לא תאכלו
טמא הוא לכם׃

<span id="an_14:11">14:11</span> כל צפור טהרה תאכלו׃

<span id="an_14:12">14:12</span> וזה אשר לא תאכלו מהם הנשר והפרס
והעזניה׃

<span id="an_14:13">14:13</span> והראה ואת האיה והדיה למינה׃

<span id="an_14:14">14:14</span> ואת כל ערב למינו׃

<span id="an_14:15">14:15</span> ואת בת היענה ואת התחמס ואת השחף ואת הנץ
למינהו׃

<span id="an_14:16">14:16</span> את הכוס ואת הינשוף והתנשמת׃

<span id="an_14:17">14:17</span> והקאת ואת הרחמה ואת השלך׃

<span id="an_14:18">14:18</span> והחסידה והאנפה למינה והדוכיפת והעטלף׃

<span id="an_14:19">14:19</span> וכל שרץ העוף טמא הוא לכם לא יאכלו׃

<span id="an_14:20">14:20</span> כל עוף טהור תאכלו׃

<span id="an_14:21">14:21</span> לא תאכלו כל נבלה לגר אשר בשעריך תתננה
ואכלה או מכר לנכרי כי עם קדוש אתה ליהוה אלהיך לא תבשל גדי בחלב אמו׃

<span id="an_14:22">14:22</span> עשר תעשר את כל תבואת זרעך היצא השדה שנה
שנה׃

<span id="an_14:23">14:23</span> ואכלת לפני יהוה אלהיך במקום אשר יבחר
לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את
יהוה אלהיך כל הימים׃

<span id="an_14:24">14:24</span> וכי ירבה ממך הדרך כי לא תוכל שאתו כי
ירחק ממך המקום אשר יבחר יהוה אלהיך לשום שמו שם כי יברכך יהוה אלהיך׃

<span id="an_14:25">14:25</span> ונתתה בכסף וצרת הכסף בידך והלכת אל
המקום אשר יבחר יהוה אלהיך בו׃

<span id="an_14:26">14:26</span> ונתתה הכסף בכל אשר תאוה נפשך בבקר ובצאן
וביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה
וביתך׃

<span id="an_14:27">14:27</span> והלוי אשר בשעריך לא תעזבנו כי אין לו
חלק ונחלה עמך׃

<span id="an_14:28">14:28</span> מקצה שלש שנים תוציא את כל מעשר תבואתך
בשנה ההוא והנחת בשעריך׃

<span id="an_14:29">14:29</span> ובא הלוי כי אין לו חלק ונחלה עמך והגר
והיתום והאלמנה אשר בשעריך ואכלו ושבעו למען יברכך יהוה אלהיך בכל מעשה ידך
אשר תעשה׃

<span id="an_15:1">15:1</span> מקץ שבע שנים תעשה שמטה׃

<span id="an_15:2">15:2</span> וזה דבר השמטה שמוט כל בעל משה ידו אשר ישה
ברעהו לא יגש את רעהו ואת אחיו כי קרא שמטה ליהוה׃

<span id="an_15:3">15:3</span> את הנכרי תגש ואשר יהיה לך את אחיך תשמט
ידך׃

<span id="an_15:4">15:4</span> אפס כי לא יהיה בך אביון כי ברך יברכך יהוה
בארץ אשר יהוה אלהיך נתן לך נחלה לרשתה׃

<span id="an_15:5">15:5</span> רק אם שמוע תשמע בקול יהוה אלהיך לשמר
לעשות את כל המצוה הזאת אשר אנכי מצוך היום׃

<span id="an_15:6">15:6</span> כי יהוה אלהיך ברכך כאשר דבר לך והעבטת
גוים רבים ואתה לא תעבט ומשלת בגוים רבים ובך לא ימשלו׃

<span id="an_15:7">15:7</span> כי יהיה בך אביון מאחד אחיך באחד שעריך
בארצך אשר יהוה אלהיך נתן לך לא תאמץ את לבבך ולא תקפץ את ידך מאחיך
האביון׃

<span id="an_15:8">15:8</span> כי פתח תפתח את ידך לו והעבט תעביטנו די
מחסרו אשר יחסר לו׃

<span id="an_15:9">15:9</span> השמר לך פן יהיה דבר עם לבבך בליעל לאמר
קרבה שנת השבע שנת השמטה ורעה עינך באחיך האביון ולא תתן לו וקרא עליך אל
יהוה והיה בך חטא׃

<span id="an_15:10">15:10</span> נתון תתן לו ולא ירע לבבך בתתך לו כי
בגלל הדבר הזה יברכך יהוה אלהיך בכל מעשך ובכל משלח ידך׃

<span id="an_15:11">15:11</span> כי לא יחדל אביון מקרב הארץ על כן אנכי
מצוך לאמר פתח תפתח את ידך לאחיך לעניך ולאבינך בארצך׃

<span id="an_15:12">15:12</span> כי ימכר לך אחיך העברי או העבריה ועבדך
שש שנים ובשנה השביעת תשלחנו חפשי מעמך׃

<span id="an_15:13">15:13</span> וכי תשלחנו חפשי מעמך לא תשלחנו ריקם׃

<span id="an_15:14">15:14</span> העניק תעניק לו מצאנך ומגרנך ומיקבך אשר
ברכך יהוה אלהיך תתן לו׃

<span id="an_15:15">15:15</span> וזכרת כי עבד היית בארץ מצרים ויפדך יהוה
אלהיך על כן אנכי מצוך את הדבר הזה היום׃

<span id="an_15:16">15:16</span> והיה כי יאמר אליך לא אצא מעמך כי אהבך
ואת ביתך כי טוב לו עמך׃

<span id="an_15:17">15:17</span> ולקחת את המרצע ונתתה באזנו ובדלת והיה
לך עבד עולם ואף לאמתך תעשה כן׃

<span id="an_15:18">15:18</span> לא יקשה בעינך בשלחך אתו חפשי מעמך כי
משנה שכר שכיר עבדך שש שנים וברכך יהוה אלהיך בכל אשר תעשה׃

<span id="an_15:19">15:19</span> כל הבכור אשר יולד בבקרך ובצאנך הזכר
תקדיש ליהוה אלהיך לא תעבד בבכר שורך ולא תגז בכור צאנך׃

<span id="an_15:20">15:20</span> לפני יהוה אלהיך תאכלנו שנה בשנה במקום
אשר יבחר יהוה אתה וביתך׃

<span id="an_15:21">15:21</span> וכי יהיה בו מום פסח או עור כל מום רע לא
תזבחנו ליהוה אלהיך׃

<span id="an_15:22">15:22</span> בשעריך תאכלנו הטמא והטהור יחדו כצבי
וכאיל׃

<span id="an_15:23">15:23</span> רק את דמו לא תאכל על הארץ תשפכנו כמים׃

<span id="an_16:1">16:1</span> שמור את חדש האביב ועשית פסח ליהוה אלהיך
כי בחדש האביב הוציאך יהוה אלהיך ממצרים לילה׃

<span id="an_16:2">16:2</span> וזבחת פסח ליהוה אלהיך צאן ובקר במקום אשר
יבחר יהוה לשכן שמו שם׃

<span id="an_16:3">16:3</span> לא תאכל עליו חמץ שבעת ימים תאכל עליו מצות
לחם עני כי בחפזון יצאת מארץ מצרים למען תזכר את יום צאתך מארץ מצרים כל
ימי חייך׃

<span id="an_16:4">16:4</span> ולא יראה לך שאר בכל גבלך שבעת ימים ולא
ילין מן הבשר אשר תזבח בערב ביום הראשון לבקר׃

<span id="an_16:5">16:5</span> לא תוכל לזבח את הפסח באחד שעריך אשר יהוה
אלהיך נתן לך׃

<span id="an_16:6">16:6</span> כי אם אל המקום אשר יבחר יהוה אלהיך לשכן
שמו שם תזבח את הפסח בערב כבוא השמש מועד צאתך ממצרים׃

<span id="an_16:7">16:7</span> ובשלת ואכלת במקום אשר יבחר יהוה אלהיך בו
ופנית בבקר והלכת לאהליך׃

<span id="an_16:8">16:8</span> ששת ימים תאכל מצות וביום השביעי עצרת
ליהוה אלהיך לא תעשה מלאכה׃

<span id="an_16:9">16:9</span> שבעה שבעת תספר לך מהחל חרמש בקמה תחל לספר
שבעה שבעות׃

<span id="an_16:10">16:10</span> ועשית חג שבעות ליהוה אלהיך מסת נדבת ידך
אשר תתן כאשר יברכך יהוה אלהיך׃

<span id="an_16:11">16:11</span> ושמחת לפני יהוה אלהיך אתה ובנך ובתך
ועבדך ואמתך והלוי אשר בשעריך והגר והיתום והאלמנה אשר בקרבך במקום אשר
יבחר יהוה אלהיך לשכן שמו שם׃

<span id="an_16:12">16:12</span> וזכרת כי עבד היית במצרים ושמרת ועשית את
החקים האלה׃

<span id="an_16:13">16:13</span> חג הסכת תעשה לך שבעת ימים באספך מגרנך
ומיקבך׃

<span id="an_16:14">16:14</span> ושמחת בחגך אתה ובנך ובתך ועבדך ואמתך
והלוי והגר והיתום והאלמנה אשר בשעריך׃

<span id="an_16:15">16:15</span> שבעת ימים תחג ליהוה אלהיך במקום אשר
יבחר יהוה כי יברכך יהוה אלהיך בכל תבואתך ובכל מעשה ידיך והיית אך שמח׃

<span id="an_16:16">16:16</span> שלוש פעמים בשנה יראה כל זכורך את פני
יהוה אלהיך במקום אשר יבחר בחג המצות ובחג השבעות ובחג הסכות ולא יראה את
פני יהוה ריקם׃

<span id="an_16:17">16:17</span> איש כמתנת ידו כברכת יהוה אלהיך אשר נתן
לך׃

<span id="an_16:18">16:18</span> שפטים ושטרים תתן לך בכל שעריך אשר יהוה
אלהיך נתן לך לשבטיך ושפטו את העם משפט צדק׃

<span id="an_16:19">16:19</span> לא תטה משפט לא תכיר פנים ולא תקח שחד כי
השחד יעור עיני חכמים ויסלף דברי צדיקם׃

<span id="an_16:20">16:20</span> צדק צדק תרדף למען תחיה וירשת את הארץ
אשר יהוה אלהיך נתן לך׃

<span id="an_16:21">16:21</span> לא תטע לך אשרה כל עץ אצל מזבח יהוה
אלהיך אשר תעשה לך׃

<span id="an_16:22">16:22</span> ולא תקים לך מצבה אשר שנא יהוה אלהיך׃

<span id="an_17:1">17:1</span> לא תזבח ליהוה אלהיך שור ושה אשר יהיה בו
מום כל דבר רע כי תועבת יהוה אלהיך הוא׃

<span id="an_17:2">17:2</span> כי ימצא בקרבך באחד שעריך אשר יהוה אלהיך
נתן לך איש או אשה אשר יעשה את הרע בעיני יהוה אלהיך לעבר בריתו׃

<span id="an_17:3">17:3</span> וילך ויעבד אלהים אחרים וישתחו להם ולשמש
או לירח או לכל צבא השמים אשר לא צויתי׃

<span id="an_17:4">17:4</span> והגד לך ושמעת ודרשת היטב והנה אמת נכון
הדבר נעשתה התועבה הזאת בישראל׃

<span id="an_17:5">17:5</span> והוצאת את האיש ההוא או את האשה ההוא אשר
עשו את הדבר הרע הזה אל שעריך את האיש או את האשה וסקלתם באבנים ומתו׃

<span id="an_17:6">17:6</span> על פי שנים עדים או שלשה עדים יומת המת לא
יומת על פי עד אחד׃

<span id="an_17:7">17:7</span> יד העדים תהיה בו בראשנה להמיתו ויד כל העם
באחרנה ובערת הרע מקרבך׃

<span id="an_17:8">17:8</span> כי יפלא ממך דבר למשפט בין דם לדם בין דין
לדין ובין נגע לנגע דברי ריבת בשעריך וקמת ועלית אל המקום אשר יבחר יהוה
אלהיך בו׃

<span id="an_17:9">17:9</span> ובאת אל הכהנים הלוים ואל השפט אשר יהיה
בימים ההם ודרשת והגידו לך את דבר המשפט׃

<span id="an_17:10">17:10</span> ועשית על פי הדבר אשר יגידו לך מן המקום
ההוא אשר יבחר יהוה ושמרת לעשות ככל אשר יורוך׃

<span id="an_17:11">17:11</span> על פי התורה אשר יורוך ועל המשפט אשר
יאמרו לך תעשה לא תסור מן הדבר אשר יגידו לך ימין ושמאל׃

<span id="an_17:12">17:12</span> והאיש אשר יעשה בזדון לבלתי שמע אל הכהן
העמד לשרת שם את יהוה אלהיך או אל השפט ומת האיש ההוא ובערת הרע מישראל׃

<span id="an_17:13">17:13</span> וכל העם ישמעו ויראו ולא יזידון עוד׃

<span id="an_17:14">17:14</span> כי תבא אל הארץ אשר יהוה אלהיך נתן לך
וירשתה וישבתה בה ואמרת אשימה עלי מלך ככל הגוים אשר סביבתי׃

<span id="an_17:15">17:15</span> שום תשים עליך מלך אשר יבחר יהוה אלהיך
בו מקרב אחיך תשים עליך מלך לא תוכל לתת עליך איש נכרי אשר לא אחיך הוא׃

<span id="an_17:16">17:16</span> רק לא ירבה לו סוסים ולא ישיב את העם
מצרימה למען הרבות סוס ויהוה אמר לכם לא תספון לשוב בדרך הזה עוד׃

<span id="an_17:17">17:17</span> ולא ירבה לו נשים ולא יסור לבבו וכסף
וזהב לא ירבה לו מאד׃

<span id="an_17:18">17:18</span> והיה כשבתו על כסא ממלכתו וכתב לו את
משנה התורה הזאת על ספר מלפני הכהנים הלוים׃

<span id="an_17:19">17:19</span> והיתה עמו וקרא בו כל ימי חייו למען ילמד
ליראה את יהוה אלהיו לשמר את כל דברי התורה הזאת ואת החקים האלה לעשתם׃

<span id="an_17:20">17:20</span> לבלתי רום לבבו מאחיו ולבלתי סור מן
המצוה ימין ושמאול למען יאריך ימים על ממלכתו הוא ובניו בקרב ישראל׃

<span id="an_18:1">18:1</span> לא יהיה לכהנים הלוים כל שבט לוי חלק ונחלה
עם ישראל אשי יהוה ונחלתו יאכלון׃

<span id="an_18:2">18:2</span> ונחלה לא יהיה לו בקרב אחיו יהוה הוא נחלתו
כאשר דבר לו׃

<span id="an_18:3">18:3</span> וזה יהיה משפט הכהנים מאת העם מאת זבחי
הזבח אם שור אם שה ונתן לכהן הזרע והלחיים והקבה׃

<span id="an_18:4">18:4</span> ראשית דגנך תירשך ויצהרך וראשית גז צאנך
תתן לו׃

<span id="an_18:5">18:5</span> כי בו בחר יהוה אלהיך מכל שבטיך לעמד לשרת
בשם יהוה הוא ובניו כל הימים׃

<span id="an_18:6">18:6</span> וכי יבא הלוי מאחד שעריך מכל ישראל אשר הוא
גר שם ובא בכל אות נפשו אל המקום אשר יבחר יהוה׃

<span id="an_18:7">18:7</span> ושרת בשם יהוה אלהיו ככל אחיו הלוים העמדים
שם לפני יהוה׃

<span id="an_18:8">18:8</span> חלק כחלק יאכלו לבד ממכריו על האבות׃

<span id="an_18:9">18:9</span> כי אתה בא אל הארץ אשר יהוה אלהיך נתן לך
לא תלמד לעשות כתועבת הגוים ההם׃

<span id="an_18:10">18:10</span> לא ימצא בך מעביר בנו ובתו באש קסם קסמים
מעונן ומנחש ומכשף׃

<span id="an_18:11">18:11</span> וחבר חבר ושאל אוב וידעני ודרש אל המתים׃

<span id="an_18:12">18:12</span> כי תועבת יהוה כל עשה אלה ובגלל התועבת
האלה יהוה אלהיך מוריש אותם מפניך׃

<span id="an_18:13">18:13</span> תמים תהיה עם יהוה אלהיך׃

<span id="an_18:14">18:14</span> כי הגוים האלה אשר אתה יורש אותם אל
מעננים ואל קסמים ישמעו ואתה לא כן נתן לך יהוה אלהיך׃

<span id="an_18:15">18:15</span> נביא מקרבך מאחיך כמני יקים לך יהוה
אלהיך אליו תשמעון׃

<span id="an_18:16">18:16</span> ככל אשר שאלת מעם יהוה אלהיך בחרב ביום
הקהל לאמר לא אסף לשמע את קול יהוה אלהי ואת האש הגדלה הזאת לא אראה עוד
ולא אמות׃

<span id="an_18:17">18:17</span> ויאמר יהוה אלי היטיבו אשר דברו׃

<span id="an_18:18">18:18</span> נביא אקים להם מקרב אחיהם כמוך ונתתי
דברי בפיו ודבר אליהם את כל אשר אצונו׃

<span id="an_18:19">18:19</span> והיה האיש אשר לא ישמע אל דברי אשר ידבר
בשמי אנכי אדרש מעמו׃

<span id="an_18:20">18:20</span> אך הנביא אשר יזיד לדבר דבר בשמי את אשר
לא צויתיו לדבר ואשר ידבר בשם אלהים אחרים ומת הנביא ההוא׃

<span id="an_18:21">18:21</span> וכי תאמר בלבבך איכה נדע את הדבר אשר לא
דברו יהוה׃

<span id="an_18:22">18:22</span> אשר ידבר הנביא בשם יהוה ולא יהיה הדבר
ולא יבוא הוא הדבר אשר לא דברו יהוה בזדון דברו הנביא לא תגור ממנו׃

<span id="an_19:1">19:1</span> כי יכרית יהוה אלהיך את הגוים אשר יהוה
אלהיך נתן לך את ארצם וירשתם וישבת בעריהם ובבתיהם׃

<span id="an_19:2">19:2</span> שלוש ערים תבדיל לך בתוך ארצך אשר יהוה
אלהיך נתן לך לרשתה׃

<span id="an_19:3">19:3</span> תכין לך הדרך ושלשת את גבול ארצך אשר
ינחילך יהוה אלהיך והיה לנוס שמה כל רצח׃

<span id="an_19:4">19:4</span> וזה דבר הרצח אשר ינוס שמה וחי אשר יכה את
רעהו בבלי דעת והוא לא שנא לו מתמל שלשם׃

<span id="an_19:5">19:5</span> ואשר יבא את רעהו ביער לחטב עצים ונדחה ידו
בגרזן לכרת העץ ונשל הברזל מן העץ ומצא את רעהו ומת הוא ינוס אל אחת הערים
האלה וחי׃

<span id="an_19:6">19:6</span> פן ירדף גאל הדם אחרי הרצח כי יחם לבבו
והשיגו כי ירבה הדרך והכהו נפש ולו אין משפט מות כי לא שנא הוא לו מתמול
שלשום׃

<span id="an_19:7">19:7</span> על כן אנכי מצוך לאמר שלש ערים תבדיל לך׃

<span id="an_19:8">19:8</span> ואם ירחיב יהוה אלהיך את גבלך כאשר נשבע
לאבתיך ונתן לך את כל הארץ אשר דבר לתת לאבתיך׃

<span id="an_19:9">19:9</span> כי תשמר את כל המצוה הזאת לעשתה אשר אנכי
מצוך היום לאהבה את יהוה אלהיך וללכת בדרכיו כל הימים ויספת לך עוד שלש
ערים על השלש האלה׃

<span id="an_19:10">19:10</span> ולא ישפך דם נקי בקרב ארצך אשר יהוה
אלהיך נתן לך נחלה והיה עליך דמים׃

<span id="an_19:11">19:11</span> וכי יהיה איש שנא לרעהו וארב לו וקם עליו
והכהו נפש ומת ונס אל אחת הערים האל׃

<span id="an_19:12">19:12</span> ושלחו זקני עירו ולקחו אתו משם ונתנו אתו
ביד גאל הדם ומת׃

<span id="an_19:13">19:13</span> לא תחוס עינך עליו ובערת דם הנקי מישראל
וטוב לך׃

<span id="an_19:14">19:14</span> לא תסיג גבול רעך אשר גבלו ראשנים בנחלתך
אשר תנחל בארץ אשר יהוה אלהיך נתן לך לרשתה׃

<span id="an_19:15">19:15</span> לא יקום עד אחד באיש לכל עון ולכל חטאת
בכל חטא אשר יחטא על פי שני עדים או על פי שלשה עדים יקום דבר׃

<span id="an_19:16">19:16</span> כי יקום עד חמס באיש לענות בו סרה׃

<span id="an_19:17">19:17</span> ועמדו שני האנשים אשר להם הריב לפני יהוה
לפני הכהנים והשפטים אשר יהיו בימים ההם׃

<span id="an_19:18">19:18</span> ודרשו השפטים היטב והנה עד שקר העד שקר
ענה באחיו׃

<span id="an_19:19">19:19</span> ועשיתם לו כאשר זמם לעשות לאחיו ובערת
הרע מקרבך׃

<span id="an_19:20">19:20</span> והנשארים ישמעו ויראו ולא יספו לעשות עוד
כדבר הרע הזה בקרבך׃

<span id="an_19:21">19:21</span> ולא תחוס עינך נפש בנפש עין בעין שן בשן
יד ביד רגל ברגל׃

<span id="an_20:1">20:1</span> כי תצא למלחמה על איביך וראית סוס ורכב עם
רב ממך לא תירא מהם כי יהוה אלהיך עמך המעלך מארץ מצרים׃

<span id="an_20:2">20:2</span> והיה כקרבכם אל המלחמה ונגש הכהן ודבר אל
העם׃

<span id="an_20:3">20:3</span> ואמר אלהם שמע ישראל אתם קרבים היום למלחמה
על איביכם אל ירך לבבכם אל תיראו ואל תחפזו ואל תערצו מפניהם׃

<span id="an_20:4">20:4</span> כי יהוה אלהיכם ההלך עמכם להלחם לכם עם
איביכם להושיע אתכם׃

<span id="an_20:5">20:5</span> ודברו השטרים אל העם לאמר מי האיש אשר בנה
בית חדש ולא חנכו ילך וישב לביתו פן ימות במלחמה ואיש אחר יחנכנו׃

<span id="an_20:6">20:6</span> ומי האיש אשר נטע כרם ולא חללו ילך וישב
לביתו פן ימות במלחמה ואיש אחר יחללנו׃

<span id="an_20:7">20:7</span> ומי האיש אשר ארש אשה ולא לקחה ילך וישב
לביתו פן ימות במלחמה ואיש אחר יקחנה׃

<span id="an_20:8">20:8</span> ויספו השטרים לדבר אל העם ואמרו מי האיש
הירא ורך הלבב ילך וישב לביתו ולא ימס את לבב אחיו כלבבו׃

<span id="an_20:9">20:9</span> והיה ככלת השטרים לדבר אל העם ופקדו שרי
צבאות בראש העם׃

<span id="an_20:10">20:10</span> כי תקרב אל עיר להלחם עליה וקראת אליה
לשלום׃

<span id="an_20:11">20:11</span> והיה אם שלום תענך ופתחה לך והיה כל העם
הנמצא בה יהיו לך למס ועבדוך׃

<span id="an_20:12">20:12</span> ואם לא תשלים עמך ועשתה עמך מלחמה וצרת
עליה׃

<span id="an_20:13">20:13</span> ונתנה יהוה אלהיך בידך והכית את כל זכורה
לפי חרב׃

<span id="an_20:14">20:14</span> רק הנשים והטף והבהמה וכל אשר יהיה בעיר
כל שללה תבז לך ואכלת את שלל איביך אשר נתן יהוה אלהיך לך׃

<span id="an_20:15">20:15</span> כן תעשה לכל הערים הרחקת ממך מאד אשר לא
מערי הגוים האלה הנה׃

<span id="an_20:16">20:16</span> רק מערי העמים האלה אשר יהוה אלהיך נתן
לך נחלה לא תחיה כל נשמה׃

<span id="an_20:17">20:17</span> כי החרם תחרימם החתי והאמרי הכנעני
והפרזי החוי והיבוסי כאשר צוך יהוה אלהיך׃

<span id="an_20:18">20:18</span> למען אשר לא ילמדו אתכם לעשות ככל תועבתם
אשר עשו לאלהיהם וחטאתם ליהוה אלהיכם׃

<span id="an_20:19">20:19</span> כי תצור אל עיר ימים רבים להלחם עליה
לתפשה לא תשחית את עצה לנדח עליו גרזן כי ממנו תאכל ואתו לא תכרת כי האדם
עץ השדה לבא מפניך במצור׃

<span id="an_20:20">20:20</span> רק עץ אשר תדע כי לא עץ מאכל הוא אתו
תשחית וכרת ובנית מצור על העיר אשר הוא עשה עמך מלחמה עד רדתה׃

<span id="an_21:1">21:1</span> כי ימצא חלל באדמה אשר יהוה אלהיך נתן לך
לרשתה נפל בשדה לא נודע מי הכהו׃

<span id="an_21:2">21:2</span> ויצאו זקניך ושפטיך ומדדו אל הערים אשר
סביבת החלל׃

<span id="an_21:3">21:3</span> והיה העיר הקרבה אל החלל ולקחו זקני העיר
ההוא עגלת בקר אשר לא עבד בה אשר לא משכה בעל׃

<span id="an_21:4">21:4</span> והורדו זקני העיר ההוא את העגלה אל נחל
איתן אשר לא יעבד בו ולא יזרע וערפו שם את העגלה בנחל׃

<span id="an_21:5">21:5</span> ונגשו הכהנים בני לוי כי בם בחר יהוה אלהיך
לשרתו ולברך בשם יהוה ועל פיהם יהיה כל ריב וכל נגע׃

<span id="an_21:6">21:6</span> וכל זקני העיר ההוא הקרבים אל החלל ירחצו
את ידיהם על העגלה הערופה בנחל׃

<span id="an_21:7">21:7</span> וענו ואמרו ידינו לא שפכה את הדם הזה
ועינינו לא ראו׃

<span id="an_21:8">21:8</span> כפר לעמך ישראל אשר פדית יהוה ואל תתן דם
נקי בקרב עמך ישראל ונכפר להם הדם׃

<span id="an_21:9">21:9</span> ואתה תבער הדם הנקי מקרבך כי תעשה הישר
בעיני יהוה׃

<span id="an_21:10">21:10</span> כי תצא למלחמה על איביך ונתנו יהוה אלהיך
בידך ושבית שביו׃

<span id="an_21:11">21:11</span> וראית בשביה אשת יפת תאר וחשקת בה ולקחת
לך לאשה׃

<span id="an_21:12">21:12</span> והבאתה אל תוך ביתך וגלחה את ראשה ועשתה
את צפרניה׃

<span id="an_21:13">21:13</span> והסירה את שמלת שביה מעליה וישבה בביתך
ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה׃

<span id="an_21:14">21:14</span> והיה אם לא חפצת בה ושלחתה לנפשה ומכר לא
תמכרנה בכסף לא תתעמר בה תחת אשר עניתה׃

<span id="an_21:15">21:15</span> כי תהיין לאיש שתי נשים האחת אהובה והאחת
שנואה וילדו לו בנים האהובה והשנואה והיה הבן הבכור לשניאה׃

<span id="an_21:16">21:16</span> והיה ביום הנחילו את בניו את אשר יהיה לו
לא יוכל לבכר את בן האהובה על פני בן השנואה הבכר׃

<span id="an_21:17">21:17</span> כי את הבכר בן השנואה יכיר לתת לו פי
שנים בכל אשר ימצא לו כי הוא ראשית אנו לו משפט הבכרה׃

<span id="an_21:18">21:18</span> כי יהיה לאיש בן סורר ומורה איננו שמע
בקול אביו ובקול אמו ויסרו אתו ולא ישמע אליהם׃

<span id="an_21:19">21:19</span> ותפשו בו אביו ואמו והוציאו אתו אל זקני
עירו ואל שער מקמו׃

<span id="an_21:20">21:20</span> ואמרו אל זקני עירו בננו זה סורר ומרה
איננו שמע בקלנו זולל וסבא׃

<span id="an_21:21">21:21</span> ורגמהו כל אנשי עירו באבנים ומת ובערת
הרע מקרבך וכל ישראל ישמעו ויראו׃

<span id="an_21:22">21:22</span> וכי יהיה באיש חטא משפט מות והומת ותלית
אתו על עץ׃

<span id="an_21:23">21:23</span> לא תלין נבלתו על העץ כי קבור תקברנו
ביום ההוא כי קללת אלהים תלוי ולא תטמא את אדמתך אשר יהוה אלהיך נתן לך
נחלה׃

<span id="an_22:1">22:1</span> לא תראה את שור אחיך או את שיו נדחים
והתעלמת מהם השב תשיבם לאחיך׃

<span id="an_22:2">22:2</span> ואם לא קרוב אחיך אליך ולא ידעתו ואספתו אל
תוך ביתך והיה עמך עד דרש אחיך אתו והשבתו לו׃

<span id="an_22:3">22:3</span> וכן תעשה לחמרו וכן תעשה לשמלתו וכן תעשה
לכל אבדת אחיך אשר תאבד ממנו ומצאתה לא תוכל להתעלם׃

<span id="an_22:4">22:4</span> לא תראה את חמור אחיך או שורו נפלים בדרך
והתעלמת מהם הקם תקים עמו׃

<span id="an_22:5">22:5</span> לא יהיה כלי גבר על אשה ולא ילבש גבר שמלת
אשה כי תועבת יהוה אלהיך כל עשה אלה׃

<span id="an_22:6">22:6</span> כי יקרא קן צפור לפניך בדרך בכל עץ או על
הארץ אפרחים או ביצים והאם רבצת על האפרחים או על הביצים לא תקח האם על
הבנים׃

<span id="an_22:7">22:7</span> שלח תשלח את האם ואת הבנים תקח לך למען
ייטב לך והארכת ימים׃

<span id="an_22:8">22:8</span> כי תבנה בית חדש ועשית מעקה לגגך ולא תשים
דמים בביתך כי יפל הנפל ממנו׃

<span id="an_22:9">22:9</span> לא תזרע כרמך כלאים פן תקדש המלאה הזרע אשר
תזרע ותבואת הכרם׃

<span id="an_22:10">22:10</span> לא תחרש בשור ובחמר יחדו׃

<span id="an_22:11">22:11</span> לא תלבש שעטנז צמר ופשתים יחדו׃

<span id="an_22:12">22:12</span> גדלים תעשה לך על ארבע כנפות כסותך אשר
תכסה בה׃

<span id="an_22:13">22:13</span> כי יקח איש אשה ובא אליה ושנאה׃

<span id="an_22:14">22:14</span> ושם לה עלילת דברים והוציא עליה שם רע
ואמר את האשה הזאת לקחתי ואקרב אליה ולא מצאתי לה בתולים׃

<span id="an_22:15">22:15</span> ולקח אבי הנער ואמה והוציאו את בתולי
הנער אל זקני העיר השערה׃

<span id="an_22:16">22:16</span> ואמר אבי הנער אל הזקנים את בתי נתתי
לאיש הזה לאשה וישנאה׃

<span id="an_22:17">22:17</span> והנה הוא שם עלילת דברים לאמר לא מצאתי
לבתך בתולים ואלה בתולי בתי ופרשו השמלה לפני זקני העיר׃

<span id="an_22:18">22:18</span> ולקחו זקני העיר ההוא את האיש ויסרו אתו׃

<span id="an_22:19">22:19</span> וענשו אתו מאה כסף ונתנו לאבי הנערה כי
הוציא שם רע על בתולת ישראל ולו תהיה לאשה לא יוכל לשלחה כל ימיו׃

<span id="an_22:20">22:20</span> ואם אמת היה הדבר הזה לא נמצאו בתולים
לנער׃

<span id="an_22:21">22:21</span> והוציאו את הנער אל פתח בית אביה וסקלוה
אנשי עירה באבנים ומתה כי עשתה נבלה בישראל לזנות בית אביה ובערת הרע
מקרבך׃

<span id="an_22:22">22:22</span> כי ימצא איש שכב עם אשה בעלת בעל ומתו גם
שניהם האיש השכב עם האשה והאשה ובערת הרע מישראל׃

<span id="an_22:23">22:23</span> כי יהיה נער בתולה מארשה לאיש ומצאה איש
בעיר ושכב עמה׃

<span id="an_22:24">22:24</span> והוצאתם את שניהם אל שער העיר ההוא
וסקלתם אתם באבנים ומתו את הנער על דבר אשר לא צעקה בעיר ואת האיש על דבר
אשר ענה את אשת רעהו ובערת הרע מקרבך׃

<span id="an_22:25">22:25</span> ואם בשדה ימצא האיש את הנער המארשה
והחזיק בה האיש ושכב עמה ומת האיש אשר שכב עמה לבדו׃

<span id="an_22:26">22:26</span> ולנער לא תעשה דבר אין לנער חטא מות כי
כאשר יקום איש על רעהו ורצחו נפש כן הדבר הזה׃

<span id="an_22:27">22:27</span> כי בשדה מצאה צעקה הנער המארשה ואין
מושיע לה׃

<span id="an_22:28">22:28</span> כי ימצא איש נער בתולה אשר לא ארשה ותפשה
ושכב עמה ונמצאו׃

<span id="an_22:29">22:29</span> ונתן האיש השכב עמה לאבי הנער חמשים כסף
ולו תהיה לאשה תחת אשר ענה לא יוכל שלחה כל ימיו׃

<span id="an_22:30">22:30</span> לא יקח איש את אשת אביו ולא יגלה כנף
אביו׃

<span id="an_23:1">23:1</span> לא יבא פצוע דכא וכרות שפכה בקהל יהוה׃

<span id="an_23:2">23:2</span> לא יבא ממזר בקהל יהוה גם דור עשירי לא יבא
לו בקהל יהוה׃

<span id="an_23:3">23:3</span> לא יבא עמוני ומואבי בקהל יהוה גם דור
עשירי לא יבא להם בקהל יהוה עד עולם׃

<span id="an_23:4">23:4</span> על דבר אשר לא קדמו אתכם בלחם ובמים בדרך
בצאתכם ממצרים ואשר שכר עליך את בלעם בן בעור מפתור ארם נהרים לקללך׃

<span id="an_23:5">23:5</span> ולא אבה יהוה אלהיך לשמע אל בלעם ויהפך
יהוה אלהיך לך את הקללה לברכה כי אהבך יהוה אלהיך׃

<span id="an_23:6">23:6</span> לא תדרש שלמם וטבתם כל ימיך לעולם׃

<span id="an_23:7">23:7</span> לא תתעב אדמי כי אחיך הוא לא תתעב מצרי כי
גר היית בארצו׃

<span id="an_23:8">23:8</span> בנים אשר יולדו להם דור שלישי יבא להם בקהל
יהוה׃

<span id="an_23:9">23:9</span> כי תצא מחנה על איביך ונשמרת מכל דבר רע׃

<span id="an_23:10">23:10</span> כי יהיה בך איש אשר לא יהיה טהור מקרה
לילה ויצא אל מחוץ למחנה לא יבא אל תוך המחנה׃

<span id="an_23:11">23:11</span> והיה לפנות ערב ירחץ במים וכבא השמש יבא
אל תוך המחנה׃

<span id="an_23:12">23:12</span> ויד תהיה לך מחוץ למחנה ויצאת שמה חוץ׃

<span id="an_23:13">23:13</span> ויתד תהיה לך על אזנך והיה בשבתך חוץ
וחפרתה בה ושבת וכסית את צאתך׃

<span id="an_23:14">23:14</span> כי יהוה אלהיך מתהלך בקרב מחנך להצילך
ולתת איביך לפניך והיה מחניך קדוש ולא יראה בך ערות דבר ושב מאחריך׃

<span id="an_23:15">23:15</span> לא תסגיר עבד אל אדניו אשר ינצל אליך מעם
אדניו׃

<span id="an_23:16">23:16</span> עמך ישב בקרבך במקום אשר יבחר באחד שעריך
בטוב לו לא תוננו׃

<span id="an_23:17">23:17</span> לא תהיה קדשה מבנות ישראל ולא יהיה קדש
מבני ישראל׃

<span id="an_23:18">23:18</span> לא תביא אתנן זונה ומחיר כלב בית יהוה
אלהיך לכל נדר כי תועבת יהוה אלהיך גם שניהם׃

<span id="an_23:19">23:19</span> לא תשיך לאחיך נשך כסף נשך אכל נשך כל
דבר אשר ישך׃

<span id="an_23:20">23:20</span> לנכרי תשיך ולאחיך לא תשיך למען יברכך
יהוה אלהיך בכל משלח ידך על הארץ אשר אתה בא שמה לרשתה׃

<span id="an_23:21">23:21</span> כי תדר נדר ליהוה אלהיך לא תאחר לשלמו כי
דרש ידרשנו יהוה אלהיך מעמך והיה בך חטא׃

<span id="an_23:22">23:22</span> וכי תחדל לנדר לא יהיה בך חטא׃

<span id="an_23:23">23:23</span> מוצא שפתיך תשמר ועשית כאשר נדרת ליהוה
אלהיך נדבה אשר דברת בפיך׃

<span id="an_23:24">23:24</span> כי תבא בכרם רעך ואכלת ענבים כנפשך שבעך
ואל כליך לא תתן׃

<span id="an_23:25">23:25</span> כי תבא בקמת רעך וקטפת מלילת בידך וחרמש
לא תניף על קמת רעך׃

<span id="an_24:1">24:1</span> כי יקח איש אשה ובעלה והיה אם לא תמצא חן
בעיניו כי מצא בה ערות דבר וכתב לה ספר כריתת ונתן בידה ושלחה מביתו׃

<span id="an_24:2">24:2</span> ויצאה מביתו והלכה והיתה לאיש אחר׃

<span id="an_24:3">24:3</span> ושנאה האיש האחרון וכתב לה ספר כריתת ונתן
בידה ושלחה מביתו או כי ימות האיש האחרון אשר לקחה לו לאשה׃

<span id="an_24:4">24:4</span> לא יוכל בעלה הראשון אשר שלחה לשוב לקחתה
להיות לו לאשה אחרי אשר הטמאה כי תועבה הוא לפני יהוה ולא תחטיא את הארץ
אשר יהוה אלהיך נתן לך נחלה׃

<span id="an_24:5">24:5</span> כי יקח איש אשה חדשה לא יצא בצבא ולא יעבר
עליו לכל דבר נקי יהיה לביתו שנה אחת ושמח את אשתו אשר לקח׃

<span id="an_24:6">24:6</span> לא יחבל רחים ורכב כי נפש הוא חבל׃

<span id="an_24:7">24:7</span> כי ימצא איש גנב נפש מאחיו מבני ישראל
והתעמר בו ומכרו ומת הגנב ההוא ובערת הרע מקרבך׃

<span id="an_24:8">24:8</span> השמר בנגע הצרעת לשמר מאד ולעשות ככל אשר
יורו אתכם הכהנים הלוים כאשר צויתם תשמרו לעשות׃

<span id="an_24:9">24:9</span> זכור את אשר עשה יהוה אלהיך למרים בדרך
בצאתכם ממצרים׃

<span id="an_24:10">24:10</span> כי תשה ברעך משאת מאומה לא תבא אל ביתו
לעבט עבטו׃

<span id="an_24:11">24:11</span> בחוץ תעמד והאיש אשר אתה נשה בו יוציא
אליך את העבוט החוצה׃

<span id="an_24:12">24:12</span> ואם איש עני הוא לא תשכב בעבטו׃

<span id="an_24:13">24:13</span> השב תשיב לו את העבוט כבא השמש ושכב
בשלמתו וברכך ולך תהיה צדקה לפני יהוה אלהיך׃

<span id="an_24:14">24:14</span> לא תעשק שכיר עני ואביון מאחיך או מגרך
אשר בארצך בשעריך׃

<span id="an_24:15">24:15</span> ביומו תתן שכרו ולא תבוא עליו השמש כי
עני הוא ואליו הוא נשא את נפשו ולא יקרא עליך אל יהוה והיה בך חטא׃

<span id="an_24:16">24:16</span> לא יומתו אבות על בנים ובנים לא יומתו על
אבות איש בחטאו יומתו׃

<span id="an_24:17">24:17</span> לא תטה משפט גר יתום ולא תחבל בגד אלמנה׃

<span id="an_24:18">24:18</span> וזכרת כי עבד היית במצרים ויפדך יהוה
אלהיך משם על כן אנכי מצוך לעשות את הדבר הזה׃

<span id="an_24:19">24:19</span> כי תקצר קצירך בשדך ושכחת עמר בשדה לא
תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך׃

<span id="an_24:20">24:20</span> כי תחבט זיתך לא תפאר אחריך לגר ליתום
ולאלמנה יהיה׃

<span id="an_24:21">24:21</span> כי תבצר כרמך לא תעולל אחריך לגר ליתום
ולאלמנה יהיה׃

<span id="an_24:22">24:22</span> וזכרת כי עבד היית בארץ מצרים על כן אנכי
מצוך לעשות את הדבר הזה׃

<span id="an_25:1">25:1</span> כי יהיה ריב בין אנשים ונגשו אל המשפט
ושפטום והצדיקו את הצדיק והרשיעו את הרשע׃

<span id="an_25:2">25:2</span> והיה אם בן הכות הרשע והפילו השפט והכהו
לפניו כדי רשעתו במספר׃

<span id="an_25:3">25:3</span> ארבעים יכנו לא יסיף פן יסיף להכתו על אלה
מכה רבה ונקלה אחיך לעיניך׃

<span id="an_25:4">25:4</span> לא תחסם שור בדישו׃

<span id="an_25:5">25:5</span> כי ישבו אחים יחדו ומת אחד מהם ובן אין לו
לא תהיה אשת המת החוצה לאיש זר יבמה יבא עליה ולקחה לו לאשה ויבמה׃

<span id="an_25:6">25:6</span> והיה הבכור אשר תלד יקום על שם אחיו המת
ולא ימחה שמו מישראל׃

<span id="an_25:7">25:7</span> ואם לא יחפץ האיש לקחת את יבמתו ועלתה
יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי׃

<span id="an_25:8">25:8</span> וקראו לו זקני עירו ודברו אליו ועמד ואמר
לא חפצתי לקחתה׃

<span id="an_25:9">25:9</span> ונגשה יבמתו אליו לעיני הזקנים וחלצה נעלו
מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו׃

<span id="an_25:10">25:10</span> ונקרא שמו בישראל בית חלוץ הנעל׃

<span id="an_25:11">25:11</span> כי ינצו אנשים יחדו איש ואחיו וקרבה אשת
האחד להציל את אישה מיד מכהו ושלחה ידה והחזיקה במבשיו׃

<span id="an_25:12">25:12</span> וקצתה את כפה לא תחוס עינך׃

<span id="an_25:13">25:13</span> לא יהיה לך בכיסך אבן ואבן גדולה וקטנה׃

<span id="an_25:14">25:14</span> לא יהיה לך בביתך איפה ואיפה גדולה
וקטנה׃

<span id="an_25:15">25:15</span> אבן שלמה וצדק יהיה לך איפה שלמה וצדק
יהיה לך למען יאריכו ימיך על האדמה אשר יהוה אלהיך נתן לך׃

<span id="an_25:16">25:16</span> כי תועבת יהוה אלהיך כל עשה אלה כל עשה
עול׃

<span id="an_25:17">25:17</span> זכור את אשר עשה לך עמלק בדרך בצאתכם
ממצרים׃

<span id="an_25:18">25:18</span> אשר קרך בדרך ויזנב בך כל הנחשלים אחריך
ואתה עיף ויגע ולא ירא אלהים׃

<span id="an_25:19">25:19</span> והיה בהניח יהוה אלהיך לך מכל איביך
מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים
לא תשכח׃

<span id="an_26:1">26:1</span> והיה כי תבוא אל הארץ אשר יהוה אלהיך נתן
לך נחלה וירשתה וישבת בה׃

<span id="an_26:2">26:2</span> ולקחת מראשית כל פרי האדמה אשר תביא מארצך
אשר יהוה אלהיך נתן לך ושמת בטנא והלכת אל המקום אשר יבחר יהוה אלהיך לשכן
שמו שם׃

<span id="an_26:3">26:3</span> ובאת אל הכהן אשר יהיה בימים ההם ואמרת
אליו הגדתי היום ליהוה אלהיך כי באתי אל הארץ אשר נשבע יהוה לאבתינו לתת
לנו׃

<span id="an_26:4">26:4</span> ולקח הכהן הטנא מידך והניחו לפני מזבח יהוה
אלהיך׃

<span id="an_26:5">26:5</span> וענית ואמרת לפני יהוה אלהיך ארמי אבד אבי
וירד מצרימה ויגר שם במתי מעט ויהי שם לגוי גדול עצום ורב׃

<span id="an_26:6">26:6</span> וירעו אתנו המצרים ויענונו ויתנו עלינו
עבדה קשה׃

<span id="an_26:7">26:7</span> ונצעק אל יהוה אלהי אבתינו וישמע יהוה את
קלנו וירא את ענינו ואת עמלנו ואת לחצנו׃

<span id="an_26:8">26:8</span> ויוצאנו יהוה ממצרים ביד חזקה ובזרע נטויה
ובמרא גדל ובאתות ובמפתים׃

<span id="an_26:9">26:9</span> ויבאנו אל המקום הזה ויתן לנו את הארץ הזאת
ארץ זבת חלב ודבש׃

<span id="an_26:10">26:10</span> ועתה הנה הבאתי את ראשית פרי האדמה אשר
נתתה לי יהוה והנחתו לפני יהוה אלהיך והשתחוית לפני יהוה אלהיך׃

<span id="an_26:11">26:11</span> ושמחת בכל הטוב אשר נתן לך יהוה אלהיך
ולביתך אתה והלוי והגר אשר בקרבך׃

<span id="an_26:12">26:12</span> כי תכלה לעשר את כל מעשר תבואתך בשנה
השלישת שנת המעשר ונתתה ללוי לגר ליתום ולאלמנה ואכלו בשעריך ושבעו׃

<span id="an_26:13">26:13</span> ואמרת לפני יהוה אלהיך בערתי הקדש מן
הבית וגם נתתיו ללוי ולגר ליתום ולאלמנה ככל מצותך אשר צויתני לא עברתי
ממצותיך ולא שכחתי׃

<span id="an_26:14">26:14</span> לא אכלתי באני ממנו ולא בערתי ממנו בטמא
ולא נתתי ממנו למת שמעתי בקול יהוה אלהי עשיתי ככל אשר צויתני׃

<span id="an_26:15">26:15</span> השקיפה ממעון קדשך מן השמים וברך את עמך
את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש׃

<span id="an_26:16">26:16</span> היום הזה יהוה אלהיך מצוך לעשות את החקים
האלה ואת המשפטים ושמרת ועשית אותם בכל לבבך ובכל נפשך׃

<span id="an_26:17">26:17</span> את יהוה האמרת היום להיות לך לאלהים
וללכת בדרכיו ולשמר חקיו ומצותיו ומשפטיו ולשמע בקלו׃

<span id="an_26:18">26:18</span> ויהוה האמירך היום להיות לו לעם סגלה
כאשר דבר לך ולשמר כל מצותיו׃

<span id="an_26:19">26:19</span> ולתתך עליון על כל הגוים אשר עשה לתהלה
ולשם ולתפארת ולהיתך עם קדש ליהוה אלהיך כאשר דבר׃

<span id="an_27:1">27:1</span> ויצו משה וזקני ישראל את העם לאמר שמר את
כל המצוה אשר אנכי מצוה אתכם היום׃

<span id="an_27:2">27:2</span> והיה ביום אשר תעברו את הירדן אל הארץ אשר
יהוה אלהיך נתן לך והקמת לך אבנים גדלות ושדת אתם בשיד׃

<span id="an_27:3">27:3</span> וכתבת עליהן את כל דברי התורה הזאת בעברך
למען אשר תבא אל הארץ אשר יהוה אלהיך נתן לך ארץ זבת חלב ודבש כאשר דבר
יהוה אלהי אבתיך לך׃

<span id="an_27:4">27:4</span> והיה בעברכם את הירדן תקימו את האבנים האלה
אשר אנכי מצוה אתכם היום בהר עיבל ושדת אותם בשיד׃

<span id="an_27:5">27:5</span> ובנית שם מזבח ליהוה אלהיך מזבח אבנים לא
תניף עליהם ברזל׃

<span id="an_27:6">27:6</span> אבנים שלמות תבנה את מזבח יהוה אלהיך
והעלית עליו עולת ליהוה אלהיך׃

<span id="an_27:7">27:7</span> וזבחת שלמים ואכלת שם ושמחת לפני יהוה
אלהיך׃

<span id="an_27:8">27:8</span> וכתבת על האבנים את כל דברי התורה הזאת באר
היטב׃

<span id="an_27:9">27:9</span> וידבר משה והכהנים הלוים אל כל ישראל לאמר
הסכת ושמע ישראל היום הזה נהיית לעם ליהוה אלהיך׃

<span id="an_27:10">27:10</span> ושמעת בקול יהוה אלהיך ועשית את מצותו
ואת חקיו אשר אנכי מצוך היום׃

<span id="an_27:11">27:11</span> ויצו משה את העם ביום ההוא לאמר׃

<span id="an_27:12">27:12</span> אלה יעמדו לברך את העם על הר גרזים
בעברכם את הירדן שמעון ולוי ויהודה ויששכר ויוסף ובנימן׃

<span id="an_27:13">27:13</span> ואלה יעמדו על הקללה בהר עיבל ראובן גד
ואשר וזבולן דן ונפתלי׃

<span id="an_27:14">27:14</span> וענו הלוים ואמרו אל כל איש ישראל קול
רם׃

<span id="an_27:15">27:15</span> ארור האיש אשר יעשה פסל ומסכה תועבת יהוה
מעשה ידי חרש ושם בסתר וענו כל העם ואמרו אמן׃

<span id="an_27:16">27:16</span> ארור מקלה אביו ואמו ואמר כל העם אמן׃

<span id="an_27:17">27:17</span> ארור מסיג גבול רעהו ואמר כל העם אמן׃

<span id="an_27:18">27:18</span> ארור משגה עור בדרך ואמר כל העם אמן׃

<span id="an_27:19">27:19</span> ארור מטה משפט גר יתום ואלמנה ואמר כל
העם אמן׃

<span id="an_27:20">27:20</span> ארור שכב עם אשת אביו כי גלה כנף אביו
ואמר כל העם אמן׃

<span id="an_27:21">27:21</span> ארור שכב עם כל בהמה ואמר כל העם אמן׃

<span id="an_27:22">27:22</span> ארור שכב עם אחתו בת אביו או בת אמו ואמר
כל העם אמן׃

<span id="an_27:23">27:23</span> ארור שכב עם חתנתו ואמר כל העם אמן׃

<span id="an_27:24">27:24</span> ארור מכה רעהו בסתר ואמר כל העם אמן׃

<span id="an_27:25">27:25</span> ארור לקח שחד להכות נפש דם נקי ואמר כל
העם אמן׃

<span id="an_27:26">27:26</span> ארור אשר לא יקים את דברי התורה הזאת
לעשות אותם ואמר כל העם אמן׃

<span id="an_28:1">28:1</span> והיה אם שמוע תשמע בקול יהוה אלהיך לשמר
לעשות את כל מצותיו אשר אנכי מצוך היום ונתנך יהוה אלהיך עליון על כל גויי
הארץ׃

<span id="an_28:2">28:2</span> ובאו עליך כל הברכות האלה והשיגך כי תשמע
בקול יהוה אלהיך׃

<span id="an_28:3">28:3</span> ברוך אתה בעיר וברוך אתה בשדה׃

<span id="an_28:4">28:4</span> ברוך פרי בטנך ופרי אדמתך ופרי בהמתך שגר
אלפיך ועשתרות צאנך׃

<span id="an_28:5">28:5</span> ברוך טנאך ומשארתך׃

<span id="an_28:6">28:6</span> ברוך אתה בבאך וברוך אתה בצאתך׃

<span id="an_28:7">28:7</span> יתן יהוה את איביך הקמים עליך נגפים לפניך
בדרך אחד יצאו אליך ובשבעה דרכים ינוסו לפניך׃

<span id="an_28:8">28:8</span> יצו יהוה אתך את הברכה באסמיך ובכל משלח
ידך וברכך בארץ אשר יהוה אלהיך נתן לך׃

<span id="an_28:9">28:9</span> יקימך יהוה לו לעם קדוש כאשר נשבע לך כי
תשמר את מצות יהוה אלהיך והלכת בדרכיו׃

<span id="an_28:10">28:10</span> וראו כל עמי הארץ כי שם יהוה נקרא עליך
ויראו ממך׃

<span id="an_28:11">28:11</span> והותרך יהוה לטובה בפרי בטנך ובפרי בהמתך
ובפרי אדמתך על האדמה אשר נשבע יהוה לאבתיך לתת לך׃

<span id="an_28:12">28:12</span> יפתח יהוה לך את אוצרו הטוב את השמים לתת
מטר ארצך בעתו ולברך את כל מעשה ידך והלוית גוים רבים ואתה לא תלוה׃

<span id="an_28:13">28:13</span> ונתנך יהוה לראש ולא לזנב והיית רק למעלה
ולא תהיה למטה כי תשמע אל מצות יהוה אלהיך אשר אנכי מצוך היום לשמר ולעשות׃

<span id="an_28:14">28:14</span> ולא תסור מכל הדברים אשר אנכי מצוה אתכם
היום ימין ושמאול ללכת אחרי אלהים אחרים לעבדם׃

<span id="an_28:15">28:15</span> והיה אם לא תשמע בקול יהוה אלהיך לשמר
לעשות את כל מצותיו וחקתיו אשר אנכי מצוך היום ובאו עליך כל הקללות האלה
והשיגוך׃

<span id="an_28:16">28:16</span> ארור אתה בעיר וארור אתה בשדה׃

<span id="an_28:17">28:17</span> ארור טנאך ומשארתך׃

<span id="an_28:18">28:18</span> ארור פרי בטנך ופרי אדמתך שגר אלפיך
ועשתרות צאנך׃

<span id="an_28:19">28:19</span> ארור אתה בבאך וארור אתה בצאתך׃

<span id="an_28:20">28:20</span> ישלח יהוה בך את המארה את המהומה ואת
המגערת בכל משלח ידך אשר תעשה עד השמדך ועד אבדך מהר מפני רע מעלליך אשר
עזבתני׃

<span id="an_28:21">28:21</span> ידבק יהוה בך את הדבר עד כלתו אתך מעל
האדמה אשר אתה בא שמה לרשתה׃

<span id="an_28:22">28:22</span> יככה יהוה בשחפת ובקדחת ובדלקת ובחרחר
ובחרב ובשדפון ובירקון ורדפוך עד אבדך׃

<span id="an_28:23">28:23</span> והיו שמיך אשר על ראשך נחשת והארץ אשר
תחתיך ברזל׃

<span id="an_28:24">28:24</span> יתן יהוה את מטר ארצך אבק ועפר מן השמים
ירד עליך עד השמדך׃

<span id="an_28:25">28:25</span> יתנך יהוה נגף לפני איביך בדרך אחד תצא
אליו ובשבעה דרכים תנוס לפניו והיית לזעוה לכל ממלכות הארץ׃

<span id="an_28:26">28:26</span> והיתה נבלתך למאכל לכל עוף השמים ולבהמת
הארץ ואין מחריד׃

<span id="an_28:27">28:27</span> יככה יהוה בשחין מצרים ובעפלים ובגרב
ובחרס אשר לא תוכל להרפא׃

<span id="an_28:28">28:28</span> יככה יהוה בשגעון ובעורון ובתמהון לבב׃

<span id="an_28:29">28:29</span> והיית ממשש בצהרים כאשר ימשש העור באפלה
ולא תצליח את דרכיך והיית אך עשוק וגזול כל הימים ואין מושיע׃

<span id="an_28:30">28:30</span> אשה תארש ואיש אחר ישגלנה בית תבנה ולא
תשב בו כרם תטע ולא תחללנו׃

<span id="an_28:31">28:31</span> שורך טבוח לעיניך ולא תאכל ממנו חמרך
גזול מלפניך ולא ישוב לך צאנך נתנות לאיביך ואין לך מושיע׃

<span id="an_28:32">28:32</span> בניך ובנתיך נתנים לעם אחר ועיניך ראות
וכלות אליהם כל היום ואין לאל ידך׃

<span id="an_28:33">28:33</span> פרי אדמתך וכל יגיעך יאכל עם אשר לא ידעת
והיית רק עשוק ורצוץ כל הימים׃

<span id="an_28:34">28:34</span> והיית משגע ממראה עיניך אשר תראה׃

<span id="an_28:35">28:35</span> יככה יהוה בשחין רע על הברכים ועל השקים
אשר לא תוכל להרפא מכף רגלך ועד קדקדך׃

<span id="an_28:36">28:36</span> יולך יהוה אתך ואת מלכך אשר תקים עליך אל
גוי אשר לא ידעת אתה ואבתיך ועבדת שם אלהים אחרים עץ ואבן׃

<span id="an_28:37">28:37</span> והיית לשמה למשל ולשנינה בכל העמים אשר
ינהגך יהוה שמה׃

<span id="an_28:38">28:38</span> זרע רב תוציא השדה ומעט תאסף כי יחסלנו
הארבה׃

<span id="an_28:39">28:39</span> כרמים תטע ועבדת ויין לא תשתה ולא תאגר
כי תאכלנו התלעת׃

<span id="an_28:40">28:40</span> זיתים יהיו לך בכל גבולך ושמן לא תסוך כי
ישל זיתך׃

<span id="an_28:41">28:41</span> בנים ובנות תוליד ולא יהיו לך כי ילכו
בשבי׃

<span id="an_28:42">28:42</span> כל עצך ופרי אדמתך יירש הצלצל׃

<span id="an_28:43">28:43</span> הגר אשר בקרבך יעלה עליך מעלה מעלה ואתה
תרד מטה מטה׃

<span id="an_28:44">28:44</span> הוא ילוך ואתה לא תלונו הוא יהיה לראש
ואתה תהיה לזנב׃

<span id="an_28:45">28:45</span> ובאו עליך כל הקללות האלה ורדפוך והשיגוך
עד השמדך כי לא שמעת בקול יהוה אלהיך לשמר מצותיו וחקתיו אשר צוך׃

<span id="an_28:46">28:46</span> והיו בך לאות ולמופת ובזרעך עד עולם׃

<span id="an_28:47">28:47</span> תחת אשר לא עבדת את יהוה אלהיך בשמחה
ובטוב לבב מרב כל׃

<span id="an_28:48">28:48</span> ועבדת את איביך אשר ישלחנו יהוה בך ברעב
ובצמא ובעירם ובחסר כל ונתן על ברזל על צוארך עד השמידו אתך׃

<span id="an_28:49">28:49</span> ישא יהוה עליך גוי מרחוק מקצה הארץ כאשר
ידאה הנשר גוי אשר לא תשמע לשנו׃

<span id="an_28:50">28:50</span> גוי עז פנים אשר לא ישא פנים לזקן ונער
לא יחן׃

<span id="an_28:51">28:51</span> ואכל פרי בהמתך ופרי אדמתך עד השמדך אשר
לא ישאיר לך דגן תירוש ויצהר שגר אלפיך ועשתרת צאנך עד האבידו אתך׃

<span id="an_28:52">28:52</span> והצר לך בכל שעריך עד רדת חמתיך הגבהות
והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה
אלהיך לך׃

<span id="an_28:53">28:53</span> ואכלת פרי בטנך בשר בניך ובנתיך אשר נתן
לך יהוה אלהיך במצור ובמצוק אשר יציק לך איבך׃

<span id="an_28:54">28:54</span> האיש הרך בך והענג מאד תרע עינו באחיו
ובאשת חיקו וביתר בניו אשר יותיר׃

<span id="an_28:55">28:55</span> מתת לאחד מהם מבשר בניו אשר יאכל מבלי
השאיר לו כל במצור ובמצוק אשר יציק לך איבך בכל שעריך׃

<span id="an_28:56">28:56</span> הרכה בך והענגה אשר לא נסתה כף רגלה הצג
על הארץ מהתענג ומרך תרע עינה באיש חיקה ובבנה ובבתה׃

<span id="an_28:57">28:57</span> ובשליתה היוצת מבין רגליה ובבניה אשר תלד
כי תאכלם בחסר כל בסתר במצור ובמצוק אשר יציק לך איבך בשעריך׃

<span id="an_28:58">28:58</span> אם לא תשמר לעשות את כל דברי התורה הזאת
הכתובים בספר הזה ליראה את השם הנכבד והנורא הזה את יהוה אלהיך׃

<span id="an_28:59">28:59</span> והפלא יהוה את מכתך ואת מכות זרעך מכות
גדלות ונאמנות וחלים רעים ונאמנים׃

<span id="an_28:60">28:60</span> והשיב בך את כל מדוה מצרים אשר יגרת
מפניהם ודבקו בך׃

<span id="an_28:61">28:61</span> גם כל חלי וכל מכה אשר לא כתוב בספר
התורה הזאת יעלם יהוה עליך עד השמדך׃

<span id="an_28:62">28:62</span> ונשארתם במתי מעט תחת אשר הייתם ככוכבי
השמים לרב כי לא שמעת בקול יהוה אלהיך׃

<span id="an_28:63">28:63</span> והיה כאשר שש יהוה עליכם להיטיב אתכם
ולהרבות אתכם כן ישיש יהוה עליכם להאביד אתכם ולהשמיד אתכם ונסחתם מעל
האדמה אשר אתה בא שמה לרשתה׃

<span id="an_28:64">28:64</span> והפיצך יהוה בכל העמים מקצה הארץ ועד קצה
הארץ ועבדת שם אלהים אחרים אשר לא ידעת אתה ואבתיך עץ ואבן׃

<span id="an_28:65">28:65</span> ובגוים ההם לא תרגיע ולא יהיה מנוח לכף
רגלך ונתן יהוה לך שם לב רגז וכליון עינים ודאבון נפש׃

<span id="an_28:66">28:66</span> והיו חייך תלאים לך מנגד ופחדת לילה
ויומם ולא תאמין בחייך׃

<span id="an_28:67">28:67</span> בבקר תאמר מי יתן ערב ובערב תאמר מי יתן
בקר מפחד לבבך אשר תפחד וממראה עיניך אשר תראה׃

<span id="an_28:68">28:68</span> והשיבך יהוה מצרים באניות בדרך אשר אמרתי
לך לא תסיף עוד לראתה והתמכרתם שם לאיביך לעבדים ולשפחות ואין קנה׃

<span id="an_29:1">29:1</span> אלה דברי הברית אשר צוה יהוה את משה לכרת
את בני ישראל בארץ מואב מלבד הברית אשר כרת אתם בחרב׃

<span id="an_29:2">29:2</span> ויקרא משה אל כל ישראל ויאמר אלהם אתם
ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו׃

<span id="an_29:3">29:3</span> המסות הגדלת אשר ראו עיניך האתת והמפתים
הגדלים ההם׃

<span id="an_29:4">29:4</span> ולא נתן יהוה לכם לב לדעת ועינים לראות
ואזנים לשמע עד היום הזה׃

<span id="an_29:5">29:5</span> ואולך אתכם ארבעים שנה במדבר לא בלו
שלמתיכם מעליכם ונעלך לא בלתה מעל רגלך׃

<span id="an_29:6">29:6</span> לחם לא אכלתם ויין ושכר לא שתיתם למען תדעו
כי אני יהוה אלהיכם׃

<span id="an_29:7">29:7</span> ותבאו אל המקום הזה ויצא סיחן מלך חשבון
ועוג מלך הבשן לקראתנו למלחמה ונכם׃

<span id="an_29:8">29:8</span> ונקח את ארצם ונתנה לנחלה לראובני ולגדי
ולחצי שבט המנשי׃

<span id="an_29:9">29:9</span> ושמרתם את דברי הברית הזאת ועשיתם אתם למען
תשכילו את כל אשר תעשון׃

<span id="an_29:10">29:10</span> אתם נצבים היום כלכם לפני יהוה אלהיכם
ראשיכם שבטיכם זקניכם ושטריכם כל איש ישראל׃

<span id="an_29:11">29:11</span> טפכם נשיכם וגרך אשר בקרב מחניך מחטב
עציך עד שאב מימיך׃

<span id="an_29:12">29:12</span> לעברך בברית יהוה אלהיך ובאלתו אשר יהוה
אלהיך כרת עמך היום׃

<span id="an_29:13">29:13</span> למען הקים אתך היום לו לעם והוא יהיה לך
לאלהים כאשר דבר לך וכאשר נשבע לאבתיך לאברהם ליצחק וליעקב׃

<span id="an_29:14">29:14</span> ולא אתכם לבדכם אנכי כרת את הברית הזאת
ואת האלה הזאת׃

<span id="an_29:15">29:15</span> כי את אשר ישנו פה עמנו עמד היום לפני
יהוה אלהינו ואת אשר איננו פה עמנו היום׃

<span id="an_29:16">29:16</span> כי אתם ידעתם את אשר ישבנו בארץ מצרים
ואת אשר עברנו בקרב הגוים אשר עברתם׃

<span id="an_29:17">29:17</span> ותראו את שקוציהם ואת גלליהם עץ ואבן כסף
וזהב אשר עמהם׃

<span id="an_29:18">29:18</span> פן יש בכם איש או אשה או משפחה או שבט
אשר לבבו פנה היום מעם יהוה אלהינו ללכת לעבד את אלהי הגוים ההם פן יש בכם
שרש פרה ראש ולענה׃

<span id="an_29:19">29:19</span> והיה בשמעו את דברי האלה הזאת והתברך
בלבבו לאמר שלום יהיה לי כי בשררות לבי אלך למען ספות הרוה את הצמאה׃

<span id="an_29:20">29:20</span> לא יאבה יהוה סלח לו כי אז יעשן אף יהוה
וקנאתו באיש ההוא ורבצה בו כל האלה הכתובה בספר הזה ומחה יהוה את שמו מתחת
השמים׃

<span id="an_29:21">29:21</span> והבדילו יהוה לרעה מכל שבטי ישראל ככל
אלות הברית הכתובה בספר התורה הזה׃

<span id="an_29:22">29:22</span> ואמר הדור האחרון בניכם אשר יקומו
מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר
חלה יהוה בה׃

<span id="an_29:23">29:23</span> גפרית ומלח שרפה כל ארצה לא תזרע ולא
תצמח ולא יעלה בה כל עשב כמהפכת סדם ועמרה אדמה וצביים אשר הפך יהוה באפו
ובחמתו׃

<span id="an_29:24">29:24</span> ואמרו כל הגוים על מה עשה יהוה ככה לארץ
הזאת מה חרי האף הגדול הזה׃

<span id="an_29:25">29:25</span> ואמרו על אשר עזבו את ברית יהוה אלהי
אבתם אשר כרת עמם בהוציאו אתם מארץ מצרים׃

<span id="an_29:26">29:26</span> וילכו ויעבדו אלהים אחרים וישתחוו להם
אלהים אשר לא ידעום ולא חלק להם׃

<span id="an_29:27">29:27</span> ויחר אף יהוה בארץ ההוא להביא עליה את כל
הקללה הכתובה בספר הזה׃

<span id="an_29:28">29:28</span> ויתשם יהוה מעל אדמתם באף ובחמה ובקצף
גדול וישלכם אל ארץ אחרת כיום הזה׃

<span id="an_29:29">29:29</span> הנסתרת ליהוה אלהינו והנגלת לנו ולבנינו
עד עולם לעשות את כל דברי התורה הזאת׃

<span id="an_30:1">30:1</span> והיה כי יבאו עליך כל הדברים האלה הברכה
והקללה אשר נתתי לפניך והשבת אל לבבך בכל הגוים אשר הדיחך יהוה אלהיך שמה׃

<span id="an_30:2">30:2</span> ושבת עד יהוה אלהיך ושמעת בקלו ככל אשר
אנכי מצוך היום אתה ובניך בכל לבבך ובכל נפשך׃

<span id="an_30:3">30:3</span> ושב יהוה אלהיך את שבותך ורחמך ושב וקבצך
מכל העמים אשר הפיצך יהוה אלהיך שמה׃

<span id="an_30:4">30:4</span> אם יהיה נדחך בקצה השמים משם יקבצך יהוה
אלהיך ומשם יקחך׃

<span id="an_30:5">30:5</span> והביאך יהוה אלהיך אל הארץ אשר ירשו אבתיך
וירשתה והיטבך והרבך מאבתיך׃

<span id="an_30:6">30:6</span> ומל יהוה אלהיך את לבבך ואת לבב זרעך לאהבה
את יהוה אלהיך בכל לבבך ובכל נפשך למען חייך׃

<span id="an_30:7">30:7</span> ונתן יהוה אלהיך את כל האלות האלה על איביך
ועל שנאיך אשר רדפוך׃

<span id="an_30:8">30:8</span> ואתה תשוב ושמעת בקול יהוה ועשית את כל
מצותיו אשר אנכי מצוך היום׃

<span id="an_30:9">30:9</span> והותירך יהוה אלהיך בכל מעשה ידך בפרי בטנך
ובפרי בהמתך ובפרי אדמתך לטובה כי ישוב יהוה לשוש עליך לטוב כאשר שש על
אבתיך׃

<span id="an_30:10">30:10</span> כי תשמע בקול יהוה אלהיך לשמר מצותיו
וחקתיו הכתובה בספר התורה הזה כי תשוב אל יהוה אלהיך בכל לבבך ובכל נפשך׃

<span id="an_30:11">30:11</span> כי המצוה הזאת אשר אנכי מצוך היום לא
נפלאת הוא ממך ולא רחקה הוא׃

<span id="an_30:12">30:12</span> לא בשמים הוא לאמר מי יעלה לנו השמימה
ויקחה לנו וישמענו אתה ונעשנה׃

<span id="an_30:13">30:13</span> ולא מעבר לים הוא לאמר מי יעבר לנו אל
עבר הים ויקחה לנו וישמענו אתה ונעשנה׃

<span id="an_30:14">30:14</span> כי קרוב אליך הדבר מאד בפיך ובלבבך
לעשתו׃

<span id="an_30:15">30:15</span> ראה נתתי לפניך היום את החיים ואת הטוב
ואת המות ואת הרע׃

<span id="an_30:16">30:16</span> אשר אנכי מצוך היום לאהבה את יהוה אלהיך
ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך
בארץ אשר אתה בא שמה לרשתה׃

<span id="an_30:17">30:17</span> ואם יפנה לבבך ולא תשמע ונדחת והשתחוית
לאלהים אחרים ועבדתם׃

<span id="an_30:18">30:18</span> הגדתי לכם היום כי אבד תאבדון לא תאריכן
ימים על האדמה אשר אתה עבר את הירדן לבא שמה לרשתה׃

<span id="an_30:19">30:19</span> העידתי בכם היום את השמים ואת הארץ החיים
והמות נתתי לפניך הברכה והקללה ובחרת בחיים למען תחיה אתה וזרעך׃

<span id="an_30:20">30:20</span> לאהבה את יהוה אלהיך לשמע בקלו ולדבקה בו
כי הוא חייך וארך ימיך לשבת על האדמה אשר נשבע יהוה לאבתיך לאברהם ליצחק
וליעקב לתת להם׃

<span id="an_31:1">31:1</span> וילך משה וידבר את הדברים האלה אל כל
ישראל׃

<span id="an_31:2">31:2</span> ויאמר אלהם בן מאה ועשרים שנה אנכי היום לא
אוכל עוד לצאת ולבוא ויהוה אמר אלי לא תעבר את הירדן הזה׃

<span id="an_31:3">31:3</span> יהוה אלהיך הוא עבר לפניך הוא ישמיד את
הגוים האלה מלפניך וירשתם יהושע הוא עבר לפניך כאשר דבר יהוה׃

<span id="an_31:4">31:4</span> ועשה יהוה להם כאשר עשה לסיחון ולעוג מלכי
האמרי ולארצם אשר השמיד אתם׃

<span id="an_31:5">31:5</span> ונתנם יהוה לפניכם ועשיתם להם ככל המצוה
אשר צויתי אתכם׃

<span id="an_31:6">31:6</span> חזקו ואמצו אל תיראו ואל תערצו מפניהם כי
יהוה אלהיך הוא ההלך עמך לא ירפך ולא יעזבך׃

<span id="an_31:7">31:7</span> ויקרא משה ליהושע ויאמר אליו לעיני כל
ישראל חזק ואמץ כי אתה תבוא את העם הזה אל הארץ אשר נשבע יהוה לאבתם לתת
להם ואתה תנחילנה אותם׃

<span id="an_31:8">31:8</span> ויהוה הוא ההלך לפניך הוא יהיה עמך לא ירפך
ולא יעזבך לא תירא ולא תחת׃

<span id="an_31:9">31:9</span> ויכתב משה את התורה הזאת ויתנה אל הכהנים
בני לוי הנשאים את ארון ברית יהוה ואל כל זקני ישראל׃

<span id="an_31:10">31:10</span> ויצו משה אותם לאמר מקץ שבע שנים במעד
שנת השמטה בחג הסכות׃

<span id="an_31:11">31:11</span> בבוא כל ישראל לראות את פני יהוה אלהיך
במקום אשר יבחר תקרא את התורה הזאת נגד כל ישראל באזניהם׃

<span id="an_31:12">31:12</span> הקהל את העם האנשים והנשים והטף וגרך אשר
בשעריך למען ישמעו ולמען ילמדו ויראו את יהוה אלהיכם ושמרו לעשות את כל
דברי התורה הזאת׃

<span id="an_31:13">31:13</span> ובניהם אשר לא ידעו ישמעו ולמדו ליראה את
יהוה אלהיכם כל הימים אשר אתם חיים על האדמה אשר אתם עברים את הירדן שמה
לרשתה׃

<span id="an_31:14">31:14</span> ויאמר יהוה אל משה הן קרבו ימיך למות קרא
את יהושע והתיצבו באהל מועד ואצונו וילך משה ויהושע ויתיצבו באהל מועד׃

<span id="an_31:15">31:15</span> וירא יהוה באהל בעמוד ענן ויעמד עמוד
הענן על פתח האהל׃

<span id="an_31:16">31:16</span> ויאמר יהוה אל משה הנך שכב עם אבתיך וקם
העם הזה וזנה אחרי אלהי נכר הארץ אשר הוא בא שמה בקרבו ועזבני והפר את
בריתי אשר כרתי אתו׃

<span id="an_31:17">31:17</span> וחרה אפי בו ביום ההוא ועזבתים והסתרתי
פני מהם והיה לאכל ומצאהו רעות רבות וצרות ואמר ביום ההוא הלא על כי אין
אלהי בקרבי מצאוני הרעות האלה׃

<span id="an_31:18">31:18</span> ואנכי הסתר אסתיר פני ביום ההוא על כל
הרעה אשר עשה כי פנה אל אלהים אחרים׃

<span id="an_31:19">31:19</span> ועתה כתבו לכם את השירה הזאת ולמדה את
בני ישראל שימה בפיהם למען תהיה לי השירה הזאת לעד בבני ישראל׃

<span id="an_31:20">31:20</span> כי אביאנו אל האדמה אשר נשבעתי לאבתיו
זבת חלב ודבש ואכל ושבע ודשן ופנה אל אלהים אחרים ועבדום ונאצוני והפר את
בריתי׃

<span id="an_31:21">31:21</span> והיה כי תמצאן אתו רעות רבות וצרות וענתה
השירה הזאת לפניו לעד כי לא תשכח מפי זרעו כי ידעתי את יצרו אשר הוא עשה
היום בטרם אביאנו אל הארץ אשר נשבעתי׃

<span id="an_31:22">31:22</span> ויכתב משה את השירה הזאת ביום ההוא
וילמדה את בני ישראל׃

<span id="an_31:23">31:23</span> ויצו את יהושע בן נון ויאמר חזק ואמץ כי
אתה תביא את בני ישראל אל הארץ אשר נשבעתי להם ואנכי אהיה עמך׃

<span id="an_31:24">31:24</span> ויהי ככלות משה לכתב את דברי התורה הזאת
על ספר עד תמם׃

<span id="an_31:25">31:25</span> ויצו משה את הלוים נשאי ארון ברית יהוה
לאמר׃

<span id="an_31:26">31:26</span> לקח את ספר התורה הזה ושמתם אתו מצד ארון
ברית יהוה אלהיכם והיה שם בך לעד׃

<span id="an_31:27">31:27</span> כי אנכי ידעתי את מריך ואת ערפך הקשה הן
בעודני חי עמכם היום ממרים היתם עם יהוה ואף כי אחרי מותי׃

<span id="an_31:28">31:28</span> הקהילו אלי את כל זקני שבטיכם ושטריכם
ואדברה באזניהם את הדברים האלה ואעידה בם את השמים ואת הארץ׃

<span id="an_31:29">31:29</span> כי ידעתי אחרי מותי כי השחת תשחתון וסרתם
מן הדרך אשר צויתי אתכם וקראת אתכם הרעה באחרית הימים כי תעשו את הרע בעיני
יהוה להכעיסו במעשה ידיכם׃

<span id="an_31:30">31:30</span> וידבר משה באזני כל קהל ישראל את דברי
השירה הזאת עד תמם׃

<span id="an_32:1">32:1</span> האזינו השמים ואדברה ותשמע הארץ אמרי פי׃

<span id="an_32:2">32:2</span> יערף כמטר לקחי תזל כטל אמרתי כשעירם עלי
דשא וכרביבים עלי עשב׃

<span id="an_32:3">32:3</span> כי שם יהוה אקרא הבו גדל לאלהינו׃

<span id="an_32:4">32:4</span> הצור תמים פעלו כי כל דרכיו משפט אל אמונה
ואין עול צדיק וישר הוא׃

<span id="an_32:5">32:5</span> שחת לו לא בניו מומם דור עקש ופתלתל׃

<span id="an_32:6">32:6</span> ה ליהוה תגמלו זאת עם נבל ולא חכם הלוא הוא
אביך קנך הוא עשך ויכננך׃

<span id="an_32:7">32:7</span> זכר ימות עולם בינו שנות דור ודור שאל אביך
ויגדך זקניך ויאמרו לך׃

<span id="an_32:8">32:8</span> בהנחל עליון גוים בהפרידו בני אדם יצב גבלת
עמים למספר בני ישראל׃

<span id="an_32:9">32:9</span> כי חלק יהוה עמו יעקב חבל נחלתו׃

<span id="an_32:10">32:10</span> ימצאהו בארץ מדבר ובתהו ילל ישמן יסבבנהו
יבוננהו יצרנהו כאישון עינו׃

<span id="an_32:11">32:11</span> כנשר יעיר קנו על גוזליו ירחף יפרש כנפיו
יקחהו ישאהו על אברתו׃

<span id="an_32:12">32:12</span> יהוה בדד ינחנו ואין עמו אל נכר׃

<span id="an_32:13">32:13</span> ירכבהו על במותי ארץ ויאכל תנובת שדי
וינקהו דבש מסלע ושמן מחלמיש צור׃

<span id="an_32:14">32:14</span> חמאת בקר וחלב צאן עם חלב כרים ואילים
בני בשן ועתודים עם חלב כליות חטה ודם ענב תשתה חמר׃

<span id="an_32:15">32:15</span> וישמן ישרון ויבעט שמנת עבית כשית ויטש
אלוה עשהו וינבל צור ישעתו׃

<span id="an_32:16">32:16</span> יקנאהו בזרים בתועבת יכעיסהו׃

<span id="an_32:17">32:17</span> יזבחו לשדים לא אלה אלהים לא ידעום חדשים
מקרב באו לא שערום אבתיכם׃

<span id="an_32:18">32:18</span> צור ילדך תשי ותשכח אל מחללך׃

<span id="an_32:19">32:19</span> וירא יהוה וינאץ מכעס בניו ובנתיו׃

<span id="an_32:20">32:20</span> ויאמר אסתירה פני מהם אראה מה אחריתם כי
דור תהפכת המה בנים לא אמן בם׃

<span id="an_32:21">32:21</span> הם קנאוני בלא אל כעסוני בהבליהם ואני
אקניאם בלא עם בגוי נבל אכעיסם׃

<span id="an_32:22">32:22</span> כי אש קדחה באפי ותיקד עד שאול תחתית
ותאכל ארץ ויבלה ותלהט מוסדי הרים׃

<span id="an_32:23">32:23</span> אספה עלימו רעות חצי אכלה בם׃

<span id="an_32:24">32:24</span> מזי רעב ולחמי רשף וקטב מרירי ושן בהמות
אשלח בם עם חמת זחלי עפר׃

<span id="an_32:25">32:25</span> מחוץ תשכל חרב ומחדרים אימה גם בחור גם
בתולה יונק עם איש שיבה׃

<span id="an_32:26">32:26</span> אמרתי אפאיהם אשביתה מאנוש זכרם׃

<span id="an_32:27">32:27</span> לולי כעס אויב אגור פן ינכרו צרימו פן
יאמרו ידינו רמה ולא יהוה פעל כל זאת׃

<span id="an_32:28">32:28</span> כי גוי אבד עצות המה ואין בהם תבונה׃

<span id="an_32:29">32:29</span> לו חכמו ישכילו זאת יבינו לאחריתם׃

<span id="an_32:30">32:30</span> איכה ירדף אחד אלף ושנים יניסו רבבה אם
לא כי צורם מכרם ויהוה הסגירם׃

<span id="an_32:31">32:31</span> כי לא כצורנו צורם ואיבינו פלילים׃

<span id="an_32:32">32:32</span> כי מגפן סדם גפנם ומשדמת עמרה ענבמו ענבי
רוש אשכלת מררת למו׃

<span id="an_32:33">32:33</span> חמת תנינם יינם וראש פתנים אכזר׃

<span id="an_32:34">32:34</span> הלא הוא כמס עמדי חתם באוצרתי׃

<span id="an_32:35">32:35</span> לי נקם ושלם לעת תמוט רגלם כי קרוב יום
אידם וחש עתדת למו׃

<span id="an_32:36">32:36</span> כי ידין יהוה עמו ועל עבדיו יתנחם כי
יראה כי אזלת יד ואפס עצור ועזוב׃

<span id="an_32:37">32:37</span> ואמר אי אלהימו צור חסיו בו׃

<span id="an_32:38">32:38</span> אשר חלב זבחימו יאכלו ישתו יין נסיכם
יקומו ויעזרכם יהי עליכם סתרה׃

<span id="an_32:39">32:39</span> ראו עתה כי אני אני הוא ואין אלהים עמדי
אני אמית ואחיה מחצתי ואני ארפא ואין מידי מציל׃

<span id="an_32:40">32:40</span> כי אשא אל שמים ידי ואמרתי חי אנכי לעלם׃

<span id="an_32:41">32:41</span> אם שנותי ברק חרבי ותאחז במשפט ידי אשיב
נקם לצרי ולמשנאי אשלם׃

<span id="an_32:42">32:42</span> אשכיר חצי מדם וחרבי תאכל בשר מדם חלל
ושביה מראש פרעות אויב׃

<span id="an_32:43">32:43</span> הרנינו גוים עמו כי דם עבדיו יקום ונקם
ישיב לצריו וכפר אדמתו עמו׃

<span id="an_32:44">32:44</span> ויבא משה וידבר את כל דברי השירה הזאת
באזני העם הוא והושע בן נון׃

<span id="an_32:45">32:45</span> ויכל משה לדבר את כל הדברים האלה אל כל
ישראל׃

<span id="an_32:46">32:46</span> ויאמר אלהם שימו לבבכם לכל הדברים אשר
אנכי מעיד בכם היום אשר תצום את בניכם לשמר לעשות את כל דברי התורה הזאת׃

<span id="an_32:47">32:47</span> כי לא דבר רק הוא מכם כי הוא חייכם ובדבר
הזה תאריכו ימים על האדמה אשר אתם עברים את הירדן שמה לרשתה׃

<span id="an_32:48">32:48</span> וידבר יהוה אל משה בעצם היום הזה לאמר׃

<span id="an_32:49">32:49</span> עלה אל הר העברים הזה הר נבו אשר בארץ
מואב אשר על פני ירחו וראה את ארץ כנען אשר אני נתן לבני ישראל לאחזה׃

<span id="an_32:50">32:50</span> ומת בהר אשר אתה עלה שמה והאסף אל עמיך
כאשר מת אהרן אחיך בהר ההר ויאסף אל עמיו׃

<span id="an_32:51">32:51</span> על אשר מעלתם בי בתוך בני ישראל במי
מריבת קדש מדבר צן על אשר לא קדשתם אותי בתוך בני ישראל׃

<span id="an_32:52">32:52</span> כי מנגד תראה את הארץ ושמה לא תבוא אל
הארץ אשר אני נתן לבני ישראל׃

<span id="an_33:1">33:1</span> וזאת הברכה אשר ברך משה איש האלהים את בני
ישראל לפני מותו׃

<span id="an_33:2">33:2</span> ויאמר יהוה מסיני בא וזרח משעיר למו הופיע
מהר פארן ואתה מרבבת קדש מימינו אש דת למו׃

<span id="an_33:3">33:3</span> אף חבב עמים כל קדשיו בידך והם תכו לרגלך
ישא מדברתיך׃

<span id="an_33:4">33:4</span> תורה צוה לנו משה מורשה קהלת יעקב׃

<span id="an_33:5">33:5</span> ויהי בישרון מלך בהתאסף ראשי עם יחד שבטי
ישראל׃

<span id="an_33:6">33:6</span> יחי ראובן ואל ימת ויהי מתיו מספר׃

<span id="an_33:7">33:7</span> וזאת ליהודה ויאמר שמע יהוה קול יהודה ואל
עמו תביאנו ידיו רב לו ועזר מצריו תהיה׃

<span id="an_33:8">33:8</span> וללוי אמר תמיך ואוריך לאיש חסידך אשר
נסיתו במסה תריבהו על מי מריבה׃

<span id="an_33:9">33:9</span> האמר לאביו ולאמו לא ראיתיו ואת אחיו לא
הכיר ואת בנו לא ידע כי שמרו אמרתך ובריתך ינצרו׃

<span id="an_33:10">33:10</span> יורו משפטיך ליעקב ותורתך לישראל ישימו
קטורה באפך וכליל על מזבחך׃

<span id="an_33:11">33:11</span> ברך יהוה חילו ופעל ידיו תרצה מחץ מתנים
קמיו ומשנאיו מן יקומון׃

<span id="an_33:12">33:12</span> לבנימן אמר ידיד יהוה ישכן לבטח עליו חפף
עליו כל היום ובין כתיפיו שכן׃

<span id="an_33:13">33:13</span> וליוסף אמר מברכת יהוה ארצו ממגד שמים
מטל ומתהום רבצת תחת׃

<span id="an_33:14">33:14</span> וממגד תבואת שמש וממגד גרש ירחים׃

<span id="an_33:15">33:15</span> ומראש הררי קדם וממגד גבעות עולם׃

<span id="an_33:16">33:16</span> וממגד ארץ ומלאה ורצון שכני סנה תבואתה
לראש יוסף ולקדקד נזיר אחיו׃

<span id="an_33:17">33:17</span> בכור שורו הדר לו וקרני ראם קרניו בהם
עמים ינגח יחדו אפסי ארץ והם רבבות אפרים והם אלפי מנשה׃

<span id="an_33:18">33:18</span> ולזבולן אמר שמח זבולן בצאתך ויששכר
באהליך׃

<span id="an_33:19">33:19</span> עמים הר יקראו שם יזבחו זבחי צדק כי שפע
ימים יינקו ושפוני טמוני חול׃

<span id="an_33:20">33:20</span> ולגד אמר ברוך מרחיב גד כלביא שכן וטרף
זרוע אף קדקד׃

<span id="an_33:21">33:21</span> וירא ראשית לו כי שם חלקת מחקק ספון ויתא
ראשי עם צדקת יהוה עשה ומשפטיו עם ישראל׃

<span id="an_33:22">33:22</span> ולדן אמר דן גור אריה יזנק מן הבשן׃

<span id="an_33:23">33:23</span> ולנפתלי אמר נפתלי שבע רצון ומלא ברכת
יהוה ים ודרום ירשה׃

<span id="an_33:24">33:24</span> ולאשר אמר ברוך מבנים אשר יהי רצוי אחיו
וטבל בשמן רגלו׃

<span id="an_33:25">33:25</span> ברזל ונחשת מנעליך וכימיך דבאך׃

<span id="an_33:26">33:26</span> אין כאל ישרון רכב שמים בעזרך ובגאותו
שחקים׃

<span id="an_33:27">33:27</span> מענה אלהי קדם ומתחת זרעת עולם ויגרש
מפניך אויב ויאמר השמד׃

<span id="an_33:28">33:28</span> וישכן ישראל בטח בדד עין יעקב אל ארץ דגן
ותירוש אף שמיו יערפו טל׃

<span id="an_33:29">33:29</span> אשריך ישראל מי כמוך עם נושע ביהוה מגן
עזרך ואשר חרב גאותך ויכחשו איביך לך ואתה על במותימו תדרך׃

<span id="an_34:1">34:1</span> ויעל משה מערבת מואב אל הר נבו ראש הפסגה
אשר על פני ירחו ויראהו יהוה את כל הארץ את הגלעד עד דן׃

<span id="an_34:2">34:2</span> ואת כל נפתלי ואת ארץ אפרים ומנשה ואת כל
ארץ יהודה עד הים האחרון׃

<span id="an_34:3">34:3</span> ואת הנגב ואת הככר בקעת ירחו עיר התמרים עד
צער׃

<span id="an_34:4">34:4</span> ויאמר יהוה אליו זאת הארץ אשר נשבעתי
לאברהם ליצחק וליעקב לאמר לזרעך אתננה הראיתיך בעיניך ושמה לא תעבר׃

<span id="an_34:5">34:5</span> וימת שם משה עבד יהוה בארץ מואב על פי
יהוה׃

<span id="an_34:6">34:6</span> ויקבר אתו בגי בארץ מואב מול בית פעור ולא
ידע איש את קברתו עד היום הזה׃

<span id="an_34:7">34:7</span> ומשה בן מאה ועשרים שנה במתו לא כהתה עינו
ולא נס לחה׃

<span id="an_34:8">34:8</span> ויבכו בני ישראל את משה בערבת מואב שלשים
יום ויתמו ימי בכי אבל משה׃

<span id="an_34:9">34:9</span> ויהושע בן נון מלא רוח חכמה כי סמך משה את
ידיו עליו וישמעו אליו בני ישראל ויעשו כאשר צוה יהוה את משה׃

<span id="an_34:10">34:10</span> ולא קם נביא עוד בישראל כמשה אשר ידעו
יהוה פנים אל פנים׃

<span id="an_34:11">34:11</span> לכל האתות והמופתים אשר שלחו יהוה לעשות
בארץ מצרים לפרעה ולכל עבדיו ולכל ארצו׃

<span id="an_34:12">34:12</span> ולכל היד החזקה ולכל המורא הגדול אשר עשה
משה לעיני כל ישראל׃

------------------------------------------------------------------------

[Next: Joshua](jos)
