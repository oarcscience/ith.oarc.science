[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](lam)  [Next](dan.md) 

------------------------------------------------------------------------

### Modern Hebrew Bible: Ezekiel

<span id="an_1:1">1:1</span> ויהי בשלשים שנה ברביעי בחמשה לחדש ואני בתוך
הגולה על נהר כבר נפתחו השמים ואראה מראות אלהים׃

<span id="an_1:2">1:2</span> בחמשה לחדש היא השנה החמישית לגלות המלך
יויכין׃

<span id="an_1:3">1:3</span> היה היה דבר יהוה אל יחזקאל בן בוזי הכהן
בארץ כשדים על נהר כבר ותהי עליו שם יד יהוה׃

<span id="an_1:4">1:4</span> וארא והנה רוח סערה באה מן הצפון ענן גדול
ואש מתלקחת ונגה לו סביב ומתוכה כעין החשמל מתוך האש׃

<span id="an_1:5">1:5</span> ומתוכה דמות ארבע חיות וזה מראיהן דמות אדם
להנה׃

<span id="an_1:6">1:6</span> וארבעה פנים לאחת וארבע כנפים לאחת להם׃

<span id="an_1:7">1:7</span> ורגליהם רגל ישרה וכף רגליהם ככף רגל עגל
ונצצים כעין נחשת קלל׃

<span id="an_1:8">1:8</span> וידו אדם מתחת כנפיהם על ארבעת רבעיהם ופניהם
וכנפיהם לארבעתם׃

<span id="an_1:9">1:9</span> חברת אשה אל אחותה כנפיהם לא יסבו בלכתן איש
אל עבר פניו ילכו׃

<span id="an_1:10">1:10</span> ודמות פניהם פני אדם ופני אריה אל הימין
לארבעתם ופני שור מהשמאול לארבעתן ופני נשר לארבעתן׃

<span id="an_1:11">1:11</span> ופניהם וכנפיהם פרדות מלמעלה לאיש שתים
חברות איש ושתים מכסות את גויתיהנה׃

<span id="an_1:12">1:12</span> ואיש אל עבר פניו ילכו אל אשר יהיה שמה
הרוח ללכת ילכו לא יסבו בלכתן׃

<span id="an_1:13">1:13</span> ודמות החיות מראיהם כגחלי אש בערות כמראה
הלפדים היא מתהלכת בין החיות ונגה לאש ומן האש יוצא ברק׃

<span id="an_1:14">1:14</span> והחיות רצוא ושוב כמראה הבזק׃

<span id="an_1:15">1:15</span> וארא החיות והנה אופן אחד בארץ אצל החיות
לארבעת פניו׃

<span id="an_1:16">1:16</span> מראה האופנים ומעשיהם כעין תרשיש ודמות אחד
לארבעתן ומראיהם ומעשיהם כאשר יהיה האופן בתוך האופן׃

<span id="an_1:17">1:17</span> על ארבעת רבעיהן בלכתם ילכו לא יסבו בלכתן׃

<span id="an_1:18">1:18</span> וגביהן וגבה להם ויראה להם וגבתם מלאת
עינים סביב לארבעתן׃

<span id="an_1:19">1:19</span> ובלכת החיות ילכו האופנים אצלם ובהנשא
החיות מעל הארץ ינשאו האופנים׃

<span id="an_1:20">1:20</span> על אשר יהיה שם הרוח ללכת ילכו שמה הרוח
ללכת והאופנים ינשאו לעמתם כי רוח החיה באופנים׃

<span id="an_1:21">1:21</span> בלכתם ילכו ובעמדם יעמדו ובהנשאם מעל הארץ
ינשאו האופנים לעמתם כי רוח החיה באופנים׃

<span id="an_1:22">1:22</span> ודמות על ראשי החיה רקיע כעין הקרח הנורא
נטוי על ראשיהם מלמעלה׃

<span id="an_1:23">1:23</span> ותחת הרקיע כנפיהם ישרות אשה אל אחותה לאיש
שתים מכסות להנה ולאיש שתים מכסות להנה את גויתיהם׃

<span id="an_1:24">1:24</span> ואשמע את קול כנפיהם כקול מים רבים כקול
שדי בלכתם קול המלה כקול מחנה בעמדם תרפינה כנפיהן׃

<span id="an_1:25">1:25</span> ויהי קול מעל לרקיע אשר על ראשם בעמדם
תרפינה כנפיהן׃

<span id="an_1:26">1:26</span> וממעל לרקיע אשר על ראשם כמראה אבן ספיר
דמות כסא ועל דמות הכסא דמות כמראה אדם עליו מלמעלה׃

<span id="an_1:27">1:27</span> וארא כעין חשמל כמראה אש בית לה סביב ממראה
מתניו ולמעלה וממראה מתניו ולמטה ראיתי כמראה אש ונגה לו סביב׃

<span id="an_1:28">1:28</span> כמראה הקשת אשר יהיה בענן ביום הגשם כן
מראה הנגה סביב הוא מראה דמות כבוד יהוה ואראה ואפל על פני ואשמע קול מדבר׃

<span id="an_2:1">2:1</span> ויאמר אלי בן אדם עמד על רגליך ואדבר אתך׃

<span id="an_2:2">2:2</span> ותבא בי רוח כאשר דבר אלי ותעמדני על רגלי
ואשמע את מדבר אלי׃

<span id="an_2:3">2:3</span> ויאמר אלי בן אדם שולח אני אותך אל בני ישראל
אל גוים המורדים אשר מרדו בי המה ואבותם פשעו בי עד עצם היום הזה׃

<span id="an_2:4">2:4</span> והבנים קשי פנים וחזקי לב אני שולח אותך
אליהם ואמרת אליהם כה אמר אדני יהוה׃

<span id="an_2:5">2:5</span> והמה אם ישמעו ואם יחדלו כי בית מרי המה
וידעו כי נביא היה בתוכם׃

<span id="an_2:6">2:6</span> ואתה בן אדם אל תירא מהם ומדבריהם אל תירא כי
סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי
בית מרי המה׃

<span id="an_2:7">2:7</span> ודברת את דברי אליהם אם ישמעו ואם יחדלו כי
מרי המה׃

<span id="an_2:8">2:8</span> ואתה בן אדם שמע את אשר אני מדבר אליך אל תהי
מרי כבית המרי פצה פיך ואכל את אשר אני נתן אליך׃

<span id="an_2:9">2:9</span> ואראה והנה יד שלוחה אלי והנה בו מגלת ספר׃

<span id="an_2:10">2:10</span> ויפרש אותה לפני והיא כתובה פנים ואחור
וכתוב אליה קנים והגה והי׃

<span id="an_3:1">3:1</span> ויאמר אלי בן אדם את אשר תמצא אכול אכול את
המגלה הזאת ולך דבר אל בית ישראל׃

<span id="an_3:2">3:2</span> ואפתח את פי ויאכלני את המגלה הזאת׃

<span id="an_3:3">3:3</span> ויאמר אלי בן אדם בטנך תאכל ומעיך תמלא את
המגלה הזאת אשר אני נתן אליך ואכלה ותהי בפי כדבש למתוק׃

<span id="an_3:4">3:4</span> ויאמר אלי בן אדם לך בא אל בית ישראל ודברת
בדברי אליהם׃

<span id="an_3:5">3:5</span> כי לא אל עם עמקי שפה וכבדי לשון אתה שלוח אל
בית ישראל׃

<span id="an_3:6">3:6</span> לא אל עמים רבים עמקי שפה וכבדי לשון אשר לא
תשמע דבריהם אם לא אליהם שלחתיך המה ישמעו אליך׃

<span id="an_3:7">3:7</span> ובית ישראל לא יאבו לשמע אליך כי אינם אבים
לשמע אלי כי כל בית ישראל חזקי מצח וקשי לב המה׃

<span id="an_3:8">3:8</span> הנה נתתי את פניך חזקים לעמת פניהם ואת מצחך
חזק לעמת מצחם׃

<span id="an_3:9">3:9</span> כשמיר חזק מצר נתתי מצחך לא תירא אותם ולא
תחת מפניהם כי בית מרי המה׃

<span id="an_3:10">3:10</span> ויאמר אלי בן אדם את כל דברי אשר אדבר אליך
קח בלבבך ובאזניך שמע׃

<span id="an_3:11">3:11</span> ולך בא אל הגולה אל בני עמך ודברת אליהם
ואמרת אליהם כה אמר אדני יהוה אם ישמעו ואם יחדלו׃

<span id="an_3:12">3:12</span> ותשאני רוח ואשמע אחרי קול רעש גדול ברוך
כבוד יהוה ממקומו׃

<span id="an_3:13">3:13</span> וקול כנפי החיות משיקות אשה אל אחותה וקול
האופנים לעמתם וקול רעש גדול׃

<span id="an_3:14">3:14</span> ורוח נשאתני ותקחני ואלך מר בחמת רוחי ויד
יהוה עלי חזקה׃

<span id="an_3:15">3:15</span> ואבוא אל הגולה תל אביב הישבים אל נהר כבר
ואשר המה יושבים שם ואשב שם שבעת ימים משמים בתוכם׃

<span id="an_3:16">3:16</span> ויהי מקצה שבעת ימים ויהי דבר יהוה אלי
לאמר׃

<span id="an_3:17">3:17</span> בן אדם צפה נתתיך לבית ישראל ושמעת מפי דבר
והזהרת אותם ממני׃

<span id="an_3:18">3:18</span> באמרי לרשע מות תמות ולא הזהרתו ולא דברת
להזהיר רשע מדרכו הרשעה לחיתו הוא רשע בעונו ימות ודמו מידך אבקש׃

<span id="an_3:19">3:19</span> ואתה כי הזהרת רשע ולא שב מרשעו ומדרכו
הרשעה הוא בעונו ימות ואתה את נפשך הצלת׃

<span id="an_3:20">3:20</span> ובשוב צדיק מצדקו ועשה עול ונתתי מכשול
לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו
מידך אבקש׃

<span id="an_3:21">3:21</span> ואתה כי הזהרתו צדיק לבלתי חטא צדיק והוא
לא חטא חיו יחיה כי נזהר ואתה את נפשך הצלת׃

<span id="an_3:22">3:22</span> ותהי עלי שם יד יהוה ויאמר אלי קום צא אל
הבקעה ושם אדבר אותך׃

<span id="an_3:23">3:23</span> ואקום ואצא אל הבקעה והנה שם כבוד יהוה עמד
ככבוד אשר ראיתי על נהר כבר ואפל על פני׃

<span id="an_3:24">3:24</span> ותבא בי רוח ותעמדני על רגלי וידבר אתי
ויאמר אלי בא הסגר בתוך ביתך׃

<span id="an_3:25">3:25</span> ואתה בן אדם הנה נתנו עליך עבותים ואסרוך
בהם ולא תצא בתוכם׃

<span id="an_3:26">3:26</span> ולשונך אדביק אל חכך ונאלמת ולא תהיה להם
לאיש מוכיח כי בית מרי המה׃

<span id="an_3:27">3:27</span> ובדברי אותך אפתח את פיך ואמרת אליהם כה
אמר אדני יהוה השמע ישמע והחדל יחדל כי בית מרי המה׃

<span id="an_4:1">4:1</span> ואתה בן אדם קח לך לבנה ונתתה אותה לפניך
וחקות עליה עיר את ירושלם׃

<span id="an_4:2">4:2</span> ונתתה עליה מצור ובנית עליה דיק ושפכת עליה
סללה ונתתה עליה מחנות ושים עליה כרים סביב׃

<span id="an_4:3">4:3</span> ואתה קח לך מחבת ברזל ונתתה אותה קיר ברזל
בינך ובין העיר והכינתה את פניך אליה והיתה במצור וצרת עליה אות היא לבית
ישראל׃

<span id="an_4:4">4:4</span> ואתה שכב על צדך השמאלי ושמת את עון בית
ישראל עליו מספר הימים אשר תשכב עליו תשא את עונם׃

<span id="an_4:5">4:5</span> ואני נתתי לך את שני עונם למספר ימים שלש
מאות ותשעים יום ונשאת עון בית ישראל׃

<span id="an_4:6">4:6</span> וכלית את אלה ושכבת על צדך הימוני שנית ונשאת
את עון בית יהודה ארבעים יום יום לשנה יום לשנה נתתיו לך׃

<span id="an_4:7">4:7</span> ואל מצור ירושלם תכין פניך וזרעך חשופה ונבאת
עליה׃

<span id="an_4:8">4:8</span> והנה נתתי עליך עבותים ולא תהפך מצדך אל צדך
עד כלותך ימי מצורך׃

<span id="an_4:9">4:9</span> ואתה קח לך חטין ושערים ופול ועדשים ודחן
וכסמים ונתתה אותם בכלי אחד ועשית אותם לך ללחם מספר הימים אשר אתה שוכב על
צדך שלש מאות ותשעים יום תאכלנו׃

<span id="an_4:10">4:10</span> ומאכלך אשר תאכלנו במשקול עשרים שקל ליום
מעת עד עת תאכלנו׃

<span id="an_4:11">4:11</span> ומים במשורה תשתה ששית ההין מעת עד עת
תשתה׃

<span id="an_4:12">4:12</span> ועגת שערים תאכלנה והיא בגללי צאת האדם
תעגנה לעיניהם׃

<span id="an_4:13">4:13</span> ויאמר יהוה ככה יאכלו בני ישראל את לחמם
טמא בגוים אשר אדיחם שם׃

<span id="an_4:14">4:14</span> ואמר אהה אדני יהוה הנה נפשי לא מטמאה
ונבלה וטרפה לא אכלתי מנעורי ועד עתה ולא בא בפי בשר פגול׃

<span id="an_4:15">4:15</span> ויאמר אלי ראה נתתי לך את צפועי הבקר תחת
גללי האדם ועשית את לחמך עליהם׃

<span id="an_4:16">4:16</span> ויאמר אלי בן אדם הנני שבר מטה לחם בירושלם
ואכלו לחם במשקל ובדאגה ומים במשורה ובשממון ישתו׃

<span id="an_4:17">4:17</span> למען יחסרו לחם ומים ונשמו איש ואחיו ונמקו
בעונם׃

<span id="an_5:1">5:1</span> ואתה בן אדם קח לך חרב חדה תער הגלבים תקחנה
לך והעברת על ראשך ועל זקנך ולקחת לך מאזני משקל וחלקתם׃

<span id="an_5:2">5:2</span> שלשית באור תבעיר בתוך העיר כמלאת ימי המצור
ולקחת את השלשית תכה בחרב סביבותיה והשלשית תזרה לרוח וחרב אריק אחריהם׃

<span id="an_5:3">5:3</span> ולקחת משם מעט במספר וצרת אותם בכנפיך׃

<span id="an_5:4">5:4</span> ומהם עוד תקח והשלכת אותם אל תוך האש ושרפת
אתם באש ממנו תצא אש אל כל בית ישראל׃

<span id="an_5:5">5:5</span> כה אמר אדני יהוה זאת ירושלם בתוך הגוים
שמתיה וסביבותיה ארצות׃

<span id="an_5:6">5:6</span> ותמר את משפטי לרשעה מן הגוים ואת חקותי מן
הארצות אשר סביבותיה כי במשפטי מאסו וחקותי לא הלכו בהם׃

<span id="an_5:7">5:7</span> לכן כה אמר אדני יהוה יען המנכם מן הגוים אשר
סביבותיכם בחקותי לא הלכתם ואת משפטי לא עשיתם וכמשפטי הגוים אשר סביבותיכם
לא עשיתם׃

<span id="an_5:8">5:8</span> לכן כה אמר אדני יהוה הנני עליך גם אני
ועשיתי בתוכך משפטים לעיני הגוים׃

<span id="an_5:9">5:9</span> ועשיתי בך את אשר לא עשיתי ואת אשר לא אעשה
כמהו עוד יען כל תועבתיך׃

<span id="an_5:10">5:10</span> לכן אבות יאכלו בנים בתוכך ובנים יאכלו
אבותם ועשיתי בך שפטים וזריתי את כל שאריתך לכל רוח׃

<span id="an_5:11">5:11</span> לכן חי אני נאם אדני יהוה אם לא יען את
מקדשי טמאת בכל שקוציך ובכל תועבתיך וגם אני אגרע ולא תחוס עיני וגם אני לא
אחמול׃

<span id="an_5:12">5:12</span> שלשתיך בדבר ימותו וברעב יכלו בתוכך
והשלשית בחרב יפלו סביבותיך והשלישית לכל רוח אזרה וחרב אריק אחריהם׃

<span id="an_5:13">5:13</span> וכלה אפי והנחותי חמתי בם והנחמתי וידעו כי
אני יהוה דברתי בקנאתי בכלותי חמתי בם׃

<span id="an_5:14">5:14</span> ואתנך לחרבה ולחרפה בגוים אשר סביבותיך
לעיני כל עובר׃

<span id="an_5:15">5:15</span> והיתה חרפה וגדופה מוסר ומשמה לגוים אשר
סביבותיך בעשותי בך שפטים באף ובחמה ובתכחות חמה אני יהוה דברתי׃

<span id="an_5:16">5:16</span> בשלחי את חצי הרעב הרעים בהם אשר היו
למשחית אשר אשלח אותם לשחתכם ורעב אסף עליכם ושברתי לכם מטה לחם׃

<span id="an_5:17">5:17</span> ושלחתי עליכם רעב וחיה רעה ושכלך ודבר ודם
יעבר בך וחרב אביא עליך אני יהוה דברתי׃

<span id="an_6:1">6:1</span> ויהי דבר יהוה אלי לאמר׃

<span id="an_6:2">6:2</span> בן אדם שים פניך אל הרי ישראל והנבא אליהם׃

<span id="an_6:3">6:3</span> ואמרת הרי ישראל שמעו דבר אדני יהוה כה אמר
אדני יהוה להרים ולגבעות לאפיקים ולגאית הנני אני מביא עליכם חרב ואבדתי
במותיכם׃

<span id="an_6:4">6:4</span> ונשמו מזבחותיכם ונשברו חמניכם והפלתי חלליכם
לפני גלוליכם׃

<span id="an_6:5">6:5</span> ונתתי את פגרי בני ישראל לפני גלוליהם וזריתי
את עצמותיכם סביבות מזבחותיכם׃

<span id="an_6:6">6:6</span> בכל מושבותיכם הערים תחרבנה והבמות תישמנה
למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו
מעשיכם׃

<span id="an_6:7">6:7</span> ונפל חלל בתוככם וידעתם כי אני יהוה׃

<span id="an_6:8">6:8</span> והותרתי בהיות לכם פליטי חרב בגוים בהזרותיכם
בארצות׃

<span id="an_6:9">6:9</span> וזכרו פליטיכם אותי בגוים אשר נשבו שם אשר
נשברתי את לבם הזונה אשר סר מעלי ואת עיניהם הזנות אחרי גלוליהם ונקטו
בפניהם אל הרעות אשר עשו לכל תועבתיהם׃

<span id="an_6:10">6:10</span> וידעו כי אני יהוה לא אל חנם דברתי לעשות
להם הרעה הזאת׃

<span id="an_6:11">6:11</span> כה אמר אדני יהוה הכה בכפך ורקע ברגלך ואמר
אח אל כל תועבות רעות בית ישראל אשר בחרב ברעב ובדבר יפלו׃

<span id="an_6:12">6:12</span> הרחוק בדבר ימות והקרוב בחרב יפול והנשאר
והנצור ברעב ימות וכליתי חמתי בם׃

<span id="an_6:13">6:13</span> וידעתם כי אני יהוה בהיות חלליהם בתוך
גלוליהם סביבות מזבחותיהם אל כל גבעה רמה בכל ראשי ההרים ותחת כל עץ רענן
ותחת כל אלה עבתה מקום אשר נתנו שם ריח ניחח לכל גלוליהם׃

<span id="an_6:14">6:14</span> ונטיתי את ידי עליהם ונתתי את הארץ שממה
ומשמה ממדבר דבלתה בכל מושבותיהם וידעו כי אני יהוה׃

<span id="an_7:1">7:1</span> ויהי דבר יהוה אלי לאמר׃

<span id="an_7:2">7:2</span> ואתה בן אדם כה אמר אדני יהוה לאדמת ישראל קץ
בא הקץ על ארבעת כנפות הארץ׃

<span id="an_7:3">7:3</span> עתה הקץ עליך ושלחתי אפי בך ושפטתיך כדרכיך
ונתתי עליך את כל תועבתיך׃

<span id="an_7:4">7:4</span> ולא תחוס עיני עליך ולא אחמול כי דרכיך עליך
אתן ותועבותיך בתוכך תהיין וידעתם כי אני יהוה׃

<span id="an_7:5">7:5</span> כה אמר אדני יהוה רעה אחת רעה הנה באה׃

<span id="an_7:6">7:6</span> קץ בא בא הקץ הקיץ אליך הנה באה׃

<span id="an_7:7">7:7</span> באה הצפירה אליך יושב הארץ בא העת קרוב היום
מהומה ולא הד הרים׃

<span id="an_7:8">7:8</span> עתה מקרוב אשפוך חמתי עליך וכליתי אפי בך
ושפטתיך כדרכיך ונתתי עליך את כל תועבותיך׃

<span id="an_7:9">7:9</span> ולא תחוס עיני ולא אחמול כדרכיך עליך אתן
ותועבותיך בתוכך תהיין וידעתם כי אני יהוה מכה׃

<span id="an_7:10">7:10</span> הנה היום הנה באה יצאה הצפרה צץ המטה פרח
הזדון׃

<span id="an_7:11">7:11</span> החמס קם למטה רשע לא מהם ולא מהמונם ולא
מהמהם ולא נה בהם׃

<span id="an_7:12">7:12</span> בא העת הגיע היום הקונה אל ישמח והמוכר אל
יתאבל כי חרון אל כל המונה׃

<span id="an_7:13">7:13</span> כי המוכר אל הממכר לא ישוב ועוד בחיים חיתם
כי חזון אל כל המונה לא ישוב ואיש בעונו חיתו לא יתחזקו׃

<span id="an_7:14">7:14</span> תקעו בתקוע והכין הכל ואין הלך למלחמה כי
חרוני אל כל המונה׃

<span id="an_7:15">7:15</span> החרב בחוץ והדבר והרעב מבית אשר בשדה בחרב
ימות ואשר בעיר רעב ודבר יאכלנו׃

<span id="an_7:16">7:16</span> ופלטו פליטיהם והיו אל ההרים כיוני הגאיות
כלם המות איש בעונו׃

<span id="an_7:17">7:17</span> כל הידים תרפינה וכל ברכים תלכנה מים׃

<span id="an_7:18">7:18</span> וחגרו שקים וכסתה אותם פלצות ואל כל פנים
בושה ובכל ראשיהם קרחה׃

<span id="an_7:19">7:19</span> כספם בחוצות ישליכו וזהבם לנדה יהיה כספם
וזהבם לא יוכל להצילם ביום עברת יהוה נפשם לא ישבעו ומעיהם לא ימלאו כי
מכשול עונם היה׃

<span id="an_7:20">7:20</span> וצבי עדיו לגאון שמהו וצלמי תועבתם שקוציהם
עשו בו על כן נתתיו להם לנדה׃

<span id="an_7:21">7:21</span> ונתתיו ביד הזרים לבז ולרשעי הארץ לשלל
וחללה׃

<span id="an_7:22">7:22</span> והסבותי פני מהם וחללו את צפוני ובאו בה
פריצים וחללוה׃

<span id="an_7:23">7:23</span> עשה הרתוק כי הארץ מלאה משפט דמים והעיר
מלאה חמס׃

<span id="an_7:24">7:24</span> והבאתי רעי גוים וירשו את בתיהם והשבתי
גאון עזים ונחלו מקדשיהם׃

<span id="an_7:25">7:25</span> קפדה בא ובקשו שלום ואין׃

<span id="an_7:26">7:26</span> הוה על הוה תבוא ושמעה אל שמועה תהיה ובקשו
חזון מנביא ותורה תאבד מכהן ועצה מזקנים׃

<span id="an_7:27">7:27</span> המלך יתאבל ונשיא ילבש שממה וידי עם הארץ
תבהלנה מדרכם אעשה אותם ובמשפטיהם אשפטם וידעו כי אני יהוה׃

<span id="an_8:1">8:1</span> ויהי בשנה הששית בששי בחמשה לחדש אני יושב
בביתי וזקני יהודה יושבים לפני ותפל עלי שם יד אדני יהוה׃

<span id="an_8:2">8:2</span> ואראה והנה דמות כמראה אש ממראה מתניו ולמטה
אש וממתניו ולמעלה כמראה זהר כעין החשמלה׃

<span id="an_8:3">8:3</span> וישלח תבנית יד ויקחני בציצת ראשי ותשא אתי
רוח בין הארץ ובין השמים ותבא אתי ירושלמה במראות אלהים אל פתח שער הפנימית
הפונה צפונה אשר שם מושב סמל הקנאה המקנה׃

<span id="an_8:4">8:4</span> והנה שם כבוד אלהי ישראל כמראה אשר ראיתי
בבקעה׃

<span id="an_8:5">8:5</span> ויאמר אלי בן אדם שא נא עיניך דרך צפונה ואשא
עיני דרך צפונה והנה מצפון לשער המזבח סמל הקנאה הזה בבאה׃

<span id="an_8:6">8:6</span> ויאמר אלי בן אדם הראה אתה מהם עשים תועבות
גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות׃

<span id="an_8:7">8:7</span> ויבא אתי אל פתח החצר ואראה והנה חר אחד
בקיר׃

<span id="an_8:8">8:8</span> ויאמר אלי בן אדם חתר נא בקיר ואחתר בקיר
והנה פתח אחד׃

<span id="an_8:9">8:9</span> ויאמר אלי בא וראה את התועבות הרעות אשר הם
עשים פה׃

<span id="an_8:10">8:10</span> ואבוא ואראה והנה כל תבנית רמש ובהמה שקץ
וכל גלולי בית ישראל מחקה על הקיר סביב סביב׃

<span id="an_8:11">8:11</span> ושבעים איש מזקני בית ישראל ויאזניהו בן
שפן עמד בתוכם עמדים לפניהם ואיש מקטרתו בידו ועתר ענן הקטרת עלה׃

<span id="an_8:12">8:12</span> ויאמר אלי הראית בן אדם אשר זקני בית ישראל
עשים בחשך איש בחדרי משכיתו כי אמרים אין יהוה ראה אתנו עזב יהוה את הארץ׃

<span id="an_8:13">8:13</span> ויאמר אלי עוד תשוב תראה תועבות גדלות אשר
המה עשים׃

<span id="an_8:14">8:14</span> ויבא אתי אל פתח שער בית יהוה אשר אל
הצפונה והנה שם הנשים ישבות מבכות את התמוז׃

<span id="an_8:15">8:15</span> ויאמר אלי הראית בן אדם עוד תשוב תראה
תועבות גדלות מאלה׃

<span id="an_8:16">8:16</span> ויבא אתי אל חצר בית יהוה הפנימית והנה פתח
היכל יהוה בין האולם ובין המזבח כעשרים וחמשה איש אחריהם אל היכל יהוה
ופניהם קדמה והמה משתחויתם קדמה לשמש׃

<span id="an_8:17">8:17</span> ויאמר אלי הראית בן אדם הנקל לבית יהודה
מעשות את התועבות אשר עשו פה כי מלאו את הארץ חמס וישבו להכעיסני והנם
שלחים את הזמורה אל אפם׃

<span id="an_8:18">8:18</span> וגם אני אעשה בחמה לא תחוס עיני ולא אחמל
וקראו באזני קול גדול ולא אשמע אותם׃

<span id="an_9:1">9:1</span> ויקרא באזני קול גדול לאמר קרבו פקדות העיר
ואיש כלי משחתו בידו׃

<span id="an_9:2">9:2</span> והנה ששה אנשים באים מדרך שער העליון אשר
מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו
ויבאו ויעמדו אצל מזבח הנחשת׃

<span id="an_9:3">9:3</span> וכבוד אלהי ישראל נעלה מעל הכרוב אשר היה
עליו אל מפתן הבית ויקרא אל האיש הלבש הבדים אשר קסת הספר במתניו׃

<span id="an_9:4">9:4</span> ויאמר יהוה אלו עבר בתוך העיר בתוך ירושלם
והתוית תו על מצחות האנשים הנאנחים והנאנקים על כל התועבות הנעשות בתוכה׃

<span id="an_9:5">9:5</span> ולאלה אמר באזני עברו בעיר אחריו והכו על תחס
עיניכם ואל תחמלו׃

<span id="an_9:6">9:6</span> זקן בחור ובתולה וטף ונשים תהרגו למשחית ועל
כל איש אשר עליו התו אל תגשו וממקדשי תחלו ויחלו באנשים הזקנים אשר לפני
הבית׃

<span id="an_9:7">9:7</span> ויאמר אליהם טמאו את הבית ומלאו את החצרות
חללים צאו ויצאו והכו בעיר׃

<span id="an_9:8">9:8</span> ויהי כהכותם ונאשאר אני ואפלה על פני ואזעק
ואמר אהה אדני יהוה המשחית אתה את כל שארית ישראל בשפכך את חמתך על ירושלם׃

<span id="an_9:9">9:9</span> ויאמר אלי עון בית ישראל ויהודה גדול במאד
מאד ותמלא הארץ דמים והעיר מלאה מטה כי אמרו עזב יהוה את הארץ ואין יהוה
ראה׃

<span id="an_9:10">9:10</span> וגם אני לא תחוס עיני ולא אחמל דרכם בראשם
נתתי׃

<span id="an_9:11">9:11</span> והנה האיש לבש הבדים אשר הקסת במתניו משיב
דבר לאמר עשיתי כאשר צויתני׃

<span id="an_10:1">10:1</span> ואראה והנה אל הרקיע אשר על ראש הכרבים
כאבן ספיר כמראה דמות כסא נראה עליהם׃

<span id="an_10:2">10:2</span> ויאמר אל האיש לבש הבדים ויאמר בא אל בינות
לגלגל אל תחת לכרוב ומלא חפניך גחלי אש מבינות לכרבים וזרק על העיר ויבא
לעיני׃

<span id="an_10:3">10:3</span> והכרבים עמדים מימין לבית בבאו האיש והענן
מלא את החצר הפנימית׃

<span id="an_10:4">10:4</span> וירם כבוד יהוה מעל הכרוב על מפתן הבית
וימלא הבית את הענן והחצר מלאה את נגה כבוד יהוה׃

<span id="an_10:5">10:5</span> וקול כנפי הכרובים נשמע עד החצר החיצנה
כקול אל שדי בדברו׃

<span id="an_10:6">10:6</span> ויהי בצותו את האיש לבש הבדים לאמר קח אש
מבינות לגלגל מבינות לכרובים ויבא ויעמד אצל האופן׃

<span id="an_10:7">10:7</span> וישלח הכרוב את ידו מבינות לכרובים אל האש
אשר בינות הכרבים וישא ויתן אל חפני לבש הבדים ויקח ויצא׃

<span id="an_10:8">10:8</span> וירא לכרבים תבנית יד אדם תחת כנפיהם׃

<span id="an_10:9">10:9</span> ואראה והנה ארבעה אופנים אצל הכרובים אופן
אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש׃

<span id="an_10:10">10:10</span> ומראיהם דמות אחד לארבעתם כאשר יהיה
האופן בתוך האופן׃

<span id="an_10:11">10:11</span> בלכתם אל ארבעת רבעיהם ילכו לא יסבו
בלכתם כי המקום אשר יפנה הראש אחריו ילכו לא יסבו בלכתם׃

<span id="an_10:12">10:12</span> וכל בשרם וגבהם וידיהם וכנפיהם והאופנים
מלאים עינים סביב לארבעתם אופניהם׃

<span id="an_10:13">10:13</span> לאופנים להם קורא הגלגל באזני׃

<span id="an_10:14">10:14</span> וארבעה פנים לאחד פני האחד פני הכרוב
ופני השני פני אדם והשלישי פני אריה והרביעי פני נשר׃

<span id="an_10:15">10:15</span> וירמו הכרובים היא החיה אשר ראיתי בנהר
כבר׃

<span id="an_10:16">10:16</span> ובלכת הכרובים ילכו האופנים אצלם ובשאת
הכרובים את כנפיהם לרום מעל הארץ לא יסבו האופנים גם הם מאצלם׃

<span id="an_10:17">10:17</span> בעמדם יעמדו וברומם ירומו אותם כי רוח
החיה בהם׃

<span id="an_10:18">10:18</span> ויצא כבוד יהוה מעל מפתן הבית ויעמד על
הכרובים׃

<span id="an_10:19">10:19</span> וישאו הכרובים את כנפיהם וירומו מן הארץ
לעיני בצאתם והאופנים לעמתם ויעמד פתח שער בית יהוה הקדמוני וכבוד אלהי
ישראל עליהם מלמעלה׃

<span id="an_10:20">10:20</span> היא החיה אשר ראיתי תחת אלהי ישראל בנהר
כבר ואדע כי כרובים המה׃

<span id="an_10:21">10:21</span> ארבעה ארבעה פנים לאחד וארבע כנפים לאחד
ודמות ידי אדם תחת כנפיהם׃

<span id="an_10:22">10:22</span> ודמות פניהם המה הפנים אשר ראיתי על נהר
כבר מראיהם ואותם איש אל עבר פניו ילכו׃

<span id="an_11:1">11:1</span> ותשא אתי רוח ותבא אתי אל שער בית יהוה
הקדמוני הפונה קדימה והנה בפתח השער עשרים וחמשה איש ואראה בתוכם את יאזניה
בן עזר ואת פלטיהו בן בניהו שרי העם׃

<span id="an_11:2">11:2</span> ויאמר אלי בן אדם אלה האנשים החשבים און
והיעצים עצת רע בעיר הזאת׃

<span id="an_11:3">11:3</span> האמרים לא בקרוב בנות בתים היא הסיר ואנחנו
הבשר׃

<span id="an_11:4">11:4</span> לכן הנבא עליהם הנבא בן אדם׃

<span id="an_11:5">11:5</span> ותפל עלי רוח יהוה ויאמר אלי אמר כה אמר
יהוה כן אמרתם בית ישראל ומעלות רוחכם אני ידעתיה׃

<span id="an_11:6">11:6</span> הרביתם חלליכם בעיר הזאת ומלאתם חוצתיה
חלל׃

<span id="an_11:7">11:7</span> לכן כה אמר אדני יהוה חלליכם אשר שמתם
בתוכה המה הבשר והיא הסיר ואתכם הוציא מתוכה׃

<span id="an_11:8">11:8</span> חרב יראתם וחרב אביא עליכם נאם אדני יהוה׃

<span id="an_11:9">11:9</span> והוצאתי אתכם מתוכה ונתתי אתכם ביד זרים
ועשיתי בכם שפטים׃

<span id="an_11:10">11:10</span> בחרב תפלו על גבול ישראל אשפוט אתכם
וידעתם כי אני יהוה׃

<span id="an_11:11">11:11</span> היא לא תהיה לכם לסיר ואתם תהיו בתוכה
לבשר אל גבול ישראל אשפט אתכם׃

<span id="an_11:12">11:12</span> וידעתם כי אני יהוה אשר בחקי לא הלכתם
ומשפטי לא עשיתם וכמשפטי הגוים אשר סביבותיכם עשיתם׃

<span id="an_11:13">11:13</span> ויהי כהנבאי ופלטיהו בן בניה מת ואפל על
פני ואזעק קול גדול ואמר אהה אדני יהוה כלה אתה עשה את שארית ישראל׃

<span id="an_11:14">11:14</span> ויהי דבר יהוה אלי לאמר׃

<span id="an_11:15">11:15</span> בן אדם אחיך אחיך אנשי גאלתך וכל בית
ישראל כלה אשר אמרו להם ישבי ירושלם רחקו מעל יהוה לנו היא נתנה הארץ
למורשה׃

<span id="an_11:16">11:16</span> לכן אמר כה אמר אדני יהוה כי הרחקתים
בגוים וכי הפיצותים בארצות ואהי להם למקדש מעט בארצות אשר באו שם׃

<span id="an_11:17">11:17</span> לכן אמר כה אמר אדני יהוה וקבצתי אתכם מן
העמים ואספתי אתכם מן הארצות אשר נפצותם בהם ונתתי לכם את אדמת ישראל׃

<span id="an_11:18">11:18</span> ובאו שמה והסירו את כל שקוציה ואת כל
תועבתיה ממנה׃

<span id="an_11:19">11:19</span> וננתי להם לב אחד ורוח חדשה אתן בקרבכם
והסרתי לב האבן מבשרם ונתתי להם לב בשר׃

<span id="an_11:20">11:20</span> למען בחקתי ילכו ואת משפטי ישמרו ועשו
אתם והיו לי לעם ואני אהיה להם לאלהים׃

<span id="an_11:21">11:21</span> ואל לב שקוציהם ותועבותיהם לבם הלך דרכם
בראשם נתתי נאם אדני יהוה׃

<span id="an_11:22">11:22</span> וישאו הכרובים את כנפיהם והאופנים לעמתם
וכבוד אלהי ישראל עליהם מלמעלה׃

<span id="an_11:23">11:23</span> ויעל כבוד יהוה מעל תוך העיר ויעמד על
ההר אשר מקדם לעיר׃

<span id="an_11:24">11:24</span> ורוח נשאתני ותבאני כשדימה אל הגולה
במראה ברוח אלהים ויעל מעלי המראה אשר ראיתי׃

<span id="an_11:25">11:25</span> ואדבר אל הגולה את כל דברי יהוה אשר
הראני׃

<span id="an_12:1">12:1</span> ויהי דבר יהוה אלי לאמר׃

<span id="an_12:2">12:2</span> בן אדם בתוך בית המרי אתה ישב אשר עינים
להם לראות ולא ראו אזנים להם לשמע ולא שמעו כי בית מרי הם׃

<span id="an_12:3">12:3</span> ואתה בן אדם עשה לך כלי גולה וגלה יומם
לעיניהם וגלית ממקומך אל מקום אחר לעיניהם אולי יראו כי בית מרי המה׃

<span id="an_12:4">12:4</span> והוצאת כליך ככלי גולה יומם לעיניהם ואתה
תצא בערב לעיניהם כמוצאי גולה׃

<span id="an_12:5">12:5</span> לעיניהם חתר לך בקיר והוצאת בו׃

<span id="an_12:6">12:6</span> לעיניהם על כתף תשא בעלטה תוציא פניך תכסה
ולא תראה את הארץ כי מופת נתתיך לבית ישראל׃

<span id="an_12:7">12:7</span> ואעש כן כאשר צויתי כלי הוצאתי ככלי גולה
יומם ובערב חתרתי לי בקיר ביד בעלטה הוצאתי על כתף נשאתי לעיניהם׃

<span id="an_12:8">12:8</span> ויהי דבר יהוה אלי בבקר לאמר׃

<span id="an_12:9">12:9</span> בן אדם הלא אמרו אליך בית ישראל בית המרי
מה אתה עשה׃

<span id="an_12:10">12:10</span> אמר אליהם כה אמר אדני יהוה הנשיא המשא
הזה בירושלם וכל בית ישראל אשר המה בתוכם׃

<span id="an_12:11">12:11</span> אמר אני מופתכם כאשר עשיתי כן יעשה להם
בגולה בשבי ילכו׃

<span id="an_12:12">12:12</span> והנשיא אשר בתוכם אל כתף ישא בעלטה ויצא
בקיר יחתרו להוציא בו פניו יכסה יען אשר לא יראה לעין הוא את הארץ׃

<span id="an_12:13">12:13</span> ופרשתי את רשתי עליו ונתפש במצודתי
והבאתי אתו בבלה ארץ כשדים ואותה לא יראה ושם ימות׃

<span id="an_12:14">12:14</span> וכל אשר סביבתיו עזרה וכל אגפיו אזרה לכל
רוח וחרב אריק אחריהם׃

<span id="an_12:15">12:15</span> וידעו כי אני יהוה בהפיצי אותם בגוים
וזריתי אותם בארצות׃

<span id="an_12:16">12:16</span> והותרתי מהם אנשי מספר מחרב מרעב ומדבר
למען יספרו את כל תועבותיהם בגוים אשר באו שם וידעו כי אני יהוה׃

<span id="an_12:17">12:17</span> ויהי דבר יהוה אלי לאמר׃

<span id="an_12:18">12:18</span> בן אדם לחמך ברעש תאכל ומימיך ברגזה
ובדאגה תשתה׃

<span id="an_12:19">12:19</span> ואמרת אל עם הארץ כה אמר אדני יהוה
ליושבי ירושלם אל אדמת ישראל לחמם בדאגה יאכלו ומימיהם בשממון ישתו למען
תשם ארצה ממלאה מחמס כל הישבים בה׃

<span id="an_12:20">12:20</span> והערים הנושבות תחרבנה והארץ שממה תהיה
וידעתם כי אני יהוה׃

<span id="an_12:21">12:21</span> ויהי דבר יהוה אלי לאמר׃

<span id="an_12:22">12:22</span> בן אדם מה המשל הזה לכם על אדמת ישראל
לאמר יארכו הימים ואבד כל חזון׃

<span id="an_12:23">12:23</span> לכן אמר אליהם כה אמר אדני יהוה השבתי את
המשל הזה ולא ימשלו אתו עוד בישראל כי אם דבר אליהם קרבו הימים ודבר כל
חזון׃

<span id="an_12:24">12:24</span> כי לא יהיה עוד כל חזון שוא ומקסם חלק
בתוך בית ישראל׃

<span id="an_12:25">12:25</span> כי אני יהוה אדבר את אשר אדבר דבר ויעשה
לא תמשך עוד כי בימיכם בית המרי אדבר דבר ועשיתיו נאם אדני יהוה׃

<span id="an_12:26">12:26</span> ויהי דבר יהוה אלי לאמר׃

<span id="an_12:27">12:27</span> בן אדם הנה בית ישראל אמרים החזון אשר
הוא חזה לימים רבים ולעתים רחוקות הוא נבא׃

<span id="an_12:28">12:28</span> לכן אמר אליהם כה אמר אדני יהוה לא תמשך
עוד כל דברי אשר אדבר דבר ויעשה נאם אדני יהוה׃

<span id="an_13:1">13:1</span> ויהי דבר יהוה אלי לאמר׃

<span id="an_13:2">13:2</span> בן אדם הנבא אל נביאי ישראל הנבאים ואמרת
לנביאי מלבם שמעו דבר יהוה׃

<span id="an_13:3">13:3</span> כה אמר אדני יהוה הוי על הנביאים הנבלים
אשר הלכים אחר רוחם ולבלתי ראו׃

<span id="an_13:4">13:4</span> כשעלים בחרבות נביאיך ישראל היו׃

<span id="an_13:5">13:5</span> לא עליתם בפרצות ותגדרו גדר על בית ישראל
לעמד במלחמה ביום יהוה׃

<span id="an_13:6">13:6</span> חזו שוא וקסם כזב האמרים נאם יהוה ויהוה לא
שלחם ויחלו לקים דבר׃

<span id="an_13:7">13:7</span> הלוא מחזה שוא חזיתם ומקסם כזב אמרתם
ואמרים נאם יהוה ואני לא דברתי׃

<span id="an_13:8">13:8</span> לכן כה אמר אדני יהוה יען דברכם שוא וחזיתם
כזב לכן הנני אליכם נאם אדני יהוה׃

<span id="an_13:9">13:9</span> והיתה ידי אל הנביאים החזים שוא והקסמים
כזב בסוד עמי לא יהיו ובכתב בית ישראל לא יכתבו ואל אדמת ישראל לא יבאו
וידעתם כי אני אדני יהוה׃

<span id="an_13:10">13:10</span> יען וביען הטעו את עמי לאמר שלום ואין
שלום והוא בנה חיץ והנם טחים אתו תפל׃

<span id="an_13:11">13:11</span> אמר אל טחי תפל ויפל היה גשם שוטף ואתנה
אבני אלגביש תפלנה ורוח סערות תבקע׃

<span id="an_13:12">13:12</span> והנה נפל הקיר הלוא יאמר אליכם איה הטיח
אשר טחתם׃

<span id="an_13:13">13:13</span> לכן כה אמר אדני יהוה ובקעתי רוח סערות
בחמתי וגשם שטף באפי יהיה ואבני אלגביש בחמה לכלה׃

<span id="an_13:14">13:14</span> והרסתי את הקיר אשר טחתם תפל והגעתיהו אל
הארץ ונגלה יסדו ונפלה וכליתם בתוכה וידעתם כי אני יהוה׃

<span id="an_13:15">13:15</span> וכליתי את חמתי בקיר ובטחים אתו תפל ואמר
לכם אין הקיר ואין הטחים אתו׃

<span id="an_13:16">13:16</span> נביאי ישראל הנבאים אל ירושלם והחזים לה
חזון שלם ואין שלם נאם אדני יהוה׃

<span id="an_13:17">13:17</span> ואתה בן אדם שים פניך אל בנות עמך
המתנבאות מלבהן והנבא עליהן׃

<span id="an_13:18">13:18</span> ואמרת כה אמר אדני יהוה הוי למתפרות
כסתות על כל אצילי ידי ועשות המספחות על ראש כל קומה לצודד נפשות הנפשות
תצודדנה לעמי ונפשות לכנה תחיינה׃

<span id="an_13:19">13:19</span> ותחללנה אתי אל עמי בשעלי שערים ובפתותי
לחם להמית נפשות אשר לא תמותנה ולחיות נפשות אשר לא תחיינה בכזבכם לעמי
שמעי כזב׃

<span id="an_13:20">13:20</span> לכן כה אמר אדני יהוה הנני אל כסתותיכנה
אשר אתנה מצדדות שם את הנפשות לפרחות וקרעתי אתם מעל זרועתיכם ושלחתי את
הנפשות אשר אתם מצדדות את נפשים לפרחת׃

<span id="an_13:21">13:21</span> וקרעתי את מספחתיכם והצלתי את עמי מידכן
ולא יהיו עוד בידכן למצודה וידעתן כי אני יהוה׃

<span id="an_13:22">13:22</span> יען הכאות לב צדיק שקר ואני לא הכאבתיו
ולחזק ידי רשע לבלתי שוב מדרכו הרע להחיתו׃

<span id="an_13:23">13:23</span> לכן שוא לא תחזינה וקסם לא תקסמנה עוד
והצלתי את עמי מידכן וידעתן כי אני יהוה׃

<span id="an_14:1">14:1</span> ויבוא אלי אנשים מזקני ישראל וישבו לפני׃

<span id="an_14:2">14:2</span> ויהי דבר יהוה אלי לאמר׃

<span id="an_14:3">14:3</span> בן אדם האנשים האלה העלו גלוליהם על לבם
ומכשול עונם נתנו נכח פניהם האדרש אדרש להם׃

<span id="an_14:4">14:4</span> לכן דבר אותם ואמרת אליהם כה אמר אדני יהוה
איש איש מבית ישראל אשר יעלה את גלוליו אל לבו ומכשול עונו ישים נכח פניו
ובא אל הנביא אני יהוה נעניתי לו בה ברב גלוליו׃

<span id="an_14:5">14:5</span> למען תפש את בית ישראל בלבם אשר נזרו מעלי
בגלוליהם כלם׃

<span id="an_14:6">14:6</span> לכן אמר אל בית ישראל כה אמר אדני יהוה
שובו והשיבו מעל גלוליכם ומעל כל תועבתיכם השיבו פניכם׃

<span id="an_14:7">14:7</span> כי איש איש מבית ישראל ומהגר אשר יגור
בישראל וינזר מאחרי ויעל גלוליו אל לבו ומכשול עונו ישים נכח פניו ובא אל
הנביא לדרש לו בי אני יהוה נענה לו בי׃

<span id="an_14:8">14:8</span> ונתתי פני באיש ההוא והשמתיהו לאות ולמשלים
והכרתיו מתוך עמי וידעתם כי אני יהוה׃

<span id="an_14:9">14:9</span> והנביא כי יפתה ודבר דבר אני יהוה פתיתי את
הנביא ההוא ונטיתי את ידי עליו והשמדתיו מתוך עמי ישראל׃

<span id="an_14:10">14:10</span> ונשאו עונם כעון הדרש כעון הנביא יהיה׃

<span id="an_14:11">14:11</span> למען לא יתעו עוד בית ישראל מאחרי ולא
יטמאו עוד בכל פשעיהם והיו לי לעם ואני אהיה להם לאלהים נאם אדני יהוה׃

<span id="an_14:12">14:12</span> ויהי דבר יהוה אלי לאמר׃

<span id="an_14:13">14:13</span> בן אדם ארץ כי תחטא לי למעל מעל ונטיתי
ידי עליה ושברתי לה מטה לחם והשלחתי בה רעב והכרתי ממנה אדם ובהמה׃

<span id="an_14:14">14:14</span> והיו שלשת האנשים האלה בתוכה נח דנאל
ואיוב המה בצדקתם ינצלו נפשם נאם אדני יהוה׃

<span id="an_14:15">14:15</span> לו חיה רעה אעביר בארץ ושכלתה והיתה שממה
מבלי עובר מפני החיה׃

<span id="an_14:16">14:16</span> שלשת האנשים האלה בתוכה חי אני נאם אדני
יהוה אם בנים ואם בנות יצילו המה לבדם ינצלו והארץ תהיה שממה׃

<span id="an_14:17">14:17</span> או חרב אביא על הארץ ההיא ואמרתי חרב
תעבר בארץ והכרתי ממנה אדם ובהמה׃

<span id="an_14:18">14:18</span> ושלשת האנשים האלה בתוכה חי אני נאם אדני
יהוה לא יצילו בנים ובנות כי הם לבדם ינצלו׃

<span id="an_14:19">14:19</span> או דבר אשלח אל הארץ ההיא ושפכתי חמתי
עליה בדם להכרית ממנה אדם ובהמה׃

<span id="an_14:20">14:20</span> ונח דנאל ואיוב בתוכה חי אני נאם אדני
יהוה אם בן אם בת יצילו המה בצדקתם יצילו נפשם׃

<span id="an_14:21">14:21</span> כי כה אמר אדני יהוה אף כי ארבעת שפטי
הרעים חרב ורעב וחיה רעה ודבר שלחתי אל ירושלם להכרית ממנה אדם ובהמה׃

<span id="an_14:22">14:22</span> והנה נותרה בה פלטה המוצאים בנים ובנות
הנם יוצאים אליכם וראיתם את דרכם ואת עלילותם ונחמתם על הרעה אשר הבאתי על
ירושלם את כל אשר הבאתי עליה׃

<span id="an_14:23">14:23</span> ונחמו אתכם כי תראו את דרכם ואת עלילותם
וידעתם כי לא חנם עשיתי את כל אשר עשיתי בה נאם אדני יהוה׃

<span id="an_15:1">15:1</span> ויהי דבר יהוה אלי לאמר׃

<span id="an_15:2">15:2</span> בן אדם מה יהיה עץ הגפן מכל עץ הזמורה אשר
היה בעצי היער׃

<span id="an_15:3">15:3</span> היקח ממנו עץ לעשות למלאכה אם יקחו ממנו
יתד לתלות עליו כל כלי׃

<span id="an_15:4">15:4</span> הנה לאש נתן לאכלה את שני קצותיו אכלה האש
ותוכו נחר היצלח למלאכה׃

<span id="an_15:5">15:5</span> הנה בהיותו תמים לא יעשה למלאכה אף כי אש
אכלתהו ויחר ונעשה עוד למלאכה׃

<span id="an_15:6">15:6</span> לכן כה אמר אדני יהוה כאשר עץ הגפן בעץ
היער אשר נתתיו לאש לאכלה כן נתתי את ישבי ירושלם׃

<span id="an_15:7">15:7</span> ונתתי את פני בהם מהאש יצאו והאש תאכלם
וידעתם כי אני יהוה בשומי את פני בהם׃

<span id="an_15:8">15:8</span> ונתתי את הארץ שממה יען מעלו מעל נאם אדני
יהוה׃

<span id="an_16:1">16:1</span> ויהי דבר יהוה אלי לאמר׃

<span id="an_16:2">16:2</span> בן אדם הודע את ירושלם את תועבתיה׃

<span id="an_16:3">16:3</span> ואמרת כה אמר אדני יהוה לירושלם מכרתיך
ומלדתיך מארץ הכנעני אביך האמרי ואמך חתית׃

<span id="an_16:4">16:4</span> ומולדותיך ביום הולדת אתך לא כרת שרך ובמים
לא רחצת למשעי והמלח לא המלחת והחתל לא חתלת׃

<span id="an_16:5">16:5</span> לא חסה עליך עין לעשות לך אחת מאלה לחמלה
עליך ותשלכי אל פני השדה בגעל נפשך ביום הלדת אתך׃

<span id="an_16:6">16:6</span> ואעבר עליך ואראך מתבוססת בדמיך ואמר לך
בדמיך חיי ואמר לך בדמיך חיי׃

<span id="an_16:7">16:7</span> רבבה כצמח השדה נתתיך ותרבי ותגדלי ותבאי
בעדי עדיים שדים נכנו ושערך צמח ואת ערם ועריה׃

<span id="an_16:8">16:8</span> ואעבר עליך ואראך והנה עתך עת דדים ואפרש
כנפי עליך ואכסה ערותך ואשבע לך ואבוא בברית אתך נאם אדני יהוה ותהיי לי׃

<span id="an_16:9">16:9</span> וארחצך במים ואשטף דמיך מעליך ואסכך בשמן׃

<span id="an_16:10">16:10</span> ואלבישך רקמה ואנעלך תחש ואחבשך בשש
ואכסך משי׃

<span id="an_16:11">16:11</span> ואעדך עדי ואתנה צמידים על ידיך ורביד על
גרונך׃

<span id="an_16:12">16:12</span> ואתן נזם על אפך ועגילים על אזניך ועטרת
תפארת בראשך׃

<span id="an_16:13">16:13</span> ותעדי זהב וכסף ומלבושך ששי ומשי ורקמה
סלת ודבש ושמן אכלתי ותיפי במאד מאד ותצלחי למלוכה׃

<span id="an_16:14">16:14</span> ויצא לך שם בגוים ביפיך כי כליל הוא
בהדרי אשר שמתי עליך נאם אדני יהוה׃

<span id="an_16:15">16:15</span> ותבטחי ביפיך ותזני על שמך ותשפכי את
תזנותיך על כל עובר לו יהי׃

<span id="an_16:16">16:16</span> ותקחי מבגדיך ותעשי לך במות טלאות ותזני
עליהם לא באות ולא יהיה׃

<span id="an_16:17">16:17</span> ותקחי כלי תפארתך מזהבי ומכספי אשר נתתי
לך ותעשי לך צלמי זכר ותזני בם׃

<span id="an_16:18">16:18</span> ותקחי את בגדי רקמתך ותכסים ושמני וקטרתי
נתתי לפניהם׃

<span id="an_16:19">16:19</span> ולחמי אשר נתתי לך סלת ושמן ודבש האכלתיך
ונתתיהו לפניהם לריח ניחח ויהי נאם אדני יהוה׃

<span id="an_16:20">16:20</span> ותקחי את בניך ואת בנותיך אשר ילדת לי
ותזבחים להם לאכול המעט מתזנתך׃

<span id="an_16:21">16:21</span> ותשחטי את בני ותתנים בהעביר אותם להם׃

<span id="an_16:22">16:22</span> ואת כל תועבתיך ותזנתיך לא זכרתי את ימי
נעוריך בהיותך ערם ועריה מתבוססת בדמך היית׃

<span id="an_16:23">16:23</span> ויהי אחרי כל רעתך אוי אוי לך נאם אדני
יהוה׃

<span id="an_16:24">16:24</span> ותבני לך גב ותעשי לך רמה בכל רחוב׃

<span id="an_16:25">16:25</span> אל כל ראש דרך בנית רמתך ותתעבי את יפיך
ותפשקי את רגליך לכל עובר ותרבי את תזנתך׃

<span id="an_16:26">16:26</span> ותזני אל בני מצרים שכניך גדלי בשר ותרבי
את תזנתך להכעיסני׃

<span id="an_16:27">16:27</span> והנה נטיתי ידי עליך ואגרע חקך ואתנך
בנפש שנאותיך בנות פלשתים הנכלמות מדרכך זמה׃

<span id="an_16:28">16:28</span> ותזני אל בני אשור מבלתי שבעתך ותזנים
וגם לא שבעת׃

<span id="an_16:29">16:29</span> ותרבי את תזנותך אל ארץ כנען כשדימה וגם
בזאת לא שבעת׃

<span id="an_16:30">16:30</span> מה אמלה לבתך נאם אדני יהוה בעשותך את כל
אלה מעשה אשה זונה שלטת׃

<span id="an_16:31">16:31</span> בבנותיך גבך בראש כל דרך ורמתך עשיתי בכל
רחוב ולא הייתי כזונה לקלס אתנן׃

<span id="an_16:32">16:32</span> האשה המנאפת תחת אישה תקח את זרים׃

<span id="an_16:33">16:33</span> לכל זנות יתנו נדה ואת נתת את נדניך לכל
מאהביך ותשחדי אותם לבוא אליך מסביב בתזנותיך׃

<span id="an_16:34">16:34</span> ויהי בך הפך מן הנשים בתזנותיך ואחריך לא
זונה ובתתך אתנן ואתנן לא נתן לך ותהי להפך׃

<span id="an_16:35">16:35</span> לכן זונה שמעי דבר יהוה׃

<span id="an_16:36">16:36</span> כה אמר אדני יהוה יען השפך נחשתך ותגלה
ערותך בתזנותיך על מאהביך ועל כל גלולי תועבותיך וכדמי בניך אשר נתת להם׃

<span id="an_16:37">16:37</span> לכן הנני מקבץ את כל מאהביך אשר ערבת
עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך
אלהם וראו את כל ערותך׃

<span id="an_16:38">16:38</span> ושפטתיך משפטי נאפות ושפכת דם ונתתיך דם
חמה וקנאה׃

<span id="an_16:39">16:39</span> ונתתי אותך בידם והרסו גבך ונתצו רמתיך
והפשיטו אותך בגדיך ולקחו כלי תפארתך והניחוך עירם ועריה׃

<span id="an_16:40">16:40</span> והעלו עליך קהל ורגמו אותך באבן ובתקוך
בחרבותם׃

<span id="an_16:41">16:41</span> ושרפו בתיך באש ועשו בך שפטים לעיני נשים
רבות והשבתיך מזונה וגם אתנן לא תתני עוד׃

<span id="an_16:42">16:42</span> והנחתי חמתי בך וסרה קנאתי ממך ושקטתי
ולא אכעס עוד׃

<span id="an_16:43">16:43</span> יען אשר לא זכרתי את ימי נעוריך ותרגזי
לי בכל אלה וגם אני הא דרכך בראש נתתי נאם אדני יהוה ולא עשיתי את הזמה על
כל תועבתיך׃

<span id="an_16:44">16:44</span> הנה כל המשל עליך ימשל לאמר כאמה בתה׃

<span id="an_16:45">16:45</span> בת אמך את געלת אישה ובניה ואחות אחותך
את אשר געלו אנשיהן ובניהן אמכן חתית ואביכן אמרי׃

<span id="an_16:46">16:46</span> ואחותך הגדולה שמרון היא ובנותיה היושבת
על שמאולך ואחותך הקטנה ממך היושבת מימינך סדם ובנותיה׃

<span id="an_16:47">16:47</span> ולא בדרכיהן הלכת ובתועבותיהן עשיתי כמעט
קט ותשחתי מהן בכל דרכיך׃

<span id="an_16:48">16:48</span> חי אני נאם אדני יהוה אם עשתה סדם אחותך
היא ובנותיה כאשר עשית את ובנותיך׃

<span id="an_16:49">16:49</span> הנה זה היה עון סדם אחותך גאון שבעת לחם
ושלות השקט היה לה ולבנותיה ויד עני ואביון לא החזיקה׃

<span id="an_16:50">16:50</span> ותגבהינה ותעשינה תועבה לפני ואסיר אתהן
כאשר ראיתי׃

<span id="an_16:51">16:51</span> ושמרון כחצי חטאתיך לא חטאה ותרבי את
תועבותיך מהנה ותצדקי את אחותך בכל תועבתיך אשר עשיתי׃

<span id="an_16:52">16:52</span> גם את שאי כלמתך אשר פללת לאחותך בחטאתיך
אשר התעבת מהן תצדקנה ממך וגם את בושי ושאי כלמתך בצדקתך אחיותך׃

<span id="an_16:53">16:53</span> ושבתי את שבותהן את שבית סדם ובנותיה ואת
שבית שמרון ובנותיה ושבית שביתיך בתוכהנה׃

<span id="an_16:54">16:54</span> למען תשאי כלמתך ונכלמת מכל אשר עשית
בנחמך אתן׃

<span id="an_16:55">16:55</span> ואחותיך סדם ובנותיה תשבן לקדמתן ושמרון
ובנותיה תשבן לקדמתן ואת ובנותיך תשבינה לקדמתכן׃

<span id="an_16:56">16:56</span> ולוא היתה סדם אחותך לשמועה בפיך ביום
גאוניך׃

<span id="an_16:57">16:57</span> בטרם תגלה רעתך כמו עת חרפת בנות ארם וכל
סביבותיה בנות פלשתים השאטות אותך מסביב׃

<span id="an_16:58">16:58</span> את זמתך ואת תועבותיך את נשאתים נאם
יהוה׃

<span id="an_16:59">16:59</span> כי כה אמר אדני יהוה ועשית אותך כאשר
עשית אשר בזית אלה להפר ברית׃

<span id="an_16:60">16:60</span> וזכרתי אני את בריתי אותך בימי נעוריך
והקמותי לך ברית עולם׃

<span id="an_16:61">16:61</span> וזכרת את דרכיך ונכלמת בקחתך את אחותיך
הגדלות ממך אל הקטנות ממך ונתתי אתהן לך לבנות ולא מבריתך׃

<span id="an_16:62">16:62</span> והקימותי אני את בריתי אתך וידעת כי אני
יהוה׃

<span id="an_16:63">16:63</span> למען תזכרי ובשת ולא יהיה לך עוד פתחון
פה מפני כלמתך בכפרי לך לכל אשר עשית נאם אדני יהוה׃

<span id="an_17:1">17:1</span> ויהי דבר יהוה אלי לאמר׃

<span id="an_17:2">17:2</span> בן אדם חוד חידה ומשל משל אל בית ישראל׃

<span id="an_17:3">17:3</span> ואמרת כה אמר אדני יהוה הנשר הגדול גדול
הכנפים ארך האבר מלא הנוצה אשר לו הרקמה בא אל הלבנון ויקח את צמרת הארז׃

<span id="an_17:4">17:4</span> את ראש יניקותיו קטף ויביאהו אל ארץ כנען
בעיר רכלים שמו׃

<span id="an_17:5">17:5</span> ויקח מזרע הארץ ויתנהו בשדה זרע קח על מים
רבים צפצפה שמו׃

<span id="an_17:6">17:6</span> ויצמח ויהי לגפן סרחת שפלת קומה לפנות
דליותיו אליו ושרשיו תחתיו יהיו ותהי לגפן ותעש בדים ותשלח פארות׃

<span id="an_17:7">17:7</span> ויהי נשר אחד גדול גדול כנפים ורב נוצה
והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה׃

<span id="an_17:8">17:8</span> אל שדה טוב אל מים רבים היא שתולה לעשות
ענף ולשאת פרי להיות לגפן אדרת׃

<span id="an_17:9">17:9</span> אמר כה אמר אדני יהוה תצלח הלוא את שרשיה
ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות
אותה משרשיה׃

<span id="an_17:10">17:10</span> והנה שתולה התצלח הלוא כגעת בה רוח הקדים
תיבש יבש על ערגת צמחה תיבש׃

<span id="an_17:11">17:11</span> ויהי דבר יהוה אלי לאמר׃

<span id="an_17:12">17:12</span> אמר נא לבית המרי הלא ידעתם מה אלה אמר
הנה בא מלך בבל ירושלם ויקח את מלכה ואת שריה ויבא אותם אליו בבלה׃

<span id="an_17:13">17:13</span> ויקח מזרע המלוכה ויכרת אתו ברית ויבא
אתו באלה ואת אילי הארץ לקח׃

<span id="an_17:14">17:14</span> להיות ממלכה שפלה לבלתי התנשא לשמר את
בריתו לעמדה׃

<span id="an_17:15">17:15</span> וימרד בו לשלח מלאכיו מצרים לתת לו סוסים
ועם רב היצלח הימלט העשה אלה והפר ברית ונמלט׃

<span id="an_17:16">17:16</span> חי אני נאם אדני יהוה אם לא במקום המלך
הממליך אתו אשר בזה את אלתו ואשר הפר את בריתו אתו בתוך בבל ימות׃

<span id="an_17:17">17:17</span> ולא בחיל גדול ובקהל רב יעשה אותו פרעה
במלחמה בשפך סללה ובבנות דיק להכרית נפשות רבות׃

<span id="an_17:18">17:18</span> ובזה אלה להפר ברית והנה נתן ידו וכל אלה
עשה לא ימלט׃

<span id="an_17:19">17:19</span> לכן כה אמר אדני יהוה חי אני אם לא אלתי
אשר בזה ובריתי אשר הפיר ונתתיו בראשו׃

<span id="an_17:20">17:20</span> ופרשתי עליו רשתי ונתפש במצודתי
והביאותיהו בבלה ונשפטתי אתו שם מעלו אשר מעל בי׃

<span id="an_17:21">17:21</span> ואת כל מברחו בכל אגפיו בחרב יפלו
והנשארים לכל רוח יפרשו וידעתם כי אני יהוה דברתי׃

<span id="an_17:22">17:22</span> כה אמר אדני יהוה ולקחתי אני מצמרת הארז
הרמה ונתתי מראש ינקותיו רך אקטף ושתלתי אני על הר גבה ותלול׃

<span id="an_17:23">17:23</span> בהר מרום ישראל אשתלנו ונשא ענף ועשה פרי
והיה לארז אדיר ושכנו תחתיו כל צפור כל כנף בצל דליותיו תשכנה׃

<span id="an_17:24">17:24</span> וידעו כל עצי השדה כי אני יהוה השפלתי עץ
גבה הגבהתי עץ שפל הובשתי עץ לח והפרחתי עץ יבש אני יהוה דברתי ועשיתי׃

<span id="an_18:1">18:1</span> ויהי דבר יהוה אלי לאמר׃

<span id="an_18:2">18:2</span> מה לכם אתם משלים את המשל הזה על אדמת
ישראל לאמר אבות יאכלו בסר ושני הבנים תקהינה׃

<span id="an_18:3">18:3</span> חי אני נאם אדני יהוה אם יהיה לכם עוד משל
המשל הזה בישראל׃

<span id="an_18:4">18:4</span> הן כל הנפשות לי הנה כנפש האב וכנפש הבן לי
הנה הנפש החטאת היא תמות׃

<span id="an_18:5">18:5</span> ואיש כי יהיה צדיק ועשה משפט וצדקה׃

<span id="an_18:6">18:6</span> אל ההרים לא אכל ועיניו לא נשא אל גלולי
בית ישראל ואת אשת רעהו לא טמא ואל אשה נדה לא יקרב׃

<span id="an_18:7">18:7</span> ואיש לא יונה חבלתו חוב ישיב גזלה לא יגזל
לחמו לרעב יתן ועירם יכסה בגד׃

<span id="an_18:8">18:8</span> בנשך לא יתן ותרבית לא יקח מעול ישיב ידו
משפט אמת יעשה בין איש לאיש׃

<span id="an_18:9">18:9</span> בחקותי יהלך ומשפטי שמר לעשות אמת צדיק הוא
חיה יחיה נאם אדני יהוה׃

<span id="an_18:10">18:10</span> והוליד בן פריץ שפך דם ועשה אח מאחד
מאלה׃

<span id="an_18:11">18:11</span> והוא את כל אלה לא עשה כי גם אל ההרים
אכל ואת אשת רעהו טמא׃

<span id="an_18:12">18:12</span> עני ואביון הונה גזלות גזל חבל לא ישיב
ואל הגלולים נשא עיניו תועבה עשה׃

<span id="an_18:13">18:13</span> בנשך נתן ותרבית לקח וחי לא יחיה את כל
התועבות האלה עשה מות יומת דמיו בו יהיה׃

<span id="an_18:14">18:14</span> והנה הוליד בן וירא את כל חטאת אביו אשר
עשה וירא ולא יעשה כהן׃

<span id="an_18:15">18:15</span> על ההרים לא אכל ועיניו לא נשא אל גלולי
בית ישראל את אשת רעהו לא טמא׃

<span id="an_18:16">18:16</span> ואיש לא הונה חבל לא חבל וגזלה לא גזל
לחמו לרעב נתן וערום כסה בגד׃

<span id="an_18:17">18:17</span> מעני השיב ידו נשך ותרבית לא לקח משפטי
עשה בחקותי הלך הוא לא ימות בעון אביו חיה יחיה׃

<span id="an_18:18">18:18</span> אביו כי עשק עשק גזל גזל אח ואשר לא טוב
עשה בתוך עמיו והנה מת בעונו׃

<span id="an_18:19">18:19</span> ואמרתם מדע לא נשא הבן בעון האב והבן
משפט וצדקה עשה את כל חקותי שמר ויעשה אתם חיה יחיה׃

<span id="an_18:20">18:20</span> הנפש החטאת היא תמות בן לא ישא בעון האב
ואב לא ישא בעון הבן צדקת הצדיק עליו תהיה ורשעת רשע עליו תהיה׃

<span id="an_18:21">18:21</span> והרשע כי ישוב מכל חטאתו אשר עשה ושמר את
כל חקותי ועשה משפט וצדקה חיה יחיה לא ימות׃

<span id="an_18:22">18:22</span> כל פשעיו אשר עשה לא יזכרו לו בצדקתו אשר
עשה יחיה׃

<span id="an_18:23">18:23</span> החפץ אחפץ מות רשע נאם אדני יהוה הלוא
בשובו מדרכיו וחיה׃

<span id="an_18:24">18:24</span> ובשוב צדיק מצדקתו ועשה עול ככל התועבות
אשר עשה הרשע יעשה וחי כל צדקתו אשר עשה לא תזכרנה במעלו אשר מעל ובחטאתו
אשר חטא בם ימות׃

<span id="an_18:25">18:25</span> ואמרתם לא יתכן דרך אדני שמעו נא בית
ישראל הדרכי לא יתכן הלא דרכיכם לא יתכנו׃

<span id="an_18:26">18:26</span> בשוב צדיק מצדקתו ועשה עול ומת עליהם
בעולו אשר עשה ימות׃

<span id="an_18:27">18:27</span> ובשוב רשע מרשעתו אשר עשה ויעש משפט
וצדקה הוא את נפשו יחיה׃

<span id="an_18:28">18:28</span> ויראה וישוב מכל פשעיו אשר עשה חיו יחיה
לא ימות׃

<span id="an_18:29">18:29</span> ואמרו בית ישראל לא יתכן דרך אדני הדרכי
לא יתכנו בית ישראל הלא דרכיכם לא יתכן׃

<span id="an_18:30">18:30</span> לכן איש כדרכיו אשפט אתכם בית ישראל נאם
אדני יהוה שובו והשיבו מכל פשעיכם ולא יהיה לכם למכשול עון׃

<span id="an_18:31">18:31</span> השליכו מעליכם את כל פשעיכם אשר פשעתם בם
ועשו לכם לב חדש ורוח חדשה ולמה תמתו בית ישראל׃

<span id="an_18:32">18:32</span> כי לא אחפץ במות המת נאם אדני יהוה
והשיבו וחיו׃

<span id="an_19:1">19:1</span> ואתה שא קינה אל נשיאי ישראל׃

<span id="an_19:2">19:2</span> ואמרת מה אמך לביא בין אריות רבצה בתוך
כפרים רבתה גוריה׃

<span id="an_19:3">19:3</span> ותעל אחד מגריה כפיר היה וילמד לטרף טרף
אדם אכל׃

<span id="an_19:4">19:4</span> וישמעו אליו גוים בשחתם נתפש ויבאהו בחחים
אל ארץ מצרים׃

<span id="an_19:5">19:5</span> ותרא כי נוחלה אבדה תקותה ותקח אחד מגריה
כפיר שמתהו׃

<span id="an_19:6">19:6</span> ויתהלך בתוך אריות כפיר היה וילמד לטרף טרף
אדם אכל׃

<span id="an_19:7">19:7</span> וידע אלמנותיו ועריהם החריב ותשם ארץ ומלאה
מקול שאגתו׃

<span id="an_19:8">19:8</span> ויתנו עליו גוים סביב ממדינות ויפרשו עליו
רשתם בשחתם נתפש׃

<span id="an_19:9">19:9</span> ויתנהו בסוגר בחחים ויבאהו אל מלך בבל
יבאהו במצדות למען לא ישמע קולו עוד אל הרי ישראל׃

<span id="an_19:10">19:10</span> אמך כגפן בדמך על מים שתולה פריה וענפה
היתה ממים רבים׃

<span id="an_19:11">19:11</span> ויהיו לה מטות עז אל שבטי משלים ותגבה
קומתו על בין עבתים וירא בגבהו ברב דליתיו׃

<span id="an_19:12">19:12</span> ותתש בחמה לארץ השלכה ורוח הקדים הוביש
פריה התפרקו ויבשו מטה עזה אש אכלתהו׃

<span id="an_19:13">19:13</span> ועתה שתולה במדבר בארץ ציה וצמא׃

<span id="an_19:14">19:14</span> ותצא אש ממטה בדיה פריה אכלה ולא היה בה
מטה עז שבט למשול קינה היא ותהי לקינה׃

<span id="an_20:1">20:1</span> ויהי בשנה השביעית בחמשי בעשור לחדש באו
אנשים מזקני ישראל לדרש את יהוה וישבו לפני׃

<span id="an_20:2">20:2</span> ויהי דבר יהוה אלי לאמר׃

<span id="an_20:3">20:3</span> בן אדם דבר את זקני ישראל ואמרת אלהם כה
אמר אדני יהוה הלדרש אתי אתם באים חי אני אם אדרש לכם נאם אדני יהוה׃

<span id="an_20:4">20:4</span> התשפט אתם התשפוט בן אדם את תועבת אבותם
הודיעם׃

<span id="an_20:5">20:5</span> ואמרת אליהם כה אמר אדני יהוה ביום בחרי
בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני
יהוה אלהיכם׃

<span id="an_20:6">20:6</span> ביום ההוא נשאתי ידי להם להוציאם מארץ
מצרים אל ארץ אשר תרתי להם זבת חלב ודבש צבי היא לכל הארצות׃

<span id="an_20:7">20:7</span> ואמר אלהם איש שקוצי עיניו השליכו ובגלולי
מצרים אל תטמאו אני יהוה אלהיכם׃

<span id="an_20:8">20:8</span> וימרו בי ולא אבו לשמע אלי איש את שקוצי
עיניהם לא השליכו ואת גלולי מצרים לא עזבו ואמר לשפך חמתי עליהם לכלות אפי
בהם בתוך ארץ מצרים׃

<span id="an_20:9">20:9</span> ואעש למען שמי לבלתי החל לעיני הגוים אשר
המה בתוכם אשר נודעתי אליהם לעיניהם להוציאם מארץ מצרים׃

<span id="an_20:10">20:10</span> ואוציאם מארץ מצרים ואבאם אל המדבר׃

<span id="an_20:11">20:11</span> ואתן להם את חקותי ואת משפטי הודעתי אותם
אשר יעשה אותם האדם וחי בהם׃

<span id="an_20:12">20:12</span> וגם את שבתותי נתתי להם להיות לאות ביני
וביניהם לדעת כי אני יהוה מקדשם׃

<span id="an_20:13">20:13</span> וימרו בי בית ישראל במדבר בחקותי לא הלכו
ואת משפטי מאסו אשר יעשה אתם האדם וחי בהם ואת שבתתי חללו מאד ואמר לשפך
חמתי עליהם במדבר לכלותם׃

<span id="an_20:14">20:14</span> ואעשה למען שמי לבלתי החל לעיני הגוים
אשר הוצאתים לעיניהם׃

<span id="an_20:15">20:15</span> וגם אני נשאתי ידי להם במדבר לבלתי הביא
אותם אל הארץ אשר נתתי זבת חלב ודבש צבי היא לכל הארצות׃

<span id="an_20:16">20:16</span> יען במשפטי מאסו ואת חקותי לא הלכו בהם
ואת שבתותי חללו כי אחרי גלוליהם לבם הלך׃

<span id="an_20:17">20:17</span> ותחס עיני עליהם משחתם ולא עשיתי אותם
כלה במדבר׃

<span id="an_20:18">20:18</span> ואמר אל בניהם במדבר בחוקי אבותיכם אל
תלכו ואת משפטיהם אל תשמרו ובגלוליהם אל תטמאו׃

<span id="an_20:19">20:19</span> אני יהוה אלהיכם בחקותי לכו ואת משפטי
שמרו ועשו אותם׃

<span id="an_20:20">20:20</span> ואת שבתותי קדשו והיו לאות ביני וביניכם
לדעת כי אני יהוה אלהיכם׃

<span id="an_20:21">20:21</span> וימרו בי הבנים בחקותי לא הלכו ואת משפטי
לא שמרו לעשות אותם אשר יעשה אותם האדם וחי בהם את שבתותי חללו ואמר לשפך
חמתי עליהם לכלות אפי בם במדבר׃

<span id="an_20:22">20:22</span> והשבתי את ידי ואעש למען שמי לבלתי החל
לעיני הגוים אשר הוצאתי אותם לעיניהם׃

<span id="an_20:23">20:23</span> גם אני נשאתי את ידי להם במדבר להפיץ אתם
בגוים ולזרות אותם בארצות׃

<span id="an_20:24">20:24</span> יען משפטי לא עשו וחקותי מאסו ואת שבתותי
חללו ואחרי גלולי אבותם היו עיניהם׃

<span id="an_20:25">20:25</span> וגם אני נתתי להם חקים לא טובים ומשפטים
לא יחיו בהם׃

<span id="an_20:26">20:26</span> ואטמא אותם במתנותם בהעביר כל פטר רחם
למען אשמם למען אשר ידעו אשר אני יהוה׃

<span id="an_20:27">20:27</span> לכן דבר אל בית ישראל בן אדם ואמרת אליהם
כה אמר אדני יהוה עוד זאת גדפו אותי אבותיכם במעלם בי מעל׃

<span id="an_20:28">20:28</span> ואביאם אל הארץ אשר נשאתי את ידי לתת
אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס
קרבנם וישימו שם ריח ניחוחיהם ויסיכו שם את נסכיהם׃

<span id="an_20:29">20:29</span> ואמר אלהם מה הבמה אשר אתם הבאים שם
ויקרא שמה במה עד היום הזה׃

<span id="an_20:30">20:30</span> לכן אמר אל בית ישראל כה אמר אדני יהוה
הבדרך אבותיכם אתם נטמאים ואחרי שקוציהם אתם זנים׃

<span id="an_20:31">20:31</span> ובשאת מתנתיכם בהעביר בניכם באש אתם
נטמאים לכל גלוליכם עד היום ואני אדרש לכם בית ישראל חי אני נאם אדני יהוה
אם אדרש לכם׃

<span id="an_20:32">20:32</span> והעלה על רוחכם היו לא תהיה אשר אתם
אמרים נהיה כגוים כמשפחות הארצות לשרת עץ ואבן׃

<span id="an_20:33">20:33</span> חי אני נאם אדני יהוה אם לא ביד חזקה
ובזרוע נטויה ובחמה שפוכה אמלוך עליכם׃

<span id="an_20:34">20:34</span> והוצאתי אתכם מן העמים וקבצתי אתכם מן
הארצות אשר נפוצתם בם ביד חזקה ובזרוע נטויה ובחמה שפוכה׃

<span id="an_20:35">20:35</span> והבאתי אתכם אל מדבר העמים ונשפטתי אתכם
שם פנים אל פנים׃

<span id="an_20:36">20:36</span> כאשר נשפטתי את אבותיכם במדבר ארץ מצרים
כן אשפט אתכם נאם אדני יהוה׃

<span id="an_20:37">20:37</span> והעברתי אתכם תחת השבט והבאתי אתכם במסרת
הברית׃

<span id="an_20:38">20:38</span> וברותי מכם המרדים והפושעים בי מארץ
מגוריהם אוציא אותם ואל אדמת ישראל לא יבוא וידעתם כי אני יהוה׃

<span id="an_20:39">20:39</span> ואתם בית ישראל כה אמר אדני יהוה איש
גלוליו לכו עבדו ואחר אם אינכם שמעים אלי ואת שם קדשי לא תחללו עוד
במתנותיכם ובגלוליכם׃

<span id="an_20:40">20:40</span> כי בהר קדשי בהר מרום ישראל נאם אדני
יהוה שם יעבדני כל בית ישראל כלה בארץ שם ארצם ושם אדרוש את תרומתיכם ואת
ראשית משאותיכם בכל קדשיכם׃

<span id="an_20:41">20:41</span> בריח ניחח ארצה אתכם בהוציאי אתכם מן
העמים וקבצתי אתכם מן הארצות אשר נפצתם בם ונקדשתי בכם לעיני הגוים׃

<span id="an_20:42">20:42</span> וידעתם כי אני יהוה בהביאי אתכם אל אדמת
ישראל אל הארץ אשר נשאתי את ידי לתת אותה לאבותיכם׃

<span id="an_20:43">20:43</span> וזכרתם שם את דרכיכם ואת כל עלילותיכם
אשר נטמאתם בם ונקטתם בפניכם בכל רעותיכם אשר עשיתם׃

<span id="an_20:44">20:44</span> וידעתם כי אני יהוה בעשותי אתכם למען שמי
לא כדרכיכם הרעים וכעלילותיכם הנשחתות בית ישראל נאם אדני יהוה׃

<span id="an_20:45">20:45</span> ויהי דבר יהוה אלי לאמר׃

<span id="an_20:46">20:46</span> בן אדם שים פניך דרך תימנה והטף אל דרום
והנבא אל יער השדה נגב׃

<span id="an_20:47">20:47</span> ואמרת ליער הנגב שמע דבר יהוה כה אמר
אדני יהוה הנני מצית בך אש ואכלה בך כל עץ לח וכל עץ יבש לא תכבה להבת
שלהבת ונצרבו בה כל פנים מנגב צפונה׃

<span id="an_20:48">20:48</span> וראו כל בשר כי אני יהוה בערתיה לא תכבה׃

<span id="an_20:49">20:49</span> ואמר אהה אדני יהוה המה אמרים לי הלא
ממשל משלים הוא׃

<span id="an_21:1">21:1</span> ויהי דבר יהוה אלי לאמר׃

<span id="an_21:2">21:2</span> בן אדם שים פניך אל ירושלם והטף אל מקדשים
והנבא אל אדמת ישראל׃

<span id="an_21:3">21:3</span> ואמרת לאדמת ישראל כה אמר יהוה הנני אליך
והוצאתי חרבי מתערה והכרתי ממך צדיק ורשע׃

<span id="an_21:4">21:4</span> יען אשר הכרתי ממך צדיק ורשע לכן תצא חרבי
מתערה אל כל בשר מנגב צפון׃

<span id="an_21:5">21:5</span> וידעו כל בשר כי אני יהוה הוצאתי חרבי
מתערה לא תשוב עוד׃

<span id="an_21:6">21:6</span> ואתה בן אדם האנח בשברון מתנים ובמרירות
תאנח לעיניהם׃

<span id="an_21:7">21:7</span> והיה כי יאמרו אליך על מה אתה נאנח ואמרת
אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים
הנה באה ונהיתה נאם אדני יהוה׃

<span id="an_21:8">21:8</span> ויהי דבר יהוה אלי לאמר׃

<span id="an_21:9">21:9</span> בן אדם הנבא ואמרת כה אמר אדני אמר חרב חרב
הוחדה וגם מרוטה׃

<span id="an_21:10">21:10</span> למען טבח טבח הוחדה למען היה לה ברק מרטה
או נשיש שבט בני מאסת כל עץ׃

<span id="an_21:11">21:11</span> ויתן אתה למרטה לתפש בכף היא הוחדה חרב
והיא מרטה לתת אותה ביד הורג׃

<span id="an_21:12">21:12</span> זעק והילל בן אדם כי היא היתה בעמי היא
בכל נשיאי ישראל מגורי אל חרב היו את עמי לכן ספק אל ירך׃

<span id="an_21:13">21:13</span> כי בחן ומה אם גם שבט מאסת לא יהיה נאם
אדני יהוה׃

<span id="an_21:14">21:14</span> ואתה בן אדם הנבא והך כף אל כף ותכפל חרב
שלישתה חרב חללים היא חרב חלל הגדול החדרת להם׃

<span id="an_21:15">21:15</span> למען למוג לב והרבה המכשלים על כל שעריהם
נתתי אבחת חרב אח עשויה לברק מעטה לטבח׃

<span id="an_21:16">21:16</span> התאחדי הימיני השימי השמילי אנה פניך
מעדות׃

<span id="an_21:17">21:17</span> וגם אני אכה כפי אל כפי והניחתי חמתי אני
יהוה דברתי׃

<span id="an_21:18">21:18</span> ויהי דבר יהוה אלי לאמר׃

<span id="an_21:19">21:19</span> ואתה בן אדם שים לך שנים דרכים לבוא חרב
מלך בבל מארץ אחד יצאו שניהם ויד ברא בראש דרך עיר ברא׃

<span id="an_21:20">21:20</span> דרך תשים לבוא חרב את רבת בני עמון ואת
יהודה בירושלם בצורה׃

<span id="an_21:21">21:21</span> כי עמד מלך בבל אל אם הדרך בראש שני
הדרכים לקסם קסם קלקל בחצים שאל בתרפים ראה בכבד׃

<span id="an_21:22">21:22</span> בימינו היה הקסם ירושלם לשום כרים לפתח
פה ברצח להרים קול בתרועה לשום כרים על שערים לשפך סללה לבנות דיק׃

<span id="an_21:23">21:23</span> והיה להם כקסום שוא בעיניהם שבעי שבעות
להם והוא מזכיר עון להתפש׃

<span id="an_21:24">21:24</span> לכן כה אמר אדני יהוה יען הזכרכם עונכם
בהגלות פשעיכם להראות חטאותיכם בכל עלילותיכם יען הזכרכם בכף תתפשו׃

<span id="an_21:25">21:25</span> ואתה חלל רשע נשיא ישראל אשר בא יומו בעת
עון קץ׃

<span id="an_21:26">21:26</span> כה אמר אדני יהוה הסיר המצנפת והרים
העטרה זאת לא זאת השפלה הגבה והגבה השפיל׃

<span id="an_21:27">21:27</span> עוה עוה עוה אשימנה גם זאת לא היה עד בא
אשר לו המשפט ונתתיו׃

<span id="an_21:28">21:28</span> ואתה בן אדם הנבא ואמרת כה אמר אדני יהוה
אל בני עמון ואל חרפתם ואמרת חרב חרב פתוחה לטבח מרוטה להכיל למען ברק׃

<span id="an_21:29">21:29</span> בחזות לך שוא בקסם לך כזב לתת אותך אל
צוארי חללי רשעים אשר בא יומם בעת עון קץ׃

<span id="an_21:30">21:30</span> השב אל תערה במקום אשר נבראת בארץ
מכרותיך אשפט אתך׃

<span id="an_21:31">21:31</span> ושפכתי עליך זעמי באש עברתי אפיח עליך
ונתתיך ביד אנשים בערים חרשי משחית׃

<span id="an_21:32">21:32</span> לאש תהיה לאכלה דמך יהיה בתוך הארץ לא
תזכרי כי אני יהוה דברתי׃

<span id="an_22:1">22:1</span> ויהי דבר יהוה אלי לאמר׃

<span id="an_22:2">22:2</span> ואתה בן אדם התשפט התשפט את עיר הדמים
והודעתה את כל תועבותיה׃

<span id="an_22:3">22:3</span> ואמרת כה אמר אדני יהוה עיר שפכת דם בתוכה
לבוא עתה ועשתה גלולים עליה לטמאה׃

<span id="an_22:4">22:4</span> בדמך אשר שפכת אשמת ובגלוליך אשר עשית טמאת
ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות׃

<span id="an_22:5">22:5</span> הקרבות והרחקות ממך יתקלסו בך טמאת השם רבת
המהומה׃

<span id="an_22:6">22:6</span> הנה נשיאי ישראל איש לזרעו היו בך למען שפך
דם׃

<span id="an_22:7">22:7</span> אב ואם הקלו בך לגר עשו בעשק בתוכך יתום
ואלמנה הונו בך׃

<span id="an_22:8">22:8</span> קדשי בזית ואת שבתתי חללת׃

<span id="an_22:9">22:9</span> אנשי רכיל היו בך למען שפך דם ואל ההרים
אכלו בך זמה עשו בתוכך׃

<span id="an_22:10">22:10</span> ערות אב גלה בך טמאת הנדה ענו בך׃

<span id="an_22:11">22:11</span> ואיש את אשת רעהו עשה תועבה ואיש את כלתו
טמא בזמה ואיש את אחתו בת אביו ענה בך׃

<span id="an_22:12">22:12</span> שחד לקחו בך למען שפך דם נשך ותרבית לקחת
ותבצעי רעיך בעשק ואתי שכחת נאם אדני יהוה׃

<span id="an_22:13">22:13</span> והנה הכיתי כפי אל בצעך אשר עשית ועל דמך
אשר היו בתוכך׃

<span id="an_22:14">22:14</span> היעמד לבך אם תחזקנה ידיך לימים אשר אני
עשה אותך אני יהוה דברתי ועשיתי׃

<span id="an_22:15">22:15</span> והפיצותי אותך בגוים וזריתיך בארצות
והתמתי טמאתך ממך׃

<span id="an_22:16">22:16</span> ונחלת בך לעיני גוים וידעת כי אני יהוה׃

<span id="an_22:17">22:17</span> ויהי דבר יהוה אלי לאמר׃

<span id="an_22:18">22:18</span> בן אדם היו לי בית ישראל לסוג כלם נחשת
ובדיל וברזל ועופרת בתוך כור סגים כסף היו׃

<span id="an_22:19">22:19</span> לכן כה אמר אדני יהוה יען היות כלכם
לסגים לכן הנני קבץ אתכם אל תוך ירושלם׃

<span id="an_22:20">22:20</span> קבצת כסף ונחשת וברזל ועופרת ובדיל אל
תוך כור לפחת עליו אש להנתיך כן אקבץ באפי ובחמתי והנחתי והתכתי אתכם׃

<span id="an_22:21">22:21</span> וכנסתי אתכם ונפחתי עליכם באש עברתי
ונתכתם בתוכה׃

<span id="an_22:22">22:22</span> כהתוך כסף בתוך כור כן תתכו בתוכה וידעתם
כי אני יהוה שפכתי חמתי עליכם׃

<span id="an_22:23">22:23</span> ויהי דבר יהוה אלי לאמר׃

<span id="an_22:24">22:24</span> בן אדם אמר לה את ארץ לא מטהרה היא לא
גשמה ביום זעם׃

<span id="an_22:25">22:25</span> קשר נביאיה בתוכה כארי שואג טרף טרף נפש
אכלו חסן ויקר יקחו אלמנותיה הרבו בתוכה׃

<span id="an_22:26">22:26</span> כהניה חמסו תורתי ויחללו קדשי בין קדש
לחל לא הבדילו ובין הטמא לטהור לא הודיעו ומשבתותי העלימו עיניהם ואחל
בתוכם׃

<span id="an_22:27">22:27</span> שריה בקרבה כזאבים טרפי טרף לשפך דם לאבד
נפשות למען בצע בצע׃

<span id="an_22:28">22:28</span> ונביאיה טחו להם תפל חזים שוא וקסמים להם
כזב אמרים כה אמר אדני יהוה ויהוה לא דבר׃

<span id="an_22:29">22:29</span> עם הארץ עשקו עשק וגזלו גזל ועני ואביון
הונו ואת הגר עשקו בלא משפט׃

<span id="an_22:30">22:30</span> ואבקש מהם איש גדר גדר ועמד בפרץ לפני
בעד הארץ לבלתי שחתה ולא מצאתי׃

<span id="an_22:31">22:31</span> ואשפך עליהם זעמי באש עברתי כליתים דרכם
בראשם נתתי נאם אדני יהוה׃

<span id="an_23:1">23:1</span> ויהי דבר יהוה אלי לאמר׃

<span id="an_23:2">23:2</span> בן אדם שתים נשים בנות אם אחת היו׃

<span id="an_23:3">23:3</span> ותזנינה במצרים בנעוריהן זנו שמה מעכו
שדיהן ושם עשו דדי בתוליהן׃

<span id="an_23:4">23:4</span> ושמותן אהלה הגדולה ואהליבה אחותה ותהיינה
לי ותלדנה בנים ובנות ושמותן שמרון אהלה וירושלם אהליבה׃

<span id="an_23:5">23:5</span> ותזן אהלה תחתי ותעגב על מאהביה אל אשור
קרובים׃

<span id="an_23:6">23:6</span> לבשי תכלת פחות וסגנים בחורי חמד כלם פרשים
רכבי סוסים׃

<span id="an_23:7">23:7</span> ותתן תזנותיה עליהם מבחר בני אשור כלם ובכל
אשר עגבה בכל גלוליהם נטמאה׃

<span id="an_23:8">23:8</span> ואת תזנותיה ממצרים לא עזבה כי אותה שכבו
בנעוריה והמה עשו דדי בתוליה וישפכו תזנותם עליה׃

<span id="an_23:9">23:9</span> לכן נתתיה ביד מאהביה ביד בני אשור אשר
עגבה עליהם׃

<span id="an_23:10">23:10</span> המה גלו ערותה בניה ובנותיה לקחו ואותה
בחרב הרגו ותהי שם לנשים ושפוטים עשו בה׃

<span id="an_23:11">23:11</span> ותרא אחותה אהליבה ותשחת עגבתה ממנה ואת
תזנותיה מזנוני אחותה׃

<span id="an_23:12">23:12</span> אל בני אשור עגבה פחות וסגנים קרבים לבשי
מכלול פרשים רכבי סוסים בחורי חמד כלם׃

<span id="an_23:13">23:13</span> וארא כי נטמאה דרך אחד לשתיהן׃

<span id="an_23:14">23:14</span> ותוסף אל תזנותיה ותרא אנשי מחקה על הקיר
צלמי כשדיים חקקים בששר׃

<span id="an_23:15">23:15</span> חגורי אזור במתניהם סרוחי טבולים בראשיהם
מראה שלישים כלם דמות בני בבל כשדים ארץ מולדתם׃

<span id="an_23:16">23:16</span> ותעגב עליהם למראה עיניה ותשלח מלאכים
אליהם כשדימה׃

<span id="an_23:17">23:17</span> ויבאו אליה בני בבל למשכב דדים ויטמאו
אותה בתזנותם ותטמא בם ותקע נפשה מהם׃

<span id="an_23:18">23:18</span> ותגל תזנותיה ותגל את ערותה ותקע נפשי
מעליה כאשר נקעה נפשי מעל אחותה׃

<span id="an_23:19">23:19</span> ותרבה את תזנותיה לזכר את ימי נעוריה אשר
זנתה בארץ מצרים׃

<span id="an_23:20">23:20</span> ותעגבה על פלגשיהם אשר בשר חמורים בשרם
וזרמת סוסים זרמתם׃

<span id="an_23:21">23:21</span> ותפקדי את זמת נעוריך בעשות ממצרים דדיך
למען שדי נעוריך׃

<span id="an_23:22">23:22</span> לכן אהליבה כה אמר אדני יהוה הנני מעיר
את מאהביך עליך את אשר נקעה נפשך מהם והבאתים עליך מסביב׃

<span id="an_23:23">23:23</span> בני בבל וכל כשדים פקוד ושוע וקוע כל בני
אשור אותם בחורי חמד פחות וסגנים כלם שלשים וקרואים רכבי סוסים כלם׃

<span id="an_23:24">23:24</span> ובאו עליך הצן רכב וגלגל ובקהל עמים צנה
ומגן וקובע ישימו עליך סביב ונתתי לפניהם משפט ושפטוך במשפטיהם׃

<span id="an_23:25">23:25</span> ונתתי קנאתי בך ועשו אותך בחמה אפך
ואזניך יסירו ואחריתך בחרב תפול המה בניך ובנותיך יקחו ואחריתך תאכל באש׃

<span id="an_23:26">23:26</span> והפשיטוך את בגדיך ולקחו כלי תפארתך׃

<span id="an_23:27">23:27</span> והשבתי זמתך ממך ואת זנותך מארץ מצרים
ולא תשאי עיניך אליהם ומצרים לא תזכרי עוד׃

<span id="an_23:28">23:28</span> כי כה אמר אדני יהוה הנני נתנך ביד אשר
שנאת ביד אשר נקעה נפשך מהם׃

<span id="an_23:29">23:29</span> ועשו אותך בשנאה ולקחו כל יגיעך ועזבוך
עירם ועריה ונגלה ערות זנוניך וזמתך ותזנותיך׃

<span id="an_23:30">23:30</span> עשה אלה לך בזנותך אחרי גוים על אשר
נטמאת בגלוליהם׃

<span id="an_23:31">23:31</span> בדרך אחותך הלכת ונתתי כוסה בידך׃

<span id="an_23:32">23:32</span> כה אמר אדני יהוה כוס אחותך תשתי העמקה
והרחבה תהיה לצחק וללעג מרבה להכיל׃

<span id="an_23:33">23:33</span> שכרון ויגון תמלאי כוס שמה ושממה כוס
אחותך שמרון׃

<span id="an_23:34">23:34</span> ושתית אותה ומצית ואת חרשיה תגרמי ושדיך
תנתקי כי אני דברתי נאם אדני יהוה׃

<span id="an_23:35">23:35</span> לכן כה אמר אדני יהוה יען שכחת אותי
ותשליכי אותי אחרי גוך וגם את שאי זמתך ואת תזנותיך׃

<span id="an_23:36">23:36</span> ויאמר יהוה אלי בן אדם התשפוט את אהלה
ואת אהליבה והגד להן את תועבותיהן׃

<span id="an_23:37">23:37</span> כי נאפו ודם בידיהן ואת גלוליהן נאפו וגם
את בניהן אשר ילדו לי העבירו להם לאכלה׃

<span id="an_23:38">23:38</span> עוד זאת עשו לי טמאו את מקדשי ביום ההוא
ואת שבתותי חללו׃

<span id="an_23:39">23:39</span> ובשחטם את בניהם לגלוליהם ויבאו אל מקדשי
ביום ההוא לחללו והנה כה עשו בתוך ביתי׃

<span id="an_23:40">23:40</span> ואף כי תשלחנה לאנשים באים ממרחק אשר
מלאך שלוח אליהם והנה באו לאשר רחצת כחלת עיניך ועדית עדי׃

<span id="an_23:41">23:41</span> וישבת על מטה כבודה ושלחן ערוך לפניה
וקטרתי ושמני שמת עליה׃

<span id="an_23:42">23:42</span> וקול המון שלו בה ואל אנשים מרב אדם
מובאים סובאים ממדבר ויתנו צמידים אל ידיהן ועטרת תפארת על ראשיהן׃

<span id="an_23:43">23:43</span> ואמר לבלה נאופים עת יזנה תזנותיה והיא׃

<span id="an_23:44">23:44</span> ויבוא אליה כבוא אל אשה זונה כן באו אל
אהלה ואל אהליבה אשת הזמה׃

<span id="an_23:45">23:45</span> ואנשים צדיקם המה ישפטו אותהם משפט נאפות
ומשפט שפכות דם כי נאפת הנה ודם בידיהן׃

<span id="an_23:46">23:46</span> כי כה אמר אדני יהוה העלה עליהם קהל ונתן
אתהן לזעוה ולבז׃

<span id="an_23:47">23:47</span> ורגמו עליהן אבן קהל וברא אותהן בחרבותם
בניהם ובנותיהם יהרגו ובתיהן באש ישרפו׃

<span id="an_23:48">23:48</span> והשבתי זמה מן הארץ ונוסרו כל הנשים ולא
תעשינה כזמתכנה׃

<span id="an_23:49">23:49</span> ונתנו זמתכנה עליכן וחטאי גלוליכן תשאינה
וידעתם כי אני אדני יהוה׃

<span id="an_24:1">24:1</span> ויהי דבר יהוה אלי בשנה התשיעית בחדש
העשירי בעשור לחדש לאמר׃

<span id="an_24:2">24:2</span> בן אדם כתוב לך את שם היום את עצם היום הזה
סמך מלך בבל אל ירושלם בעצם היום הזה׃

<span id="an_24:3">24:3</span> ומשל אל בית המרי משל ואמרת אליהם כה אמר
אדני יהוה שפת הסיר שפת וגם יצק בו מים׃

<span id="an_24:4">24:4</span> אסף נתחיה אליה כל נתח טוב ירך וכתף מבחר
עצמים מלא׃

<span id="an_24:5">24:5</span> מבחר הצאן לקוח וגם דור העצמים תחתיה רתח
רתחיה גם בשלו עצמיה בתוכה׃

<span id="an_24:6">24:6</span> לכן כה אמר אדני יהוה אוי עיר הדמים סיר
אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל׃

<span id="an_24:7">24:7</span> כי דמה בתוכה היה על צחיח סלע שמתהו לא
שפכתהו על הארץ לכסות עליו עפר׃

<span id="an_24:8">24:8</span> להעלות חמה לנקם נקם נתתי את דמה על צחיח
סלע לבלתי הכסות׃

<span id="an_24:9">24:9</span> לכן כה אמר אדני יהוה אוי עיר הדמים גם אני
אגדיל המדורה׃

<span id="an_24:10">24:10</span> הרבה העצים הדלק האש התם הבשר והרקח
המרקחה והעצמות יחרו׃

<span id="an_24:11">24:11</span> והעמידה על גחליה רקה למען תחם וחרה
נחשתה ונתכה בתוכה טמאתה תתם חלאתה׃

<span id="an_24:12">24:12</span> תאנים הלאת ולא תצא ממנה רבת חלאתה באש
חלאתה׃

<span id="an_24:13">24:13</span> בטמאתך זמה יען טהרתיך ולא טהרת מטמאתך
לא תטהרי עוד עד הניחי את חמתי בך׃

<span id="an_24:14">24:14</span> אני יהוה דברתי באה ועשיתי לא אפרע ולא
אחוס ולא אנחם כדרכיך וכעלילותיך שפטוך נאם אדני יהוה׃

<span id="an_24:15">24:15</span> ויהי דבר יהוה אלי לאמר׃

<span id="an_24:16">24:16</span> בן אדם הנני לקח ממך את מחמד עיניך במגפה
ולא תספד ולא תבכה ולוא תבוא דמעתך׃

<span id="an_24:17">24:17</span> האנק דם מתים אבל לא תעשה פארך חבוש עליך
ונעליך תשים ברגליך ולא תעטה על שפם ולחם אנשים לא תאכל׃

<span id="an_24:18">24:18</span> ואדבר אל העם בבקר ותמת אשתי בערב ואעש
בבקר כאשר צויתי׃

<span id="an_24:19">24:19</span> ויאמרו אלי העם הלא תגיד לנו מה אלה לנו
כי אתה עשה׃

<span id="an_24:20">24:20</span> ואמר אליהם דבר יהוה היה אלי לאמר׃

<span id="an_24:21">24:21</span> אמר לבית ישראל כה אמר אדני יהוה הנני
מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר
עזבתם בחרב יפלו׃

<span id="an_24:22">24:22</span> ועשיתם כאשר עשיתי על שפם לא תעטו ולחם
אנשים לא תאכלו׃

<span id="an_24:23">24:23</span> ופארכם על ראשיכם ונעליכם ברגליכם לא
תספדו ולא תבכו ונמקתם בעונתיכם ונהמתם איש אל אחיו׃

<span id="an_24:24">24:24</span> והיה יחזקאל לכם למופת ככל אשר עשה תעשו
בבאה וידעתם כי אני אדני יהוה׃

<span id="an_24:25">24:25</span> ואתה בן אדם הלוא ביום קחתי מהם את מעזם
משוש תפארתם את מחמד עיניהם ואת משא נפשם בניהם ובנותיהם׃

<span id="an_24:26">24:26</span> ביום ההוא יבוא הפליט אליך להשמעות
אזנים׃

<span id="an_24:27">24:27</span> ביום ההוא יפתח פיך את הפליט ותדבר ולא
תאלם עוד והיית להם למופת וידעו כי אני יהוה׃

<span id="an_25:1">25:1</span> ויהי דבר יהוה אלי לאמר׃

<span id="an_25:2">25:2</span> בן אדם שים פניך אל בני עמון והנבא עליהם׃

<span id="an_25:3">25:3</span> ואמרת לבני עמון שמעו דבר אדני יהוה כה אמר
אדני יהוה יען אמרך האח אל מקדשי כי נחל ואל אדמת ישראל כי נשמה ואל בית
יהודה כי הלכו בגולה׃

<span id="an_25:4">25:4</span> לכן הנני נתנך לבני קדם למורשה וישבו
טירותיהם בך ונתנו בך משכניהם המה יאכלו פריך והמה ישתו חלבך׃

<span id="an_25:5">25:5</span> ונתתי את רבה לנוה גמלים ואת בני עמון
למרבץ צאן וידעתם כי אני יהוה׃

<span id="an_25:6">25:6</span> כי כה אמר אדני יהוה יען מחאך יד ורקעך
ברגל ותשמח בכל שאטך בנפש אל אדמת ישראל׃

<span id="an_25:7">25:7</span> לכן הנני נטיתי את ידי עליך ונתתיך לבג
לגוים והכרתיך מן העמים והאבדתיך מן הארצות אשמידך וידעת כי אני יהוה׃

<span id="an_25:8">25:8</span> כה אמר אדני יהוה יען אמר מואב ושעיר הנה
ככל הגוים בית יהודה׃

<span id="an_25:9">25:9</span> לכן הנני פתח את כתף מואב מהערים מעריו
מקצהו צבי ארץ בית הישימת בעל מעון וקריתמה׃

<span id="an_25:10">25:10</span> לבני קדם על בני עמון ונתתיה למורשה למען
לא תזכר בני עמון בגוים׃

<span id="an_25:11">25:11</span> ובמואב אעשה שפטים וידעו כי אני יהוה׃

<span id="an_25:12">25:12</span> כה אמר אדני יהוה יען עשות אדום בנקם נקם
לבית יהודה ויאשמו אשום ונקמו בהם׃

<span id="an_25:13">25:13</span> לכן כה אמר אדני יהוה ונטתי ידי על אדום
והכרתי ממנה אדם ובהמה ונתתיה חרבה מתימן ודדנה בחרב יפלו׃

<span id="an_25:14">25:14</span> ונתתי את נקמתי באדום ביד עמי ישראל ועשו
באדום כאפי וכחמתי וידעו את נקמתי נאם אדני יהוה׃

<span id="an_25:15">25:15</span> כה אמר אדני יהוה יען עשות פלשתים בנקמה
וינקמו נקם בשאט בנפש למשחית איבת עולם׃

<span id="an_25:16">25:16</span> לכן כה אמר אדני יהוה הנני נוטה ידי על
פלשתים והכרתי את כרתים והאבדתי את שארית חוף הים׃

<span id="an_25:17">25:17</span> ועשיתי בם נקמות גדלות בתוכחות חמה וידעו
כי אני יהוה בתתי את נקמתי בם׃

<span id="an_26:1">26:1</span> ויהי בעשתי עשרה שנה באחד לחדש היה דבר
יהוה אלי לאמר׃

<span id="an_26:2">26:2</span> בן אדם יען אשר אמרה צר על ירושלם האח
נשברה דלתות העמים נסבה אלי אמלאה החרבה׃

<span id="an_26:3">26:3</span> לכן כה אמר אדני יהוה הנני עליך צר והעליתי
עליך גוים רבים כהעלות הים לגליו׃

<span id="an_26:4">26:4</span> ושחתו חמות צר והרסו מגדליה וסחיתי עפרה
ממנה ונתתי אותה לצחיח סלע׃

<span id="an_26:5">26:5</span> משטח חרמים תהיה בתוך הים כי אני דברתי נאם
אדני יהוה והיתה לבז לגוים׃

<span id="an_26:6">26:6</span> ובנותיה אשר בשדה בחרב תהרגנה וידעו כי אני
יהוה׃

<span id="an_26:7">26:7</span> כי כה אמר אדני יהוה הנני מביא אל צר
נבוכדראצר מלך בבל מצפון מלך מלכים בסוס וברכב ובפרשים וקהל ועם רב׃

<span id="an_26:8">26:8</span> בנותיך בשדה בחרב יהרג ונתן עליך דיק ושפך
עליך סללה והקים עליך צנה׃

<span id="an_26:9">26:9</span> ומחי קבלו יתן בחמותיך ומגדלתיך יתץ
בחרבותיו׃

<span id="an_26:10">26:10</span> משפעת סוסיו יכסך אבקם מקול פרש וגלגל
ורכב תרעשנה חומותיך בבאו בשעריך כמבואי עיר מבקעה׃

<span id="an_26:11">26:11</span> בפרסות סוסיו ירמס את כל חוצותיך עמך
בחרב יהרג ומצבות עזך לארץ תרד׃

<span id="an_26:12">26:12</span> ושללו חילך ובזזו רכלתך והרסו חומותיך
ובתי חמדתך יתצו ואבניך ועציך ועפרך בתוך מים ישימו׃

<span id="an_26:13">26:13</span> והשבתי המון שיריך וקול כנוריך לא ישמע
עוד׃

<span id="an_26:14">26:14</span> ונתתיך לצחיח סלע משטח חרמים תהיה לא
תבנה עוד כי אני יהוה דברתי נאם אדני יהוה׃

<span id="an_26:15">26:15</span> כה אמר אדני יהוה לצור הלא מקול מפלתך
באנק חלל בהרג הרג בתוכך ירעשו האיים׃

<span id="an_26:16">26:16</span> וירדו מעל כסאותם כל נשיאי הים והסירו את
מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו
עליך׃

<span id="an_26:17">26:17</span> ונשאו עליך קינה ואמרו לך איך אבדת נושבת
מימים העיר ההללה אשר היתה חזקה בים היא וישביה אשר נתנו חתיתם לכל יושביה׃

<span id="an_26:18">26:18</span> עתה יחרדו האין יום מפלתך ונבהלו האיים
אשר בים מצאתך׃

<span id="an_26:19">26:19</span> כי כה אמר אדני יהוה בתתי אתך עיר נחרבת
כערים אשר לא נושבו בהעלות עליך את תהום וכסוך המים הרבים׃

<span id="an_26:20">26:20</span> והורדתיך את יורדי בור אל עם עולם
והושבתיך בארץ תחתיות כחרבות מעולם את יורדי בור למען לא תשבי ונתתי צבי
בארץ חיים׃

<span id="an_26:21">26:21</span> בלהות אתנך ואינך ותבקשי ולא תמצאי עוד
לעולם נאם אדני יהוה׃

<span id="an_27:1">27:1</span> ויהי דבר יהוה אלי לאמר׃

<span id="an_27:2">27:2</span> ואתה בן אדם שא על צר קינה׃

<span id="an_27:3">27:3</span> ואמרת לצור הישבתי על מבואת ים רכלת העמים
אל איים רבים כה אמר אדני יהוה צור את אמרת אני כלילת יפי׃

<span id="an_27:4">27:4</span> בלב ימים גבוליך בניך כללו יפיך׃

<span id="an_27:5">27:5</span> ברושים משניר בנו לך את כל לחתים ארז
מלבנון לקחו לעשות תרן עליך׃

<span id="an_27:6">27:6</span> אלונים מבשן עשו משוטיך קרשך עשו שן בת
אשרים מאיי כתים׃

<span id="an_27:7">27:7</span> שש ברקמה ממצרים היה מפרשך להיות לך לנס
תכלת וארגמן מאיי אלישה היה מכסך׃

<span id="an_27:8">27:8</span> ישבי צידון וארוד היו שטים לך חכמיך צור
היו בך המה חבליך׃

<span id="an_27:9">27:9</span> זקני גבל וחכמיה היו בך מחזיקי בדקך כל
אניות הים ומלחיהם היו בך לערב מערבך׃

<span id="an_27:10">27:10</span> פרס ולוד ופוט היו בחילך אנשי מלחמתך מגן
וכובע תלו בך המה נתנו הדרך׃

<span id="an_27:11">27:11</span> בני ארוד וחילך על חומותיך סביב וגמדים
במגדלותיך היו שלטיהם תלו על חומותיך סביב המה כללו יפיך׃

<span id="an_27:12">27:12</span> תרשיש סחרתך מרב כל הון בכסף ברזל בדיל
ועופרת נתנו עזבוניך׃

<span id="an_27:13">27:13</span> יון תבל ומשך המה רכליך בנפש אדם וכלי
נחשת נתנו מערבך׃

<span id="an_27:14">27:14</span> מבית תוגרמה סוסים ופרשים ופרדים נתנו
עזבוניך׃

<span id="an_27:15">27:15</span> בני דדן רכליך איים רבים סחרת ידך קרנות
שן והובנים השיבו אשכרך׃

<span id="an_27:16">27:16</span> ארם סחרתך מרב מעשיך בנפך ארגמן ורקמה
ובוץ וראמת וכדכד נתנו בעזבוניך׃

<span id="an_27:17">27:17</span> יהודה וארץ ישראל המה רכליך בחטי מנית
ופנג ודבש ושמן וצרי נתנו מערבך׃

<span id="an_27:18">27:18</span> דמשק סחרתך ברב מעשיך מרב כל הון ביין
חלבון וצמר צחר׃

<span id="an_27:19">27:19</span> ודן ויון מאוזל בעזבוניך נתנו ברזל עשות
קדה וקנה במערבך היה׃

<span id="an_27:20">27:20</span> דדן רכלתך בבגדי חפש לרכבה׃

<span id="an_27:21">27:21</span> ערב וכל נשיאי קדר המה סחרי ידך בכרים
ואילים ועתודים בם סחריך׃

<span id="an_27:22">27:22</span> רכלי שבא ורעמה המה רכליך בראש כל בשם
ובכל אבן יקרה וזהב נתנו עזבוניך׃

<span id="an_27:23">27:23</span> חרן וכנה ועדן רכלי שבא אשור כלמד רכלתך׃

<span id="an_27:24">27:24</span> המה רכליך במכללים בגלומי תכלת ורקמה
ובגנזי ברמים בחבלים חבשים וארזים במרכלתך׃

<span id="an_27:25">27:25</span> אניות תרשיש שרותיך מערבך ותמלאי ותכבדי
מאד בלב ימים׃

<span id="an_27:26">27:26</span> במים רבים הביאוך השטים אתך רוח הקדים
שברך בלב ימים׃

<span id="an_27:27">27:27</span> הונך ועזבוניך מערבך מלחיך וחבליך מחזיקי
בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב
ימים ביום מפלתך׃

<span id="an_27:28">27:28</span> לקול זעקת חבליך ירעשו מגרשות׃

<span id="an_27:29">27:29</span> וירדו מאניותיהם כל תפשי משוט מלחים כל
חבלי הים אל הארץ יעמדו׃

<span id="an_27:30">27:30</span> והשמיעו עליך בקולם ויזעקו מרה ויעלו עפר
על ראשיהם באפר יתפלשו׃

<span id="an_27:31">27:31</span> והקריחו אליך קרחה וחגרו שקים ובכו אליך
במר נפש מספד מר׃

<span id="an_27:32">27:32</span> ונשאו אליך בניהם קינה וקוננו עליך מי
כצור כדמה בתוך הים׃

<span id="an_27:33">27:33</span> בצאת עזבוניך מימים השבעת עמים רבים ברב
הוניך ומערביך העשרת מלכי ארץ׃

<span id="an_27:34">27:34</span> עת נשברת מימים במעמקי מים מערבך וכל
קהלך בתוכך נפלו׃

<span id="an_27:35">27:35</span> כל ישבי האיים שממו עליך ומלכיהם שערו
שער רעמו פנים׃

<span id="an_27:36">27:36</span> סחרים בעמים שרקו עליך בלהות היית ואינך
עד עולם׃

<span id="an_28:1">28:1</span> ויהי דבר יהוה אלי לאמר׃

<span id="an_28:2">28:2</span> בן אדם אמר לנגיד צר כה אמר אדני יהוה יען
גבה לבך ותאמר אל אני מושב אלהים ישבתי בלב ימים ואתה אדם ולא אל ותתן לבך
כלב אלהים׃

<span id="an_28:3">28:3</span> הנה חכם אתה מדנאל כל סתום לא עממוך׃

<span id="an_28:4">28:4</span> בחכמתך ובתבונתך עשית לך חיל ותעש זהב וכסף
באוצרותיך׃

<span id="an_28:5">28:5</span> ברב חכמתך ברכלתך הרבית חילך ויגבה לבבך
בחילך׃

<span id="an_28:6">28:6</span> לכן כה אמר אדני יהוה יען תתך את לבבך כלב
אלהים׃

<span id="an_28:7">28:7</span> לכן הנני מביא עליך זרים עריצי גוים והריקו
חרבותם על יפי חכמתך וחללו יפעתך׃

<span id="an_28:8">28:8</span> לשחת יורדוך ומתה ממותי חלל בלב ימים׃

<span id="an_28:9">28:9</span> האמר תאמר אלהים אני לפני הרגך ואתה אדם
ולא אל ביד מחלליך׃

<span id="an_28:10">28:10</span> מותי ערלים תמות ביד זרים כי אני דברתי
נאם אדני יהוה׃

<span id="an_28:11">28:11</span> ויהי דבר יהוה אלי לאמר׃

<span id="an_28:12">28:12</span> בן אדם שא קינה על מלך צור ואמרת לו כה
אמר אדני יהוה אתה חותם תכנית מלא חכמה וכליל יפי׃

<span id="an_28:13">28:13</span> בעדן גן אלהים היית כל אבן יקרה מסכתך
אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך
ביום הבראך כוננו׃

<span id="an_28:14">28:14</span> את כרוב ממשח הסוכך ונתתיך בהר קדש אלהים
היית בתוך אבני אש התהלכת׃

<span id="an_28:15">28:15</span> תמים אתה בדרכיך מיום הבראך עד נמצא
עולתה בך׃

<span id="an_28:16">28:16</span> ברב רכלתך מלו תוכך חמס ותחטא ואחללך מהר
אלהים ואבדך כרוב הסכך מתוך אבני אש׃

<span id="an_28:17">28:17</span> גבה לבך ביפיך שחת חכמתך על יפעתך על ארץ
השלכתיך לפני מלכים נתתיך לראוה בך׃

<span id="an_28:18">28:18</span> מרב עוניך בעול רכלתך חללת מקדשיך ואוצא
אש מתוכך היא אכלתך ואתנך לאפר על הארץ לעיני כל ראיך׃

<span id="an_28:19">28:19</span> כל יודעיך בעמים שממו עליך בלהות היית
ואינך עד עולם׃

<span id="an_28:20">28:20</span> ויהי דבר יהוה אלי לאמר׃

<span id="an_28:21">28:21</span> בן אדם שים פניך אל צידון והנבא עליה׃

<span id="an_28:22">28:22</span> ואמרת כה אמר אדני יהוה הנני עליך צידון
ונכבדתי בתוכך וידעו כי אני יהוה בעשותי בה שפטים ונקדשתי בה׃

<span id="an_28:23">28:23</span> ושלחתי בה דבר ודם בחוצותיה ונפלל חלל
בתוכה בחרב עליה מסביב וידעו כי אני יהוה׃

<span id="an_28:24">28:24</span> ולא יהיה עוד לבית ישראל סלון ממאיר וקוץ
מכאב מכל סביבתם השאטים אותם וידעו כי אני אדני יהוה׃

<span id="an_28:25">28:25</span> כה אמר אדני יהוה בקבצי את בית ישראל מן
העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי
ליעקב׃

<span id="an_28:26">28:26</span> וישבו עליה לבטח ובנו בתים ונטעו כרמים
וישבו לבטח בעשותי שפטים בכל השאטים אתם מסביבותם וידעו כי אני יהוה
אלהיהם׃

<span id="an_29:1">29:1</span> בשנה העשרית בעשרי בשנים עשר לחדש היה דבר
יהוה אלי לאמר׃

<span id="an_29:2">29:2</span> בן אדם שים פניך על פרעה מלך מצרים והנבא
עליו ועל מצרים כלה׃

<span id="an_29:3">29:3</span> דבר ואמרת כה אמר אדני יהוה הנני עליך פרעה
מלך מצרים התנים הגדול הרבץ בתוך יאריו אשר אמר לי יארי ואני עשיתני׃

<span id="an_29:4">29:4</span> ונתתי חחיים בלחייך והדבקתי דגת יאריך
בקשקשתיך והעליתיך מתוך יאריך ואת כל דגת יאריך בקשקשתיך תדבק׃

<span id="an_29:5">29:5</span> ונטשתיך המדברה אותך ואת כל דגת יאריך על
פני השדה תפול לא תאסף ולא תקבץ לחית הארץ ולעוף השמים נתתיך לאכלה׃

<span id="an_29:6">29:6</span> וידעו כל ישבי מצרים כי אני יהוה יען היותם
משענת קנה לבית ישראל׃

<span id="an_29:7">29:7</span> בתפשם בך בכפך תרוץ ובקעת להם כל כתף
ובהשענם עליך תשבר והעמדת להם כל מתנים׃

<span id="an_29:8">29:8</span> לכן כה אמר אדני יהוה הנני מביא עליך חרב
והכרתי ממך אדם ובהמה׃

<span id="an_29:9">29:9</span> והיתה ארץ מצרים לשממה וחרבה וידעו כי אני
יהוה יען אמר יאר לי ואני עשיתי׃

<span id="an_29:10">29:10</span> לכן הנני אליך ואל יאריך ונתתי את ארץ
מצרים לחרבות חרב שממה ממגדל סונה ועד גבול כוש׃

<span id="an_29:11">29:11</span> לא תעבר בה רגל אדם ורגל בהמה לא תעבר בה
ולא תשב ארבעים שנה׃

<span id="an_29:12">29:12</span> ונתתי את ארץ מצרים שממה בתוך ארצות
נשמות ועריה בתוך ערים מחרבות תהיין שממה ארבעים שנה והפצתי את מצרים בגוים
וזריתים בארצות׃

<span id="an_29:13">29:13</span> כי כה אמר אדני יהוה מקץ ארבעים שנה אקבץ
את מצרים מן העמים אשר נפצו שמה׃

<span id="an_29:14">29:14</span> ושבתי את שבות מצרים והשבתי אתם ארץ
פתרוס על ארץ מכורתם והיו שם ממלכה שפלה׃

<span id="an_29:15">29:15</span> מן הממלכות תהיה שפלה ולא תתנשא עוד על
הגוים והמעטתים לבלתי רדות בגוים׃

<span id="an_29:16">29:16</span> ולא יהיה עוד לבית ישראל למבטח מזכיר עון
בפנותם אחריהם וידעו כי אני אדני יהוה׃

<span id="an_29:17">29:17</span> ויהי בעשרים ושבע שנה בראשון באחד לחדש
היה דבר יהוה אלי לאמר׃

<span id="an_29:18">29:18</span> בן אדם נבוכדראצר מלך בבל העביד את חילו
עבדה גדלה אל צר כל ראש מקרח וכל כתף מרוטה ושכר לא היה לו ולחילו מצר על
העבדה אשר עבד עליה׃

<span id="an_29:19">29:19</span> לכן כה אמר אדני יהוה הנני נתן
לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר
לחילו׃

<span id="an_29:20">29:20</span> פעלתו אשר עבד בה נתתי לו את ארץ מצרים
אשר עשו לי נאם אדני יהוה׃

<span id="an_29:21">29:21</span> ביום ההוא אצמיח קרן לבית ישראל ולך אתן
פתחון פה בתוכם וידעו כי אני יהוה׃

<span id="an_30:1">30:1</span> ויהי דבר יהוה אלי לאמר׃

<span id="an_30:2">30:2</span> בן אדם הנבא ואמרת כה אמר אדני יהוה הילילו
הה ליום׃

<span id="an_30:3">30:3</span> כי קרוב יום וקרוב יום ליהוה יום ענן עת
גוים יהיה׃

<span id="an_30:4">30:4</span> ובאה חרב במצרים והיתה חלחלה בכוש בנפל חלל
במצרים ולקחו המונה ונהרסו יסודתיה׃

<span id="an_30:5">30:5</span> כוש ופוט ולוד וכל הערב וכוב ובני ארץ
הברית אתם בחרב יפלו׃

<span id="an_30:6">30:6</span> כה אמר יהוה ונפלו סמכי מצרים וירד גאון
עזה ממגדל סונה בחרב יפלו בה נאם אדני יהוה׃

<span id="an_30:7">30:7</span> ונשמו בתוך ארצות נשמות ועריו בתוך ערים
נחרבות תהיינה׃

<span id="an_30:8">30:8</span> וידעו כי אני יהוה בתתי אש במצרים ונשברו
כל עזריה׃

<span id="an_30:9">30:9</span> ביום ההוא יצאו מלאכים מלפני בצים להחריד
את כוש בטח והיתה חלחלה בהם ביום מצרים כי הנה באה׃

<span id="an_30:10">30:10</span> כה אמר אדני יהוה והשבתי את המון מצרים
ביד נבוכדראצר מלך בבל׃

<span id="an_30:11">30:11</span> הוא ועמו אתו עריצי גוים מובאים לשחת
הארץ והריקו חרבותם על מצרים ומלאו את הארץ חלל׃

<span id="an_30:12">30:12</span> ונתתי יארים חרבה ומכרתי את הארץ ביד
רעים והשמתי ארץ ומלאה ביד זרים אני יהוה דברתי׃

<span id="an_30:13">30:13</span> כה אמר אדני יהוה והאבדתי גלולים והשבתי
אלילים מנף ונשיא מארץ מצרים לא יהיה עוד ונתתי יראה בארץ מצרים׃

<span id="an_30:14">30:14</span> והשמתי את פתרוס ונתתי אש בצען ועשיתי
שפטים בנא׃

<span id="an_30:15">30:15</span> ושפכתי חמתי על סין מעוז מצרים והכרתי את
המון נא׃

<span id="an_30:16">30:16</span> ונתתי אש במצרים חול תחיל סין ונא תהיה
להבקע ונף צרי יומם׃

<span id="an_30:17">30:17</span> בחורי און ופי בסת בחרב יפלו והנה בשבי
תלכנה׃

<span id="an_30:18">30:18</span> ובתחפנחס חשך היום בשברי שם את מטות
מצרים ונשבת בה גאון עזה היא ענן יכסנה ובנותיה בשבי תלכנה׃

<span id="an_30:19">30:19</span> ועשיתי שפטים במצרים וידעו כי אני יהוה׃

<span id="an_30:20">30:20</span> ויהי באחת עשרה שנה בראשון בשבעה לחדש
היה דבר יהוה אלי לאמר׃

<span id="an_30:21">30:21</span> בן אדם את זרוע פרעה מלך מצרים שברתי
והנה לא חבשה לתת רפאות לשום חתול לחבשה לחזקה לתפש בחרב׃

<span id="an_30:22">30:22</span> לכן כה אמר אדני יהוה הנני אל פרעה מלך
מצרים ושברתי את זרעתיו את החזקה ואת הנשברת והפלתי את החרב מידו׃

<span id="an_30:23">30:23</span> והפצותי את מצרים בגוים וזריתם בארצות׃

<span id="an_30:24">30:24</span> וחזקתי את זרעות מלך בבל ונתתי את חרבי
בידו ושברתי את זרעות פרעה ונאק נאקות חלל לפניו׃

<span id="an_30:25">30:25</span> והחזקתי את זרעות מלך בבל וזרעות פרעה
תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים׃

<span id="an_30:26">30:26</span> והפצותי את מצרים בגוים וזריתי אותם
בארצות וידעו כי אני יהוה׃

<span id="an_31:1">31:1</span> ויהי באחת עשרה שנה בשלישי באחד לחדש היה
דבר יהוה אלי לאמר׃

<span id="an_31:2">31:2</span> בן אדם אמר אל פרעה מלך מצרים ואל המונו אל
מי דמית בגדלך׃

<span id="an_31:3">31:3</span> הנה אשור ארז בלבנון יפה ענף וחרש מצל וגבה
קומה ובין עבתים היתה צמרתו׃

<span id="an_31:4">31:4</span> מים גדלוהו תהום רממתהו את נהרתיה הלך
סביבות מטעה ואת תעלתיה שלחה אל כל עצי השדה׃

<span id="an_31:5">31:5</span> על כן גבהא קמתו מכל עצי השדה ותרבינה
סרעפתיו ותארכנה פארתו ממים רבים בשלחו׃

<span id="an_31:6">31:6</span> בסעפתיו קננו כל עוף השמים ותחת פארתיו
ילדו כל חית השדה ובצלו ישבו כל גוים רבים׃

<span id="an_31:7">31:7</span> וייף בגדלו בארך דליותיו כי היה שרשו אל
מים רבים׃

<span id="an_31:8">31:8</span> ארזים לא עממהו בגן אלהים ברושים לא דמו אל
סעפתיו וערמנים לא היו כפארתיו כל עץ בגן אלהים לא דמה אליו ביפיו׃

<span id="an_31:9">31:9</span> יפה עשיתיו ברב דליותיו ויקנאהו כל עצי עדן
אשר בגן האלהים׃

<span id="an_31:10">31:10</span> לכן כה אמר אדני יהוה יען אשר גבהת בקומה
ויתן צמרתו אל בין עבותים ורם לבבו בגבהו׃

<span id="an_31:11">31:11</span> ואתנהו ביד איל גוים עשו יעשה לו כרשעו
גרשתהו׃

<span id="an_31:12">31:12</span> ויכרתהו זרים עריצי גוים ויטשהו אל ההרים
ובכל גאיות נפלו דליותיו ותשברנה פארתיו בכל אפיקי הארץ וירדו מצלו כל עמי
הארץ ויטשהו׃

<span id="an_31:13">31:13</span> על מפלתו ישכנו כל עוף השמים ואל פארתיו
היו כל חית השדה׃

<span id="an_31:14">31:14</span> למען אשר לא יגבהו בקומתם כל עצי מים ולא
יתנו את צמרתם אל בין עבתים ולא יעמדו אליהם בגבהם כל שתי מים כי כלם נתנו
למות אל ארץ תחתית בתוך בני אדם אל יורדי בור׃

<span id="an_31:15">31:15</span> כה אמר אדני יהוה ביום רדתו שאולה האבלתי
כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי
השדה עליו עלפה׃

<span id="an_31:16">31:16</span> מקול מפלתו הרעשתי גוים בהורדי אתו שאולה
את יורדי בור וינחמו בארץ תחתית כל עצי עדן מבחר וטוב לבנון כל שתי מים׃

<span id="an_31:17">31:17</span> גם הם אתו ירדו שאלה אל חללי חרב וזרעו
ישבו בצלו בתוך גוים׃

<span id="an_31:18">31:18</span> אל מי דמית ככה בכבוד ובגדל בעצי עדן
והורדת את עצי עדן אל ארץ תחתית בתוך ערלים תשכב את חללי חרב הוא פרעה וכל
המונה נאם אדני יהוה׃

<span id="an_32:1">32:1</span> ויהי בשתי עשרה שנה בשני עשר חדש באחד לחדש
היה דבר יהוה אלי לאמר׃

<span id="an_32:2">32:2</span> בן אדם שא קינה על פרעה מלך מצרים ואמרת
אליו כפיר גוים נדמית ואתה כתנים בימים ותגח בנהרותיך ותדלח מים ברגליך
ותרפס נהרותם׃

<span id="an_32:3">32:3</span> כה אמר אדני יהוה ופרשתי עליך את רשתי בקהל
עמים רבים והעלוך בחרמי׃

<span id="an_32:4">32:4</span> ונטשתיך בארץ על פני השדה אטילך והשכנתי
עליך כל עוף השמים והשבעתי ממך חית כל הארץ׃

<span id="an_32:5">32:5</span> ונתתי את בשרך על ההרים ומלאתי הגאיות
רמותך׃

<span id="an_32:6">32:6</span> והשקיתי ארץ צפתך מדמך אל ההרים ואפקים
ימלאון ממך׃

<span id="an_32:7">32:7</span> וכסיתי בכבותך שמים והקדרתי את ככביהם שמש
בענן אכסנו וירח לא יאיר אורו׃

<span id="an_32:8">32:8</span> כל מאורי אור בשמים אקדירם עליך ונתתי חשך
על ארצך נאם אדני יהוה׃

<span id="an_32:9">32:9</span> והכעסתי לב עמים רבים בהביאי שברך בגוים על
ארצות אשר לא ידעתם׃

<span id="an_32:10">32:10</span> והשמותי עליך עמים רבים ומלכיהם ישערו
עליך שער בעופפי חרבי על פניהם וחרדו לרגעים איש לנפשו ביום מפלתך׃

<span id="an_32:11">32:11</span> כי כה אמר אדני יהוה חרב מלך בבל תבואך׃

<span id="an_32:12">32:12</span> בחרבות גבורים אפיל המונך עריצי גוים כלם
ושדדו את גאון מצרים ונשמד כל המונה׃

<span id="an_32:13">32:13</span> והאבדתי את כל בהמתה מעל מים רבים ולא
תדלחם רגל אדם עוד ופרסות בהמה לא תדלחם׃

<span id="an_32:14">32:14</span> אז אשקיע מימיהם ונהרותם כשמן אוליך נאם
אדני יהוה׃

<span id="an_32:15">32:15</span> בתתי את ארץ מצרים שממה ונשמה ארץ ממלאה
בהכותי את כל יושבי בה וידעו כי אני יהוה׃

<span id="an_32:16">32:16</span> קינה היא וקוננוה בנות הגוים תקוננה אותה
על מצרים ועל כל המונה תקוננה אותה נאם אדני יהוה׃

<span id="an_32:17">32:17</span> ויהי בשתי עשרה שנה בחמשה עשר לחדש היה
דבר יהוה אלי לאמר׃

<span id="an_32:18">32:18</span> בן אדם נהה על המון מצרים והורדהו אותה
ובנות גוים אדרם אל ארץ תחתיות את יורדי בור׃

<span id="an_32:19">32:19</span> ממי נעמת רדה והשכבה את ערלים׃

<span id="an_32:20">32:20</span> בתוך חללי חרב יפלו חרב נתנה משכו אותה
וכל המוניה׃

<span id="an_32:21">32:21</span> ידברו לו אלי גבורים מתוך שאול את עזריו
ירדו שכבו הערלים חללי חרב׃

<span id="an_32:22">32:22</span> שם אשור וכל קהלה סביבותיו קברתיו כלם
חללים הנפלים בחרב׃

<span id="an_32:23">32:23</span> אשר נתנו קברתיה בירכתי בור ויהי קהלה
סביבות קברתה כלם חללים נפלים בחרב אשר נתנו חתית בארץ חיים׃

<span id="an_32:24">32:24</span> שם עילם וכל המונה סביבות קברתה כלם
חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים
וישאו כלמתם את יורדי בור׃

<span id="an_32:25">32:25</span> בתוך חללים נתנו משכב לה בכל המונה
סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את
יורדי בור בתוך חללים נתן׃

<span id="an_32:26">32:26</span> שם משך תבל וכל המונה סביבותיו קברותיה
כלם ערלים מחללי חרב כי נתנו חתיתם בארץ חיים׃

<span id="an_32:27">32:27</span> ולא ישכבו את גבורים נפלים מערלים אשר
ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם כי
חתית גבורים בארץ חיים׃

<span id="an_32:28">32:28</span> ואתה בתוך ערלים תשבר ותשכב את חללי חרב׃

<span id="an_32:29">32:29</span> שמה אדום מלכיה וכל נשיאיה אשר נתנו
בגבורתם את חללי חרב המה את ערלים ישכבו ואת ירדי בור׃

<span id="an_32:30">32:30</span> שמה נסיכי צפון כלם וכל צדני אשר ירדו את
חללים בחתיתם מגבורתם בושים וישכבו ערלים את חללי חרב וישאו כלמתם את יורדי
בור׃

<span id="an_32:31">32:31</span> אותם יראה פרעה ונחם על כל המונה חללי
חרב פרעה וכל חילו נאם אדני יהוה׃

<span id="an_32:32">32:32</span> כי נתתי את חתיתו בארץ חיים והשכב בתוך
ערלים את חללי חרב פרעה וכל המונה נאם אדני יהוה׃

<span id="an_33:1">33:1</span> ויהי דבר יהוה אלי לאמר׃

<span id="an_33:2">33:2</span> בן אדם דבר אל בני עמך ואמרת אליהם ארץ כי
אביא עליה חרב ולקחו עם הארץ איש אחד מקציהם ונתנו אתו להם לצפה׃

<span id="an_33:3">33:3</span> וראה את החרב באה על הארץ ותקע בשופר
והזהיר את העם׃

<span id="an_33:4">33:4</span> ושמע השמע את קול השופר ולא נזהר ותבוא חרב
ותקחהו דמו בראשו יהיה׃

<span id="an_33:5">33:5</span> את קול השופר שמע ולא נזהר דמו בו יהיה
והוא נזהר נפשו מלט׃

<span id="an_33:6">33:6</span> והצפה כי יראה את החרב באה ולא תקע בשופר
והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש׃

<span id="an_33:7">33:7</span> ואתה בן אדם צפה נתתיך לבית ישראל ושמעת
מפי דבר והזהרת אתם ממני׃

<span id="an_33:8">33:8</span> באמרי לרשע רשע מות תמות ולא דברת להזהיר
רשע מדרכו הוא רשע בעונו ימות ודמו מידך אבקש׃

<span id="an_33:9">33:9</span> ואתה כי הזהרת רשע מדרכו לשוב ממנה ולא שב
מדרכו הוא בעונו ימות ואתה נפשך הצלת׃

<span id="an_33:10">33:10</span> ואתה בן אדם אמר אל בית ישראל כן אמרתם
לאמר כי פשעינו וחטאתינו עלינו ובם אנחנו נמקים ואיך נחיה׃

<span id="an_33:11">33:11</span> אמר אליהם חי אני נאם אדני יהוה אם אחפץ
במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו
בית ישראל׃

<span id="an_33:12">33:12</span> ואתה בן אדם אמר אל בני עמך צדקת הצדיק
לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל
לחיות בה ביום חטאתו׃

<span id="an_33:13">33:13</span> באמרי לצדיק חיה יחיה והוא בטה על צדקתו
ועשה עול כל צדקתו לא תזכרנה ובעולו אשר עשה בו ימות׃

<span id="an_33:14">33:14</span> ובאמרי לרשע מות תמות ושב מחטאתו ועשה
משפט וצדקה׃

<span id="an_33:15">33:15</span> חבל ישיב רשע גזלה ישלם בחקות החיים הלך
לבלתי עשות עול חיו יחיה לא ימות׃

<span id="an_33:16">33:16</span> כל חטאתו אשר חטא לא תזכרנה לו משפט
וצדקה עשה חיו יחיה׃

<span id="an_33:17">33:17</span> ואמרו בני עמך לא יתכן דרך אדני והמה
דרכם לא יתכן׃

<span id="an_33:18">33:18</span> בשוב צדיק מצדקתו ועשה עול ומת בהם׃

<span id="an_33:19">33:19</span> ובשוב רשע מרשעתו ועשה משפט וצדקה עליהם
הוא יחיה׃

<span id="an_33:20">33:20</span> ואמרתם לא יתכן דרך אדני איש כדרכיו
אשפוט אתכם בית ישראל׃

<span id="an_33:21">33:21</span> ויהי בשתי עשרה שנה בעשרי בחמשה לחדש
לגלותנו בא אלי הפליט מירושלם לאמר הכתה העיר׃

<span id="an_33:22">33:22</span> ויד יהוה היתה אלי בערב לפני בוא הפליט
ויפתח את פי עד בוא אלי בבקר ויפתח פי ולא נאלמתי עוד׃

<span id="an_33:23">33:23</span> ויהי דבר יהוה אלי לאמר׃

<span id="an_33:24">33:24</span> בן אדם ישבי החרבות האלה על אדמת ישראל
אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה׃

<span id="an_33:25">33:25</span> לכן אמר אלהם כה אמר אדני יהוה על הדם
תאכלו ועינכם תשאו אל גלוליכם ודם תשפכו והארץ תירשו׃

<span id="an_33:26">33:26</span> עמדתם על חרבכם עשיתן תועבה ואיש את אשת
רעהו טמאתם והארץ תירשו׃

<span id="an_33:27">33:27</span> כה תאמר אלהם כה אמר אדני יהוה חי אני אם
לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות
ובמערות בדבר ימותו׃

<span id="an_33:28">33:28</span> ונתתי את הארץ שממה ומשמה ונשבת גאון עזה
ושממו הרי ישראל מאין עובר׃

<span id="an_33:29">33:29</span> וידעו כי אני יהוה בתתי את הארץ שממה
ומשמה על כל תועבתם אשר עשו׃

<span id="an_33:30">33:30</span> ואתה בן אדם בני עמך הנדברים בך אצל
הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר
היוצא מאת יהוה׃

<span id="an_33:31">33:31</span> ויבואו אליך כמבוא עם וישבו לפניך עמי
ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך׃

<span id="an_33:32">33:32</span> והנך להם כשיר עגבים יפה קול ומטב נגן
ושמעו את דבריך ועשים אינם אותם׃

<span id="an_33:33">33:33</span> ובבאה הנה באה וידעו כי נביא היה בתוכם׃

<span id="an_34:1">34:1</span> ויהי דבר יהוה אלי לאמר׃

<span id="an_34:2">34:2</span> בן אדם הנבא על רועי ישראל הנבא ואמרת
אליהם לרעים כה אמר אדני יהוה הוי רעי ישראל אשר היו רעים אותם הלוא הצאן
ירעו הרעים׃

<span id="an_34:3">34:3</span> את החלב תאכלו ואת הצמר תלבשו הבריאה תזבחו
הצאן לא תרעו׃

<span id="an_34:4">34:4</span> את הנחלות לא חזקתם ואת החולה לא רפאתם
ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם
ובפרך׃

<span id="an_34:5">34:5</span> ותפוצינה מבלי רעה ותהיינה לאכלה לכל חית
השדה ותפוצינה׃

<span id="an_34:6">34:6</span> ישגו צאני בכל ההרים ועל כל גבעה רמה ועל
כל פני הארץ נפצו צאני ואין דורש ואין מבקש׃

<span id="an_34:7">34:7</span> לכן רעים שמעו את דבר יהוה׃

<span id="an_34:8">34:8</span> חי אני נאם אדני יהוה אם לא יען היות צאני
לבז ותהיינה צאני לאכלה לכל חית השדה מאין רעה ולא דרשו רעי את צאני וירעו
הרעים אותם ואת צאני לא רעו׃

<span id="an_34:9">34:9</span> לכן הרעים שמעו דבר יהוה׃

<span id="an_34:10">34:10</span> כה אמר אדני יהוה הנני אל הרעים ודרשתי
את צאני מידם והשבתים מרעות צאן ולא ירעו עוד הרעים אותם והצלתי צאני מפיהם
ולא תהיין להם לאכלה׃

<span id="an_34:11">34:11</span> כי כה אמר אדני יהוה הנני אני ודרשתי את
צאני ובקרתים׃

<span id="an_34:12">34:12</span> כבקרת רעה עדרו ביום היותו בתוך צאנו
נפרשות כן אבקר את צאני והצלתי אתהם מכל המקומת אשר נפצו שם ביום ענן
וערפל׃

<span id="an_34:13">34:13</span> והוצאתים מן העמים וקבצתים מן הארצות
והביאתים אל אדמתם ורעיתים אל הרי ישראל באפיקים ובכל מושבי הארץ׃

<span id="an_34:14">34:14</span> במרעה טוב ארעה אתם ובהרי מרום ישראל
יהיה נוהם שם תרבצנה בנוה טוב ומרעה שמן תרעינה אל הרי ישראל׃

<span id="an_34:15">34:15</span> אני ארעה צאני ואני ארביצם נאם אדני
יהוה׃

<span id="an_34:16">34:16</span> את האבדת אבקש ואת הנדחת אשיב ולנשברת
אחבש ואת החולה אחזק ואת השמנה ואת החזקה אשמיד ארענה במשפט׃

<span id="an_34:17">34:17</span> ואתנה צאני כה אמר אדני יהוה הנני שפט
בין שה לשה לאילים ולעתודים׃

<span id="an_34:18">34:18</span> המעט מכם המרעה הטוב תרעו ויתר מרעיכם
תרמסו ברגליכם ומשקע מים תשתו ואת הנותרים ברגליכם תרפשון׃

<span id="an_34:19">34:19</span> וצאני מרמס רגליכם תרעינה ומרפש רגליכם
תשתינה׃

<span id="an_34:20">34:20</span> לכן כה אמר אדני יהוה אליהם הנני אני
ושפטתי בין שה בריה ובין שה רזה׃

<span id="an_34:21">34:21</span> יען בצד ובכתף תהדפו ובקרניכם תנגחו כל
הנחלות עד אשר הפיצותם אותנה אל החוצה׃

<span id="an_34:22">34:22</span> והושעתי לצאני ולא תהיינה עוד לבז ושפטתי
בין שה לשה׃

<span id="an_34:23">34:23</span> והקמתי עליהם רעה אחד ורעה אתהן את עבדי
דויד הוא ירעה אתם והוא יהיה להן לרעה׃

<span id="an_34:24">34:24</span> ואני יהוה אהיה להם לאלהים ועבדי דוד
נשיא בתוכם אני יהוה דברתי׃

<span id="an_34:25">34:25</span> וכרתי להם ברית שלום והשבתי חיה רעה מן
הארץ וישבו במדבר לבטח וישנו ביערים׃

<span id="an_34:26">34:26</span> ונתתי אותם וסביבות גבעתי ברכה והורדתי
הגשם בעתו גשמי ברכה יהיו׃

<span id="an_34:27">34:27</span> ונתן עץ השדה את פריו והארץ תתן יבולה
והיו על אדמתם לבטח וידעו כי אני יהוה בשברי את מטות עלם והצלתים מיד
העבדים בהם׃

<span id="an_34:28">34:28</span> ולא יהיו עוד בז לגוים וחית הארץ לא
תאכלם וישבו לבטח ואין מחריד׃

<span id="an_34:29">34:29</span> והקמתי להם מטע לשם ולא יהיו עוד אספי
רעב בארץ ולא ישאו עוד כלמת הגוים׃

<span id="an_34:30">34:30</span> וידעו כי אני יהוה אלהיהם אתם והמה עמי
בית ישראל נאם אדני יהוה׃

<span id="an_34:31">34:31</span> ואתן צאני צאן מרעיתי אדם אתם אני אלהיכם
נאם אדני יהוה׃

<span id="an_35:1">35:1</span> ויהי דבר יהוה אלי לאמר׃

<span id="an_35:2">35:2</span> בן אדם שים פניך על הר שעיר והנבא עליו׃

<span id="an_35:3">35:3</span> ואמרת לו כה אמר אדני יהוה הנני אליך הר
שעיר ונטיתי ידי עליך ונתתיך שממה ומשמה׃

<span id="an_35:4">35:4</span> עריך חרבה אשים ואתה שממה תהיה וידעת כי
אני יהוה׃

<span id="an_35:5">35:5</span> יען היות לך איבת עולם ותגר את בני ישראל
על ידי חרב בעת אידם בעת עון קץ׃

<span id="an_35:6">35:6</span> לכן חי אני נאם אדני יהוה כי לדם אעשך ודם
ירדפך אם לא דם שנאת ודם ירדפך׃

<span id="an_35:7">35:7</span> ונתתי את הר שעיר לשממה ושממה והכרתי ממנו
עבר ושב׃

<span id="an_35:8">35:8</span> ומלאתי את הריו חלליו גבעותיך וגיאותיך וכל
אפיקיך חללי חרב יפלו בהם׃

<span id="an_35:9">35:9</span> שממות עולם אתנך ועריך לא תישבנה וידעתם כי
אני יהוה׃

<span id="an_35:10">35:10</span> יען אמרך את שני הגוים ואת שתי הארצות לי
תהיינה וירשנוה ויהוה שם היה׃

<span id="an_35:11">35:11</span> לכן חי אני נאם אדני יהוה ועשיתי כאפך
וכקנאתך אשר עשיתה משנאתיך בם ונודעתי בם כאשר אשפטך׃

<span id="an_35:12">35:12</span> וידעת כי אני יהוה שמעתי את כל נאצותיך
אשר אמרת על הרי ישראל לאמר שממה לנו נתנו לאכלה׃

<span id="an_35:13">35:13</span> ותגדילו עלי בפיכם והעתרתם עלי דבריכם
אני שמעתי׃

<span id="an_35:14">35:14</span> כה אמר אדני יהוה כשמח כל הארץ שממה אעשה
לך׃

<span id="an_35:15">35:15</span> כשמחתך לנחלת בית ישראל על אשר שממה כן
אעשה לך שממה תהיה הר שעיר וכל אדום כלה וידעו כי אני יהוה׃

<span id="an_36:1">36:1</span> ואתה בן אדם הנבא אל הרי ישראל ואמרת הרי
ישראל שמעו דבר יהוה׃

<span id="an_36:2">36:2</span> כה אמר אדני יהוה יען אמר האויב עליכם האח
ובמות עולם למורשה היתה לנו׃

<span id="an_36:3">36:3</span> לכן הנבא ואמרת כה אמר אדני יהוה יען ביען
שמות ושאף אתכם מסביב להיותכם מורשה לשארית הגוים ותעלו על שפת לשון ודבת
עם׃

<span id="an_36:4">36:4</span> לכן הרי ישראל שמעו דבר אדני יהוה כה אמר
אדני יהוה להרים ולגבעות לאפיקים ולגאיות ולחרבות השממות ולערים הנעזבות
אשר היו לבז וללעג לשארית הגוים אשר מסביב׃

<span id="an_36:5">36:5</span> לכן כה אמר אדני יהוה אם לא באש קנאתי
דברתי על שארית הגוים ועל אדום כלא אשר נתנו את ארצי להם למורשה בשמחת כל
לבב בשאט נפש למען מגרשה לבז׃

<span id="an_36:6">36:6</span> לכן הנבא על אדמת ישראל ואמרת להרים
ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען
כלמת גוים נשאתם׃

<span id="an_36:7">36:7</span> לכן כה אמר אדני יהוה אני נשאתי את ידי אם
לא הגוים אשר לכם מסביב המה כלמתם ישאו׃

<span id="an_36:8">36:8</span> ואתם הרי ישראל ענפכם תתנו ופריכם תשאו
לעמי ישראל כי קרבו לבוא׃

<span id="an_36:9">36:9</span> כי הנני אליכם ופניתי אליכם ונעבדתם
ונזרעתם׃

<span id="an_36:10">36:10</span> והרביתי עליכם אדם כל בית ישראל כלה
ונשבו הערים והחרבות תבנינה׃

<span id="an_36:11">36:11</span> והרביתי עליכם אדם ובהמה ורבו ופרו
והושבתי אתכם כקדמותיכם והיטבתי מראשתיכם וידעתם כי אני יהוה׃

<span id="an_36:12">36:12</span> והולכתי עליכם אדם את עמי ישראל וירשוך
והיית להם לנחלה ולא תוסף עוד לשכלם׃

<span id="an_36:13">36:13</span> כה אמר אדני יהוה יען אמרים לכם אכלת אדם
אתי ומשכלת גויך היית׃

<span id="an_36:14">36:14</span> לכן אדם לא תאכלי עוד וגויך לא תכשלי עוד
נאם אדני יהוה׃

<span id="an_36:15">36:15</span> ולא אשמיע אליך עוד כלמת הגוים וחרפת
עמים לא תשאי עוד וגויך לא תכשלי עוד נאם אדני יהוה׃

<span id="an_36:16">36:16</span> ויהי דבר יהוה אלי לאמר׃

<span id="an_36:17">36:17</span> בן אדם בית ישראל ישבים על אדמתם ויטמאו
אותה בדרכם ובעלילותם כטמאת הנדה היתה דרכם לפני׃

<span id="an_36:18">36:18</span> ואשפך חמתי עליהם על הדם אשר שפכו על
הארץ ובגלוליהם טמאוה׃

<span id="an_36:19">36:19</span> ואפיץ אתם בגוים ויזרו בארצות כדרכם
וכעלילותם שפטתים׃

<span id="an_36:20">36:20</span> ויבוא אל הגוים אשר באו שם ויחללו את שם
קדשי באמר להם עם יהוה אלה ומארצו יצאו׃

<span id="an_36:21">36:21</span> ואחמל על שם קדשי אשר חללוהו בית ישראל
בגוים אשר באו שמה׃

<span id="an_36:22">36:22</span> לכן אמר לבית ישראל כה אמר אדני יהוה לא
למענכם אני עשה בית ישראל כי אם לשם קדשי אשר חללתם בגוים אשר באתם שם׃

<span id="an_36:23">36:23</span> וקדשתי את שמי הגדול המחלל בגוים אשר
חללתם בתוכם וידעו הגוים כי אני יהוה נאם אדני יהוה בהקדשי בכם לעיניהם׃

<span id="an_36:24">36:24</span> ולקחתי אתכם מן הגוים וקבצתי אתכם מכל
הארצות והבאתי אתכם אל אדמתכם׃

<span id="an_36:25">36:25</span> וזרקתי עליכם מים טהורים וטהרתם מכל
טמאותיכם ומכל גלוליכם אטהר אתכם׃

<span id="an_36:26">36:26</span> ונתתי לכם לב חדש ורוח חדשה אתן בקרבכם
והסרתי את לב האבן מבשרכם ונתתי לכם לב בשר׃

<span id="an_36:27">36:27</span> ואת רוחי אתן בקרבכם ועשיתי את אשר בחקי
תלכו ומשפטי תשמרו ועשיתם׃

<span id="an_36:28">36:28</span> וישבתם בארץ אשר נתתי לאבתיכם והייתם לי
לעם ואנכי אהיה לכם לאלהים׃

<span id="an_36:29">36:29</span> והושעתי אתכם מכל טמאותיכם וקראתי אל
הדגן והרביתי אתו ולא אתן עליכם רעב׃

<span id="an_36:30">36:30</span> והרביתי את פרי העץ ותנובת השדה למען אשר
לא תקחו עוד חרפת רעב בגוים׃

<span id="an_36:31">36:31</span> וזכרתם את דרכיכם הרעים ומעלליכם אשר לא
טובים ונקטתם בפניכם על עונתיכם ועל תועבתיכם׃

<span id="an_36:32">36:32</span> לא למענכם אני עשה נאם אדני יהוה יודע
לכם בושו והכלמו מדרכיכם בית ישראל׃

<span id="an_36:33">36:33</span> כה אמר אדני יהוה ביום טהרי אתכם מכל
עונותיכם והושבתי את הערים ונבנו החרבות׃

<span id="an_36:34">36:34</span> והארץ הנשמה תעבד תחת אשר היתה שממה
לעיני כל עובר׃

<span id="an_36:35">36:35</span> ואמרו הארץ הלזו הנשמה היתה כגן עדן
והערים החרבות והנשמות והנהרסות בצורות ישבו׃

<span id="an_36:36">36:36</span> וידעו הגוים אשר ישארו סביבותיכם כי אני
יהוה בניתי הנהרסות נטעתי הנשמה אני יהוה דברתי ועשיתי׃

<span id="an_36:37">36:37</span> כה אמר אדני יהוה עוד זאת אדרש לבית
ישראל לעשות להם ארבה אתם כצאן אדם׃

<span id="an_36:38">36:38</span> כצאן קדשים כצאן ירושלם במועדיה כן
תהיינה הערים החרבות מלאות צאן אדם וידעו כי אני יהוה׃

<span id="an_37:1">37:1</span> היתה עלי יד יהוה ויוצאני ברוח יהוה
ויניחני בתוך הבקעה והיא מלאה עצמות׃

<span id="an_37:2">37:2</span> והעבירני עליהם סביב סביב והנה רבות מאד על
פני הבקעה והנה יבשות מאד׃

<span id="an_37:3">37:3</span> ויאמר אלי בן אדם התחיינה העצמות האלה ואמר
אדני יהוה אתה ידעת׃

<span id="an_37:4">37:4</span> ויאמר אלי הנבא על העצמות האלה ואמרת אליהם
העצמות היבשות שמעו דבר יהוה׃

<span id="an_37:5">37:5</span> כה אמר אדני יהוה לעצמות האלה הנה אני מביא
בכם רוח וחייתם׃

<span id="an_37:6">37:6</span> ונתתי עליכם גדים והעלתי עליכם בשר וקרמתי
עליכם עור ונתתי בכם רוח וחייתם וידעתם כי אני יהוה׃

<span id="an_37:7">37:7</span> ונבאתי כאשר צויתי ויהי קול כהנבאי והנה
רעש ותקרבו עצמות עצם אל עצמו׃

<span id="an_37:8">37:8</span> וראיתי והנה עליהם גדים ובשר עלה ויקרם
עליהם עור מלמעלה ורוח אין בהם׃

<span id="an_37:9">37:9</span> ויאמר אלי הנבא אל הרוח הנבא בן אדם ואמרת
אל הרוח כה אמר אדני יהוה מארבע רוחות באי הרוח ופחי בהרוגים האלה ויחיו׃

<span id="an_37:10">37:10</span> והנבאתי כאשר צוני ותבוא בהם הרוח ויחיו
ויעמדו על רגליהם חיל גדול מאד מאד׃

<span id="an_37:11">37:11</span> ויאמר אלי בן אדם העצמות האלה כל בית
ישראל המה הנה אמרים יבשו עצמותינו ואבדה תקותנו נגזרנו לנו׃

<span id="an_37:12">37:12</span> לכן הנבא ואמרת אליהם כה אמר אדני יהוה
הנה אני פתח את קברותיכם והעליתי אתכם מקברותיכם עמי והבאתי אתכם אל אדמת
ישראל׃

<span id="an_37:13">37:13</span> וידעתם כי אני יהוה בפתחי את קברותיכם
ובהעלותי אתכם מקברותיכם עמי׃

<span id="an_37:14">37:14</span> ונתתי רוחי בכם וחייתם והנחתי אתכם על
אדמתכם וידעתם כי אני יהוה דברתי ועשיתי נאם יהוה׃

<span id="an_37:15">37:15</span> ויהי דבר יהוה אלי לאמר׃

<span id="an_37:16">37:16</span> ואתה בן אדם קח לך עץ אחד וכתב עליו
ליהודה ולבני ישראל חברו ולקח עץ אחד וכתוב עליו ליוסף עץ אפרים וכל בית
ישראל חברו׃

<span id="an_37:17">37:17</span> וקרב אתם אחד אל אחד לך לעץ אחד והיו
לאחדים בידך׃

<span id="an_37:18">37:18</span> וכאשר יאמרו אליך בני עמך לאמר הלוא תגיד
לנו מה אלה לך׃

<span id="an_37:19">37:19</span> דבר אלהם כה אמר אדני יהוה הנה אני לקח
את עץ יוסף אשר ביד אפרים ושבטי ישראל חברו ונתתי אותם עליו את עץ יהודה
ועשיתם לעץ אחד והיו אחד בידי׃

<span id="an_37:20">37:20</span> והיו העצים אשר תכתב עליהם בידך לעיניהם׃

<span id="an_37:21">37:21</span> ודבר אליהם כה אמר אדני יהוה הנה אני לקח
את בני ישראל מבין הגוים אשר הלכו שם וקבצתי אתם מסביב והבאתי אותם אל
אדמתם׃

<span id="an_37:22">37:22</span> ועשיתי אתם לגוי אחד בארץ בהרי ישראל
ומלך אחד יהיה לכלם למלך ולא יהיה עוד לשני גוים ולא יחצו עוד לשתי ממלכות
עוד׃

<span id="an_37:23">37:23</span> ולא יטמאו עוד בגלוליהם ובשקוציהם ובכל
פשעיהם והושעתי אתם מכל מושבתיהם אשר חטאו בהם וטהרתי אותם והיו לי לעם
ואני אהיה להם לאלהים׃

<span id="an_37:24">37:24</span> ועבדי דוד מלך עליהם ורועה אחד יהיה לכלם
ובמשפטי ילכו וחקתי ישמרו ועשו אותם׃

<span id="an_37:25">37:25</span> וישבו על הארץ אשר נתתי לעבדי ליעקב אשר
ישבו בה אבותיכם וישבו עליה המה ובניהם ובני בניהם עד עולם ודוד עבדי נשיא
להם לעולם׃

<span id="an_37:26">37:26</span> וכרתי להם ברית שלום ברית עולם יהיה אותם
ונתתים והרביתי אותם ונתתי את מקדשי בתוכם לעולם׃

<span id="an_37:27">37:27</span> והיה משכני עליהם והייתי להם לאלהים והמה
יהיו לי לעם׃

<span id="an_37:28">37:28</span> וידעו הגוים כי אני יהוה מקדש את ישראל
בהיות מקדשי בתוכם לעולם׃

<span id="an_38:1">38:1</span> ויהי דבר יהוה אלי לאמר׃

<span id="an_38:2">38:2</span> בן אדם שים פניך אל גוג ארץ המגוג נשיא ראש
משך ותבל והנבא עליו׃

<span id="an_38:3">38:3</span> ואמרת כה אמר אדני יהוה הנני אליך גוג נשיא
ראש משך ותבל׃

<span id="an_38:4">38:4</span> ושובבתיך ונתתי חחים בלחייך והוצאתי אותך
ואת כל חילך סוסים ופרשים לבשי מכלול כלם קהל רב צנה ומגן תפשי חרבות כלם׃

<span id="an_38:5">38:5</span> פרס כוש ופוט אתם כלם מגן וכובע׃

<span id="an_38:6">38:6</span> גמר וכל אגפיה בית תוגרמה ירכתי צפון ואת
כל אגפיו עמים רבים אתך׃

<span id="an_38:7">38:7</span> הכן והכן לך אתה וכל קהלך הנקהלים עליך
והיית להם למשמר׃

<span id="an_38:8">38:8</span> מימים רבים תפקד באחרית השנים תבוא אל ארץ
משובבת מחרב מקבצת מעמים רבים על הרי ישראל אשר היו לחרבה תמיד והיא מעמים
הוצאה וישבו לבטח כלם׃

<span id="an_38:9">38:9</span> ועלית כשאה תבוא כענן לכסות הארץ תהיה אתה
וכל אגפיך ועמים רבים אותך׃

<span id="an_38:10">38:10</span> כה אמר אדני יהוה והיה ביום ההוא יעלו
דברים על לבבך וחשבת מחשבת רעה׃

<span id="an_38:11">38:11</span> ואמרת אעלה על ארץ פרזות אבוא השקטים
ישבי לבטח כלם ישבים באין חומה ובריח ודלתים אין להם׃

<span id="an_38:12">38:12</span> לשלל שלל ולבז בז להשיב ידך על חרבות
נושבת ואל עם מאסף מגוים עשה מקנה וקנין ישבי על טבור הארץ׃

<span id="an_38:13">38:13</span> שבא ודדן וסחרי תרשיש וכל כפריה יאמרו לך
הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל
שלל גדול׃

<span id="an_38:14">38:14</span> לכן הנבא בן אדם ואמרת לגוג כה אמר אדני
יהוה הלוא ביום ההוא בשבת עמי ישראל לבטח תדע׃

<span id="an_38:15">38:15</span> ובאת ממקומך מירכתי צפון אתה ועמים רבים
אתך רכבי סוסים כלם קהל גדול וחיל רב׃

<span id="an_38:16">38:16</span> ועלית על עמי ישראל כענן לכסות הארץ
באחרית הימים תהיה והבאותיך על ארצי למען דעת הגוים אתי בהקדשי בך לעיניהם
גוג׃

<span id="an_38:17">38:17</span> כה אמר אדני יהוה האתה הוא אשר דברתי
בימים קדמונים ביד עבדי נביאי ישראל הנבאים בימים ההם שנים להביא אתך
עליהם׃

<span id="an_38:18">38:18</span> והיה ביום ההוא ביום בוא גוג על אדמת
ישראל נאם אדני יהוה תעלה חמתי באפי׃

<span id="an_38:19">38:19</span> ובקנאתי באש עברתי דברתי אם לא ביום ההוא
יהיה רעש גדול על אדמת ישראל׃

<span id="an_38:20">38:20</span> ורעשו מפני דגי הים ועוף השמים וחית השדה
וכל הרמש הרמש על האדמה וכל האדם אשר על פני האדמה ונהרסו ההרים ונפלו
המדרגות וכל חומה לארץ תפול׃

<span id="an_38:21">38:21</span> וקראתי עליו לכל הרי חרב נאם אדני יהוה
חרב איש באחיו תהיה׃

<span id="an_38:22">38:22</span> ונשפטתי אתו בדבר ובדם וגשם שוטף ואבני
אלגביש אש וגפרית אמטיר עליו ועל אגפיו ועל עמים רבים אשר אתו׃

<span id="an_38:23">38:23</span> והתגדלתי והתקדשתי ונודעתי לעיני גוים
רבים וידעו כי אני יהוה׃

<span id="an_39:1">39:1</span> ואתה בן אדם הנבא על גוג ואמרת כה אמר אדני
יהוה הנני אליך גוג נשיא ראש משך ותבל׃

<span id="an_39:2">39:2</span> ושבבתיך וששאתיך והעליתיך מירכתי צפון
והבאותך על הרי ישראל׃

<span id="an_39:3">39:3</span> והכיתי קשתך מיד שמאולך וחציך מיד ימינך
אפיל׃

<span id="an_39:4">39:4</span> על הרי ישראל תפול אתה וכל אגפיך ועמים אשר
אתך לעיט צפור כל כנף וחית השדה נתתיך לאכלה׃

<span id="an_39:5">39:5</span> על פני השדה תפול כי אני דברתי נאם אדני
יהוה׃

<span id="an_39:6">39:6</span> ושלחתי אש במגוג ובישבי האיים לבטח וידעו
כי אני יהוה׃

<span id="an_39:7">39:7</span> ואת שם קדשי אודיע בתוך עמי ישראל ולא אחל
את שם קדשי עוד וידעו הגוים כי אני יהוה קדוש בישראל׃

<span id="an_39:8">39:8</span> הנה באה ונהיתה נאם אדני יהוה הוא היום אשר
דברתי׃

<span id="an_39:9">39:9</span> ויצאו ישבי ערי ישראל ובערו והשיקו בנשק
ומגן וצנה בקשת ובחצים ובמקל יד וברמח ובערו בהם אש שבע שנים׃

<span id="an_39:10">39:10</span> ולא ישאו עצים מן השדה ולא יחטבו מן
היערים כי בנשק יבערו אש ושללו את שלליהם ובזזו את בזזיהם נאם אדני יהוה׃

<span id="an_39:11">39:11</span> והיה ביום ההוא אתן לגוג מקום שם קבר
בישראל גי העברים קדמת הים וחסמת היא את העברים וקברו שם את גוג ואת כל
המונה וקראו גיא המון גוג׃

<span id="an_39:12">39:12</span> וקברום בית ישראל למען טהר את הארץ שבעה
חדשים׃

<span id="an_39:13">39:13</span> וקברו כל עם הארץ והיה להם לשם יום הכבדי
נאם אדני יהוה׃

<span id="an_39:14">39:14</span> ואנשי תמיד יבדילו עברים בארץ מקברים את
העברים את הנותרים על פני הארץ לטהרה מקצה שבעה חדשים יחקרו׃

<span id="an_39:15">39:15</span> ועברו העברים בארץ וראה עצם אדם ובנה
אצלו ציון עד קברו אתו המקברים אל גיא המון גוג׃

<span id="an_39:16">39:16</span> וגם שם עיר המונה וטהרו הארץ׃

<span id="an_39:17">39:17</span> ואתה בן אדם כה אמר אדני יהוה אמר לצפור
כל כנף ולכל חית השדה הקבצו ובאו האספו מסביב על זבחי אשר אני זבח לכם זבח
גדול על הרי ישראל ואכלתם בשר ושתיתם דם׃

<span id="an_39:18">39:18</span> בשר גבורים תאכלו ודם נשיאי הארץ תשתו
אילים כרים ועתודים פרים מריאי בשן כלם׃

<span id="an_39:19">39:19</span> ואכלתם חלב לשבעה ושתיתם דם לשכרון מזבחי
אשר זבחתי לכם׃

<span id="an_39:20">39:20</span> ושבעתם על שלחני סוס ורכב גבור וכל איש
מלחמה נאם אדני יהוה׃

<span id="an_39:21">39:21</span> ונתתי את כבודי בגוים וראו כל הגוים את
משפטי אשר עשיתי ואת ידי אשר שמתי בהם׃

<span id="an_39:22">39:22</span> וידעו בית ישראל כי אני יהוה אלהיהם מן
היום ההוא והלאה׃

<span id="an_39:23">39:23</span> וידעו הגוים כי בעונם גלו בית ישראל על
אשר מעלו בי ואסתר פני מהם ואתנם ביד צריהם ויפלו בחרב כלם׃

<span id="an_39:24">39:24</span> כטמאתם וכפשעיהם עשיתי אתם ואסתר פני
מהם׃

<span id="an_39:25">39:25</span> לכן כה אמר אדני יהוה עתה אשיב את שבית
יעקב ורחמתי כל בית ישראל וקנאתי לשם קדשי׃

<span id="an_39:26">39:26</span> ונשו את כלמתם ואת כל מעלם אשר מעלו בי
בשבתם על אדמתם לבטח ואין מחריד׃

<span id="an_39:27">39:27</span> בשובבי אותם מן העמים וקבצתי אתם מארצות
איביהם ונקדשתי בם לעיני הגוים רבים׃

<span id="an_39:28">39:28</span> וידעו כי אני יהוה אלהיהם בהגלותי אתם אל
הגוים וכנסתים על אדמתם ולא אותיר עוד מהם שם׃

<span id="an_39:29">39:29</span> ולא אסתיר עוד פני מהם אשר שפכתי את רוחי
על בית ישראל נאם אדני יהוה׃

<span id="an_40:1">40:1</span> בעשרים וחמש שנה לגלותנו בראש השנה בעשור
לחדש בארבע עשרה שנה אחר אשר הכתה העיר בעצם היום הזה היתה עלי יד יהוה
ויבא אתי שמה׃

<span id="an_40:2">40:2</span> במראות אלהים הביאני אל ארץ ישראל ויניחני
אל הר גבה מאד ועליו כמבנה עיר מנגב׃

<span id="an_40:3">40:3</span> ויביא אותי שמה והנה איש מראהו כמראה נחשת
ופתיל פשתים בידו וקנה המדה והוא עמד בשער׃

<span id="an_40:4">40:4</span> וידבר אלי האיש בן אדם ראה בעיניך ובאזניך
שמע ושים לבך לכל אשר אני מראה אותך כי למען הראותכה הבאתה הנה הגד את כל
אשר אתה ראה לבית ישראל׃

<span id="an_40:5">40:5</span> והנה חומה מחוץ לבית סביב סביב וביד האיש
קנה המדה שש אמות באמה וטפח וימד את רחב הבנין קנה אחד וקומה קנה אחד׃

<span id="an_40:6">40:6</span> ויבוא אל שער אשר פניו דרך הקדימה ויעל
במעלתו וימד את סף השער קנה אחד רחב ואת סף אחד קנה אחד רחב׃

<span id="an_40:7">40:7</span> והתא קנה אחד ארך וקנה אחד רחב ובין התאים
חמש אמות וסף השער מאצל אולם השער מהבית קנה אחד׃

<span id="an_40:8">40:8</span> וימד את אלם השער מהבית קנה אחד׃

<span id="an_40:9">40:9</span> וימד את אלם השער שמנה אמות ואילו שתים
אמות ואלם השער מהבית׃

<span id="an_40:10">40:10</span> ותאי השער דרך הקדים שלשה מפה ושלשה מפה
מדה אחת לשלשתם ומדה אחת לאילם מפה ומפו׃

<span id="an_40:11">40:11</span> וימד את רחב פתח השער עשר אמות ארך השער
שלוש עשרה אמות׃

<span id="an_40:12">40:12</span> וגבול לפני התאות אמה אחת ואמה אחת גבול
מפה והתא שש אמות מפו ושש אמות מפו׃

<span id="an_40:13">40:13</span> וימד את השער מגג התא לגגו רחב עשרים
וחמש אמות פתח נגד פתח׃

<span id="an_40:14">40:14</span> ויעש את אילים ששים אמה ואל איל החצר
השער סביב סביב׃

<span id="an_40:15">40:15</span> ועל פני השער היאתון על לפני אלם השער
הפנימי חמשים אמה׃

<span id="an_40:16">40:16</span> וחלונות אטמות אל התאים ואל אליהמה
לפנימה לשער סביב סביב וכן לאלמות וחלונות סביב סביב לפנימה ואל איל תמרים׃

<span id="an_40:17">40:17</span> ויביאני אל החצר החיצונה והנה לשכות
ורצפה עשוי לחצר סביב סביב שלשים לשכות אל הרצפה׃

<span id="an_40:18">40:18</span> והרצפה אל כתף השערים לעמת ארך השערים
הרצפה התחתונה׃

<span id="an_40:19">40:19</span> וימד רחב מלפני השער התחתונה לפני החצר
הפנימי מחוץ מאה אמה הקדים והצפון׃

<span id="an_40:20">40:20</span> והשער אשר פניו דרך הצפון לחצר החיצונה
מדד ארכו ורחבו׃

<span id="an_40:21">40:21</span> ותאו שלושה מפו ושלשה מפו ואילו ואלמו
היה כמדת השער הראשון חמשים אמה ארכו ורחב חמש ועשרים באמה׃

<span id="an_40:22">40:22</span> וחלונו ואלמו ותמרו כמדת השער אשר פניו
דרך הקדים ובמעלות שבע יעלו בו ואילמו לפניהם׃

<span id="an_40:23">40:23</span> ושער לחצר הפנימי נגד השער לצפון ולקדים
וימד משער אל שער מאה אמה׃

<span id="an_40:24">40:24</span> ויולכני דרך הדרום והנה שער דרך הדרום
ומדד אילו ואילמו כמדות האלה׃

<span id="an_40:25">40:25</span> וחלונים לו ולאילמו סביב סביב כהחלנות
האלה חמשים אמה ארך ורחב חמש ועשרים אמה׃

<span id="an_40:26">40:26</span> ומעלות שבעה עלותו ואלמו לפניהם ותמרים
לו אחד מפו ואחד מפו אל אילו׃

<span id="an_40:27">40:27</span> ושער לחצר הפנימי דרך הדרום וימד משער אל
השער דרך הדרום מאה אמות׃

<span id="an_40:28">40:28</span> ויביאני אל חצר הפנימי בשער הדרום וימד
את השער הדרום כמדות האלה׃

<span id="an_40:29">40:29</span> ותאו ואילו ואלמו כמדות האלה וחלונות לו
ולאלמו סביב סביב חמשים אמה ארך ורחב עשרים וחמש אמות׃

<span id="an_40:30">40:30</span> ואלמות סביב סביב ארך חמש ועשרים אמה
ורחב חמש אמות׃

<span id="an_40:31">40:31</span> ואלמו אל חצר החצונה ותמרים אל אילו
ומעלות שמונה מעלו׃

<span id="an_40:32">40:32</span> ויביאני אל החצר הפנימי דרך הקדים וימד
את השער כמדות האלה׃

<span id="an_40:33">40:33</span> ותאו ואלו ואלמו כמדות האלה וחלונות לו
ולאלמו סביב סביב ארך חמשים אמה ורחב חמש ועשרים אמה׃

<span id="an_40:34">40:34</span> ואלמו לחצר החיצונה ותמרים אל אלו מפו
ומפו ושמנה מעלות מעלו׃

<span id="an_40:35">40:35</span> ויביאני אל שער הצפון ומדד כמדות האלה׃

<span id="an_40:36">40:36</span> תאו אלו ואלמו וחלונות לו סביב סביב ארך
חמשים אמה ורחב חמש ועשרים אמה׃

<span id="an_40:37">40:37</span> ואילו לחצר החיצונה ותמרים אל אילו מפו
ומפו ושמנה מעלות מעלו׃

<span id="an_40:38">40:38</span> ולשכה ופתחה באילים השערים שם ידיחו את
העלה׃

<span id="an_40:39">40:39</span> ובאלם השער שנים שלחנות מפו ושנים שלחנות
מפה לשחוט אליהם העולה והחטאת והאשם׃

<span id="an_40:40">40:40</span> ואל הכתף מחוצה לעולה לפתח השער הצפונה
שנים שלחנות ואל הכתף האחרת אשר לאלם השער שנים שלחנות׃

<span id="an_40:41">40:41</span> ארבעה שלחנות מפה וארבעה שלחנות מפה לכתף
השער שמונה שלחנות אליהם ישחטו׃

<span id="an_40:42">40:42</span> וארבעה שלחנות לעולה אבני גזית ארך אמה
אחת וחצי ורחב אמה אחת וחצי וגבה אמה אחת אליהם ויניחו את הכלים אשר ישחטו
את העולה בם והזבח׃

<span id="an_40:43">40:43</span> והשפתים טפח אחד מוכנים בבית סביב סביב
ואל השלחנות בשר הקרבן׃

<span id="an_40:44">40:44</span> ומחוצה לשער הפנימי לשכות שרים בחצר
הפנימי אשר אל כתף שער הצפון ופניהם דרך הדרום אחד אל כתף שער הקדים פני
דרך הצפן׃

<span id="an_40:45">40:45</span> וידבר אלי זה הלשכה אשר פניה דרך הדרום
לכהנים שמרי משמרת הבית׃

<span id="an_40:46">40:46</span> והלשכה אשר פניה דרך הצפון לכהנים שמרי
משמרת המזבח המה בני צדוק הקרבים מבני לוי אל יהוה לשרתו׃

<span id="an_40:47">40:47</span> וימד את החצר ארך מאה אמה ורחב מאה אמה
מרבעת והמזבח לפני הבית׃

<span id="an_40:48">40:48</span> ויבאני אל אלם הבית וימד אל אלם חמש אמות
מפה וחמש אמות מפה ורחב השער שלש אמות מפו ושלש אמות מפו׃

<span id="an_40:49">40:49</span> ארך האלם עשרים אמה ורחב עשתי עשרה אמה
ובמעלות אשר יעלו אליו ועמדים אל האילים אחד מפה ואחד מפה׃

<span id="an_41:1">41:1</span> ויביאני אל ההיכל וימד את האילים שש אמות
רחב מפו ושש אמות רחב מפו רחב האהל׃

<span id="an_41:2">41:2</span> ורחב הפתח עשר אמות וכתפות הפתח חמש אמות
מפו וחמש אמות מפו וימד ארכו ארבעים אמה ורחב עשרים אמה׃

<span id="an_41:3">41:3</span> ובא לפנימה וימד איל הפתח שתים אמות והפתח
שש אמות ורחב הפתח שבע אמות׃

<span id="an_41:4">41:4</span> וימד את ארכו עשרים אמה ורחב עשרים אמה אל
פני ההיכל ויאמר אלי זה קדש הקדשים׃

<span id="an_41:5">41:5</span> וימד קיר הבית שש אמות ורחב הצלע ארבע אמות
סביב סביב לבית סביב׃

<span id="an_41:6">41:6</span> והצלעות צלע אל צלע שלוש ושלשים פעמים
ובאות בקיר אשר לבית לצלעות סביב סביב להיות אחוזים ולא יהיו אחוזים בקיר
הבית׃

<span id="an_41:7">41:7</span> ורחבה ונסבה למעלה למעלה לצלעות כי מוסב
הבית למעלה למעלה סביב סביב לבית על כן רחב לבית למעלה וכן התחתונה יעלה על
העליונה לתיכונה׃

<span id="an_41:8">41:8</span> וראיתי לבית גבה סביב סביב מיסדות הצלעות
מלו הקנה שש אמות אצילה׃

<span id="an_41:9">41:9</span> רחב הקיר אשר לצלע אל החוץ חמש אמות ואשר
מנח בית צלעות אשר לבית׃

<span id="an_41:10">41:10</span> ובין הלשכות רחב עשרים אמה סביב לבית
סביב סביב׃

<span id="an_41:11">41:11</span> ופתח הצלע למנח פתח אחד דרך הצפון ופתח
אחד לדרום ורחב מקום המנח חמש אמות סביב סביב׃

<span id="an_41:12">41:12</span> והבנין אשר אל פני הגזרה פאת דרך הים רחב
שבעים אמה וקיר הבנין חמש אמות רחב סביב סביב וארכו תשעים אמה׃

<span id="an_41:13">41:13</span> ומדד את הבית ארך מאה אמה והגזרה והבניה
וקירותיה ארך מאה אמה׃

<span id="an_41:14">41:14</span> ורחב פני הבית והגזרה לקדים מאה אמה׃

<span id="an_41:15">41:15</span> ומדד ארך הבנין אל פני הגזרה אשר על
אחריה ואתוקיהא מפו ומפו מאה אמה וההיכל הפנימי ואלמי החצר׃

<span id="an_41:16">41:16</span> הספים והחלונים האטמות והאתיקים סביב
לשלשתם נגד הסף שחיף עץ סביב סביב והארץ עד החלנות והחלנות מכסות׃

<span id="an_41:17">41:17</span> על מעל הפתח ועד הבית הפנימי ולחוץ ואל
כל הקיר סביב סביב בפנימי ובחיצון מדות׃

<span id="an_41:18">41:18</span> ועשוי כרובים ותמרים ותמרה בין כרוב
לכרוב ושנים פנים לכרוב׃

<span id="an_41:19">41:19</span> ופני אדם אל התמרה מפו ופני כפיר אל
התמרה מפו עשוי אל כל הבית סביב סביב׃

<span id="an_41:20">41:20</span> מהארץ עד מעל הפתח הכרובים והתמרים עשוים
וקיר ההיכל׃

<span id="an_41:21">41:21</span> ההיכל מזוזת רבעה ופני הקדש המראה כמראה׃

<span id="an_41:22">41:22</span> המזבח עץ שלוש אמות גבה וארכו שתים אמות
ומקצעותיו לו וארכו וקירתיו עץ וידבר אלי זה השלחן אשר לפני יהוה׃

<span id="an_41:23">41:23</span> ושתים דלתות להיכל ולקדש׃

<span id="an_41:24">41:24</span> ושתים דלתות לדלתות שתים מוסבות דלתות
שתים לדלת אחת ושתי דלתות לאחרת׃

<span id="an_41:25">41:25</span> ועשויה אליהן אל דלתות ההיכל כרובים
ותמרים כאשר עשוים לקירות ועב עץ אל פני האולם מהחוץ׃

<span id="an_41:26">41:26</span> וחלונים אטמות ותמרים מפו ומפו אל כתפות
האולם וצלעות הבית והעבים׃

<span id="an_42:1">42:1</span> ויוצאני אל החצר החיצונה הדרך דרך הצפון
ויבאני אל הלשכה אשר נגד הגזרה ואשר נגד הבנין אל הצפון׃

<span id="an_42:2">42:2</span> אל פני ארך אמות המאה פתח הצפון והרחב
חמשים אמות׃

<span id="an_42:3">42:3</span> נגד העשרים אשר לחצר הפנימי ונגד רצפה אשר
לחצר החיצונה אתיק אל פני אתיק בשלשים׃

<span id="an_42:4">42:4</span> ולפני הלשכות מהלך עשר אמות רחב אל הפנימית
דרך אמה אחת ופתחיהם לצפון׃

<span id="an_42:5">42:5</span> והלשכות העליונת קצרות כי יוכלו אתיקים
מהנה מהתחתנות ומהתכנות בנין׃

<span id="an_42:6">42:6</span> כי משלשות הנה ואין להן עמודים כעמודי
החצרות על כן נאצל מהתחתונות ומהתיכנות מהארץ׃

<span id="an_42:7">42:7</span> וגדר אשר לחוץ לעמת הלשכות דרך החצר החצונה
אל פני הלשכות ארכו חמשים אמה׃

<span id="an_42:8">42:8</span> כי ארך הלשכות אשר לחצר החצונה חמשים אמה
והנה על פני ההיכל מאה אמה׃

<span id="an_42:9">42:9</span> ומתחתה לשכות האלה המבוא מהקדים בבאו להנה
מהחצר החצנה׃

<span id="an_42:10">42:10</span> ברחב גדר החצר דרך הקדים אל פני הגזרה
ואל פני הבנין לשכות׃

<span id="an_42:11">42:11</span> ודרך לפניהם כמראה הלשכות אשר דרך הצפון
כארכן כן רחבן וכל מוצאיהן וכמשפטיהן וכפתחיהן׃

<span id="an_42:12">42:12</span> וכפתחי הלשכות אשר דרך הדרום פתח בראש
דרך דרך בפני הגדרת הגינה דרך הקדים בבואן׃

<span id="an_42:13">42:13</span> ויאמר אלי לשכות הצפון לשכות הדרום אשר
אל פני הגזרה הנה לשכות הקדש אשר יאכלו שם הכהנים אשר קרובים ליהוה קדשי
הקדשים שם יניחו קדשי הקדשים והמנחה והחטאת והאשם כי המקום קדש׃

<span id="an_42:14">42:14</span> בבאם הכהנים ולא יצאו מהקדש אל החצר
החיצונה ושם יניחו בגדיהם אשר ישרתו בהן כי קדש הנה ילבשו בגדים אחרים
וקרבו אל אשר לעם׃

<span id="an_42:15">42:15</span> וכלה את מדות הבית הפנימי והוציאני דרך
השער אשר פניו דרך הקדים ומדדו סביב סביב׃

<span id="an_42:16">42:16</span> מדד רוח הקדים בקנה המדה חמש אמות קנים
בקנה המדה סביב׃

<span id="an_42:17">42:17</span> מדד רוח הצפון חמש מאות קנים בקנה המדה
סביב׃

<span id="an_42:18">42:18</span> את רוח הדרום מדד חמש מאות קנים בקנה
המדה׃

<span id="an_42:19">42:19</span> סבב אל רוח הים מדד חמש מאות קנים בקנה
המדה׃

<span id="an_42:20">42:20</span> לארבע רוחות מדדו חומה לו סביב סביב ארך
חמש מאות ורחב חמש מאות להבדיל בין הקדש לחל׃

<span id="an_43:1">43:1</span> ויולכני אל השער שער אשר פנה דרך הקדים׃

<span id="an_43:2">43:2</span> והנה כבוד אלהי ישראל בא מדרך הקדים וקולו
כקול מים רבים והארץ האירה מכבדו׃

<span id="an_43:3">43:3</span> וכמראה המראה אשר ראיתי כמראה אשר ראיתי
בבאי לשחת את העיר ומראות כמראה אשר ראיתי אל נהר כבר ואפל אל פני׃

<span id="an_43:4">43:4</span> וכבוד יהוה בא אל הבית דרך שער אשר פניו
דרך הקדים׃

<span id="an_43:5">43:5</span> ותשאני רוח ותביאני אל החצר הפנימי והנה
מלא כבוד יהוה הבית׃

<span id="an_43:6">43:6</span> ואשמע מדבר אלי מהבית ואיש היה עמד אצלי׃

<span id="an_43:7">43:7</span> ויאמר אלי בן אדם את מקום כסאי ואת מקום
כפות רגלי אשר אשכן שם בתוך בני ישראל לעולם ולא יטמאו עוד בית ישראל שם
קדשי המה ומלכיהם בזנותם ובפגרי מלכיהם במותם׃

<span id="an_43:8">43:8</span> בתתם ספם את ספי ומזוזתם אצל מזוזתי והקיר
ביני וביניהם וטמאו את שם קדשי בתועבותם אשר עשו ואכל אתם באפי׃

<span id="an_43:9">43:9</span> עתה ירחקו את זנותם ופגרי מלכיהם ממני
ושכנתי בתוכם לעולם׃

<span id="an_43:10">43:10</span> אתה בן אדם הגד את בית ישראל את הבית
ויכלמו מעונותיהם ומדדו את תכנית׃

<span id="an_43:11">43:11</span> ואם נכלמו מכל אשר עשו צורת הבית ותכונתו
ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם
וכתב לעיניהם וישמרו את כל צורתו ואת כל חקתיו ועשו אותם׃

<span id="an_43:12">43:12</span> זאת תורת הבית על ראש ההר כל גבלו סביב
סביב קדש קדשים הנה זאת תורת הבית׃

<span id="an_43:13">43:13</span> ואלה מדות המזבח באמות אמה אמה וטפח וחיק
האמה ואמה רחב וגבולה אל שפתה סביב זרת האחד וזה גב המזבח׃

<span id="an_43:14">43:14</span> ומחיק הארץ עד העזרה התחתונה שתים אמות
ורחב אמה אחת ומהעזרה הקטנה עד העזרה הגדולה ארבע אמות ורחב האמה׃

<span id="an_43:15">43:15</span> וההראל ארבע אמות ומהאראיל ולמעלה הקרנות
ארבע׃

<span id="an_43:16">43:16</span> והאראיל שתים עשרה ארך בשתים עשרה רחב
רבוע אל ארבעת רבעיו׃

<span id="an_43:17">43:17</span> והעזרה ארבע עשרה ארך בארבע עשרה רחב אל
ארבעת רבעיה והגבול סביב אותה חצי האמה והחיק לה אמה סביב ומעלתהו פנות
קדים׃

<span id="an_43:18">43:18</span> ויאמר אלי בן אדם כה אמר אדני יהוה אלה
חקות המזבח ביום העשותו להעלות עליו עולה ולזרק עליו דם׃

<span id="an_43:19">43:19</span> ונתתה אל הכהנים הלוים אשר הם מזרע צדוק
הקרבים אלי נאם אדני יהוה לשרתני פר בן בקר לחטאת׃

<span id="an_43:20">43:20</span> ולקחת מדמו ונתתה על ארבע קרנתיו ואל
ארבע פנות העזרה ואל הגבול סביב וחטאת אותו וכפרתהו׃

<span id="an_43:21">43:21</span> ולקחת את הפר החטאת ושרפו במפקד הבית
מחוץ למקדש׃

<span id="an_43:22">43:22</span> וביום השני תקריב שעיר עזים תמים לחטאת
וחטאו את המזבח כאשר חטאו בפר׃

<span id="an_43:23">43:23</span> בכלותך מחטא תקריב פר בן בקר תמים ואיל
מן הצאן תמים׃

<span id="an_43:24">43:24</span> והקרבתם לפני יהוה והשליכו הכהנים עליהם
מלח והעלו אותם עלה ליהוה׃

<span id="an_43:25">43:25</span> שבעת ימים תעשה שעיר חטאת ליום ופר בן
בקר ואיל מן הצאן תמימים יעשו׃

<span id="an_43:26">43:26</span> שבעת ימים יכפרו את המזבח וטהרו אתו
ומלאו ידו׃

<span id="an_43:27">43:27</span> ויכלו את הימים והיה ביום השמיני והלאה
יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה׃

<span id="an_44:1">44:1</span> וישב אתי דרך שער המקדש החיצון הפנה קדים
והוא סגור׃

<span id="an_44:2">44:2</span> ויאמר אלי יהוה השער הזה סגור יהיה לא יפתח
ואיש לא יבא בו כי יהוה אלהי ישראל בא בו והיה סגור׃

<span id="an_44:3">44:3</span> את הנשיא נשיא הוא ישב בו לאכול לחם לפני
יהוה מדרך אלם השער יבוא ומדרכו יצא׃

<span id="an_44:4">44:4</span> ויביאני דרך שער הצפון אל פני הבית וארא
והנה מלא כבוד יהוה את בית יהוה ואפל אל פני׃

<span id="an_44:5">44:5</span> ויאמר אלי יהוה בן אדם שים לבך וראה בעיניך
ובאזניך שמע את כל אשר אני מדבר אתך לכל חקות בית יהוה ולכל תורתו ושמת לבך
למבוא הבית בכל מוצאי המקדש׃

<span id="an_44:6">44:6</span> ואמרת אל מרי אל בית ישראל כה אמר אדני
יהוה רב לכם מכל תועבותיכם בית ישראל׃

<span id="an_44:7">44:7</span> בהביאכם בני נכר ערלי לב וערלי בשר להיות
במקדשי לחללו את ביתי בהקריבכם את לחמי חלב ודם ויפרו את בריתי אל כל
תועבותיכם׃

<span id="an_44:8">44:8</span> ולא שמרתם משמרת קדשי ותשימון לשמרי משמרתי
במקדשי לכם׃

<span id="an_44:9">44:9</span> כה אמר אדני יהוה כל בן נכר ערל לב וערל
בשר לא יבוא אל מקדשי לכל בן נכר אשר בתוך בני ישראל׃

<span id="an_44:10">44:10</span> כי אם הלוים אשר רחקו מעלי בתעות ישראל
אשר תעו מעלי אחרי גלוליהם ונשאו עונם׃

<span id="an_44:11">44:11</span> והיו במקדשי משרתים פקדות אל שערי הבית
ומשרתים את הבית המה ישחטו את העלה ואת הזבח לעם והמה יעמדו לפניהם לשרתם׃

<span id="an_44:12">44:12</span> יען אשר ישרתו אותם לפני גלוליהם והיו
לבית ישראל למכשול עון על כן נשאתי ידי עליהם נאם אדני יהוה ונשאו עונם׃

<span id="an_44:13">44:13</span> ולא יגשו אלי לכהן לי ולגשת על כל קדשי
אל קדשי הקדשים ונשאו כלמתם ותועבותם אשר עשו׃

<span id="an_44:14">44:14</span> ונתתי אותם שמרי משמרת הבית לכל עבדתו
ולכל אשר יעשה בו׃

<span id="an_44:15">44:15</span> והכהנים הלוים בני צדוק אשר שמרו את
משמרת מקדשי בתעות בני ישראל מעלי המה יקרבו אלי לשרתני ועמדו לפני להקריב
לי חלב ודם נאם אדני יהוה׃

<span id="an_44:16">44:16</span> המה יבאו אל מקדשי והמה יקרבו אל שלחני
לשרתני ושמרו את משמרתי׃

<span id="an_44:17">44:17</span> והיה בבואם אל שערי החצר הפנימית בגדי
פשתים ילבשו ולא יעלה עליהם צמר בשרתם בשערי החצר הפנימית וביתה׃

<span id="an_44:18">44:18</span> פארי פשתים יהיו על ראשם ומכנסי פשתים
יהיו על מתניהם לא יחגרו ביזע׃

<span id="an_44:19">44:19</span> ובצאתם אל החצר החיצונה אל החצר החיצונה
אל העם יפשטו את בגדיהם אשר המה משרתם בם והניחו אותם בלשכת הקדש ולבשו
בגדים אחרים ולא יקדשו את העם בבגדיהם׃

<span id="an_44:20">44:20</span> וראשם לא יגלחו ופרע לא ישלחו כסום יכסמו
את ראשיהם׃

<span id="an_44:21">44:21</span> ויין לא ישתו כל כהן בבואם אל החצר
הפנימית׃

<span id="an_44:22">44:22</span> ואלמנה וגרושה לא יקחו להם לנשים כי אם
בתולת מזרע בית ישראל והאלמנה אשר תהיה אלמנה מכהן יקחו׃

<span id="an_44:23">44:23</span> ואת עמי יורו בין קדש לחל ובין טמא לטהור
יודעם׃

<span id="an_44:24">44:24</span> ועל ריב המה יעמדו לשפט במשפטי ושפטהו
ואת תורתי ואת חקתי בכל מועדי ישמרו ואת שבתותי יקדשו׃

<span id="an_44:25">44:25</span> ואל מת אדם לא יבוא לטמאה כי אם לאב ולאם
ולבן ולבת לאח ולאחות אשר לא היתה לאיש יטמאו׃

<span id="an_44:26">44:26</span> ואחרי טהרתו שבעת ימים יספרו לו׃

<span id="an_44:27">44:27</span> וביום באו אל הקדש אל החצר הפנימית לשרת
בקדש יקריב חטאתו נאם אדני יהוה׃

<span id="an_44:28">44:28</span> והיתה להם לנחלה אני נחלתם ואחזה לא תתנו
להם בישראל אני אחזתם׃

<span id="an_44:29">44:29</span> המנחה והחטאת והאשם המה יאכלום וכל חרם
בישראל להם יהיה׃

<span id="an_44:30">44:30</span> וראשית כל בכורי כל וכל תרומת כל מכל
תרומותיכם לכהנים יהיה וראשית ערסותיכם תתנו לכהן להניח ברכה אל ביתך׃

<span id="an_44:31">44:31</span> כל נבלה וטרפה מן העוף ומן הבהמה לא
יאכלו הכהנים׃

<span id="an_45:1">45:1</span> ובהפילכם את הארץ בנחלה תרימו תרומה ליהוה
קדש מן הארץ ארך חמשה ועשרים אלף ארך ורחב עשרה אלף קדש הוא בכל גבולה
סביב׃

<span id="an_45:2">45:2</span> יהיה מזה אל הקדש חמש מאות בחמש מאות מרבע
סביב וחמשים אמה מגרש לו סביב׃

<span id="an_45:3">45:3</span> ומן המדה הזאת תמוד ארך חמש ועשרים אלף
ורחב עשרת אלפים ובו יהיה המקדש קדש קדשים׃

<span id="an_45:4">45:4</span> קדש מן הארץ הוא לכהנים משרתי המקדש יהיה
הקרבים לשרת את יהוה והיה להם מקום לבתים ומקדש למקדש׃

<span id="an_45:5">45:5</span> וחמשה ועשרים אלף ארך ועשרת אלפים רחב יהיה
ללוים משרתי הבית להם לאחזה עשרים לשכת׃

<span id="an_45:6">45:6</span> ואחזת העיר תתנו חמשת אלפים רחב וארך חמשה
ועשרים אלף לעמת תרומת הקדש לכל בית ישראל יהיה׃

<span id="an_45:7">45:7</span> ולנשיא מזה ומזה לתרומת הקדש ולאחזת העיר
אל פני תרומת הקדש ואל פני אחזת העיר מפאת ים ימה ומפאת קדמה קדימה וארך
לעמות אחד החלקים מגבול ים אל גבול קדימה׃

<span id="an_45:8">45:8</span> לארץ יהיה לו לאחזה בישראל ולא יונו עוד
נשיאי את עמי והארץ יתנו לבית ישראל לשבטיהם׃

<span id="an_45:9">45:9</span> כה אמר אדני יהוה רב לכם נשיאי ישראל חמס
ושד הסירו ומשפט וצדקה עשו הרימו גרשתיכם מעל עמי נאם אדני יהוה׃

<span id="an_45:10">45:10</span> מאזני צדק ואיפת צדק ובת צדק יהי לכם׃

<span id="an_45:11">45:11</span> האיפה והבת תכן אחד יהיה לשאת מעשר החמר
הבת ועשירת החמר האיפה אל החמר יהיה מתכנתו׃

<span id="an_45:12">45:12</span> והשקל עשרים גרה עשרים שקלים חמשה ועשרים
שקלים עשרה וחמשה שקל המנה יהיה לכם׃

<span id="an_45:13">45:13</span> זאת התרומה אשר תרימו ששית האיפה מחמר
החטים וששיתם האיפה מחמר השערים׃

<span id="an_45:14">45:14</span> וחק השמן הבת השמן מעשר הבת מן הכר עשרת
הבתים חמר כי עשרת הבתים חמר׃

<span id="an_45:15">45:15</span> ושה אחת מן הצאן מן המאתים ממשקה ישראל
למנחה ולעולה ולשלמים לכפר עליהם נאם אדני יהוה׃

<span id="an_45:16">45:16</span> כל העם הארץ יהיו אל התרומה הזאת לנשיא
בישראל׃

<span id="an_45:17">45:17</span> ועל הנשיא יהיה העולות והמנחה והנסך
בחגים ובחדשים ובשבתות בכל מועדי בית ישראל הוא יעשה את החטאת ואת המנחה
ואת העולה ואת השלמים לכפר בעד בית ישראל׃

<span id="an_45:18">45:18</span> כה אמר אדני יהוה בראשון באחד לחדש תקח
פר בן בקר תמים וחטאת את המקדש׃

<span id="an_45:19">45:19</span> ולקח הכהן מדם החטאת ונתן אל מזוזת הבית
ואל ארבע פנות העזרה למזבח ועל מזוזת שער החצר הפנימית׃

<span id="an_45:20">45:20</span> וכן תעשה בשבעה בחדש מאיש שגה ומפתי
וכפרתם את הבית׃

<span id="an_45:21">45:21</span> בראשון בארבעה עשר יום לחדש יהיה לכם
הפסח חג שבעות ימים מצות יאכל׃

<span id="an_45:22">45:22</span> ועשה הנשיא ביום ההוא בעדו ובעד כל עם
הארץ פר חטאת׃

<span id="an_45:23">45:23</span> ושבעת ימי החג יעשה עולה ליהוה שבעת פרים
ושבעת אילים תמימם ליום שבעת הימים וחטאת שעיר עזים ליום׃

<span id="an_45:24">45:24</span> ומנחה איפה לפר ואיפה לאיל יעשה ושמן הין
לאיפה׃

<span id="an_45:25">45:25</span> בשביעי בחמשה עשר יום לחדש בחג יעשה כאלה
שבעת הימים כחטאת כעלה וכמנחה וכשמן׃

<span id="an_46:1">46:1</span> כה אמר אדני יהוה שער החצר הפנימית הפנה
קדים יהיה סגור ששת ימי המעשה וביום השבת יפתח וביום החדש יפתח׃

<span id="an_46:2">46:2</span> ובא הנשיא דרך אולם השער מחוץ ועמד על
מזוזת השער ועשו הכהנים את עולתו ואת שלמיו והשתחוה על מפתן השער ויצא
והשער לא יסגר עד הערב׃

<span id="an_46:3">46:3</span> והשתחוו עם הארץ פתח השער ההוא בשבתות
ובחדשים לפני יהוה׃

<span id="an_46:4">46:4</span> והעלה אשר יקרב הנשיא ליהוה ביום השבת ששה
כבשים תמימם ואיל תמים׃

<span id="an_46:5">46:5</span> ומנחה איפה לאיל ולכבשים מנחה מתת ידו ושמן
הין לאיפה׃

<span id="an_46:6">46:6</span> וביום החדש פר בן בקר תמימם וששת כבשם ואיל
תמימם יהיו׃

<span id="an_46:7">46:7</span> ואיפה לפר ואיפה לאיל יעשה מנחה ולכבשים
כאשר תשיג ידו ושמן הין לאיפה׃

<span id="an_46:8">46:8</span> ובבוא הנשיא דרך אולם השער יבוא ובדרכו
יצא׃

<span id="an_46:9">46:9</span> ובבוא עם הארץ לפני יהוה במועדים הבא דרך
שער צפון להשתחות יצא דרך שער נגב והבא דרך שער נגב יצא דרך שער צפונה לא
ישוב דרך השער אשר בא בו כי נכחו יצאו׃

<span id="an_46:10">46:10</span> והנשיא בתוכם בבואם יבוא ובצאתם יצאו׃

<span id="an_46:11">46:11</span> ובחגים ובמועדים תהיה המנחה איפה לפר
ואיפה לאיל ולכבשים מתת ידו ושמן הין לאיפה׃

<span id="an_46:12">46:12</span> וכי יעשה הנשיא נדבה עולה או שלמים נדבה
ליהוה ופתח לו את השער הפנה קדים ועשה את עלתו ואת שלמיו כאשר יעשה ביום
השבת ויצא וסגר את השער אחרי צאתו׃

<span id="an_46:13">46:13</span> וכבש בן שנתו תמים תעשה עולה ליום ליהוה
בבקר בבקר תעשה אתו׃

<span id="an_46:14">46:14</span> ומנחה תעשה עליו בבקר בבקר ששית האיפה
ושמן שלישית ההין לרס את הסלת מנחה ליהוה חקות עולם תמיד׃

<span id="an_46:15">46:15</span> ועשו את הכבש ואת המנחה ואת השמן בבקר
בבקר עולת תמיד׃

<span id="an_46:16">46:16</span> כה אמר אדני יהוה כי יתן הנשיא מתנה לאיש
מבניו נחלתו היא לבניו תהיה אחזתם היא בנחלה׃

<span id="an_46:17">46:17</span> וכי יתן מתנה מנחלתו לאחד מעבדיו והיתה
לו עד שנת הדרור ושבת לנשיא אך נחלתו בניו להם תהיה׃

<span id="an_46:18">46:18</span> ולא יקח הנשיא מנחלת העם להונתם מאחזתם
מאחזתו ינחל את בניו למען אשר לא יפצו עמי איש מאחזתו׃

<span id="an_46:19">46:19</span> ויביאני במבוא אשר על כתף השער אל הלשכות
הקדש אל הכהנים הפנות צפונה והנה שם מקום בירכתם ימה׃

<span id="an_46:20">46:20</span> ויאמר אלי זה המקום אשר יבשלו שם הכהנים
את האשם ואת החטאת אשר יאפו את המנחה לבלתי הוציא אל החצר החיצונה לקדש את
העם׃

<span id="an_46:21">46:21</span> ויוציאני אל החצר החיצנה ויעבירני אל
ארבעת מקצועי החצר והנה חצר במקצע החצר חצר במקצע החצר׃

<span id="an_46:22">46:22</span> בארבעת מקצעות החצר חצרות קטרות ארבעים
ארך ושלשים רחב מדה אחת לארבעתם מהקצעות׃

<span id="an_46:23">46:23</span> וטור סביב בהם סביב לארבעתם ומבשלות עשוי
מתחת הטירות סביב׃

<span id="an_46:24">46:24</span> ויאמר אלי אלה בית המבשלים אשר יבשלו שם
משרתי הבית את זבח העם׃

<span id="an_47:1">47:1</span> וישבני אל פתח הבית והנה מים יצאים מתחת
מפתן הבית קדימה כי פני הבית קדים והמים ירדים מתחת מכתף הבית הימנית מנגב
למזבח׃

<span id="an_47:2">47:2</span> ויוצאני דרך שער צפונה ויסבני דרך חוץ אל
שער החוץ דרך הפונה קדים והנה מים מפכים מן הכתף הימנית׃

<span id="an_47:3">47:3</span> בצאת האיש קדים וקו בידו וימד אלף באמה
ויעברני במים מי אפסים׃

<span id="an_47:4">47:4</span> וימד אלף ויעברני במים מים ברכים וימד אלף
ויעברני מי מתנים׃

<span id="an_47:5">47:5</span> וימד אלף נחל אשר לא אוכל לעבר כי גאו המים
מי שחו נחל אשר לא יעבר׃

<span id="an_47:6">47:6</span> ויאמר אלי הראית בן אדם ויולכני וישבני שפת
הנחל׃

<span id="an_47:7">47:7</span> בשובני והנה אל שפת הנחל עץ רב מאד מזה
ומזה׃

<span id="an_47:8">47:8</span> ויאמר אלי המים האלה יוצאים אל הגלילה
הקדמונה וירדו על הערבה ובאו הימה אל הימה המוצאים ונרפאו המים׃

<span id="an_47:9">47:9</span> והיה כל נפש חיה אשר ישרץ אל כל אשר יבוא
שם נחלים יחיה והיה הדגה רבה מאד כי באו שמה המים האלה וירפאו וחי כל אשר
יבוא שמה הנחל׃

<span id="an_47:10">47:10</span> והיה יעמדו עליו דוגים מעין גדי ועד עין
עגלים משטוח לחרמים יהיו למינה תהיה דגתם כדגת הים הגדול רבה מאד׃

<span id="an_47:11">47:11</span> בצאתו וגבאיו ולא ירפאו למלח נתנו׃

<span id="an_47:12">47:12</span> ועל הנחל יעלה על שפתו מזה ומזה כל עץ
מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים
והיו פריו למאכל ועלהו לתרופה׃

<span id="an_47:13">47:13</span> כה אמר אדני יהוה גה גבול אשר תתנחלו את
הארץ לשני עשר שבטי ישראל יוסף חבלים׃

<span id="an_47:14">47:14</span> ונחלתם אותה איש כאחיו אשר נשאתי את ידי
לתתה לאבתיכם ונפלה הארץ הזאת לכם בנחלה׃

<span id="an_47:15">47:15</span> וזה גבול הארץ לפאת צפונה מן הים הגדול
הדרך חתלן לבוא צדדה׃

<span id="an_47:16">47:16</span> חמת ברותה סברים אשר בין גבול דמשק ובין
גבול חמת חצר התיכון אשר אל גבול חורן׃

<span id="an_47:17">47:17</span> והיה גבול מן הים חצר עינון גבול דמשק
וצפון צפונה וגבול חמת ואת פאת צפון׃

<span id="an_47:18">47:18</span> ופאת קדים מבין חורן ומבין דמשק ומבין
הגלעד ומבין ארץ ישראל הירדן מגבול על הים הקדמוני תמדו ואת פאת קדימה׃

<span id="an_47:19">47:19</span> ופאת נגב תימנה מתמר עד מי מריבות קדש
נחלה אל הים הגדול ואת פאת תימנה נגבה׃

<span id="an_47:20">47:20</span> ופאת ים הים הגדול מגבול עד נכח לבוא חמת
זאת פאת ים׃

<span id="an_47:21">47:21</span> וחלקתם את הארץ הזאת לכם לשבטי ישראל׃

<span id="an_47:22">47:22</span> והיה תפלו אותה בנחלה לכם ולהגרים הגרים
בתוככם אשר הולדו בנים בתוככם והיו לכם כאזרח בבני ישראל אתכם יפלו בנחלה
בתוך שבטי ישראל׃

<span id="an_47:23">47:23</span> והיה בשבט אשר גר הגר אתו שם תתנו נחלתו
נאם אדני יהוה׃

<span id="an_48:1">48:1</span> ואלה שמות השבטים מקצה צפונה אל יד דרך
חתלן לבוא חמת חצר עינן גבול דמשק צפונה אל יד חמת והיו לו פאת קדים הים דן
אחד׃

<span id="an_48:2">48:2</span> ועל גבול דן מפאת קדים עד פאת ימה אשר אחד׃

<span id="an_48:3">48:3</span> ועל גבול אשר מפאת קדימה ועד פאת ימה נפתלי
אחד׃

<span id="an_48:4">48:4</span> ועל גבול נפתלי מפאת קדמה עד פאת ימה מנשה
אחד׃

<span id="an_48:5">48:5</span> ועל גבול מנשה מפאת קדמה עד פאת ימה אפרים
אחד׃

<span id="an_48:6">48:6</span> ועל גבול אפרים מפאת קדים ועד פאת ימה
ראובן אחד׃

<span id="an_48:7">48:7</span> ועל גבול ראובן מפאת קדים עד פאת ימה יהודה
אחד׃

<span id="an_48:8">48:8</span> ועל גבול יהודה מפאת קדים עד פאת ימה תהיה
התרומה אשר תרימו חמשה ועשרים אלף רחב וארך כאחד החלקים מפאת קדימה עד פאת
ימה והיה המקדש בתוכו׃

<span id="an_48:9">48:9</span> התרומה אשר תרימו ליהוה ארך חמשה ועשרים
אלף ורחב עשרת אלפים׃

<span id="an_48:10">48:10</span> ולאלה תהיה תרומת הקדש לכהנים צפונה חמשה
ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה
ועשרים אלף והיה מקדש יהוה בתוכו׃

<span id="an_48:11">48:11</span> לכהנים המקדש מבני צדוק אשר שמרו משמרתי
אשר לא תעו בתעות בני ישראל כאשר תעו הלוים׃

<span id="an_48:12">48:12</span> והיתה להם תרומיה מתרומת הארץ קדש קדשים
אל גבול הלוים׃

<span id="an_48:13">48:13</span> והלוים לעמת גבול הכהנים חמשה ועשרים אלף
ארך ורחב עשרת אלפים כל ארך חמשה ועשרים אלף ורחב עשרת אלפים׃

<span id="an_48:14">48:14</span> ולא ימכרו ממנו ולא ימר ולא יעבור ראשית
הארץ כי קדש ליהוה׃

<span id="an_48:15">48:15</span> וחמשת אלפים הנותר ברחב על פני חמשה
ועשרים אלף חל הוא לעיר למושב ולמגרש והיתה העיר בתוכה׃

<span id="an_48:16">48:16</span> ואלה מדותיה פאת צפון חמש מאות וארבעת
אלפים ופאת נגב חמש חמש מאות וארבעת אלפים ומפאת קדים חמש מאות וארבעת
אלפים ופאת ימה חמש מאות וארבעת אלפים׃

<span id="an_48:17">48:17</span> והיה מגרש לעיר צפונה חמשים ומאתים ונגבה
חמשים ומאתים וקדימה חמשים ומאתים וימה חמשים ומאתים׃

<span id="an_48:18">48:18</span> והנותר בארך לעמת תרומת הקדש עשרת אלפים
קדימה ועשרת אלפים ימה והיה לעמת תרומת הקדש והיתה תבואתה ללחם לעבדי העיר׃

<span id="an_48:19">48:19</span> והעבד העיר יעבדוהו מכל שבטי ישראל׃

<span id="an_48:20">48:20</span> כל התרומה חמשה ועשרים אלף בחמשה ועשרים
אלף רביעית תרימו את תרומת הקדש אל אחזת העיר׃

<span id="an_48:21">48:21</span> והנותר לנשיא מזה ומזה לתרומת הקדש
ולאחזת העיר אל פני חמשה ועשרים אלף תרומה עד גבול קדימה וימה על פני חמשה
ועשרים אלף על גבול ימה לעמת חלקים לנשיא והיתה תרומת הקדש ומקדש הבית
בתוכה׃

<span id="an_48:22">48:22</span> ומאחזת הלוים ומאחזת העיר בתוך אשר לנשיא
יהיה בין גבול יהודה ובין גבול בנימן לנשיא יהיה׃

<span id="an_48:23">48:23</span> ויתר השבטים מפאת קדמה עד פאת ימה בנימן
אחד׃

<span id="an_48:24">48:24</span> ועל גבול בנימן מפאת קדימה עד פאת ימה
שמעון אחד׃

<span id="an_48:25">48:25</span> ועל גבול שמעון מפאת קדימה עד פאת ימה
יששכר אחד׃

<span id="an_48:26">48:26</span> ועל גבול יששכר מפאת קדימה עד פאת ימה
זבולן אחד׃

<span id="an_48:27">48:27</span> ועל גבול זבולן מפאת קדמה עד פאת ימה גד
אחד׃

<span id="an_48:28">48:28</span> ועל גבול גד אל פאת נגב תימנה והיה גבול
מתמר מי מריבת קדש נחלה על הים הגדול׃

<span id="an_48:29">48:29</span> זאת הארץ אשר תפילו מנחלה לשבטי ישראל
ואלה מחלקתם נאם אדני יהוה׃

<span id="an_48:30">48:30</span> ואלה תוצאת העיר מפאת צפון חמש מאות
וארבעת אלפים מדה׃

<span id="an_48:31">48:31</span> ושערי העיר על שמות שבטי ישראל שערים
שלושה צפונה שער ראובן אחד שער יהודה אחד שער לוי אחד׃

<span id="an_48:32">48:32</span> ואל פאת קדימה חמש מאות וארבעת אלפים
ושערים שלשה ושער יוסף אחד שער בנימן אחד שער דן אחד׃

<span id="an_48:33">48:33</span> ופאת נגבה חמש מאות וארבעת אלפים מדה
ושערים שלשה שער שמעון אחד שער יששכר אחד שער זבולן אחד׃

<span id="an_48:34">48:34</span> פאת ימה חמש מאות וארבעת אלפים שעריהם
שלשה שער גד אחד שער אשר אחד שער נפתלי אחד׃

<span id="an_48:35">48:35</span> סביב שמנה עשר אלף ושם העיר מיום יהוה
שמה׃

------------------------------------------------------------------------

[Next: Daniel](dan.md)
