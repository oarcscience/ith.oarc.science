[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](zep)  [Next](zac) 

------------------------------------------------------------------------

### Modern Hebrew Bible: Haggai

<span id="an_1:1">1:1</span> בשנת שתים לדריוש המלך בחדש הששי ביום אחד
לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע
בן יהוצדק הכהן הגדול לאמר׃

<span id="an_1:2">1:2</span> כה אמר יהוה צבאות לאמר העם הזה אמרו לא עת
בא עת בית יהוה להבנות׃

<span id="an_1:3">1:3</span> ויהי דבר יהוה ביד חגי הנביא לאמר׃

<span id="an_1:4">1:4</span> העת לכם אתם לשבת בבתיכם ספונים והבית הזה
חרב׃

<span id="an_1:5">1:5</span> ועתה כה אמר יהוה צבאות שימו לבבכם על
דרכיכם׃

<span id="an_1:6">1:6</span> זרעתם הרבה והבא מעט אכול ואין לשבעה שתו
ואין לשכרה לבוש ואין לחם לו והמשתכר משתכר אל צרור נקוב׃

<span id="an_1:7">1:7</span> כה אמר יהוה צבאות שימו לבבכם על דרכיכם׃

<span id="an_1:8">1:8</span> עלו ההר והבאתם עץ ובנו הבית וארצה בו ואכבד
אמר יהוה׃

<span id="an_1:9">1:9</span> פנה אל הרבה והנה למעט והבאתם הבית ונפחתי בו
יען מה נאם יהוה צבאות יען ביתי אשר הוא חרב ואתם רצים איש לביתו׃

<span id="an_1:10">1:10</span> על כן עליכם כלאו שמים מטל והארץ כלאה
יבולה׃

<span id="an_1:11">1:11</span> ואקרא חרב על הארץ ועל ההרים ועל הדגן ועל
התירוש ועל היצהר ועל אשר תוציא האדמה ועל האדם ועל הבהמה ועל כל יגיע
כפים׃

<span id="an_1:12">1:12</span> וישמע זרבבל בן שלתיאל ויהושע בן יהוצדק
הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו
יהוה אלהיהם וייראו העם מפני יהוה׃

<span id="an_1:13">1:13</span> ויאמר חגי מלאך יהוה במלאכות יהוה לעם לאמר
אני אתכם נאם יהוה׃

<span id="an_1:14">1:14</span> ויער יהוה את רוח זרבבל בן שלתיאל פחת
יהודה ואת רוח יהושע בן יהוצדק הכהן הגדול ואת רוח כל שארית העם ויבאו
ויעשו מלאכה בבית יהוה צבאות אלהיהם׃

<span id="an_1:15">1:15</span> ביום עשרים וארבעה לחדש בששי בשנת שתים
לדריוש המלך׃

<span id="an_2:1">2:1</span> בשביעי בעשרים ואחד לחדש היה דבר יהוה ביד
חגי הנביא לאמר׃

<span id="an_2:2">2:2</span> אמר נא אל זרבבל בן שלתיאל פחת יהודה ואל
יהושע בן יהוצדק הכהן הגדול ואל שארית העם לאמר׃

<span id="an_2:3">2:3</span> מי בכם הנשאר אשר ראה את הבית הזה בכבודו
הראשון ומה אתם ראים אתו עתה הלוא כמהו כאין בעיניכם׃

<span id="an_2:4">2:4</span> ועתה חזק זרבבל נאם יהוה וחזק יהושע בן
יהוצדק הכהן הגדול וחזק כל עם הארץ נאם יהוה ועשו כי אני אתכם נאם יהוה
צבאות׃

<span id="an_2:5">2:5</span> את הדבר אשר כרתי אתכם בצאתכם ממצרים ורוחי
עמדת בתוככם אל תיראו׃

<span id="an_2:6">2:6</span> כי כה אמר יהוה צבאות עוד אחת מעט היא ואני
מרעיש את השמים ואת הארץ ואת הים ואת החרבה׃

<span id="an_2:7">2:7</span> והרעשתי את כל הגוים ובאו חמדת כל הגוים
ומלאתי את הבית הזה כבוד אמר יהוה צבאות׃

<span id="an_2:8">2:8</span> לי הכסף ולי הזהב נאם יהוה צבאות׃

<span id="an_2:9">2:9</span> גדול יהיה כבוד הבית הזה האחרון מן הראשון
אמר יהוה צבאות ובמקום הזה אתן שלום נאם יהוה צבאות׃

<span id="an_2:10">2:10</span> בעשרים וארבעה לתשיעי בשנת שתים לדריוש היה
דבר יהוה אל חגי הנביא לאמר׃

<span id="an_2:11">2:11</span> כה אמר יהוה צבאות שאל נא את הכהנים תורה
לאמר׃

<span id="an_2:12">2:12</span> הן ישא איש בשר קדש בכנף בגדו ונגע בכנפו
אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו
לא׃

<span id="an_2:13">2:13</span> ויאמר חגי אם יגע טמא נפש בכל אלה היטמא
ויענו הכהנים ויאמרו יטמא׃

<span id="an_2:14">2:14</span> ויען חגי ויאמר כן העם הזה וכן הגוי הזה
לפני נאם יהוה וכן כל מעשה ידיהם ואשר יקריבו שם טמא הוא׃

<span id="an_2:15">2:15</span> ועתה שימו נא לבבכם מן היום הזה ומעלה מטרם
שום אבן אל אבן בהיכל יהוה׃

<span id="an_2:16">2:16</span> מהיותם בא אל ערמת עשרים והיתה עשרה בא אל
היקב לחשף חמשים פורה והיתה עשרים׃

<span id="an_2:17">2:17</span> הכיתי אתכם בשדפון ובירקון ובברד את כל
מעשה ידיכם ואין אתכם אלי נאם יהוה׃

<span id="an_2:18">2:18</span> שימו נא לבבכם מן היום הזה ומעלה מיום
עשרים וארבעה לתשיעי למן היום אשר יסד היכל יהוה שימו לבבכם׃

<span id="an_2:19">2:19</span> העוד הזרע במגורה ועד הגפן והתאנה והרמון
ועץ הזית לא נשא מן היום הזה אברך׃

<span id="an_2:20">2:20</span> ויהי דבר יהוה שנית אל חגי בעשרים וארבעה
לחדש לאמר׃

<span id="an_2:21">2:21</span> אמר אל זרבבל פחת יהודה לאמר אני מרעיש את
השמים ואת הארץ׃

<span id="an_2:22">2:22</span> והפכתי כסא ממלכות והשמדתי חזק ממלכות
הגוים והפכתי מרכבה ורכביה וירדו סוסים ורכביהם איש בחרב אחיו׃

<span id="an_2:23">2:23</span> ביום ההוא נאם יהוה צבאות אקחך זרבבל בן
שאלתיאל עבדי נאם יהוה ושמתיך כחותם כי בך בחרתי נאם יהוה צבאות׃

------------------------------------------------------------------------

[Next: Zechariah](zac)
