[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](hos)  [Next](amo) 

------------------------------------------------------------------------

### Modern Hebrew Bible: Joel

<span id="an_1:1">1:1</span> דבר יהוה אשר היה אל יואל בן פתואל׃

<span id="an_1:2">1:2</span> שמעו זאת הזקנים והאזינו כל יושבי הארץ ההיתה
זאת בימיכם ואם בימי אבתיכם׃

<span id="an_1:3">1:3</span> עליה לבניכם ספרו ובניכם לבניהם ובניהם לדור
אחר׃

<span id="an_1:4">1:4</span> יתר הגזם אכל הארבה ויתר הארבה אכל הילק ויתר
הילק אכל החסיל׃

<span id="an_1:5">1:5</span> הקיצו שכורים ובכו והיללו כל שתי יין על עסיס
כי נכרת מפיכם׃

<span id="an_1:6">1:6</span> כי גוי עלה על ארצי עצום ואין מספר שניו שני
אריה ומתלעות לביא לו׃

<span id="an_1:7">1:7</span> שם גפני לשמה ותאנתי לקצפה חשף חשפה והשליך
הלבינו שריגיה׃

<span id="an_1:8">1:8</span> אלי כבתולה חגרת שק על בעל נעוריה׃

<span id="an_1:9">1:9</span> הכרת מנחה ונסך מבית יהוה אבלו הכהנים משרתי
יהוה׃

<span id="an_1:10">1:10</span> שדד שדה אבלה אדמה כי שדד דגן הוביש תירוש
אמלל יצהר׃

<span id="an_1:11">1:11</span> הבישו אכרים הילילו כרמים על חטה ועל שערה
כי אבד קציר שדה׃

<span id="an_1:12">1:12</span> הגפן הובישה והתאנה אמללה רמון גם תמר
ותפוח כל עצי השדה יבשו כי הביש ששון מן בני אדם׃

<span id="an_1:13">1:13</span> חגרו וספדו הכהנים הילילו משרתי מזבח באו
לינו בשקים משרתי אלהי כי נמנע מבית אלהיכם מנחה ונסך׃

<span id="an_1:14">1:14</span> קדשו צום קראו עצרה אספו זקנים כל ישבי
הארץ בית יהוה אלהיכם וזעקו אל יהוה׃

<span id="an_1:15">1:15</span> אהה ליום כי קרוב יום יהוה וכשד משדי יבוא׃

<span id="an_1:16">1:16</span> הלוא נגד עינינו אכל נכרת מבית אלהינו שמחה
וגיל׃

<span id="an_1:17">1:17</span> עבשו פרדות תחת מגרפתיהם נשמו אצרות נהרסו
ממגרות כי הביש דגן׃

<span id="an_1:18">1:18</span> מה נאנחה בהמה נבכו עדרי בקר כי אין מרעה
להם גם עדרי הצאן נאשמו׃

<span id="an_1:19">1:19</span> אליך יהוה אקרא כי אש אכלה נאות מדבר ולהבה
להטה כל עצי השדה׃

<span id="an_1:20">1:20</span> גם בהמות שדה תערוג אליך כי יבשו אפיקי מים
ואש אכלה נאות המדבר׃

<span id="an_2:1">2:1</span> תקעו שופר בציון והריעו בהר קדשי ירגזו כל
ישבי הארץ כי בא יום יהוה כי קרוב׃

<span id="an_2:2">2:2</span> יום חשך ואפלה יום ענן וערפל כשחר פרש על
ההרים עם רב ועצום כמהו לא נהיה מן העולם ואחריו לא יוסף עד שני דור ודור׃

<span id="an_2:3">2:3</span> לפניו אכלה אש ואחריו תלהט להבה כגן עדן הארץ
לפניו ואחריו מדבר שממה וגם פליטה לא היתה לו׃

<span id="an_2:4">2:4</span> כמראה סוסים מראהו וכפרשים כן ירוצון׃

<span id="an_2:5">2:5</span> כקול מרכבות על ראשי ההרים ירקדון כקול להב
אש אכלה קש כעם עצום ערוך מלחמה׃

<span id="an_2:6">2:6</span> מפניו יחילו עמים כל פנים קבצו פארור׃

<span id="an_2:7">2:7</span> כגבורים ירצון כאנשי מלחמה יעלו חומה ואיש
בדרכיו ילכון ולא יעבטון ארחותם׃

<span id="an_2:8">2:8</span> ואיש אחיו לא ידחקון גבר במסלתו ילכון ובעד
השלח יפלו לא יבצעו׃

<span id="an_2:9">2:9</span> בעיר ישקו בחומה ירצון בבתים יעלו בעד
החלונים יבאו כגנב׃

<span id="an_2:10">2:10</span> לפניו רגזה ארץ רעשו שמים שמש וירח קדרו
וכוכבים אספו נגהם׃

<span id="an_2:11">2:11</span> ויהוה נתן קולו לפני חילו כי רב מאד מחנהו
כי עצום עשה דברו כי גדול יום יהוה ונורא מאד ומי יכילנו׃

<span id="an_2:12">2:12</span> וגם עתה נאם יהוה שבו עדי בכל לבבכם ובצום
ובבכי ובמספד׃

<span id="an_2:13">2:13</span> וקרעו לבבכם ואל בגדיכם ושובו אל יהוה
אלהיכם כי חנון ורחום הוא ארך אפים ורב חסד ונחם על הרעה׃

<span id="an_2:14">2:14</span> מי יודע ישוב ונחם והשאיר אחריו ברכה מנחה
ונסך ליהוה אלהיכם׃

<span id="an_2:15">2:15</span> תקעו שופר בציון קדשו צום קראו עצרה׃

<span id="an_2:16">2:16</span> אספו עם קדשו קהל קבצו זקנים אספו עוללים
וינקי שדים יצא חתן מחדרו וכלה מחפתה׃

<span id="an_2:17">2:17</span> בין האולם ולמזבח יבכו הכהנים משרתי יהוה
ויאמרו חוסה יהוה על עמך ואל תתן נחלתך לחרפה למשל בם גוים למה יאמרו בעמים
איה אלהיהם׃

<span id="an_2:18">2:18</span> ויקנא יהוה לארצו ויחמל על עמו׃

<span id="an_2:19">2:19</span> ויען יהוה ויאמר לעמו הנני שלח לכם את הדגן
והתירוש והיצהר ושבעתם אתו ולא אתן אתכם עוד חרפה בגוים׃

<span id="an_2:20">2:20</span> ואת הצפוני ארחיק מעליכם והדחתיו אל ארץ
ציה ושממה את פניו אל הים הקדמני וספו אל הים האחרון ועלה באשו ותעל צחנתו
כי הגדיל לעשות׃

<span id="an_2:21">2:21</span> אל תיראי אדמה גילי ושמחי כי הגדיל יהוה
לעשות׃

<span id="an_2:22">2:22</span> אל תיראו בהמות שדי כי דשאו נאות מדבר כי
עץ נשא פריו תאנה וגפן נתנו חילם׃

<span id="an_2:23">2:23</span> ובני ציון גילו ושמחו ביהוה אלהיכם כי נתן
לכם את המורה לצדקה ויורד לכם גשם מורה ומלקוש בראשון׃

<span id="an_2:24">2:24</span> ומלאו הגרנות בר והשיקו היקבים תירוש
ויצהר׃

<span id="an_2:25">2:25</span> ושלמתי לכם את השנים אשר אכל הארבה הילק
והחסיל והגזם חילי הגדול אשר שלחתי בכם׃

<span id="an_2:26">2:26</span> ואכלתם אכול ושבוע והללתם את שם יהוה
אלהיכם אשר עשה עמכם להפליא ולא יבשו עמי לעולם׃

<span id="an_2:27">2:27</span> וידעתם כי בקרב ישראל אני ואני יהוה אלהיכם
ואין עוד ולא יבשו עמי לעולם׃

<span id="an_2:28">2:28</span> והיה אחרי כן אשפוך את רוחי על כל בשר
ונבאו בניכם ובנותיכם זקניכם חלמות יחלמון בחוריכם חזינות יראו׃

<span id="an_2:29">2:29</span> וגם על העבדים ועל השפחות בימים ההמה אשפוך
את רוחי׃

<span id="an_2:30">2:30</span> ונתתי מופתים בשמים ובארץ דם ואש ותימרות
עשן׃

<span id="an_2:31">2:31</span> השמש יהפך לחשך והירח לדם לפני בוא יום
יהוה הגדול והנורא׃

<span id="an_2:32">2:32</span> והיה כל אשר יקרא בשם יהוה ימלט כי בהר
ציון ובירושלם תהיה פליטה כאשר אמר יהוה ובשרידים אשר יהוה קרא׃

<span id="an_3:1">3:1</span> כי הנה בימים ההמה ובעת ההיא אשר אשוב את
שבות יהודה וירושלם׃

<span id="an_3:2">3:2</span> וקבצתי את כל הגוים והורדתים אל עמק יהושפט
ונשפטתי עמם שם על עמי ונחלתי ישראל אשר פזרו בגוים ואת ארצי חלקו׃

<span id="an_3:3">3:3</span> ואל עמי ידו גורל ויתנו הילד בזונה והילדה
מכרו ביין וישתו׃

<span id="an_3:4">3:4</span> וגם מה אתם לי צר וצידון וכל גלילות פלשת
הגמול אתם משלמים עלי ואם גמלים אתם עלי קל מהרה אשיב גמלכם בראשכם׃

<span id="an_3:5">3:5</span> אשר כספי וזהבי לקחתם ומחמדי הטבים הבאתם
להיכליכם׃

<span id="an_3:6">3:6</span> ובני יהודה ובני ירושלם מכרתם לבני היונים
למען הרחיקם מעל גבולם׃

<span id="an_3:7">3:7</span> הנני מעירם מן המקום אשר מכרתם אתם שמה
והשבתי גמלכם בראשכם׃

<span id="an_3:8">3:8</span> ומכרתי את בניכם ואת בנותיכם ביד בני יהודה
ומכרום לשבאים אל גוי רחוק כי יהוה דבר׃

<span id="an_3:9">3:9</span> קראו זאת בגוים קדשו מלחמה העירו הגבורים
יגשו יעלו כל אנשי המלחמה׃

<span id="an_3:10">3:10</span> כתו אתיכם לחרבות ומזמרתיכם לרמחים החלש
יאמר גבור אני׃

<span id="an_3:11">3:11</span> עושו ובאו כל הגוים מסביב ונקבצו שמה הנחת
יהוה גבוריך׃

<span id="an_3:12">3:12</span> יעורו ויעלו הגוים אל עמק יהושפט כי שם אשב
לשפט את כל הגוים מסביב׃

<span id="an_3:13">3:13</span> שלחו מגל כי בשל קציר באו רדו כי מלאה גת
השיקו היקבים כי רבה רעתם׃

<span id="an_3:14">3:14</span> המונים המונים בעמק החרוץ כי קרוב יום יהוה
בעמק החרוץ׃

<span id="an_3:15">3:15</span> שמש וירח קדרו וכוכבים אספו נגהם׃

<span id="an_3:16">3:16</span> ויהוה מציון ישאג ומירושלם יתן קולו ורעשו
שמים וארץ ויהוה מחסה לעמו ומעוז לבני ישראל׃

<span id="an_3:17">3:17</span> וידעתם כי אני יהוה אלהיכם שכן בציון הר
קדשי והיתה ירושלם קדש וזרים לא יעברו בה עוד׃

<span id="an_3:18">3:18</span> והיה ביום ההוא יטפו ההרים עסיס והגבעות
תלכנה חלב וכל אפיקי יהודה ילכו מים ומעין מבית יהוה יצא והשקה את נחל
השטים׃

<span id="an_3:19">3:19</span> מצרים לשממה תהיה ואדום למדבר שממה תהיה
מחמס בני יהודה אשר שפכו דם נקיא בארצם׃

<span id="an_3:20">3:20</span> ויהודה לעולם תשב וירושלם לדור ודור׃

<span id="an_3:21">3:21</span> ונקיתי דמם לא נקיתי ויהוה שכן בציון׃

------------------------------------------------------------------------

[Next: Amos](amo)
