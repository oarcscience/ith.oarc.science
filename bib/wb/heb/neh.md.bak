[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ezr)  [Next](est.md) 

------------------------------------------------------------------------

### Modern Hebrew Bible: Nehemiah

<span id="an_1:1">1:1</span> דברי נחמיה בן חכליה ויהי בחדש כסלו שנת
עשרים ואני הייתי בשושן הבירה׃

<span id="an_1:2">1:2</span> ויבא חנני אחד מאחי הוא ואנשים מיהודה ואשאלם
על היהודים הפליטה אשר נשארו מן השבי ועל ירושלם׃

<span id="an_1:3">1:3</span> ויאמרו לי הנשארים אשר נשארו מן השבי שם
במדינה ברעה גדלה ובחרפה וחומת ירושלם מפרצת ושעריה נצתו באש׃

<span id="an_1:4">1:4</span> ויהי כשמעי את הדברים האלה ישבתי ואבכה
ואתאבלה ימים ואהי צם ומתפלל לפני אלהי השמים׃

<span id="an_1:5">1:5</span> ואמר אנא יהוה אלהי השמים האל הגדול והנורא
שמר הברית וחסד לאהביו ולשמרי מצותיו׃

<span id="an_1:6">1:6</span> תהי נא אזנך קשבת ועיניך פתוחות לשמע אל תפלת
עבדך אשר אנכי מתפלל לפניך היום יומם ולילה על בני ישראל עבדיך ומתודה על
חטאות בני ישראל אשר חטאנו לך ואני ובית אבי חטאנו׃

<span id="an_1:7">1:7</span> חבל חבלנו לך ולא שמרנו את המצות ואת החקים
ואת המשפטים אשר צוית את משה עבדך׃

<span id="an_1:8">1:8</span> זכר נא את הדבר אשר צוית את משה עבדך לאמר
אתם תמעלו אני אפיץ אתכם בעמים׃

<span id="an_1:9">1:9</span> ושבתם אלי ושמרתם מצותי ועשיתם אתם אם יהיה
נדחכם בקצה השמים משם אקבצם והבואתים אל המקום אשר בחרתי לשכן את שמי שם׃

<span id="an_1:10">1:10</span> והם עבדיך ועמך אשר פדית בכחך הגדול ובידך
החזקה׃

<span id="an_1:11">1:11</span> אנא אדני תהי נא אזנך קשבת אל תפלת עבדך
ואל תפלת עבדיך החפצים ליראה את שמך והצליחה נא לעבדך היום ותנהו לרחמים
לפני האיש הזה ואני הייתי משקה למלך׃

<span id="an_2:1">2:1</span> ויהי בחדש ניסן שנת עשרים לארתחשסתא המלך יין
לפניו ואשא את היין ואתנה למלך ולא הייתי רע לפניו׃

<span id="an_2:2">2:2</span> ויאמר לי המלך מדוע פניך רעים ואתה אינך חולה
אין זה כי אם רע לב ואירא הרבה מאד׃

<span id="an_2:3">2:3</span> ואמר למלך המלך לעולם יחיה מדוע לא ירעו פני
אשר העיר בית קברות אבתי חרבה ושעריה אכלו באש׃

<span id="an_2:4">2:4</span> ויאמר לי המלך על מה זה אתה מבקש ואתפלל אל
אלהי השמים׃

<span id="an_2:5">2:5</span> ואמר למלך אם על המלך טוב ואם ייטב עבדך
לפניך אשר תשלחני אל יהודה אל עיר קברות אבתי ואבננה׃

<span id="an_2:6">2:6</span> ויאמר לי המלך והשגל יושבת אצלו עד מתי יהיה
מהלכך ומתי תשוב וייטב לפני המלך וישלחני ואתנה לו זמן׃

<span id="an_2:7">2:7</span> ואומר למלך אם על המלך טוב אגרות יתנו לי על
פחוות עבר הנהר אשר יעבירוני עד אשר אבוא אל יהודה׃

<span id="an_2:8">2:8</span> ואגרת אל אסף שמר הפרדס אשר למלך אשר יתן לי
עצים לקרות את שערי הבירה אשר לבית ולחומת העיר ולבית אשר אבוא אליו ויתן
לי המלך כיד אלהי הטובה עלי׃

<span id="an_2:9">2:9</span> ואבוא אל פחוות עבר הנהר ואתנה להם את אגרות
המלך וישלח עמי המלך שרי חיל ופרשים׃

<span id="an_2:10">2:10</span> וישמע סנבלט החרני וטוביה העבד העמני וירע
להם רעה גדלה אשר בא אדם לבקש טובה לבני ישראל׃

<span id="an_2:11">2:11</span> ואבוא אל ירושלם ואהי שם ימים שלשה׃

<span id="an_2:12">2:12</span> ואקום לילה אני ואנשים מעט עמי ולא הגדתי
לאדם מה אלהי נתן אל לבי לעשות לירושלם ובהמה אין עמי כי אם הבהמה אשר אני
רכב בה׃

<span id="an_2:13">2:13</span> ואצאה בשער הגיא לילה ואל פני עין התנין
ואל שער האשפת ואהי שבר בחומת ירושלם אשר הם פרוצים ושעריה אכלו באש׃

<span id="an_2:14">2:14</span> ואעבר אל שער העין ואל ברכת המלך ואין מקום
לבהמה לעבר תחתי׃

<span id="an_2:15">2:15</span> ואהי עלה בנחל לילה ואהי שבר בחומה ואשוב
ואבוא בשער הגיא ואשוב׃

<span id="an_2:16">2:16</span> והסגנים לא ידעו אנה הלכתי ומה אני עשה
וליהודים ולכהנים ולחרים ולסגנים וליתר עשה המלאכה עד כן לא הגדתי׃

<span id="an_2:17">2:17</span> ואומר אלהם אתם ראים הרעה אשר אנחנו בה אשר
ירושלם חרבה ושעריה נצתו באש לכו ונבנה את חומת ירושלם ולא נהיה עוד חרפה׃

<span id="an_2:18">2:18</span> ואגיד להם את יד אלהי אשר היא טובה עלי ואף
דברי המלך אשר אמר לי ויאמרו נקום ובנינו ויחזקו ידיהם לטובה׃

<span id="an_2:19">2:19</span> וישמע סנבלט החרני וטביה העבד העמוני וגשם
הערבי וילעגו לנו ויבזו עלינו ויאמרו מה הדבר הזה אשר אתם עשים העל המלך
אתם מרדים׃

<span id="an_2:20">2:20</span> ואשיב אותם דבר ואומר להם אלהי השמים הוא
יצליח לנו ואנחנו עבדיו נקום ובנינו ולכם אין חלק וצדקה וזכרון בירושלם׃

<span id="an_3:1">3:1</span> ויקם אלישיב הכהן הגדול ואחיו הכהנים ויבנו
את שער הצאן המה קדשוהו ויעמידו דלתתיו ועד מגדל המאה קדשוהו עד מגדל
חננאל׃

<span id="an_3:2">3:2</span> ועל ידו בנו אנשי ירחו ועל ידו בנה זכור בן
אמרי׃

<span id="an_3:3">3:3</span> ואת שער הדגים בנו בני הסנאה המה קרוהו
ויעמידו דלתתיו מנעוליו ובריחיו׃

<span id="an_3:4">3:4</span> ועל ידם החזיק מרמות בן אוריה בן הקוץ ועל
ידם החזיק משלם בן ברכיה בן משיזבאל ועל ידם החזיק צדוק בן בענא׃

<span id="an_3:5">3:5</span> ועל ידם החזיקו התקועים ואדיריהם לא הביאו
צורם בעבדת אדניהם׃

<span id="an_3:6">3:6</span> ואת שער הישנה החזיקו יוידע בן פסח ומשלם בן
בסודיה המה קרוהו ויעמידו דלתתיו ומנעליו ובריחיו׃

<span id="an_3:7">3:7</span> ועל ידם החזיק מלטיה הגבעני וידון המרנתי
אנשי גבעון והמצפה לכסא פחת עבר הנהר׃

<span id="an_3:8">3:8</span> על ידו החזיק עזיאל בן חרהיה צורפים ועל ידו
החזיק חנניה בן הרקחים ויעזבו ירושלם עד החומה הרחבה׃

<span id="an_3:9">3:9</span> ועל ידם החזיק רפיה בן חור שר חצי פלך
ירושלם׃

<span id="an_3:10">3:10</span> ועל ידם החזיק ידיה בן חרומף ונגד ביתו ועל
ידו החזיק חטוש בן חשבניה׃

<span id="an_3:11">3:11</span> מדה שנית החזיק מלכיה בן חרם וחשוב בן פחת
מואב ואת מגדל התנורים׃

<span id="an_3:12">3:12</span> ועל ידו החזיק שלום בן הלוחש שר חצי פלך
ירושלם הוא ובנותיו׃

<span id="an_3:13">3:13</span> את שער הגיא החזיק חנון וישבי זנוח המה
בנוהו ויעמידו דלתתיו מנעליו ובריחיו ואלף אמה בחומה עד שער השפות׃

<span id="an_3:14">3:14</span> ואת שער האשפות החזיק מלכיה בן רכב שר פלך
בית הכרם הוא יבננו ויעמיד דלתתיו מנעליו ובריחיו׃

<span id="an_3:15">3:15</span> ואת שער העין החזיק שלון בן כל חזה שר פלך
המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השלח
לגן המלך ועד המעלות היורדות מעיר דויד׃

<span id="an_3:16">3:16</span> אחריו החזיק נחמיה בן עזבוק שר חצי פלך בית
צור עד נגד קברי דויד ועד הברכה העשויה ועד בית הגברים׃

<span id="an_3:17">3:17</span> אחריו החזיקו הלוים רחום בן בני על ידו
החזיק חשביה שר חצי פלך קעילה לפלכו׃

<span id="an_3:18">3:18</span> אחריו החזיקו אחיהם בוי בן חנדד שר חצי פלך
קעילה׃

<span id="an_3:19">3:19</span> ויחזק על ידו עזר בן ישוע שר המצפה מדה
שנית מנגד עלת הנשק המקצע׃

<span id="an_3:20">3:20</span> אחריו החרה החזיק ברוך בן זבי מדה שנית מן
המקצוע עד פתח בית אלישיב הכהן הגדול׃

<span id="an_3:21">3:21</span> אחריו החזיק מרמות בן אוריה בן הקוץ מדה
שנית מפתח בית אלישיב ועד תכלית בית אלישיב׃

<span id="an_3:22">3:22</span> ואחריו החזיקו הכהנים אנשי הככר׃

<span id="an_3:23">3:23</span> אחריו החזיק בנימן וחשוב נגד ביתם אחריו
החזיק עזריה בן מעשיה בן ענניה אצל ביתו׃

<span id="an_3:24">3:24</span> אחריו החזיק בנוי בן חנדד מדה שנית מבית
עזריה עד המקצוע ועד הפנה׃

<span id="an_3:25">3:25</span> פלל בן אוזי מנגד המקצוע והמגדל היוצא מבית
המלך העליון אשר לחצר המטרה אחריו פדיה בן פרעש׃

<span id="an_3:26">3:26</span> והנתינים היו ישבים בעפל עד נגד שער המים
למזרח והמגדל היוצא׃

<span id="an_3:27">3:27</span> אחריו החזיקו התקעים מדה שנית מנגד המגדל
הגדול היוצא ועד חומת העפל׃

<span id="an_3:28">3:28</span> מעל שער הסוסים החזיקו הכהנים איש לנגד
ביתו׃

<span id="an_3:29">3:29</span> אחריו החזיק צדוק בן אמר נגד ביתו ואחריו
החזיק שמעיה בן שכניה שמר שער המזרח׃

<span id="an_3:30">3:30</span> אחרי החזיק חנניה בן שלמיה וחנון בן צלף
הששי מדה שני אחריו החזיק משלם בן ברכיה נגד נשכתו׃

<span id="an_3:31">3:31</span> אחרי החזיק מלכיה בן הצרפי עד בית הנתינים
והרכלים נגד שער המפקד ועד עלית הפנה׃

<span id="an_3:32">3:32</span> ובין עלית הפנה לשער הצאן החזיקו הצרפים
והרכלים׃

<span id="an_4:1">4:1</span> ויהי כאשר שמע סנבלט כי אנחנו בונים את החומה
ויחר לו ויכעס הרבה וילעג על היהודים׃

<span id="an_4:2">4:2</span> ויאמר לפני אחיו וחיל שמרון ויאמר מה היהודים
האמללים עשים היעזבו להם היזבחו היכלו ביום היחיו את האבנים מערמות העפר
והמה שרופות׃

<span id="an_4:3">4:3</span> וטוביה העמני אצלו ויאמר גם אשר הם בונים אם
יעלה שועל ופרץ חומת אבניהם׃

<span id="an_4:4">4:4</span> שמע אלהינו כי היינו בוזה והשב חרפתם אל ראשם
ותנם לבזה בארץ שביה׃

<span id="an_4:5">4:5</span> ואל תכס על עונם וחטאתם מלפניך אל תמחה כי
הכעיסו לנגד הבונים׃

<span id="an_4:6">4:6</span> ונבנה את החומה ותקשר כל החומה עד חציה ויהי
לב לעם לעשות׃

<span id="an_4:7">4:7</span> ויהי כאשר שמע סנבלט וטוביה והערבים והעמנים
והאשדודים כי עלתה ארוכה לחמות ירושלם כי החלו הפרצים להסתם ויחר להם מאד׃

<span id="an_4:8">4:8</span> ויקשרו כלם יחדו לבוא להלחם בירושלם ולעשות
לו תועה׃

<span id="an_4:9">4:9</span> ונתפלל אל אלהינו ונעמיד משמר עליהם יומם
ולילה מפניהם׃

<span id="an_4:10">4:10</span> ויאמר יהודה כשל כח הסבל והעפר הרבה ואנחנו
לא נוכל לבנות בחומה׃

<span id="an_4:11">4:11</span> ויאמרו צרינו לא ידעו ולא יראו עד אשר נבוא
אל תוכם והרגנום והשבתנו את המלאכה׃

<span id="an_4:12">4:12</span> ויהי כאשר באו היהודים הישבים אצלם ויאמרו
לנו עשר פעמים מכל המקמות אשר תשובו עלינו׃

<span id="an_4:13">4:13</span> ואעמיד מתחתיות למקום מאחרי לחומה בצחחיים
ואעמיד את העם למשפחות עם חרבתיהם רמחיהם וקשתתיהם׃

<span id="an_4:14">4:14</span> וארא ואקום ואמר אל החרים ואל הסגנים ואל
יתר העם אל תיראו מפניהם את אדני הגדול והנורא זכרו והלחמו על אחיכם בניכם
ובנתיכם נשיכם ובתיכם׃

<span id="an_4:15">4:15</span> ויהי כאשר שמעו אויבינו כי נודע לנו ויפר
האלהים את עצתם ונשוב כלנו אל החומה איש אל מלאכתו׃

<span id="an_4:16">4:16</span> ויהי מן היום ההוא חצי נערי עשים במלאכה
וחצים מחזיקים והרמחים המגנים והקשתות והשרינים והשרים אחרי כל בית יהודה׃

<span id="an_4:17">4:17</span> הבונים בחומה והנשאים בסבל עמשים באחת ידו
עשה במלאכה ואחת מחזקת השלח׃

<span id="an_4:18">4:18</span> והבונים איש חרבו אסורים על מתניו ובונים
והתוקע בשופר אצלי׃

<span id="an_4:19">4:19</span> ואמר אל החרים ואל הסגנים ואל יתר העם
המלאכה הרבה ורחבה ואנחנו נפרדים על החומה רחוקים איש מאחיו׃

<span id="an_4:20">4:20</span> במקום אשר תשמעו את קול השופר שמה תקבצו
אלינו אלהינו ילחם לנו׃

<span id="an_4:21">4:21</span> ואנחנו עשים במלאכה וחצים מחזיקים ברמחים
מעלות השחר עד צאת הכוכבים׃

<span id="an_4:22">4:22</span> גם בעת ההיא אמרתי לעם איש ונערו ילינו
בתוך ירושלם והיו לנו הלילה משמר והיום מלאכה׃

<span id="an_4:23">4:23</span> ואין אני ואחי ונערי ואנשי המשמר אשר אחרי
אין אנחנו פשטים בגדינו איש שלחו המים׃

<span id="an_5:1">5:1</span> ותהי צעקת העם ונשיהם גדולה אל אחיהם
היהודים׃

<span id="an_5:2">5:2</span> ויש אשר אמרים בנינו ובנתינו אנחנו רבים
ונקחה דגן ונאכלה ונחיה׃

<span id="an_5:3">5:3</span> ויש אשר אמרים שדתינו וכרמינו ובתינו אנחנו
ערבים ונקחה דגן ברעב׃

<span id="an_5:4">5:4</span> ויש אשר אמרים לוינו כסף למדת המלך שדתינו
וכרמינו׃

<span id="an_5:5">5:5</span> ועתה כבשר אחינו בשרנו כבניהם בנינו והנה
אנחנו כבשים את בנינו ואת בנתינו לעבדים ויש מבנתינו נכבשות ואין לאל ידנו
ושדתינו וכרמינו לאחרים׃

<span id="an_5:6">5:6</span> ויחר לי מאד כאשר שמעתי את זעקתם ואת הדברים
האלה׃

<span id="an_5:7">5:7</span> וימלך לבי עלי ואריבה את החרים ואת הסגנים
ואמרה להם משא איש באחיו אתם נשאים ואתן עליהם קהלה גדולה׃

<span id="an_5:8">5:8</span> ואמרה להם אנחנו קנינו את אחינו היהודים
הנמכרים לגוים כדי בנו וגם אתם תמכרו את אחיכם ונמכרו לנו ויחרישו ולא מצאו
דבר׃

<span id="an_5:9">5:9</span> ויאמר לא טוב הדבר אשר אתם עשים הלוא ביראת
אלהינו תלכו מחרפת הגוים אויבינו׃

<span id="an_5:10">5:10</span> וגם אני אחי ונערי נשים בהם כסף ודגן נעזבה
נא את המשא הזה׃

<span id="an_5:11">5:11</span> השיבו נא להם כהיום שדתיהם כרמיהם זיתיהם
ובתיהם ומאת הכסף והדגן התירוש והיצהר אשר אתם נשים בהם׃

<span id="an_5:12">5:12</span> ויאמרו נשיב ומהם לא נבקש כן נעשה כאשר אתה
אומר ואקרא את הכהנים ואשביעם לעשות כדבר הזה׃

<span id="an_5:13">5:13</span> גם חצני נערתי ואמרה ככה ינער האלהים את כל
האיש אשר לא יקים את הדבר הזה מביתו ומיגיעו וככה יהיה נעור ורק ויאמרו כל
הקהל אמן ויהללו את יהוה ויעש העם כדבר הזה׃

<span id="an_5:14">5:14</span> גם מיום אשר צוה אתי להיות פחם בארץ יהודה
משנת עשרים ועד שנת שלשים ושתים לארתחשסתא המלך שנים שתים עשרה אני ואחי
לחם הפחה לא אכלתי׃

<span id="an_5:15">5:15</span> והפחות הראשנים אשר לפני הכבידו על העם
ויקחו מהם בלחם ויין אחר כסף שקלים ארבעים גם נעריהם שלטו על העם ואני לא
עשיתי כן מפני יראת אלהים׃

<span id="an_5:16">5:16</span> וגם במלאכת החומה הזאת החזקתי ושדה לא
קנינו וכל נערי קבוצים שם על המלאכה׃

<span id="an_5:17">5:17</span> והיהודים והסגנים מאה וחמשים איש והבאים
אלינו מן הגוים אשר סביבתינו על שלחני׃

<span id="an_5:18">5:18</span> ואשר היה נעשה ליום אחד שור אחד צאן שש
בררות וצפרים נעשו לי ובין עשרת ימים בכל יין להרבה ועם זה לחם הפחה לא
בקשתי כי כבדה העבדה על העם הזה׃

<span id="an_5:19">5:19</span> זכרה לי אלהי לטובה כל אשר עשיתי על העם
הזה׃

<span id="an_6:1">6:1</span> ויהי כאשר נשמע לסנבלט וטוביה ולגשם הערבי
וליתר איבינו כי בניתי את החומה ולא נותר בה פרץ גם עד העת ההיא דלתות לא
העמדתי בשערים׃

<span id="an_6:2">6:2</span> וישלח סנבלט וגשם אלי לאמר לכה ונועדה יחדו
בכפירים בבקעת אונו והמה חשבים לעשות לי רעה׃

<span id="an_6:3">6:3</span> ואשלחה עליהם מלאכים לאמר מלאכה גדולה אני
עשה ולא אוכל לרדת למה תשבת המלאכה כאשר ארפה וירדתי אליכם׃

<span id="an_6:4">6:4</span> וישלחו אלי כדבר הזה ארבע פעמים ואשיב אותם
כדבר הזה׃

<span id="an_6:5">6:5</span> וישלח אלי סנבלט כדבר הזה פעם חמישית את נערו
ואגרת פתוחה בידו׃

<span id="an_6:6">6:6</span> כתוב בה בגוים נשמע וגשמו אמר אתה והיהודים
חשבים למרוד על כן אתה בונה החומה ואתה הוה להם למלך כדברים האלה׃

<span id="an_6:7">6:7</span> וגם נביאים העמדת לקרא עליך בירושלם לאמר מלך
ביהודה ועתה ישמע למלך כדברים האלה ועתה לכה ונועצה יחדו׃

<span id="an_6:8">6:8</span> ואשלחה אליו לאמר לא נהיה כדברים האלה אשר
אתה אומר כי מלבך אתה בודאם׃

<span id="an_6:9">6:9</span> כי כלם מיראים אותנו לאמר ירפו ידיהם מן
המלאכה ולא תעשה ועתה חזק את ידי׃

<span id="an_6:10">6:10</span> ואני באתי בית שמעיה בן דליה בן מהיטבאל
והוא עצור ויאמר נועד אל בית האלהים אל תוך ההיכל ונסגרה דלתות ההיכל כי
באים להרגך ולילה באים להרגך׃

<span id="an_6:11">6:11</span> ואמרה האיש כמוני יברח ומי כמוני אשר יבוא
אל ההיכל וחי לא אבוא׃

<span id="an_6:12">6:12</span> ואכירה והנה לא אלהים שלחו כי הנבואה דבר
עלי וטוביה וסנבלט שכרו׃

<span id="an_6:13">6:13</span> למען שכור הוא למען אירא ואעשה כן וחטאתי
והיה להם לשם רע למען יחרפוני׃

<span id="an_6:14">6:14</span> זכרה אלהי לטוביה ולסנבלט כמעשיו אלה וגם
לנועדיה הנביאה וליתר הנביאים אשר היו מיראים אותי׃

<span id="an_6:15">6:15</span> ותשלם החומה בעשרים וחמשה לאלול לחמשים
ושנים יום׃

<span id="an_6:16">6:16</span> ויהי כאשר שמעו כל אויבינו ויראו כל הגוים
אשר סביבתינו ויפלו מאד בעיניהם וידעו כי מאת אלהינו נעשתה המלאכה הזאת׃

<span id="an_6:17">6:17</span> גם בימים ההם מרבים חרי יהודה אגרתיהם
הולכות על טוביה ואשר לטוביה באות אליהם׃

<span id="an_6:18">6:18</span> כי רבים ביהודה בעלי שבועה לו כי חתן הוא
לשכניה בן ארח ויהוחנן בנו לקח את בת משלם בן ברכיה׃

<span id="an_6:19">6:19</span> גם טובתיו היו אמרים לפני ודברי היו
מוציאים לו אגרות שלח טוביה ליראני׃

<span id="an_7:1">7:1</span> ויהי כאשר נבנתה החומה ואעמיד הדלתות ויפקדו
השוערים והמשררים והלוים׃

<span id="an_7:2">7:2</span> ואצוה את חנני אחי ואת חנניה שר הבירה על
ירושלם כי הוא כאיש אמת וירא את האלהים מרבים׃

<span id="an_7:3">7:3</span> ויאמר להם לא יפתחו שערי ירושלם עד חם השמש
ועד הם עמדים יגיפו הדלתות ואחזו והעמיד משמרות ישבי ירושלם איש במשמרו
ואיש נגד ביתו׃

<span id="an_7:4">7:4</span> והעיר רחבת ידים וגדולה והעם מעט בתוכה ואין
בתים בנוים׃

<span id="an_7:5">7:5</span> ויתן אלהי אל לבי ואקבצה את החרים ואת הסגנים
ואת העם להתיחש ואמצא ספר היחש העולים בראשונה ואמצא כתוב בו׃

<span id="an_7:6">7:6</span> אלה בני המדינה העלים משבי הגולה אשר הגלה
נבוכדנצר מלך בבל וישובו לירושלם וליהודה איש לעירו׃

<span id="an_7:7">7:7</span> הבאים עם זרבבל ישוע נחמיה עזריה רעמיה נחמני
מרדכי בלשן מספרת בגוי נחום בענה מספר אנשי עם ישראל׃

<span id="an_7:8">7:8</span> בני פרעש אלפים מאה ושבעים ושנים׃

<span id="an_7:9">7:9</span> בני שפטיה שלש מאות שבעים ושנים׃

<span id="an_7:10">7:10</span> בני ארח שש מאות חמשים ושנים׃

<span id="an_7:11">7:11</span> בני פחת מואב לבני ישוע ויואב אלפים ושמנה
מאות שמנה עשר׃

<span id="an_7:12">7:12</span> בני עילם אלף מאתים חמשים וארבעה׃

<span id="an_7:13">7:13</span> בני זתוא שמנה מאות ארבעים וחמשה׃

<span id="an_7:14">7:14</span> בני זכי שבע מאות וששים׃

<span id="an_7:15">7:15</span> בני בנוי שש מאות ארבעים ושמנה׃

<span id="an_7:16">7:16</span> בני בבי שש מאות עשרים ושמנה׃

<span id="an_7:17">7:17</span> בני עזגד אלפים שלש מאות עשרים ושנים׃

<span id="an_7:18">7:18</span> בני אדניקם שש מאות ששים ושבעה׃

<span id="an_7:19">7:19</span> בני בגוי אלפים ששים ושבעה׃

<span id="an_7:20">7:20</span> בני עדין שש מאות חמשים וחמשה׃

<span id="an_7:21">7:21</span> בני אטר לחזקיה תשעים ושמנה׃

<span id="an_7:22">7:22</span> בני חשם שלש מאות עשרים ושמנה׃

<span id="an_7:23">7:23</span> בני בצי שלש מאות עשרים וארבעה׃

<span id="an_7:24">7:24</span> בני חריף מאה שנים עשר׃

<span id="an_7:25">7:25</span> בני גבעון תשעים וחמשה׃

<span id="an_7:26">7:26</span> אנשי בית לחם ונטפה מאה שמנים ושמנה׃

<span id="an_7:27">7:27</span> אנשי ענתות מאה עשרים ושמנה׃

<span id="an_7:28">7:28</span> אנשי בית עזמות ארבעים ושנים׃

<span id="an_7:29">7:29</span> אנשי קרית יערים כפירה ובארות שבע מאות
ארבעים ושלשה׃

<span id="an_7:30">7:30</span> אנשי הרמה וגבע שש מאות עשרים ואחד׃

<span id="an_7:31">7:31</span> אנשי מכמס מאה ועשרים ושנים׃

<span id="an_7:32">7:32</span> אנשי בית אל והעי מאה עשרים ושלשה׃

<span id="an_7:33">7:33</span> אנשי נבו אחר חמשים ושנים׃

<span id="an_7:34">7:34</span> בני עילם אחר אלף מאתים חמשים וארבעה׃

<span id="an_7:35">7:35</span> בני חרם שלש מאות ועשרים׃

<span id="an_7:36">7:36</span> בני ירחו שלש מאות ארבעים וחמשה׃

<span id="an_7:37">7:37</span> בני לד חדיד ואונו שבע מאות ועשרים ואחד׃

<span id="an_7:38">7:38</span> בני סנאה שלשת אלפים תשע מאות ושלשים׃

<span id="an_7:39">7:39</span> הכהנים בני ידעיה לבית ישוע תשע מאות שבעים
ושלשה׃

<span id="an_7:40">7:40</span> בני אמר אלף חמשים ושנים׃

<span id="an_7:41">7:41</span> בני פשחור אלף מאתים ארבעים ושבעה׃

<span id="an_7:42">7:42</span> בני חרם אלף שבעה עשר׃

<span id="an_7:43">7:43</span> הלוים בני ישוע לקדמיאל לבני להודוה שבעים
וארבעה׃

<span id="an_7:44">7:44</span> המשררים בני אסף מאה ארבעים ושמנה׃

<span id="an_7:45">7:45</span> השערים בני שלום בני אטר בני טלמן בני עקוב
בני חטיטא בני שבי מאה שלשים ושמנה׃

<span id="an_7:46">7:46</span> הנתינים בני צחא בני חשפא בני טבעות׃

<span id="an_7:47">7:47</span> בני קירס בני סיעא בני פדון׃

<span id="an_7:48">7:48</span> בני לבנה בני חגבה בני שלמי׃

<span id="an_7:49">7:49</span> בני חנן בני גדל בני גחר׃

<span id="an_7:50">7:50</span> בני ראיה בני רצין בני נקודא׃

<span id="an_7:51">7:51</span> בני גזם בני עזא בני פסח׃

<span id="an_7:52">7:52</span> בני בסי בני מעונים בני נפושסים׃

<span id="an_7:53">7:53</span> בני בקבוק בני חקופא בני חרחור׃

<span id="an_7:54">7:54</span> בני בצלית בני מחידא בני חרשא׃

<span id="an_7:55">7:55</span> בני ברקוס בני סיסרא בני תמח׃

<span id="an_7:56">7:56</span> בני נציח בני חטיפא׃

<span id="an_7:57">7:57</span> בני עבדי שלמה בני סוטי בני סופרת בני
פרידא׃

<span id="an_7:58">7:58</span> בני יעלא בני דרקון בני גדל׃

<span id="an_7:59">7:59</span> בני שפטיה בני חטיל בני פכרת הצביים בני
אמון׃

<span id="an_7:60">7:60</span> כל הנתינים ובני עבדי שלמה שלש מאות תשעים
ושנים׃

<span id="an_7:61">7:61</span> ואלה העולים מתל מלח תל חרשא כרוב אדון
ואמר ולא יכלו להגיד בית אבותם וזרעם אם מישראל הם׃

<span id="an_7:62">7:62</span> בני דליה בני טוביה בני נקודא שש מאות
וארבעים ושנים׃

<span id="an_7:63">7:63</span> ומן הכהנים בני חביה בני הקוץ בני ברזלי
אשר לקח מבנות ברזלי הגלעדי אשה ויקרא על שמם׃

<span id="an_7:64">7:64</span> אלה בקשו כתבם המתיחשים ולא נמצא ויגאלו מן
הכהנה׃

<span id="an_7:65">7:65</span> ויאמר התרשתא להם אשר לא יאכלו מקדש הקדשים
עד עמד הכהן לאורים ותומים׃

<span id="an_7:66">7:66</span> כל הקהל כאחד ארבע רבוא אלפים שלש מאות
וששים׃

<span id="an_7:67">7:67</span> מלבד עבדיהם ואמהתיהם אלה שבעת אלפים שלש
מאות שלשים ושבעה ולהם משררים ומשררות מאתים וארבעים וחמשה׃

<span id="an_7:68">7:68</span> סוסיהם שבע מאות שלשים וששה פרדיהם מאתים
ארבעים וחמשה׃

<span id="an_7:69">7:69</span> גמלים ארבע מאות שלשים וחמשה חמרים ששת
אלפים שבע מאות ועשרים׃

<span id="an_7:70">7:70</span> ומקצת ראשי האבות נתנו למלאכה התרשתא נתן
לאוצר זהב דרכמנים אלף מזרקות חמשים כתנות כהנים שלשים וחמש מאות׃

<span id="an_7:71">7:71</span> ומראשי האבות נתנו לאוצר המלאכה זהב
דרכמונים שתי רבות וכסף מנים אלפים ומאתים׃

<span id="an_7:72">7:72</span> ואשר נתנו שארית העם זהב דרכמונים שתי רבוא
וכסף מנים אלפים וכתנת כהנים ששים ושבעה׃

<span id="an_7:73">7:73</span> וישבו הכהנים והלוים והשוערים והמשררים ומן
העם והנתינים וכל ישראל בעריהם ויגע החדש השביעי ובני ישראל בעריהם׃

<span id="an_8:1">8:1</span> ויאספו כל העם כאיש אחד אל הרחוב אשר לפני
שער המים ויאמרו לעזרא הספר להביא את ספר תורת משה אשר צוה יהוה את ישראל׃

<span id="an_8:2">8:2</span> ויביא עזרא הכהן את התורה לפני הקהל מאיש ועד
אשה וכל מבין לשמע ביום אחד לחדש השביעי׃

<span id="an_8:3">8:3</span> ויקרא בו לפני הרחוב אשר לפני שער המים מן
האור עד מחצית היום נגד האנשים והנשים והמבינים ואזני כל העם אל ספר התורה׃

<span id="an_8:4">8:4</span> ויעמד עזרא הספר על מגדל עץ אשר עשו לדבר
ויעמד אצלו מתתיה ושמע ועניה ואוריה וחלקיה ומעשיה על ימינו ומשמאלו פדיה
ומישאל ומלכיה וחשם וחשבדנה זכריה משלם׃

<span id="an_8:5">8:5</span> ויפתח עזרא הספר לעיני כל העם כי מעל כל העם
היה וכפתחו עמדו כל העם׃

<span id="an_8:6">8:6</span> ויברך עזרא את יהוה האלהים הגדול ויענו כל
העם אמן אמן במעל ידיהם ויקדו וישתחו ליהוה אפים ארצה׃

<span id="an_8:7">8:7</span> וישוע ובני ושרביה ימין עקוב שבתי הודיה
מעשיה קליטא עזריה יוזבד חנן פלאיה והלוים מבינים את העם לתורה והעם על
עמדם׃

<span id="an_8:8">8:8</span> ויקראו בספר בתורת האלהים מפרש ושום שכל
ויבינו במקרא׃

<span id="an_8:9">8:9</span> ויאמר נחמיה הוא התרשתא ועזרא הכהן הספר
והלוים המבינים את העם לכל העם היום קדש הוא ליהוה אלהיכם אל תתאבלו ואל
תבכו כי בוכים כל העם כשמעם את דברי התורה׃

<span id="an_8:10">8:10</span> ויאמר להם לכו אכלו משמנים ושתו ממתקים
ושלחו מנות לאין נכון לו כי קדוש היום לאדנינו ואל תעצבו כי חדות יהוה היא
מעזכם׃

<span id="an_8:11">8:11</span> והלוים מחשים לכל העם לאמר הסו כי היום קדש
ואל תעצבו׃

<span id="an_8:12">8:12</span> וילכו כל העם לאכל ולשתות ולשלח מנות
ולעשות שמחה גדולה כי הבינו בדברים אשר הודיעו להם׃

<span id="an_8:13">8:13</span> וביום השני נאספו ראשי האבות לכל העם
הכהנים והלוים אל עזרא הספר ולהשכיל אל דברי התורה׃

<span id="an_8:14">8:14</span> וימצאו כתוב בתורה אשר צוה יהוה ביד משה
אשר ישבו בני ישראל בסכות בחג בחדש השביעי׃

<span id="an_8:15">8:15</span> ואשר ישמיעו ויעבירו קול בכל עריהם
ובירושלם לאמר צאו ההר והביאו עלי זית ועלי עץ שמן ועלי הדס ועלי תמרים
ועלי עץ עבת לעשת סכת ככתוב׃

<span id="an_8:16">8:16</span> ויצאו העם ויביאו ויעשו להם סכות איש על
גגו ובחצרתיהם ובחצרות בית האלהים וברחוב שער המים וברחוב שער אפרים׃

<span id="an_8:17">8:17</span> ויעשו כל הקהל השבים מן השבי סכות וישבו
בסכות כי לא עשו מימי ישוע בן נון כן בני ישראל עד היום ההוא ותהי שמחה
גדולה מאד׃

<span id="an_8:18">8:18</span> ויקרא בספר תורת האלהים יום ביום מן היום
הראשון עד היום האחרון ויעשו חג שבעת ימים וביום השמיני עצרת כמשפט׃

<span id="an_9:1">9:1</span> וביום עשרים וארבעה לחדש הזה נאספו בני ישראל
בצום ובשקים ואדמה עליהם׃

<span id="an_9:2">9:2</span> ויבדלו זרע ישראל מכל בני נכר ויעמדו ויתודו
על חטאתיהם ועונות אבתיהם׃

<span id="an_9:3">9:3</span> ויקומו על עמדם ויקראו בספר תורת יהוה אלהיהם
רבעית היום ורבעית מתודים ומשתחוים ליהוה אלהיהם׃

<span id="an_9:4">9:4</span> ויקם על מעלה הלוים ישוע ובני קדמיאל שבניה
בני שרביה בני כנני ויזעקו בקול גדול אל יהוה אלהיהם׃

<span id="an_9:5">9:5</span> ויאמרו הלוים ישוע וקדמיאל בני חשבניה שרביה
הודיה שבניה פתחיה קומו ברכו את יהוה אלהיכם מן העולם עד העולם ויברכו שם
כבודך ומרומם על כל ברכה ותהלה׃

<span id="an_9:6">9:6</span> אתה הוא יהוה לבדך את עשית את השמים שמי
השמים וכל צבאם הארץ וכל אשר עליה הימים וכל אשר בהם ואתה מחיה את כלם וצבא
השמים לך משתחוים׃

<span id="an_9:7">9:7</span> אתה הוא יהוה האלהים אשר בחרת באברם והוצאתו
מאור כשדים ושמת שמו אברהם׃

<span id="an_9:8">9:8</span> ומצאת את לבבו נאמן לפניך וכרות עמו הברית
לתת את ארץ הכנעני החתי האמרי והפרזי והיבוסי והגרגשי לתת לזרעו ותקם את
דבריך כי צדיק אתה׃

<span id="an_9:9">9:9</span> ותרא את עני אבתינו במצרים ואת זעקתם שמעת על
ים סוף׃

<span id="an_9:10">9:10</span> ותתן אתת ומפתים בפרעה ובכל עבדיו ובכל עם
ארצו כי ידעת כי הזידו עליהם ותעש לך שם כהיום הזה׃

<span id="an_9:11">9:11</span> והים בקעת לפניהם ויעברו בתוך הים ביבשה
ואת רדפיהם השלכת במצולת כמו אבן במים עזים׃

<span id="an_9:12">9:12</span> ובעמוד ענן הנחיתם יומם ובעמוד אש לילה
להאיר להם את הדרך אשר ילכו בה׃

<span id="an_9:13">9:13</span> ועל הר סיני ירדת ודבר עמהם משמים ותתן להם
משפטים ישרים ותורות אמת חקים ומצות טובים׃

<span id="an_9:14">9:14</span> ואת שבת קדשך הודעת להם ומצוות וחקים ותורה
צוית להם ביד משה עבדך׃

<span id="an_9:15">9:15</span> ולחם משמים נתתה להם לרעבם ומים מסלע הוצאת
להם לצמאם ותאמר להם לבוא לרשת את הארץ אשר נשאת את ידך לתת להם׃

<span id="an_9:16">9:16</span> והם ואבתינו הזידו ויקשו את ערפם ולא שמעו
אל מצותיך׃

<span id="an_9:17">9:17</span> וימאנו לשמע ולא זכרו נפלאתיך אשר עשית
עמהם ויקשו את ערפם ויתנו ראש לשוב לעבדתם במרים ואתה אלוה סליחות חנון
ורחום ארך אפים ורב וחסד ולא עזבתם׃

<span id="an_9:18">9:18</span> אף כי עשו להם עגל מסכה ויאמרו זה אלהיך
אשר העלך ממצרים ויעשו נאצות גדלות׃

<span id="an_9:19">9:19</span> ואתה ברחמיך הרבים לא עזבתם במדבר את עמוד
הענן לא סר מעליהם ביומם להנחתם בהדרך ואת עמוד האש בלילה להאיר להם ואת
הדרך אשר ילכו בה׃

<span id="an_9:20">9:20</span> ורוחך הטובה נתת להשכילם ומנך לא מנעת
מפיהם ומים נתתה להם לצמאם׃

<span id="an_9:21">9:21</span> וארבעים שנה כלכלתם במדבר לא חסרו שלמתיהם
לא בלו ורגליהם לא בצקו׃

<span id="an_9:22">9:22</span> ותתן להם ממלכות ועממים ותחלקם לפאה ויירשו
את ארץ סיחון ואת ארץ מלך חשבון ואת ארץ עוג מלך הבשן׃

<span id="an_9:23">9:23</span> ובניהם הרבית כככבי השמים ותביאם אל הארץ
אשר אמרת לאבתיהם לבוא לרשת׃

<span id="an_9:24">9:24</span> ויבאו הבנים ויירשו את הארץ ותכנע לפניהם
את ישבי הארץ הכנענים ותתנם בידם ואת מלכיהם ואת עממי הארץ לעשות בהם
כרצונם׃

<span id="an_9:25">9:25</span> וילכדו ערים בצרות ואדמה שמנה ויירשו בתים
מלאים כל טוב ברות חצובים כרמים וזיתים ועץ מאכל לרב ויאכלו וישבעו וישמינו
ויתעדנו בטובך הגדול׃

<span id="an_9:26">9:26</span> וימרו וימרדו בך וישלכו את תורתך אחרי גום
ואת נביאיך הרגו אשר העידו בם להשיבם אליך ויעשו נאצות גדולת׃

<span id="an_9:27">9:27</span> ותתנם ביד צריהם ויצרו להם ובעת צרתם יצעקו
אליך ואתה משמים תשמע וכרחמיך הרבים תתן להם מושיעים ויושיעום מיד צריהם׃

<span id="an_9:28">9:28</span> וכנוח להם ישובו לעשות רע לפניך ותעזבם ביד
איביהם וירדו בהם וישובו ויזעקוך ואתה משמים תשמע ותצילם כרחמיך רבות עתים׃

<span id="an_9:29">9:29</span> ותעד בהם להשיבם אל תורתך והמה הזידו ולא
שמעו למצותיך ובמשפטיך חטאו בם אשר יעשה אדם וחיה בהם ויתנו כתף סוררת
וערפם הקשו ולא שמעו׃

<span id="an_9:30">9:30</span> ותמשך עליהם שנים רבות ותעד בם ברוחך ביד
נביאיך ולא האזינו ותתנם ביד עמי הארצת׃

<span id="an_9:31">9:31</span> וברחמיך הרבים לא עשיתם כלה ולא עזבתם כי
אל חנון ורחום אתה׃

<span id="an_9:32">9:32</span> ועתה אלהינו האל הגדול הגבור והנורא שומר
הברית והחסד אל ימעט לפניך את כל התלאה אשר מצאתנו למלכינו לשרינו ולכהנינו
ולנביאנו ולאבתינו ולכל עמך מימי מלכי אשור עד היום הזה׃

<span id="an_9:33">9:33</span> ואתה צדיק על כל הבא עלינו כי אמת עשית
ואנחנו הרשענו׃

<span id="an_9:34">9:34</span> ואת מלכינו שרינו כהנינו ואבתינו לא עשו
תורתך ולא הקשיבו אל מצותיך ולעדותיך אשר העידת בהם׃

<span id="an_9:35">9:35</span> והם במלכותם ובטובך הרב אשר נתת להם ובארץ
הרחבה והשמנה אשר נתת לפניהם לא עבדוך ולא שבו ממעלליהם הרעים׃

<span id="an_9:36">9:36</span> הנה אנחנו היום עבדים והארץ אשר נתתה
לאבתינו לאכל את פריה ואת טובה הנה אנחנו עבדים עליה׃

<span id="an_9:37">9:37</span> ותבואתה מרבה למלכים אשר נתתה עלינו
בחטאותינו ועל גויתינו משלים ובבהמתנו כרצונם ובצרה גדולה אנחנו׃

<span id="an_9:38">9:38</span> ובכל זאת אנחנו כרתים אמנה וכתבים ועל
החתום שרינו לוינו כהנינו׃

<span id="an_10:1">10:1</span> ועל החתומים נחמיה התרשתא בן חכליה וצדקיה׃

<span id="an_10:2">10:2</span> שריה עזריה ירמיה׃

<span id="an_10:3">10:3</span> פשחור אמריה מלכיה׃

<span id="an_10:4">10:4</span> חטוש שבניה מלוך׃

<span id="an_10:5">10:5</span> חרם מרמות עבדיה׃

<span id="an_10:6">10:6</span> דניאל גנתון ברוך׃

<span id="an_10:7">10:7</span> משלם אביה מימן׃

<span id="an_10:8">10:8</span> מעזיה בלגי שמעיה אלה הכהנים׃

<span id="an_10:9">10:9</span> והלוים וישוע בן אזניה בנוי מבני חנדד
קדמיאל׃

<span id="an_10:10">10:10</span> ואחיהם שבניה הודיה קליטא פלאיה חנן׃

<span id="an_10:11">10:11</span> מיכא רחוב חשביה׃

<span id="an_10:12">10:12</span> זכור שרביה שבניה׃

<span id="an_10:13">10:13</span> הודיה בני בנינו׃

<span id="an_10:14">10:14</span> ראשי העם פרעש פחת מואב עילם זתוא בני׃

<span id="an_10:15">10:15</span> בני עזגד בבי׃

<span id="an_10:16">10:16</span> אדניה בגוי עדין׃

<span id="an_10:17">10:17</span> אטר חזקיה עזור׃

<span id="an_10:18">10:18</span> הודיה חשם בצי׃

<span id="an_10:19">10:19</span> חריף ענתות נובי׃

<span id="an_10:20">10:20</span> מגפיעש משלם חזיר׃

<span id="an_10:21">10:21</span> משיזבאל צדוק ידוע׃

<span id="an_10:22">10:22</span> פלטיה חנן עניה׃

<span id="an_10:23">10:23</span> הושע חנניה חשוב׃

<span id="an_10:24">10:24</span> הלוחש פלחא שובק׃

<span id="an_10:25">10:25</span> רחום חשבנה מעשיה׃

<span id="an_10:26">10:26</span> ואחיה חנן ענן׃

<span id="an_10:27">10:27</span> מלוך חרם בענה׃

<span id="an_10:28">10:28</span> ושאר העם הכהנים הלוים השוערים המשררים
הנתינים וכל הנבדל מעמי הארצות אל תורת האלהים נשיהם בניהם ובנתיהם כל יודע
מבין׃

<span id="an_10:29">10:29</span> מחזיקים על אחיהם אדיריהם ובאים באלה
ובשבועה ללכת בתורת האלהים אשר נתנה ביד משה עבד האלהים ולשמור ולעשות את
כל מצות יהוה אדנינו ומשפטיו וחקיו׃

<span id="an_10:30">10:30</span> ואשר לא נתן בנתינו לעמי הארץ ואת בנתיהם
לא נקח לבנינו׃

<span id="an_10:31">10:31</span> ועמי הארץ המביאים את המקחות וכל שבר
ביום השבת למכור לא נקח מהם בשבת וביום קדש ונטש את השנה השביעית ומשא כל
יד׃

<span id="an_10:32">10:32</span> והעמדנו עלינו מצות לתת עלינו שלשית השקל
בשנה לעבדת בית אלהינו׃

<span id="an_10:33">10:33</span> ללחם המערכת ומנחת התמיד ולעולת התמיד
השבתות החדשים למועדים ולקדשים ולחטאות לכפר על ישראל וכל מלאכת בית
אלהינו׃

<span id="an_10:34">10:34</span> והגורלות הפלנו על קרבן העצים הכהנים
הלוים והעם להביא לבית אלהינו לבית אבתינו לעתים מזמנים שנה בשנה לבער על
מזבח יהוה אלהינו ככתוב בתורה׃

<span id="an_10:35">10:35</span> ולהביא את בכורי אדמתנו ובכורי כל פרי כל
עץ שנה בשנה לבית יהוה׃

<span id="an_10:36">10:36</span> ואת בכרות בנינו ובהמתינו ככתוב בתורה
ואת בכורי בקרינו וצאנינו להביא לבית אלהינו לכהנים המשרתים בבית אלהינו׃

<span id="an_10:37">10:37</span> ואת ראשית עריסתינו ותרומתינו ופרי כל עץ
תירוש ויצהר נביא לכהנים אל לשכות בית אלהינו ומעשר אדמתנו ללוים והם הלוים
המעשרים בכל ערי עבדתנו׃

<span id="an_10:38">10:38</span> והיה הכהן בן אהרן עם הלוים בעשר הלוים
והלוים יעלו את מעשר המעשר לבית אלהינו אל הלשכות לבית האוצר׃

<span id="an_10:39">10:39</span> כי אל הלשכות יביאו בני ישראל ובני הלוי
את תרומת הדגן התירוש והיצהר ושם כלי המקדש והכהנים המשרתים והשוערים
והמשררים ולא נעזב את בית אלהינו׃

<span id="an_11:1">11:1</span> וישבו שרי העם בירושלם ושאר העם הפילו
גורלות להביא אחד מן העשרה לשבת בירושלם עיר הקדש ותשע הידות בערים׃

<span id="an_11:2">11:2</span> ויברכו העם לכל האנשים המתנדבים לשבת
בירושלם׃

<span id="an_11:3">11:3</span> ואלה ראשי המדינה אשר ישבו בירושלם ובערי
יהודה ישבו איש באחזתו בעריהם ישראל הכהנים והלוים והנתינים ובני עבדי
שלמה׃

<span id="an_11:4">11:4</span> ובירושלם ישבו מבני יהודה ומבני בנימן מבני
יהודה עתיה בן עזיה בן זכריה בן אמריה בן שפטיה בן מהללאל מבני פרץ׃

<span id="an_11:5">11:5</span> ומעשיה בן ברוך בן כל חזה בן חזיה בן עדיה
בן יויריב בן זכריה בן השלני׃

<span id="an_11:6">11:6</span> כל בני פרץ הישבים בירושלם ארבע מאות ששים
ושמנה אנשי חיל׃

<span id="an_11:7">11:7</span> ואלה בני בנימן סלא בן משלם בן יועד בן
פדיה בן קוליה בן מעשיה בן איתיאל בן ישעיה׃

<span id="an_11:8">11:8</span> ואחריו גבי סלי תשע מאות עשרים ושמנה׃

<span id="an_11:9">11:9</span> ויואל בן זכרי פקיד עליהם ויהודה בן הסנואה
על העיר משנה׃

<span id="an_11:10">11:10</span> מן הכהנים ידעיה בן יויריב יכין׃

<span id="an_11:11">11:11</span> שריה בן חלקיה בן משלם בן צדוק בן מריות
בן אחיטוב נגד בית האלהים׃

<span id="an_11:12">11:12</span> ואחיהם עשי המלאכה לבית שמנה מאות עשרים
ושנים ועדיה בן ירחם בן פלליה בן אמצי בן זכריה בן פשחור בן מלכיה׃

<span id="an_11:13">11:13</span> ואחיו ראשים לאבות מאתים ארבעים ושנים
ועמשסי בן עזראל בן אחזי בן משלמות בן אמר׃

<span id="an_11:14">11:14</span> ואחיהם גבורי חיל מאה עשרים ושמנה ופקיד
עליהם זבדיאל בן הגדולים׃

<span id="an_11:15">11:15</span> ומן הלוים שמעיה בן חשוב בן עזריקם בן
חשביה בן בוני׃

<span id="an_11:16">11:16</span> ושבתי ויוזבד על המלאכה החיצנה לבית
האלהים מראשי הלוים׃

<span id="an_11:17">11:17</span> ומתניה בן מיכה בן זבדי בן אסף ראש התחלה
יהודה לתפלה ובקבקיה משנה מאחיו ועבדא בן שמוע בן גלל בן ידיתון׃

<span id="an_11:18">11:18</span> כל הלוים בעיר הקדש מאתים שמנים וארבעה׃

<span id="an_11:19">11:19</span> והשוערים עקוב טלמון ואחיהם השמרים
בשערים מאה שבעים ושנים׃

<span id="an_11:20">11:20</span> ושאר ישראל הכהנים הלוים בכל ערי יהודה
איש בנחלתו׃

<span id="an_11:21">11:21</span> והנתינים ישבים בעפל וציחא וגשפא על
הנתינים׃

<span id="an_11:22">11:22</span> ופקיד הלוים בירושלם עזי בן בני בן חשביה
בן מתניה בן מיכא מבני אסף המשררים לנגד מלאכת בית האלהים׃

<span id="an_11:23">11:23</span> כי מצות המלך עליהם ואמנה על המשררים דבר
יום ביומו׃

<span id="an_11:24">11:24</span> ופתחיה בן משיזבאל מבני זרח בן יהודה ליד
המלך לכל דבר לעם׃

<span id="an_11:25">11:25</span> ואל החצרים בשדתם מבני יהודה ישבו בקרית
הארבע ובנתיה ובדיבן ובנתיה וביקבצאל וחצריה׃

<span id="an_11:26">11:26</span> ובישוע ובמולדה ובבית פלט׃

<span id="an_11:27">11:27</span> ובחצר שועל ובבאר שבע ובנתיה׃

<span id="an_11:28">11:28</span> ובצקלג ובמכנה ובבנתיה׃

<span id="an_11:29">11:29</span> ובעין רמון ובצרעה ובירמות׃

<span id="an_11:30">11:30</span> זנח עדלם וחצריהם לכיש ושדתיה עזקה
ובנתיה ויחנו מבאר שבע עד גיא הנם׃

<span id="an_11:31">11:31</span> ובני בנימן מגבע מכמש ועיה ובית אל
ובנתיה׃

<span id="an_11:32">11:32</span> ענתות נב ענניה׃

<span id="an_11:33">11:33</span> חצור רמה גתים׃

<span id="an_11:34">11:34</span> חדיד צבעים נבלט׃

<span id="an_11:35">11:35</span> לד ואונו גי החרשים׃

<span id="an_11:36">11:36</span> ומן הלוים מחלקות יהודה לבנימין׃

<span id="an_12:1">12:1</span> ואלה הכהנים והלוים אשר עלו עם זרבבל בן
שאלתיאל וישוע שריה ירמיה עזרא׃

<span id="an_12:2">12:2</span> אמריה מלוך חטוש׃

<span id="an_12:3">12:3</span> שכניה רחם מרמת׃

<span id="an_12:4">12:4</span> עדוא גנתוי אביה׃

<span id="an_12:5">12:5</span> מימין מעדיה בלגה׃

<span id="an_12:6">12:6</span> שמעיה ויויריב ידעיה׃

<span id="an_12:7">12:7</span> סלו עמוק חלקיה ידעיה אלה ראשי הכהנים
ואחיהם בימי ישוע׃

<span id="an_12:8">12:8</span> והלוים ישוע בנוי קדמיאל שרביה יהודה מתניה
על הידות הוא ואחיו׃

<span id="an_12:9">12:9</span> ובקבקיה וענו אחיהם לנגדם למשמרות׃

<span id="an_12:10">12:10</span> וישוע הוליד את יויקים ויויקים הוליד את
אלישיב ואלישיב את יוידע׃

<span id="an_12:11">12:11</span> ויוידע הוליד את יונתן ויונתן הוליד את
ידוע׃

<span id="an_12:12">12:12</span> ובימי יויקים היו כהנים ראשי האבות לשריה
מריה לירמיה חנניה׃

<span id="an_12:13">12:13</span> לעזרא משלם לאמריה יהוחנן׃

<span id="an_12:14">12:14</span> למלוכי יונתן לשבניה יוסף׃

<span id="an_12:15">12:15</span> לחרם עדנא למריות חלקי׃

<span id="an_12:16">12:16</span> לעדיא זכריה לגנתון משלם׃

<span id="an_12:17">12:17</span> לאביה זכרי למנימין למועדיה פלטי׃

<span id="an_12:18">12:18</span> לבלגה שמוע לשמעיה יהונתן׃

<span id="an_12:19">12:19</span> וליויריב מתני לידעיה עזי׃

<span id="an_12:20">12:20</span> לסלי קלי לעמוק עבר׃

<span id="an_12:21">12:21</span> לחלקיה חשביה לידעיה נתנאל׃

<span id="an_12:22">12:22</span> הלוים בימי אלישיב יוידע ויוחנן וידוע
כתובים ראשי אבות והכהנים על מלכות דריוש הפרסי׃

<span id="an_12:23">12:23</span> בני לוי ראשי האבות כתובים על ספר דברי
הימים ועד ימי יוחנן בן אלישיב׃

<span id="an_12:24">12:24</span> וראשי הלוים חשביה שרביה וישוע בן קדמיאל
ואחיהם לנגדם להלל להודות במצות דויד איש האלהים משמר לעמת משמר׃

<span id="an_12:25">12:25</span> מתניה ובקבקיה עבדיה משלם טלמון עקוב
שמרים שוערים משמר באספי השערים׃

<span id="an_12:26">12:26</span> אלה בימי יויקים בן ישוע בן יוצדק ובימי
נחמיה הפחה ועזרא הכהן הסופר׃

<span id="an_12:27">12:27</span> ובחנכת חומת ירושלם בקשו את הלוים מכל
מקומתם להביאם לירושלם לעשת חנכה ושמחה ובתודות ובשיר מצלתים נבלים
ובכנרות׃

<span id="an_12:28">12:28</span> ויאספו בני המשררים ומן הככר סביבות
ירושלם ומן חצרי נטפתי׃

<span id="an_12:29">12:29</span> ומבית הגלגל ומשדות גבע ועזמות כי חצרים
בנו להם המשררים סביבות ירושלם׃

<span id="an_12:30">12:30</span> ויטהרו הכהנים והלוים ויטהרו את העם ואת
השערים ואת החומה׃

<span id="an_12:31">12:31</span> ואעלה את שרי יהודה מעל לחומה ואעמידה
שתי תודת גדולת ותהלכת לימין מעל לחומה לשער האשפת׃

<span id="an_12:32">12:32</span> וילך אחריהם הושעיה וחצי שרי יהודה׃

<span id="an_12:33">12:33</span> ועזריה עזרא ומשלם׃

<span id="an_12:34">12:34</span> יהודה ובנימן ושמעיה וירמיה׃

<span id="an_12:35">12:35</span> ומבני הכהנים בחצצרות זכריה בן יונתן בן
שמעיה בן מתניה בן מיכיה בן זכור בן אסף׃

<span id="an_12:36">12:36</span> ואחיו שמעיה ועזראל מללי גללי מעי נתנאל
ויהודה חנני בכלי שיר דויד איש האלהים ועזרא הסופר לפניהם׃

<span id="an_12:37">12:37</span> ועל שער העין ונגדם עלו על מעלות עיר
דויד במעלה לחומה מעל לבית דויד ועד שער המים מזרח׃

<span id="an_12:38">12:38</span> והתודה השנית ההולכת למואל ואני אחריה
וחצי העם מעל להחומה מעל למגדל התנורים ועד החומה הרחבה׃

<span id="an_12:39">12:39</span> ומעל לשער אפרים ועל שער הישנה ועל שער
הדגים ומגדל חננאל ומגדל המאה ועד שער הצאן ועמדו בשער המטרה׃

<span id="an_12:40">12:40</span> ותעמדנה שתי התודת בבית האלהים ואני וחצי
הסגנים עמי׃

<span id="an_12:41">12:41</span> והכהנים אליקים מעשיה מנימין מיכיה
אליועיני זכריה חנניה בחצצרות׃

<span id="an_12:42">12:42</span> ומעשיה ושמעיה ואלעזר ועזי ויהוחנן
ומלכיה ועילם ועזר וישמיעו המשררים ויזרחיה הפקיד׃

<span id="an_12:43">12:43</span> ויזבחו ביום ההוא זבחים גדולים וישמחו כי
האלהים שמחם שמחה גדולה וגם הנשים והילדים שמחו ותשמע שמחת ירושלם מרחוק׃

<span id="an_12:44">12:44</span> ויפקדו ביום ההוא אנשים על הנשכות
לאוצרות לתרומות לראשית ולמעשרות לכנוס בהם לשדי הערים מנאות התורה לכהנים
וללוים כי שמחת יהודה על הכהנים ועל הלוים העמדים׃

<span id="an_12:45">12:45</span> וישמרו משמרת אלהיהם ומשמרת הטהרה
והמשררים והשערים כמצות דויד שלמה בנו׃

<span id="an_12:46">12:46</span> כי בימי דויד ואסף מקדם ראש המשררים ושיר
תהלה והדות לאלהים׃

<span id="an_12:47">12:47</span> וכל ישראל בימי זרבבל ובימי נחמיה נתנים
מניות המשררים והשערים דבר יום ביומו ומקדשים ללוים והלוים מקדשים לבני
אהרן׃

<span id="an_13:1">13:1</span> ביום ההוא נקרא בספר משה באזני העם ונמצא
כתוב בו אשר לא יבוא עמני ומאבי בקהל האלהים עד עולם׃

<span id="an_13:2">13:2</span> כי לא קדמו את בני ישראל בלחם ובמים וישכר
עליו את בלעם לקללו ויהפך אלהינו הקללה לברכה׃

<span id="an_13:3">13:3</span> ויהי כשמעם את התורה ויבדילו כל ערב
מישראל׃

<span id="an_13:4">13:4</span> ולפני מזה אלישיב הכהן נתון בלשכת בית
אלהינו קרוב לטוביה׃

<span id="an_13:5">13:5</span> ויעש לו לשכה גדולה ושם היו לפנים נתנים את
המנחה הלבונה והכלים ומעשר הדגן התירוש והיצהר מצות הלוים והמשררים והשערים
ותרומת הכהנים׃

<span id="an_13:6">13:6</span> ובכל זה לא הייתי בירושלם כי בשנת שלשים
ושתים לארתחשסתא מלך בבל באתי אל המלך ולקץ ימים נשאלתי מן המלך׃

<span id="an_13:7">13:7</span> ואבוא לירושלם ואבינה ברעה אשר עשה אלישיב
לטוביה לעשות לו נשכה בחצרי בית האלהים׃

<span id="an_13:8">13:8</span> וירע לי מאד ואשליכה את כל כלי בית טוביה
החוץ מן הלשכה׃

<span id="an_13:9">13:9</span> ואמרה ויטהרו הלשכות ואשיבה שם כלי בית
האלהים את המנחה והלבונה׃

<span id="an_13:10">13:10</span> ואדעה כי מניות הלוים לא נתנה ויברחו איש
לשדהו הלוים והמשררים עשי המלאכה׃

<span id="an_13:11">13:11</span> ואריבה את הסגנים ואמרה מדוע נעזב בית
האלהים ואקבצם ואעמדם על עמדם׃

<span id="an_13:12">13:12</span> וכל יהודה הביאו מעשר הדגן והתירוש
והיצהר לאוצרות׃

<span id="an_13:13">13:13</span> ואוצרה על אוצרות שלמיה הכהן וצדוק הסופר
ופדיה מן הלוים ועל ידם חנן בן זכור בן מתניה כי נאמנים נחשבו ועליהם לחלק
לאחיהם׃

<span id="an_13:14">13:14</span> זכרה לי אלהי על זאת ואל תמח חסדי אשר
עשיתי בבית אלהי ובמשמריו׃

<span id="an_13:15">13:15</span> בימים ההמה ראיתי ביהודה דרכים גתות בשבת
ומביאים הערמות ועמסים על החמרים ואף יין ענבים ותאנים וכל משא ומביאים
ירושלם ביום השבת ואעיד ביום מכרם ציד׃

<span id="an_13:16">13:16</span> והצרים ישבו בה מביאים דאג וכל מכר
ומכרים בשבת לבני יהודה ובירושלם׃

<span id="an_13:17">13:17</span> ואריבה את חרי יהודה ואמרה להם מה הדבר
הרע הזה אשר אתם עשים ומחללים את יום השבת׃

<span id="an_13:18">13:18</span> הלוא כה עשו אבתיכם ויבא אלהינו עלינו את
כל הרעה הזאת ועל העיר הזאת ואתם מוסיפים חרון על ישראל לחלל את השבת׃

<span id="an_13:19">13:19</span> ויהי כאשר צללו שערי ירושלם לפני השבת
ואמרה ויסגרו הדלתות ואמרה אשר לא יפתחום עד אחר השבת ומנערי העמדתי על
השערים לא יבוא משא ביום השבת׃

<span id="an_13:20">13:20</span> וילינו הרכלים ומכרי כל ממכר מחוץ
לירושלם פעם ושתים׃

<span id="an_13:21">13:21</span> ואעידה בהם ואמרה אליהם מדוע אתם לנים
נגד החומה אם תשנו יד אשלח בכם מן העת ההיא לא באו בשבת׃

<span id="an_13:22">13:22</span> ואמרה ללוים אשר יהיו מטהרים ובאים שמרים
השערים לקדש את יום השבת גם זאת זכרה לי אלהי וחוסה עלי כרב חסדך׃

<span id="an_13:23">13:23</span> גם בימים ההם ראיתי את היהודים השיבו
נשים אשדודיות עמוניות מואביות׃

<span id="an_13:24">13:24</span> ובניהם חצי מדבר אשדודית ואינם מכירים
לדבר יהודית וכלשון עם ועם׃

<span id="an_13:25">13:25</span> ואריב עמם ואקללם ואכה מהם אנשים ואמרטם
ואשביעם באלהים אם תתנו בנתיכם לבניהם ואם תשאו מבנתיהם לבניכם ולכם׃

<span id="an_13:26">13:26</span> הלוא על אלה חטא שלמה מלך ישראל ובגוים
הרבים לא היה מלך כמהו ואהוב לאלהיו היה ויתנהו אלהים מלך על כל ישראל גם
אותו החטיאו הנשים הנכריות׃

<span id="an_13:27">13:27</span> ולכם הנשמע לעשת את כל הרעה הגדולה הזאת
למעל באלהינו להשיב נשים נכריות׃

<span id="an_13:28">13:28</span> ומבני יוידע בן אלישיב הכהן הגדול חתן
לסנבלט החרני ואבריחהו מעלי׃

<span id="an_13:29">13:29</span> זכרה להם אלהי על גאלי הכהנה וברית הכהנה
והלוים׃

<span id="an_13:30">13:30</span> וטהרתים מכל נכר ואעמידה משמרות לכהנים
וללוים איש במלאכתו׃

<span id="an_13:31">13:31</span> ולקרבן העצים בעתים מזמנות ולבכורים זכרה
לי אלהי לטובה׃

------------------------------------------------------------------------

[Next: Esther](est.md)
