[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](rut)  [Next](sa2.md) 

------------------------------------------------------------------------

### Modern Hebrew Bible: 1 Samuel

<span id="an_1:1">1:1</span> ויהי איש אחד מן הרמתים צופים מהר אפרים ושמו
אלקנה בן ירחם בן אליהוא בן תחו בן צוף אפרתי׃

<span id="an_1:2">1:2</span> ולו שתי נשים שם אחת חנה ושם השנית פננה ויהי
לפננה ילדים ולחנה אין ילדים׃

<span id="an_1:3">1:3</span> ועלה האיש ההוא מעירו מימים ימימה להשתחות
ולזבח ליהוה צבאות בשלה ושם שני בני עלי חפני ופנחס כהנים ליהוה׃

<span id="an_1:4">1:4</span> ויהי היום ויזבח אלקנה ונתן לפננה אשתו ולכל
בניה ובנותיה מנות׃

<span id="an_1:5">1:5</span> ולחנה יתן מנה אחת אפים כי את חנה אהב ויהוה
סגר רחמה׃

<span id="an_1:6">1:6</span> וכעסתה צרתה גם כעס בעבור הרעמה כי סגר יהוה
בעד רחמה׃

<span id="an_1:7">1:7</span> וכן יעשה שנה בשנה מדי עלתה בבית יהוה כן
תכעסנה ותבכה ולא תאכל׃

<span id="an_1:8">1:8</span> ויאמר לה אלקנה אישה חנה למה תבכי ולמה לא
תאכלי ולמה ירע לבבך הלוא אנכי טוב לך מעשרה בנים׃

<span id="an_1:9">1:9</span> ותקם חנה אחרי אכלה בשלה ואחרי שתה ועלי הכהן
ישב על הכסא על מזוזת היכל יהוה׃

<span id="an_1:10">1:10</span> והיא מרת נפש ותתפלל על יהוה ובכה תבכה׃

<span id="an_1:11">1:11</span> ותדר נדר ותאמר יהוה צבאות אם ראה תראה
בעני אמתך וזכרתני ולא תשכח את אמתך ונתתה לאמתך זרע אנשים ונתתיו ליהוה כל
ימי חייו ומורה לא יעלה על ראשו׃

<span id="an_1:12">1:12</span> והיה כי הרבתה להתפלל לפני יהוה ועלי שמר
את פיה׃

<span id="an_1:13">1:13</span> וחנה היא מדברת על לבה רק שפתיה נעות וקולה
לא ישמע ויחשבה עלי לשכרה׃

<span id="an_1:14">1:14</span> ויאמר אליה עלי עד מתי תשתכרין הסירי את
יינך מעליך׃

<span id="an_1:15">1:15</span> ותען חנה ותאמר לא אדני אשה קשת רוח אנכי
ויין ושכר לא שתיתי ואשפך את נפשי לפני יהוה׃

<span id="an_1:16">1:16</span> אל תתן את אמתך לפני בת בליעל כי מרב שיחי
וכעסי דברתי עד הנה׃

<span id="an_1:17">1:17</span> ויען עלי ויאמר לכי לשלום ואלהי ישראל יתן
את שלתך אשר שאלת מעמו׃

<span id="an_1:18">1:18</span> ותאמר תמצא שפחתך חן בעיניך ותלך האשה
לדרכה ותאכל ופניה לא היו לה עוד׃

<span id="an_1:19">1:19</span> וישכמו בבקר וישתחוו לפני יהוה וישבו ויבאו
אל ביתם הרמתה וידע אלקנה את חנה אשתו ויזכרה יהוה׃

<span id="an_1:20">1:20</span> ויהי לתקפות הימים ותהר חנה ותלד בן ותקרא
את שמו שמואל כי מיהוה שאלתיו׃

<span id="an_1:21">1:21</span> ויעל האיש אלקנה וכל ביתו לזבח ליהוה את
זבח הימים ואת נדרו׃

<span id="an_1:22">1:22</span> וחנה לא עלתה כי אמרה לאישה עד יגמל הנער
והבאתיו ונראה את פני יהוה וישב שם עד עולם׃

<span id="an_1:23">1:23</span> ויאמר לה אלקנה אישה עשי הטוב בעיניך שבי
עד גמלך אתו אך יקם יהוה את דברו ותשב האשה ותינק את בנה עד גמלה אתו׃

<span id="an_1:24">1:24</span> ותעלהו עמה כאשר גמלתו בפרים שלשה ואיפה
אחת קמח ונבל יין ותבאהו בית יהוה שלו והנער נער׃

<span id="an_1:25">1:25</span> וישחטו את הפר ויביאו את הנער אל עלי׃

<span id="an_1:26">1:26</span> ותאמר בי אדני חי נפשך אדני אני האשה הנצבת
עמכה בזה להתפלל אל יהוה׃

<span id="an_1:27">1:27</span> אל הנער הזה התפללתי ויתן יהוה לי את שאלתי
אשר שאלתי מעמו׃

<span id="an_1:28">1:28</span> וגם אנכי השאלתהו ליהוה כל הימים אשר היה
הוא שאול ליהוה וישתחו שם ליהוה׃

<span id="an_2:1">2:1</span> ותתפלל חנה ותאמר עלץ לבי ביהוה רמה קרני
ביהוה רחב פי על אויבי כי שמחתי בישועתך׃

<span id="an_2:2">2:2</span> אין קדוש כיהוה כי אין בלתך ואין צור
כאלהינו׃

<span id="an_2:3">2:3</span> אל תרבו תדברו גבהה גבהה יצא עתק מפיכם כי אל
דעות יהוה ולא נתכנו עללות׃

<span id="an_2:4">2:4</span> קשת גברים חתים ונכשלים אזרו חיל׃

<span id="an_2:5">2:5</span> שבעים בלחם נשכרו ורעבים חדלו עד עקרה ילדה
שבעה ורבת בנים אמללה׃

<span id="an_2:6">2:6</span> יהוה ממית ומחיה מוריד שאול ויעל׃

<span id="an_2:7">2:7</span> יהוה מוריש ומעשיר משפיל אף מרומם׃

<span id="an_2:8">2:8</span> מקים מעפר דל מאשפת ירים אביון להושיב עם
נדיבים וכסא כבוד ינחלם כי ליהוה מצקי ארץ וישת עליהם תבל׃

<span id="an_2:9">2:9</span> רגלי חסידו ישמר ורשעים בחשך ידמו כי לא בכח
יגבר איש׃

<span id="an_2:10">2:10</span> יהוה יחתו מריבו עלו בשמים ירעם יהוה ידין
אפסי ארץ ויתן עז למלכו וירם קרן משיחו׃

<span id="an_2:11">2:11</span> וילך אלקנה הרמתה על ביתו והנער היה משרת
את יהוה את פני עלי הכהן׃

<span id="an_2:12">2:12</span> ובני עלי בני בליעל לא ידעו את יהוה׃

<span id="an_2:13">2:13</span> ומשפט הכהנים את העם כל איש זבח זבח ובא
נער הכהן כבשל הבשר והמזלג שלש השנים בידו׃

<span id="an_2:14">2:14</span> והכה בכיור או בדוד או בקלחת או בפרור כל
אשר יעלה המזלג יקח הכהן בו ככה יעשו לכל ישראל הבאים שם בשלה׃

<span id="an_2:15">2:15</span> גם בטרם יקטרון את החלב ובא נער הכהן ואמר
לאיש הזבח תנה בשר לצלות לכהן ולא יקח ממך בשר מבשל כי אם חי׃

<span id="an_2:16">2:16</span> ויאמר אליו האיש קטר יקטירון כיום החלב וקח
לך כאשר תאוה נפשך ואמר לו כי עתה תתן ואם לא לקחתי בחזקה׃

<span id="an_2:17">2:17</span> ותהי חטאת הנערים גדולה מאד את פני יהוה כי
נאצו האנשים את מנחת יהוה׃

<span id="an_2:18">2:18</span> ושמואל משרת את פני יהוה נער חגור אפוד בד׃

<span id="an_2:19">2:19</span> ומעיל קטן תעשה לו אמו והעלתה לו מימים
ימימה בעלותה את אישה לזבח את זבח הימים׃

<span id="an_2:20">2:20</span> וברך עלי את אלקנה ואת אשתו ואמר ישם יהוה
לך זרע מן האשה הזאת תחת השאלה אשר שאל ליהוה והלכו למקמו׃

<span id="an_2:21">2:21</span> כי פקד יהוה את חנה ותהר ותלד שלשה בנים
ושתי בנות ויגדל הנער שמואל עם יהוה׃

<span id="an_2:22">2:22</span> ועלי זקן מאד ושמע את כל אשר יעשון בניו
לכל ישראל ואת אשר ישכבון את הנשים הצבאות פתח אהל מועד׃

<span id="an_2:23">2:23</span> ויאמר להם למה תעשון כדברים האלה אשר אנכי
שמע את דבריכם רעים מאת כל העם אלה׃

<span id="an_2:24">2:24</span> אל בני כי לוא טובה השמעה אשר אנכי שמע
מעברים עם יהוה׃

<span id="an_2:25">2:25</span> אם יחטא איש לאיש ופללו אלהים ואם ליהוה
יחטא איש מי יתפלל לו ולא ישמעו לקול אביהם כי חפץ יהוה להמיתם׃

<span id="an_2:26">2:26</span> והנער שמואל הלך וגדל וטוב גם עם יהוה וגם
עם אנשים׃

<span id="an_2:27">2:27</span> ויבא איש אלהים אל עלי ויאמר אליו כה אמר
יהוה הנגלה נגליתי אל בית אביך בהיותם במצרים לבית פרעה׃

<span id="an_2:28">2:28</span> ובחר אתו מכל שבטי ישראל לי לכהן לעלות על
מזבחי להקטיר קטרת לשאת אפוד לפני ואתנה לבית אביך את כל אשי בני ישראל׃

<span id="an_2:29">2:29</span> למה תבעטו בזבחי ובמנחתי אשר צויתי מעון
ותכבד את בניך ממני להבריאכם מראשית כל מנחת ישראל לעמי׃

<span id="an_2:30">2:30</span> לכן נאם יהוה אלהי ישראל אמור אמרתי ביתך
ובית אביך יתהלכו לפני עד עולם ועתה נאם יהוה חלילה לי כי מכבדי אכבד ובזי
יקלו׃

<span id="an_2:31">2:31</span> הנה ימים באים וגדעתי את זרעך ואת זרע בית
אביך מהיות זקן בביתך׃

<span id="an_2:32">2:32</span> והבטת צר מעון בכל אשר ייטיב את ישראל ולא
יהיה זקן בביתך כל הימים׃

<span id="an_2:33">2:33</span> ואיש לא אכרית לך מעם מזבחי לכלות את עיניך
ולאדיב את נפשך וכל מרבית ביתך ימותו אנשים׃

<span id="an_2:34">2:34</span> וזה לך האות אשר יבא אל שני בניך אל חפני
ופינחס ביום אחד ימותו שניהם׃

<span id="an_2:35">2:35</span> והקימתי לי כהן נאמן כאשר בלבבי ובנפשי
יעשה ובניתי לו בית נאמן והתהלך לפני משיחי כל הימים׃

<span id="an_2:36">2:36</span> והיה כל הנותר בביתך יבוא להשתחות לו
לאגורת כסף וככר לחם ואמר ספחני נא אל אחת הכהנות לאכל פת לחם׃

<span id="an_3:1">3:1</span> והנער שמואל משרת את יהוה לפני עלי ודבר יהוה
היה יקר בימים ההם אין חזון נפרץ׃

<span id="an_3:2">3:2</span> ויהי ביום ההוא ועלי שכב במקמו ועינו החלו
כהות לא יוכל לראות׃

<span id="an_3:3">3:3</span> ונר אלהים טרם יכבה ושמואל שכב בהיכל יהוה
אשר שם ארון אלהים׃

<span id="an_3:4">3:4</span> ויקרא יהוה אל שמואל ויאמר הנני׃

<span id="an_3:5">3:5</span> וירץ אל עלי ויאמר הנני כי קראת לי ויאמר לא
קראתי שוב שכב וילך וישכב׃

<span id="an_3:6">3:6</span> ויסף יהוה קרא עוד שמואל ויקם שמואל וילך אל
עלי ויאמר הנני כי קראת לי ויאמר לא קראתי בני שוב שכב׃

<span id="an_3:7">3:7</span> ושמואל טרם ידע את יהוה וטרם יגלה אליו דבר
יהוה׃

<span id="an_3:8">3:8</span> ויסף יהוה קרא שמואל בשלשית ויקם וילך אל עלי
ויאמר הנני כי קראת לי ויבן עלי כי יהוה קרא לנער׃

<span id="an_3:9">3:9</span> ויאמר עלי לשמואל לך שכב והיה אם יקרא אליך
ואמרת דבר יהוה כי שמע עבדך וילך שמואל וישכב במקומו׃

<span id="an_3:10">3:10</span> ויבא יהוה ויתיצב ויקרא כפעם בפעם שמואל
שמואל ויאמר שמואל דבר כי שמע עבדך׃

<span id="an_3:11">3:11</span> ויאמר יהוה אל שמואל הנה אנכי עשה דבר
בישראל אשר כל שמעו תצלינה שתי אזניו׃

<span id="an_3:12">3:12</span> ביום ההוא אקים אל עלי את כל אשר דברתי אל
ביתו החל וכלה׃

<span id="an_3:13">3:13</span> והגדתי לו כי שפט אני את ביתו עד עולם בעון
אשר ידע כי מקללים להם בניו ולא כהה בם׃

<span id="an_3:14">3:14</span> ולכן נשבעתי לבית עלי אם יתכפר עון בית עלי
בזבח ובמנחה עד עולם׃

<span id="an_3:15">3:15</span> וישכב שמואל עד הבקר ויפתח את דלתות בית
יהוה ושמואל ירא מהגיד את המראה אל עלי׃

<span id="an_3:16">3:16</span> ויקרא עלי את שמואל ויאמר שמואל בני ויאמר
הנני׃

<span id="an_3:17">3:17</span> ויאמר מה הדבר אשר דבר אליך אל נא תכחד
ממני כה יעשה לך אלהים וכה יוסיף אם תכחד ממני דבר מכל הדבר אשר דבר אליך׃

<span id="an_3:18">3:18</span> ויגד לו שמואל את כל הדברים ולא כחד ממנו
ויאמר יהוה הוא הטוב בעינו יעשה׃

<span id="an_3:19">3:19</span> ויגדל שמואל ויהוה היה עמו ולא הפיל מכל
דבריו ארצה׃

<span id="an_3:20">3:20</span> וידע כל ישראל מדן ועד באר שבע כי נאמן
שמואל לנביא ליהוה׃

<span id="an_3:21">3:21</span> ויסף יהוה להראה בשלה כי נגלה יהוה אל
שמואל בשלו בדבר יהוה׃

<span id="an_4:1">4:1</span> ויהי דבר שמואל לכל ישראל ויצא ישראל לקראת
פלשתים למלחמה ויחנו על האבן העזר ופלשתים חנו באפק׃

<span id="an_4:2">4:2</span> ויערכו פלשתים לקראת ישראל ותטש המלחמה וינגף
ישראל לפני פלשתים ויכו במערכה בשדה כארבעת אלפים איש׃

<span id="an_4:3">4:3</span> ויבא העם אל המחנה ויאמרו זקני ישראל למה
נגפנו יהוה היום לפני פלשתים נקחה אלינו משלה את ארון ברית יהוה ויבא
בקרבנו וישענו מכף איבינו׃

<span id="an_4:4">4:4</span> וישלח העם שלה וישאו משם את ארון ברית יהוה
צבאות ישב הכרבים ושם שני בני עלי עם ארון ברית האלהים חפני ופינחס׃

<span id="an_4:5">4:5</span> ויהי כבוא ארון ברית יהוה אל המחנה וירעו כל
ישראל תרועה גדולה ותהם הארץ׃

<span id="an_4:6">4:6</span> וישמעו פלשתים את קול התרועה ויאמרו מה קול
התרועה הגדולה הזאת במחנה העברים וידעו כי ארון יהוה בא אל המחנה׃

<span id="an_4:7">4:7</span> ויראו הפלשתים כי אמרו בא אלהים אל המחנה
ויאמרו אוי לנו כי לא היתה כזאת אתמול שלשם׃

<span id="an_4:8">4:8</span> אוי לנו מי יצילנו מיד האלהים האדירים האלה
אלה הם האלהים המכים את מצרים בכל מכה במדבר׃

<span id="an_4:9">4:9</span> התחזקו והיו לאנשים פלשתים פן תעבדו לעברים
כאשר עבדו לכם והייתם לאנשים ונלחמתם׃

<span id="an_4:10">4:10</span> וילחמו פלשתים וינגף ישראל וינסו איש
לאהליו ותהי המכה גדולה מאד ויפל מישראל שלשים אלף רגלי׃

<span id="an_4:11">4:11</span> וארון אלהים נלקח ושני בני עלי מתו חפני
ופינחס׃

<span id="an_4:12">4:12</span> וירץ איש בנימן מהמערכה ויבא שלה ביום ההוא
ומדיו קרעים ואדמה על ראשו׃

<span id="an_4:13">4:13</span> ויבוא והנה עלי ישב על הכסא יך דרך מצפה כי
היה לבו חרד על ארון האלהים והאיש בא להגיד בעיר ותזעק כל העיר׃

<span id="an_4:14">4:14</span> וישמע עלי את קול הצעקה ויאמר מה קול ההמון
הזה והאיש מהר ויבא ויגד לעלי׃

<span id="an_4:15">4:15</span> ועלי בן תשעים ושמנה שנה ועיניו קמה ולא
יכול לראות׃

<span id="an_4:16">4:16</span> ויאמר האיש אל עלי אנכי הבא מן המערכה ואני
מן המערכה נסתי היום ויאמר מה היה הדבר בני׃

<span id="an_4:17">4:17</span> ויען המבשר ויאמר נס ישראל לפני פלשתים וגם
מגפה גדולה היתה בעם וגם שני בניך מתו חפני ופינחס וארון האלהים נלקחה׃

<span id="an_4:18">4:18</span> ויהי כהזכירו את ארון האלהים ויפל מעל הכסא
אחרנית בעד יד השער ותשבר מפרקתו וימת כי זקן האיש וכבד והוא שפט את ישראל
ארבעים שנה׃

<span id="an_4:19">4:19</span> וכלתו אשת פינחס הרה ללת ותשמע את השמעה אל
הלקח ארון האלהים ומת חמיה ואישה ותכרע ותלד כי נהפכו עליה צריה׃

<span id="an_4:20">4:20</span> וכעת מותה ותדברנה הנצבות עליה אל תיראי כי
בן ילדת ולא ענתה ולא שתה לבה׃

<span id="an_4:21">4:21</span> ותקרא לנער אי כבוד לאמר גלה כבוד מישראל
אל הלקח ארון האלהים ואל חמיה ואישה׃

<span id="an_4:22">4:22</span> ותאמר גלה כבוד מישראל כי נלקח ארון
האלהים׃

<span id="an_5:1">5:1</span> ופלשתים לקחו את ארון האלהים ויבאהו מאבן
העזר אשדודה׃

<span id="an_5:2">5:2</span> ויקחו פלשתים את ארון האלהים ויביאו אתו בית
דגון ויציגו אתו אצל דגון׃

<span id="an_5:3">5:3</span> וישכמו אשדודים ממחרת והנה דגון נפל לפניו
ארצה לפני ארון יהוה ויקחו את דגון וישבו אתו למקומו׃

<span id="an_5:4">5:4</span> וישכמו בבקר ממחרת והנה דגון נפל לפניו ארצה
לפני ארון יהוה וראש דגון ושתי כפות ידיו כרתות אל המפתן רק דגון נשאר
עליו׃

<span id="an_5:5">5:5</span> על כן לא ידרכו כהני דגון וכל הבאים בית דגון
על מפתן דגון באשדוד עד היום הזה׃

<span id="an_5:6">5:6</span> ותכבד יד יהוה אל האשדודים וישמם ויך אתם
בעפלים את אשדוד ואת גבוליה׃

<span id="an_5:7">5:7</span> ויראו אנשי אשדוד כי כן ואמרו לא ישב ארון
אלהי ישראל עמנו כי קשתה ידו עלינו ועל דגון אלהינו׃

<span id="an_5:8">5:8</span> וישלחו ויאספו את כל סרני פלשתים אליהם
ויאמרו מה נעשה לארון אלהי ישראל ויאמרו גת יסב ארון אלהי ישראל ויסבו את
ארון אלהי ישראל׃

<span id="an_5:9">5:9</span> ויהי אחרי הסבו אתו ותהי יד יהוה בעיר מהומה
גדולה מאד ויך את אנשי העיר מקטן ועד גדול וישתרו להם עפלים׃

<span id="an_5:10">5:10</span> וישלחו את ארון האלהים עקרון ויהי כבוא
ארון האלהים עקרון ויזעקו העקרנים לאמר הסבו אלי את ארון אלהי ישראל
להמיתני ואת עמי׃

<span id="an_5:11">5:11</span> וישלחו ויאספו את כל סרני פלשתים ויאמרו
שלחו את ארון אלהי ישראל וישב למקמו ולא ימית אתי ואת עמי כי היתה מהומת
מות בכל העיר כבדה מאד יד האלהים שם׃

<span id="an_5:12">5:12</span> והאנשים אשר לא מתו הכו בעפלים ותעל שועת
העיר השמים׃

<span id="an_6:1">6:1</span> ויהי ארון יהוה בשדה פלשתים שבעה חדשים׃

<span id="an_6:2">6:2</span> ויקראו פלשתים לכהנים ולקסמים לאמר מה נעשה
לארון יהוה הודענו במה נשלחנו למקומו׃

<span id="an_6:3">6:3</span> ויאמרו אם משלחים את ארון אלהי ישראל אל
תשלחו אתו ריקם כי השב תשיבו לו אשם אז תרפאו ונודע לכם למה לא תסור ידו
מכם׃

<span id="an_6:4">6:4</span> ויאמרו מה האשם אשר נשיב לו ויאמרו מספר סרני
פלשתים חמשה עפלי זהב וחמשה עכברי זהב כי מגפה אחת לכלם ולסרניכם׃

<span id="an_6:5">6:5</span> ועשיתם צלמי עפליכם וצלמי עכבריכם המשחיתם את
הארץ ונתתם לאלהי ישראל כבוד אולי יקל את ידו מעליכם ומעל אלהיכם ומעל
ארצכם׃

<span id="an_6:6">6:6</span> ולמה תכבדו את לבבכם כאשר כבדו מצרים ופרעה
את לבם הלוא כאשר התעלל בהם וישלחום וילכו׃

<span id="an_6:7">6:7</span> ועתה קחו ועשו עגלה חדשה אחת ושתי פרות עלות
אשר לא עלה עליהם על ואסרתם את הפרות בעגלה והשיבתם בניהם מאחריהם הביתה׃

<span id="an_6:8">6:8</span> ולקחתם את ארון יהוה ונתתם אתו אל העגלה ואת
כלי הזהב אשר השבתם לו אשם תשימו בארגז מצדו ושלחתם אתו והלך׃

<span id="an_6:9">6:9</span> וראיתם אם דרך גבולו יעלה בית שמש הוא עשה
לנו את הרעה הגדולה הזאת ואם לא וידענו כי לא ידו נגעה בנו מקרה הוא היה
לנו׃

<span id="an_6:10">6:10</span> ויעשו האנשים כן ויקחו שתי פרות עלות
ויאסרום בעגלה ואת בניהם כלו בבית׃

<span id="an_6:11">6:11</span> וישמו את ארון יהוה אל העגלה ואת הארגז ואת
עכברי הזהב ואת צלמי טחריהם׃

<span id="an_6:12">6:12</span> וישרנה הפרות בדרך על דרך בית שמש במסלה
אחת הלכו הלך וגעו ולא סרו ימין ושמאול וסרני פלשתים הלכים אחריהם עד גבול
בית שמש׃

<span id="an_6:13">6:13</span> ובית שמש קצרים קציר חטים בעמק וישאו את
עיניהם ויראו את הארון וישמחו לראות׃

<span id="an_6:14">6:14</span> והעגלה באה אל שדה יהושע בית השמשי ותעמד
שם ושם אבן גדולה ויבקעו את עצי העגלה ואת הפרות העלו עלה ליהוה׃

<span id="an_6:15">6:15</span> והלוים הורידו את ארון יהוה ואת הארגז אשר
אתו אשר בו כלי זהב וישמו אל האבן הגדולה ואנשי בית שמש העלו עלות ויזבחו
זבחים ביום ההוא ליהוה׃

<span id="an_6:16">6:16</span> וחמשה סרני פלשתים ראו וישבו עקרון ביום
ההוא׃

<span id="an_6:17">6:17</span> ואלה טחרי הזהב אשר השיבו פלשתים אשם ליהוה
לאשדוד אחד לעזה אחד לאשקלון אחד לגת אחד לעקרון אחד׃

<span id="an_6:18">6:18</span> ועכברי הזהב מספר כל ערי פלשתים לחמשת
הסרנים מעיר מבצר ועד כפר הפרזי ועד אבל הגדולה אשר הניחו עליה את ארון
יהוה עד היום הזה בשדה יהושע בית השמשי׃

<span id="an_6:19">6:19</span> ויך באנשי בית שמש כי ראו בארון יהוה ויך
בעם שבעים איש חמשים אלף איש ויתאבלו העם כי הכה יהוה בעם מכה גדולה׃

<span id="an_6:20">6:20</span> ויאמרו אנשי בית שמש מי יוכל לעמד לפני
יהוה האלהים הקדוש הזה ואל מי יעלה מעלינו׃

<span id="an_6:21">6:21</span> וישלחו מלאכים אל יושבי קרית יערים לאמר
השבו פלשתים את ארון יהוה רדו העלו אתו אליכם׃

<span id="an_7:1">7:1</span> ויבאו אנשי קרית יערים ויעלו את ארון יהוה
ויבאו אתו אל בית אבינדב בגבעה ואת אלעזר בנו קדשו לשמר את ארון יהוה׃

<span id="an_7:2">7:2</span> ויהי מיום שבת הארון בקרית יערים וירבו הימים
ויהיו עשרים שנה וינהו כל בית ישראל אחרי יהוה׃

<span id="an_7:3">7:3</span> ויאמר שמואל אל כל בית ישראל לאמר אם בכל
לבבכם אתם שבים אל יהוה הסירו את אלהי הנכר מתוככם והעשתרות והכינו לבבכם
אל יהוה ועבדהו לבדו ויצל אתכם מיד פלשתים׃

<span id="an_7:4">7:4</span> ויסירו בני ישראל את הבעלים ואת העשתרת
ויעבדו את יהוה לבדו׃

<span id="an_7:5">7:5</span> ויאמר שמואל קבצו את כל ישראל המצפתה ואתפלל
בעדכם אל יהוה׃

<span id="an_7:6">7:6</span> ויקבצו המצפתה וישאבו מים וישפכו לפני יהוה
ויצומו ביום ההוא ויאמרו שם חטאנו ליהוה וישפט שמואל את בני ישראל במצפה׃

<span id="an_7:7">7:7</span> וישמעו פלשתים כי התקבצו בני ישראל המצפתה
ויעלו סרני פלשתים אל ישראל וישמעו בני ישראל ויראו מפני פלשתים׃

<span id="an_7:8">7:8</span> ויאמרו בני ישראל אל שמואל אל תחרש ממנו מזעק
אל יהוה אלהינו וישענו מיד פלשתים׃

<span id="an_7:9">7:9</span> ויקח שמואל טלה חלב אחד ויעלה עולה כליל
ליהוה ויזעק שמואל אל יהוה בעד ישראל ויענהו יהוה׃

<span id="an_7:10">7:10</span> ויהי שמואל מעלה העולה ופלשתים נגשו למלחמה
בישראל וירעם יהוה בקול גדול ביום ההוא על פלשתים ויהמם וינגפו לפני ישראל׃

<span id="an_7:11">7:11</span> ויצאו אנשי ישראל מן המצפה וירדפו את
פלשתים ויכום עד מתחת לבית כר׃

<span id="an_7:12">7:12</span> ויקח שמואל אבן אחת וישם בין המצפה ובין
השן ויקרא את שמה אבן העזר ויאמר עד הנה עזרנו יהוה׃

<span id="an_7:13">7:13</span> ויכנעו הפלשתים ולא יספו עוד לבוא בגבול
ישראל ותהי יד יהוה בפלשתים כל ימי שמואל׃

<span id="an_7:14">7:14</span> ותשבנה הערים אשר לקחו פלשתים מאת ישראל
לישראל מעקרון ועד גת ואת גבולן הציל ישראל מיד פלשתים ויהי שלום בין ישראל
ובין האמרי׃

<span id="an_7:15">7:15</span> וישפט שמואל את ישראל כל ימי חייו׃

<span id="an_7:16">7:16</span> והלך מדי שנה בשנה וסבב בית אל והגלגל
והמצפה ושפט את ישראל את כל המקומות האלה׃

<span id="an_7:17">7:17</span> ותשבתו הרמתה כי שם ביתו ושם שפט את ישראל
ויבן שם מזבח ליהוה׃

<span id="an_8:1">8:1</span> ויהי כאשר זקן שמואל וישם את בניו שפטים
לישראל׃

<span id="an_8:2">8:2</span> ויהי שם בנו הבכור יואל ושם משנהו אביה שפטים
בבאר שבע׃

<span id="an_8:3">8:3</span> ולא הלכו בניו בדרכו ויטו אחרי הבצע ויקחו
שחד ויטו משפט׃

<span id="an_8:4">8:4</span> ויתקבצו כל זקני ישראל ויבאו אל שמואל הרמתה׃

<span id="an_8:5">8:5</span> ויאמרו אליו הנה אתה זקנת ובניך לא הלכו
בדרכיך עתה שימה לנו מלך לשפטנו ככל הגוים׃

<span id="an_8:6">8:6</span> וירע הדבר בעיני שמואל כאשר אמרו תנה לנו מלך
לשפטנו ויתפלל שמואל אל יהוה׃

<span id="an_8:7">8:7</span> ויאמר יהוה אל שמואל שמע בקול העם לכל אשר
יאמרו אליך כי לא אתך מאסו כי אתי מאסו ממלך עליהם׃

<span id="an_8:8">8:8</span> ככל המעשים אשר עשו מיום העלתי אתם ממצרים
ועד היום הזה ויעזבני ויעבדו אלהים אחרים כן המה עשים גם לך׃

<span id="an_8:9">8:9</span> ועתה שמע בקולם אך כי העד תעיד בהם והגדת להם
משפט המלך אשר ימלך עליהם׃

<span id="an_8:10">8:10</span> ויאמר שמואל את כל דברי יהוה אל העם השאלים
מאתו מלך׃

<span id="an_8:11">8:11</span> ויאמר זה יהיה משפט המלך אשר ימלך עליכם את
בניכם יקח ושם לו במרכבתו ובפרשיו ורצו לפני מרכבתו׃

<span id="an_8:12">8:12</span> ולשום לו שרי אלפים ושרי חמשים ולחרש חרישו
ולקצר קצירו ולעשות כלי מלחמתו וכלי רכבו׃

<span id="an_8:13">8:13</span> ואת בנותיכם יקח לרקחות ולטבחות ולאפות׃

<span id="an_8:14">8:14</span> ואת שדותיכם ואת כרמיכם וזיתיכם הטובים יקח
ונתן לעבדיו׃

<span id="an_8:15">8:15</span> וזרעיכם וכרמיכם יעשר ונתן לסריסיו
ולעבדיו׃

<span id="an_8:16">8:16</span> ואת עבדיכם ואת שפחותיכם ואת בחוריכם
הטובים ואת חמוריכם יקח ועשה למלאכתו׃

<span id="an_8:17">8:17</span> צאנכם יעשר ואתם תהיו לו לעבדים׃

<span id="an_8:18">8:18</span> וזעקתם ביום ההוא מלפני מלככם אשר בחרתם
לכם ולא יענה יהוה אתכם ביום ההוא׃

<span id="an_8:19">8:19</span> וימאנו העם לשמע בקול שמואל ויאמרו לא כי
אם מלך יהיה עלינו׃

<span id="an_8:20">8:20</span> והיינו גם אנחנו ככל הגוים ושפטנו מלכנו
ויצא לפנינו ונלחם את מלחמתנו׃

<span id="an_8:21">8:21</span> וישמע שמואל את כל דברי העם וידברם באזני
יהוה׃

<span id="an_8:22">8:22</span> ויאמר יהוה אל שמואל שמע בקולם והמלכת להם
מלך ויאמר שמואל אל אנשי ישראל לכו איש לעירו׃

<span id="an_9:1">9:1</span> ויהי איש מבן ימין ושמו קיש בן אביאל בן צרור
בן בכורת בן אפיח בן איש ימיני גבור חיל׃

<span id="an_9:2">9:2</span> ולו היה בן ושמו שאול בחור וטוב ואין איש
מבני ישראל טוב ממנו משכמו ומעלה גבה מכל העם׃

<span id="an_9:3">9:3</span> ותאבדנה האתנות לקיש אבי שאול ויאמר קיש אל
שאול בנו קח נא אתך את אחד מהנערים וקום לך בקש את האתנת׃

<span id="an_9:4">9:4</span> ויעבר בהר אפרים ויעבר בארץ שלשה ולא מצאו
ויעברו בארץ שעלים ואין ויעבר בארץ ימיני ולא מצאו׃

<span id="an_9:5">9:5</span> המה באו בארץ צוף ושאול אמר לנערו אשר עמו
לכה ונשובה פן יחדל אבי מן האתנות ודאג לנו׃

<span id="an_9:6">9:6</span> ויאמר לו הנה נא איש אלהים בעיר הזאת והאיש
נכבד כל אשר ידבר בוא יבוא עתה נלכה שם אולי יגיד לנו את דרכנו אשר הלכנו
עליה׃

<span id="an_9:7">9:7</span> ויאמר שאול לנערו והנה נלך ומה נביא לאיש כי
הלחם אזל מכלינו ותשורה אין להביא לאיש האלהים מה אתנו׃

<span id="an_9:8">9:8</span> ויסף הנער לענות את שאול ויאמר הנה נמצא בידי
רבע שקל כסף ונתתי לאיש האלהים והגיד לנו את דרכנו׃

<span id="an_9:9">9:9</span> לפנים בישראל כה אמר האיש בלכתו לדרוש אלהים
לכו ונלכה עד הראה כי לנביא היום יקרא לפנים הראה׃

<span id="an_9:10">9:10</span> ויאמר שאול לנערו טוב דברך לכה נלכה וילכו
אל העיר אשר שם איש האלהים׃

<span id="an_9:11">9:11</span> המה עלים במעלה העיר והמה מצאו נערות יצאות
לשאב מים ויאמרו להן היש בזה הראה׃

<span id="an_9:12">9:12</span> ותענינה אותם ותאמרנה יש הנה לפניך מהר עתה
כי היום בא לעיר כי זבח היום לעם בבמה׃

<span id="an_9:13">9:13</span> כבאכם העיר כן תמצאון אתו בטרם יעלה הבמתה
לאכל כי לא יאכל העם עד באו כי הוא יברך הזבח אחרי כן יאכלו הקראים ועתה
עלו כי אתו כהיום תמצאון אתו׃

<span id="an_9:14">9:14</span> ויעלו העיר המה באים בתוך העיר והנה שמואל
יצא לקראתם לעלות הבמה׃

<span id="an_9:15">9:15</span> ויהוה גלה את אזן שמואל יום אחד לפני בוא
שאול לאמר׃

<span id="an_9:16">9:16</span> כעת מחר אשלח אליך איש מארץ בנימן ומשחתו
לנגיד על עמי ישראל והושיע את עמי מיד פלשתים כי ראיתי את עמי כי באה צעקתו
אלי׃

<span id="an_9:17">9:17</span> ושמואל ראה את שאול ויהוה ענהו הנה האיש
אשר אמרתי אליך זה יעצר בעמי׃

<span id="an_9:18">9:18</span> ויגש שאול את שמואל בתוך השער ויאמר הגידה
נא לי אי זה בית הראה׃

<span id="an_9:19">9:19</span> ויען שמואל את שאול ויאמר אנכי הראה עלה
לפני הבמה ואכלתם עמי היום ושלחתיך בבקר וכל אשר בלבבך אגיד לך׃

<span id="an_9:20">9:20</span> ולאתנות האבדות לך היום שלשת הימים אל תשם
את לבך להם כי נמצאו ולמי כל חמדת ישראל הלוא לך ולכל בית אביך׃

<span id="an_9:21">9:21</span> ויען שאול ויאמר הלוא בן ימיני אנכי מקטני
שבטי ישראל ומשפחתי הצערה מכל משפחות שבטי בנימן ולמה דברת אלי כדבר הזה׃

<span id="an_9:22">9:22</span> ויקח שמואל את שאול ואת נערו ויביאם לשכתה
ויתן להם מקום בראש הקרואים והמה כשלשים איש׃

<span id="an_9:23">9:23</span> ויאמר שמואל לטבח תנה את המנה אשר נתתי לך
אשר אמרתי אליך שים אתה עמך׃

<span id="an_9:24">9:24</span> וירם הטבח את השוק והעליה וישם לפני שאול
ויאמר הנה הנשאר שים לפניך אכל כי למועד שמור לך לאמר העם קראתי ויאכל שאול
עם שמואל ביום ההוא׃

<span id="an_9:25">9:25</span> וירדו מהבמה העיר וידבר עם שאול על הגג׃

<span id="an_9:26">9:26</span> וישכמו ויהי כעלות השחר ויקרא שמואל אל
שאול הגג לאמר קומה ואשלחך ויקם שאול ויצאו שניהם הוא ושמואל החוצה׃

<span id="an_9:27">9:27</span> המה יורדים בקצה העיר ושמואל אמר אל שאול
אמר לנער ויעבר לפנינו ויעבר ואתה עמד כיום ואשמיעך את דבר אלהים׃

<span id="an_10:1">10:1</span> ויקח שמואל את פך השמן ויצק על ראשו וישקהו
ויאמר הלוא כי משחך יהוה על נחלתו לנגיד׃

<span id="an_10:2">10:2</span> בלכתך היום מעמדי ומצאת שני אנשים עם קברת
רחל בגבול בנימן בצלצח ואמרו אליך נמצאו האתנות אשר הלכת לבקש והנה נטש
אביך את דברי האתנות ודאג לכם לאמר מה אעשה לבני׃

<span id="an_10:3">10:3</span> וחלפת משם והלאה ובאת עד אלון תבור ומצאוך
שם שלשה אנשים עלים אל האלהים בית אל אחד נשא שלשה גדיים ואחד נשא שלשת
ככרות לחם ואחד נשא נבל יין׃

<span id="an_10:4">10:4</span> ושאלו לך לשלום ונתנו לך שתי לחם ולקחת
מידם׃

<span id="an_10:5">10:5</span> אחר כן תבוא גבעת האלהים אשר שם נצבי
פלשתים ויהי כבאך שם העיר ופגעת חבל נביאים ירדים מהבמה ולפניהם נבל ותף
וחליל וכנור והמה מתנבאים׃

<span id="an_10:6">10:6</span> וצלחה עליך רוח יהוה והתנבית עמם ונהפכת
לאיש אחר׃

<span id="an_10:7">10:7</span> והיה כי תבאינה האתות האלה לך עשה לך אשר
תמצא ידך כי האלהים עמך׃

<span id="an_10:8">10:8</span> וירדת לפני הגלגל והנה אנכי ירד אליך
להעלות עלות לזבח זבחי שלמים שבעת ימים תוחל עד בואי אליך והודעתי לך את
אשר תעשה׃

<span id="an_10:9">10:9</span> והיה כהפנתו שכמו ללכת מעם שמואל ויהפך לו
אלהים לב אחר ויבאו כל האתות האלה ביום ההוא׃

<span id="an_10:10">10:10</span> ויבאו שם הגבעתה והנה חבל נבאים לקראתו
ותצלח עליו רוח אלהים ויתנבא בתוכם׃

<span id="an_10:11">10:11</span> ויהי כל יודעו מאתמול שלשום ויראו והנה
עם נבאים נבא ויאמר העם איש אל רעהו מה זה היה לבן קיש הגם שאול בנביאים׃

<span id="an_10:12">10:12</span> ויען איש משם ויאמר ומי אביהם על כן היתה
למשל הגם שאול בנבאים׃

<span id="an_10:13">10:13</span> ויכל מהתנבות ויבא הבמה׃

<span id="an_10:14">10:14</span> ויאמר דוד שאול אליו ואל נערו אן הלכתם
ויאמר לבקש את האתנות ונראה כי אין ונבוא אל שמואל׃

<span id="an_10:15">10:15</span> ויאמר דוד שאול הגידה נא לי מה אמר לכם
שמואל׃

<span id="an_10:16">10:16</span> ויאמר שאול אל דודו הגד הגיד לנו כי
נמצאו האתנות ואת דבר המלוכה לא הגיד לו אשר אמר שמואל׃

<span id="an_10:17">10:17</span> ויצעק שמואל את העם אל יהוה המצפה׃

<span id="an_10:18">10:18</span> ויאמר אל בני ישראל כה אמר יהוה אלהי
ישראל אנכי העליתי את ישראל ממצרים ואציל אתכם מיד מצרים ומיד כל הממלכות
הלחצים אתכם׃

<span id="an_10:19">10:19</span> ואתם היום מאסתם את אלהיכם אשר הוא מושיע
לכם מכל רעותיכם וצרתיכם ותאמרו לו כי מלך תשים עלינו ועתה התיצבו לפני
יהוה לשבטיכם ולאלפיכם׃

<span id="an_10:20">10:20</span> ויקרב שמואל את כל שבטי ישראל וילכד שבט
בנימן׃

<span id="an_10:21">10:21</span> ויקרב את שבט בנימן למשפחתו ותלכד משפחת
המטרי וילכד שאול בן קיש ויבקשהו ולא נמצא׃

<span id="an_10:22">10:22</span> וישאלו עוד ביהוה הבא עוד הלם איש ויאמר
יהוה הנה הוא נחבא אל הכלים׃

<span id="an_10:23">10:23</span> וירצו ויקחהו משם ויתיצב בתוך העם ויגבה
מכל העם משכמו ומעלה׃

<span id="an_10:24">10:24</span> ויאמר שמואל אל כל העם הראיתם אשר בחר בו
יהוה כי אין כמהו בכל העם וירעו כל העם ויאמרו יחי המלך׃

<span id="an_10:25">10:25</span> וידבר שמואל אל העם את משפט המלכה ויכתב
בספר וינח לפני יהוה וישלח שמואל את כל העם איש לביתו׃

<span id="an_10:26">10:26</span> וגם שאול הלך לביתו גבעתה וילכו עמו החיל
אשר נגע אלהים בלבם׃

<span id="an_10:27">10:27</span> ובני בליעל אמרו מה ישענו זה ויבזהו ולא
הביאו לו מנחה ויהי כמחריש׃

<span id="an_11:1">11:1</span> ויעל נחש העמוני ויחן על יבש גלעד ויאמרו
כל אנשי יביש אל נחש כרת לנו ברית ונעבדך׃

<span id="an_11:2">11:2</span> ויאמר אליהם נחש העמוני בזאת אכרת לכם
בנקור לכם כל עין ימין ושמתיה חרפה על כל ישראל׃

<span id="an_11:3">11:3</span> ויאמרו אליו זקני יביש הרף לנו שבעת ימים
ונשלחה מלאכים בכל גבול ישראל ואם אין מושיע אתנו ויצאנו אליך׃

<span id="an_11:4">11:4</span> ויבאו המלאכים גבעת שאול וידברו הדברים
באזני העם וישאו כל העם את קולם ויבכו׃

<span id="an_11:5">11:5</span> והנה שאול בא אחרי הבקר מן השדה ויאמר שאול
מה לעם כי יבכו ויספרו לו את דברי אנשי יביש׃

<span id="an_11:6">11:6</span> ותצלח רוח אלהים על שאול בשמעו את הדברים
האלה ויחר אפו מאד׃

<span id="an_11:7">11:7</span> ויקח צמד בקר וינתחהו וישלח בכל גבול ישראל
ביד המלאכים לאמר אשר איננו יצא אחרי שאול ואחר שמואל כה יעשה לבקרו ויפל
פחד יהוה על העם ויצאו כאיש אחד׃

<span id="an_11:8">11:8</span> ויפקדם בבזק ויהיו בני ישראל שלש מאות אלף
ואיש יהודה שלשים אלף׃

<span id="an_11:9">11:9</span> ויאמרו למלאכים הבאים כה תאמרון לאיש יביש
גלעד מחר תהיה לכם תשועה בחם השמש ויבאו המלאכים ויגידו לאנשי יביש וישמחו׃

<span id="an_11:10">11:10</span> ויאמרו אנשי יביש מחר נצא אליכם ועשיתם
לנו ככל הטוב בעיניכם׃

<span id="an_11:11">11:11</span> ויהי ממחרת וישם שאול את העם שלשה ראשים
ויבאו בתוך המחנה באשמרת הבקר ויכו את עמון עד חם היום ויהי הנשארים ויפצו
ולא נשארו בם שנים יחד׃

<span id="an_11:12">11:12</span> ויאמר העם אל שמואל מי האמר שאול ימלך
עלינו תנו האנשים ונמיתם׃

<span id="an_11:13">11:13</span> ויאמר שאול לא יומת איש ביום הזה כי היום
עשה יהוה תשועה בישראל׃

<span id="an_11:14">11:14</span> ויאמר שמואל אל העם לכו ונלכה הגלגל
ונחדש שם המלוכה׃

<span id="an_11:15">11:15</span> וילכו כל העם הגלגל וימלכו שם את שאול
לפני יהוה בגלגל ויזבחו שם זבחים שלמים לפני יהוה וישמח שם שאול וכל אנשי
ישראל עד מאד׃

<span id="an_12:1">12:1</span> ויאמר שמואל אל כל ישראל הנה שמעתי בקלכם
לכל אשר אמרתם לי ואמליך עליכם מלך׃

<span id="an_12:2">12:2</span> ועתה הנה המלך מתהלך לפניכם ואני זקנתי
ושבתי ובני הנם אתכם ואני התהלכתי לפניכם מנערי עד היום הזה׃

<span id="an_12:3">12:3</span> הנני ענו בי נגד יהוה ונגד משיחו את שור מי
לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים
עיני בו ואשיב לכם׃

<span id="an_12:4">12:4</span> ויאמרו לא עשקתנו ולא רצותנו ולא לקחת מיד
איש מאומה׃

<span id="an_12:5">12:5</span> ויאמר אליהם עד יהוה בכם ועד משיחו היום
הזה כי לא מצאתם בידי מאומה ויאמר עד׃

<span id="an_12:6">12:6</span> ויאמר שמואל אל העם יהוה אשר עשה את משה
ואת אהרן ואשר העלה את אבתיכם מארץ מצרים׃

<span id="an_12:7">12:7</span> ועתה התיצבו ואשפטה אתכם לפני יהוה את כל
צדקות יהוה אשר עשה אתכם ואת אבותיכם׃

<span id="an_12:8">12:8</span> כאשר בא יעקב מצרים ויזעקו אבותיכם אל יהוה
וישלח יהוה את משה ואת אהרן ויוציאו את אבתיכם ממצרים וישבום במקום הזה׃

<span id="an_12:9">12:9</span> וישכחו את יהוה אלהיהם וימכר אתם ביד סיסרא
שר צבא חצור וביד פלשתים וביד מלך מואב וילחמו בם׃

<span id="an_12:10">12:10</span> ויזעקו אל יהוה ויאמר חטאנו כי עזבנו את
יהוה ונעבד את הבעלים ואת העשתרות ועתה הצילנו מיד איבינו ונעבדך׃

<span id="an_12:11">12:11</span> וישלח יהוה את ירבעל ואת בדן ואת יפתח
ואת שמואל ויצל אתכם מיד איביכם מסביב ותשבו בטח׃

<span id="an_12:12">12:12</span> ותראו כי נחש מלך בני עמון בא עליכם
ותאמרו לי לא כי מלך ימלך עלינו ויהוה אלהיכם מלככם׃

<span id="an_12:13">12:13</span> ועתה הנה המלך אשר בחרתם אשר שאלתם והנה
נתן יהוה עליכם מלך׃

<span id="an_12:14">12:14</span> אם תיראו את יהוה ועבדתם אתו ושמעתם בקלו
ולא תמרו את פי יהוה והיתם גם אתם וגם המלך אשר מלך עליכם אחר יהוה אלהיכם׃

<span id="an_12:15">12:15</span> ואם לא תשמעו בקול יהוה ומריתם את פי
יהוה והיתה יד יהוה בכם ובאבתיכם׃

<span id="an_12:16">12:16</span> גם עתה התיצבו וראו את הדבר הגדול הזה
אשר יהוה עשה לעיניכם׃

<span id="an_12:17">12:17</span> הלוא קציר חטים היום אקרא אל יהוה ויתן
קלות ומטר ודעו וראו כי רעתכם רבה אשר עשיתם בעיני יהוה לשאול לכם מלך׃

<span id="an_12:18">12:18</span> ויקרא שמואל אל יהוה ויתן יהוה קלת ומטר
ביום ההוא ויירא כל העם מאד את יהוה ואת שמואל׃

<span id="an_12:19">12:19</span> ויאמרו כל העם אל שמואל התפלל בעד עבדיך
אל יהוה אלהיך ואל נמות כי יספנו על כל חטאתינו רעה לשאל לנו מלך׃

<span id="an_12:20">12:20</span> ויאמר שמואל אל העם אל תיראו אתם עשיתם
את כל הרעה הזאת אך אל תסורו מאחרי יהוה ועבדתם את יהוה בכל לבבכם׃

<span id="an_12:21">12:21</span> ולא תסורו כי אחרי התהו אשר לא יועילו
ולא יצילו כי תהו המה׃

<span id="an_12:22">12:22</span> כי לא יטש יהוה את עמו בעבור שמו הגדול
כי הואיל יהוה לעשות אתכם לו לעם׃

<span id="an_12:23">12:23</span> גם אנכי חלילה לי מחטא ליהוה מחדל להתפלל
בעדכם והוריתי אתכם בדרך הטובה והישרה׃

<span id="an_12:24">12:24</span> אך יראו את יהוה ועבדתם אתו באמת בכל
לבבכם כי ראו את אשר הגדל עמכם׃

<span id="an_12:25">12:25</span> ואם הרע תרעו גם אתם גם מלככם תספו׃

<span id="an_13:1">13:1</span> בן שנה שאול במלכו ושתי שנים מלך על ישראל׃

<span id="an_13:2">13:2</span> ויבחר לו שאול שלשת אלפים מישראל ויהיו עם
שאול אלפים במכמש ובהר בית אל ואלף היו עם יונתן בגבעת בנימין ויתר העם שלח
איש לאהליו׃

<span id="an_13:3">13:3</span> ויך יונתן את נציב פלשתים אשר בגבע וישמעו
פלשתים ושאול תקע בשופר בכל הארץ לאמר ישמעו העברים׃

<span id="an_13:4">13:4</span> וכל ישראל שמעו לאמר הכה שאול את נציב
פלשתים וגם נבאש ישראל בפלשתים ויצעקו העם אחרי שאול הגלגל׃

<span id="an_13:5">13:5</span> ופלשתים נאספו להלחם עם ישראל שלשים אלף
רכב וששת אלפים פרשים ועם כחול אשר על שפת הים לרב ויעלו ויחנו במכמש קדמת
בית און׃

<span id="an_13:6">13:6</span> ואיש ישראל ראו כי צר לו כי נגש העם
ויתחבאו העם במערות ובחוחים ובסלעים ובצרחים ובברות׃

<span id="an_13:7">13:7</span> ועברים עברו את הירדן ארץ גד וגלעד ושאול
עודנו בגלגל וכל העם חרדו אחריו׃

<span id="an_13:8">13:8</span> וייחל שבעת ימים למועד אשר שמואל ולא בא
שמואל הגלגל ויפץ העם מעליו׃

<span id="an_13:9">13:9</span> ויאמר שאול הגשו אלי העלה והשלמים ויעל
העלה׃

<span id="an_13:10">13:10</span> ויהי ככלתו להעלות העלה והנה שמואל בא
ויצא שאול לקראתו לברכו׃

<span id="an_13:11">13:11</span> ויאמר שמואל מה עשית ויאמר שאול כי ראיתי
כי נפץ העם מעלי ואתה לא באת למועד הימים ופלשתים נאספים מכמש׃

<span id="an_13:12">13:12</span> ואמר עתה ירדו פלשתים אלי הגלגל ופני
יהוה לא חליתי ואתאפק ואעלה העלה׃

<span id="an_13:13">13:13</span> ויאמר שמואל אל שאול נסכלת לא שמרת את
מצות יהוה אלהיך אשר צוך כי עתה הכין יהוה את ממלכתך אל ישראל עד עולם׃

<span id="an_13:14">13:14</span> ועתה ממלכתך לא תקום בקש יהוה לו איש
כלבבו ויצוהו יהוה לנגיד על עמו כי לא שמרת את אשר צוך יהוה׃

<span id="an_13:15">13:15</span> ויקם שמואל ויעל מן הגלגל גבעת בנימן
ויפקד שאול את העם הנמצאים עמו כשש מאות איש׃

<span id="an_13:16">13:16</span> ושאול ויונתן בנו והעם הנמצא עמם ישבים
בגבע בנימן ופלשתים חנו במכמש׃

<span id="an_13:17">13:17</span> ויצא המשחית ממחנה פלשתים שלשה ראשים
הראש אחד יפנה אל דרך עפרה אל ארץ שועל׃

<span id="an_13:18">13:18</span> והראש אחד יפנה דרך בית חרון והראש אחד
יפנה דרך הגבול הנשקף על גי הצבעים המדברה׃

<span id="an_13:19">13:19</span> וחרש לא ימצא בכל ארץ ישראל כי אמר
פלשתים פן יעשו העברים חרב או חנית׃

<span id="an_13:20">13:20</span> וירדו כל ישראל הפלשתים ללטוש איש את
מחרשתו ואת אתו ואת קרדמו ואת מחרשתו׃

<span id="an_13:21">13:21</span> והיתה הפצירה פים למחרשת ולאתים ולשלש
קלשון ולהקרדמים ולהציב הדרבן׃

<span id="an_13:22">13:22</span> והיה ביום מלחמת ולא נמצא חרב וחנית ביד
כל העם אשר את שאול ואת יונתן ותמצא לשאול וליונתן בנו׃

<span id="an_13:23">13:23</span> ויצא מצב פלשתים אל מעבר מכמש׃

<span id="an_14:1">14:1</span> ויהי היום ויאמר יונתן בן שאול אל הנער נשא
כליו לכה ונעברה אל מצב פלשתים אשר מעבר הלז ולאביו לא הגיד׃

<span id="an_14:2">14:2</span> ושאול יושב בקצה הגבעה תחת הרמון אשר
במגרון והעם אשר עמו כשש מאות איש׃

<span id="an_14:3">14:3</span> ואחיה בן אחטוב אחי איכבוד בן פינחס בן עלי
כהן יהוה בשלו נשא אפוד והעם לא ידע כי הלך יונתן׃

<span id="an_14:4">14:4</span> ובין המעברות אשר בקש יונתן לעבר על מצב
פלשתים שן הסלע מהעבר מזה ושן הסלע מהעבר מזה ושם האחד בוצץ ושם האחד סנה׃

<span id="an_14:5">14:5</span> השן האחד מצוק מצפון מול מכמש והאחד מנגב
מול גבע׃

<span id="an_14:6">14:6</span> ויאמר יהונתן אל הנער נשא כליו לכה ונעברה
אל מצב הערלים האלה אולי יעשה יהוה לנו כי אין ליהוה מעצור להושיע ברב או
במעט׃

<span id="an_14:7">14:7</span> ויאמר לו נשא כליו עשה כל אשר בלבבך נטה לך
הנני עמך כלבבך׃

<span id="an_14:8">14:8</span> ויאמר יהונתן הנה אנחנו עברים אל האנשים
ונגלינו אליהם׃

<span id="an_14:9">14:9</span> אם כה יאמרו אלינו דמו עד הגיענו אליכם
ועמדנו תחתינו ולא נעלה אליהם׃

<span id="an_14:10">14:10</span> ואם כה יאמרו עלו עלינו ועלינו כי נתנם
יהוה בידנו וזה לנו האות׃

<span id="an_14:11">14:11</span> ויגלו שניהם אל מצב פלשתים ויאמרו פלשתים
הנה עברים יצאים מן החרים אשר התחבאו שם׃

<span id="an_14:12">14:12</span> ויענו אנשי המצבה את יונתן ואת נשא כליו
ויאמרו עלו אלינו ונודיעה אתכם דבר ויאמר יונתן אל נשא כליו עלה אחרי כי
נתנם יהוה ביד ישראל׃

<span id="an_14:13">14:13</span> ויעל יונתן על ידיו ועל רגליו ונשא כליו
אחריו ויפלו לפני יונתן ונשא כליו ממותת אחריו׃

<span id="an_14:14">14:14</span> ותהי המכה הראשנה אשר הכה יונתן ונשא
כליו כעשרים איש כבחצי מענה צמד שדה׃

<span id="an_14:15">14:15</span> ותהי חרדה במחנה בשדה ובכל העם המצב
והמשחית חרדו גם המה ותרגז הארץ ותהי לחרדת אלהים׃

<span id="an_14:16">14:16</span> ויראו הצפים לשאול בגבעת בנימן והנה
ההמון נמוג וילך והלם׃

<span id="an_14:17">14:17</span> ויאמר שאול לעם אשר אתו פקדו נא וראו מי
הלך מעמנו ויפקדו והנה אין יונתן ונשא כליו׃

<span id="an_14:18">14:18</span> ויאמר שאול לאחיה הגישה ארון האלהים כי
היה ארון האלהים ביום ההוא ובני ישראל׃

<span id="an_14:19">14:19</span> ויהי עד דבר שאול אל הכהן וההמון אשר
במחנה פלשתים וילך הלוך ורב ויאמר שאול אל הכהן אסף ידך׃

<span id="an_14:20">14:20</span> ויזעק שאול וכל העם אשר אתו ויבאו עד
המלחמה והנה היתה חרב איש ברעהו מהומה גדולה מאד׃

<span id="an_14:21">14:21</span> והעברים היו לפלשתים כאתמול שלשום אשר
עלו עמם במחנה סביב וגם המה להיות עם ישראל אשר עם שאול ויונתן׃

<span id="an_14:22">14:22</span> וכל איש ישראל המתחבאים בהר אפרים שמעו
כי נסו פלשתים וידבקו גם המה אחריהם במלחמה׃

<span id="an_14:23">14:23</span> ויושע יהוה ביום ההוא את ישראל והמלחמה
עברה את בית און׃

<span id="an_14:24">14:24</span> ואיש ישראל נגש ביום ההוא ויאל שאול את
העם לאמר ארור האיש אשר יאכל לחם עד הערב ונקמתי מאיבי ולא טעם כל העם לחם׃

<span id="an_14:25">14:25</span> וכל הארץ באו ביער ויהי דבש על פני השדה׃

<span id="an_14:26">14:26</span> ויבא העם אל היער והנה הלך דבש ואין משיג
ידו אל פיו כי ירא העם את השבעה׃

<span id="an_14:27">14:27</span> ויונתן לא שמע בהשביע אביו את העם וישלח
את קצה המטה אשר בידו ויטבל אותה ביערת הדבש וישב ידו אל פיו ותראנה עיניו׃

<span id="an_14:28">14:28</span> ויען איש מהעם ויאמר השבע השביע אביך את
העם לאמר ארור האיש אשר יאכל לחם היום ויעף העם׃

<span id="an_14:29">14:29</span> ויאמר יונתן עכר אבי את הארץ ראו נא כי
ארו עיני כי טעמתי מעט דבש הזה׃

<span id="an_14:30">14:30</span> אף כי לוא אכל אכל היום העם משלל איביו
אשר מצא כי עתה לא רבתה מכה בפלשתים׃

<span id="an_14:31">14:31</span> ויכו ביום ההוא בפלשתים ממכמש אילנה ויעף
העם מאד׃

<span id="an_14:32">14:32</span> ויעש העם אל שלל ויקחו צאן ובקר ובני בקר
וישחטו ארצה ויאכל העם על הדם׃

<span id="an_14:33">14:33</span> ויגידו לשאול לאמר הנה העם חטאים ליהוה
לאכל על הדם ויאמר בגדתם גלו אלי היום אבן גדולה׃

<span id="an_14:34">14:34</span> ויאמר שאול פצו בעם ואמרתם להם הגישו אלי
איש שורו ואיש שיהו ושחטתם בזה ואכלתם ולא תחטאו ליהוה לאכל אל הדם ויגשו
כל העם איש שורו בידו הלילה וישחטו שם׃

<span id="an_14:35">14:35</span> ויבן שאול מזבח ליהוה אתו החל לבנות מזבח
ליהוה׃

<span id="an_14:36">14:36</span> ויאמר שאול נרדה אחרי פלשתים לילה ונבזה
בהם עד אור הבקר ולא נשאר בהם איש ויאמרו כל הטוב בעיניך עשה ויאמר הכהן
נקרבה הלם אל האלהים׃

<span id="an_14:37">14:37</span> וישאל שאול באלהים הארד אחרי פלשתים
התתנם ביד ישראל ולא ענהו ביום ההוא׃

<span id="an_14:38">14:38</span> ויאמר שאול גשו הלם כל פנות העם ודעו
וראו במה היתה החטאת הזאת היום׃

<span id="an_14:39">14:39</span> כי חי יהוה המושיע את ישראל כי אם ישנו
ביונתן בני כי מות ימות ואין ענהו מכל העם׃

<span id="an_14:40">14:40</span> ויאמר אל כל ישראל אתם תהיו לעבר אחד
ואני ויונתן בני נהיה לעבר אחד ויאמרו העם אל שאול הטוב בעיניך עשה׃

<span id="an_14:41">14:41</span> ויאמר שאול אל יהוה אלהי ישראל הבה תמים
וילכד יונתן ושאול והעם יצאו׃

<span id="an_14:42">14:42</span> ויאמר שאול הפילו ביני ובין יונתן בני
וילכד יונתן׃

<span id="an_14:43">14:43</span> ויאמר שאול אל יונתן הגידה לי מה עשיתה
ויגד לו יונתן ויאמר טעם טעמתי בקצה המטה אשר בידי מעט דבש הנני אמות׃

<span id="an_14:44">14:44</span> ויאמר שאול כה יעשה אלהים וכה יוסף כי
מות תמות יונתן׃

<span id="an_14:45">14:45</span> ויאמר העם אל שאול היונתן ימות אשר עשה
הישועה הגדולה הזאת בישראל חלילה חי יהוה אם יפל משערת ראשו ארצה כי עם
אלהים עשה היום הזה ויפדו העם את יונתן ולא מת׃

<span id="an_14:46">14:46</span> ויעל שאול מאחרי פלשתים ופלשתים הלכו
למקומם׃

<span id="an_14:47">14:47</span> ושאול לכד המלוכה על ישראל וילחם סביב
בכל איביו במואב ובבני עמון ובאדום ובמלכי צובה ובפלשתים ובכל אשר יפנה
ירשיע׃

<span id="an_14:48">14:48</span> ויעש חיל ויך את עמלק ויצל את ישראל מיד
שסהו׃

<span id="an_14:49">14:49</span> ויהיו בני שאול יונתן וישוי ומלכי שוע
ושם שתי בנתיו שם הבכירה מרב ושם הקטנה מיכל׃

<span id="an_14:50">14:50</span> ושם אשת שאול אחינעם בת אחימעץ ושם שר
צבאו אבינר בן נר דוד שאול׃

<span id="an_14:51">14:51</span> וקיש אבי שאול ונר אבי אבנר בן אביאל׃

<span id="an_14:52">14:52</span> ותהי המלחמה חזקה על פלשתים כל ימי שאול
וראה שאול כל איש גבור וכל בן חיל ויאספהו אליו׃

<span id="an_15:1">15:1</span> ויאמר שמואל אל שאול אתי שלח יהוה למשחך
למלך על עמו על ישראל ועתה שמע לקול דברי יהוה׃

<span id="an_15:2">15:2</span> כה אמר יהוה צבאות פקדתי את אשר עשה עמלק
לישראל אשר שם לו בדרך בעלתו ממצרים׃

<span id="an_15:3">15:3</span> עתה לך והכיתה את עמלק והחרמתם את כל אשר
לו ולא תחמל עליו והמתה מאיש עד אשה מעלל ועד יונק משור ועד שה מגמל ועד
חמור׃

<span id="an_15:4">15:4</span> וישמע שאול את העם ויפקדם בטלאים מאתים אלף
רגלי ועשרת אלפים את איש יהודה׃

<span id="an_15:5">15:5</span> ויבא שאול עד עיר עמלק וירב בנחל׃

<span id="an_15:6">15:6</span> ויאמר שאול אל הקיני לכו סרו רדו מתוך
עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני
מתוך עמלק׃

<span id="an_15:7">15:7</span> ויך שאול את עמלק מחוילה בואך שור אשר על
פני מצרים׃

<span id="an_15:8">15:8</span> ויתפש את אגג מלך עמלק חי ואת כל העם החרים
לפי חרב׃

<span id="an_15:9">15:9</span> ויחמל שאול והעם על אגג ועל מיטב הצאן
והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס
אתה החרימו׃

<span id="an_15:10">15:10</span> ויהי דבר יהוה אל שמואל לאמר׃

<span id="an_15:11">15:11</span> נחמתי כי המלכתי את שאול למלך כי שב
מאחרי ואת דברי לא הקים ויחר לשמואל ויזעק אל יהוה כל הלילה׃

<span id="an_15:12">15:12</span> וישכם שמואל לקראת שאול בבקר ויגד לשמואל
לאמר בא שאול הכרמלה והנה מציב לו יד ויסב ויעבר וירד הגלגל׃

<span id="an_15:13">15:13</span> ויבא שמואל אל שאול ויאמר לו שאול ברוך
אתה ליהוה הקימתי את דבר יהוה׃

<span id="an_15:14">15:14</span> ויאמר שמואל ומה קול הצאן הזה באזני וקול
הבקר אשר אנכי שמע׃

<span id="an_15:15">15:15</span> ויאמר שאול מעמלקי הביאום אשר חמל העם על
מיטב הצאן והבקר למען זבח ליהוה אלהיך ואת היותר החרמנו׃

<span id="an_15:16">15:16</span> ויאמר שמואל אל שאול הרף ואגידה לך את
אשר דבר יהוה אלי הלילה ויאמרו לו דבר׃

<span id="an_15:17">15:17</span> ויאמר שמואל הלוא אם קטן אתה בעיניך ראש
שבטי ישראל אתה וימשחך יהוה למלך על ישראל׃

<span id="an_15:18">15:18</span> וישלחך יהוה בדרך ויאמר לך והחרמתה את
החטאים את עמלק ונלחמת בו עד כלותם אתם׃

<span id="an_15:19">15:19</span> ולמה לא שמעת בקול יהוה ותעט אל השלל
ותעש הרע בעיני יהוה׃

<span id="an_15:20">15:20</span> ויאמר שאול אל שמואל אשר שמעתי בקול יהוה
ואלך בדרך אשר שלחני יהוה ואביא את אגג מלך עמלק ואת עמלק החרמתי׃

<span id="an_15:21">15:21</span> ויקח העם מהשלל צאן ובקר ראשית החרם לזבח
ליהוה אלהיך בגלגל׃

<span id="an_15:22">15:22</span> ויאמר שמואל החפץ ליהוה בעלות וזבחים
כשמע בקול יהוה הנה שמע מזבח טוב להקשיב מחלב אילים׃

<span id="an_15:23">15:23</span> כי חטאת קסם מרי ואון ותרפים הפצר יען
מאסת את דבר יהוה וימאסך ממלך׃

<span id="an_15:24">15:24</span> ויאמר שאול אל שמואל חטאתי כי עברתי את
פי יהוה ואת דבריך כי יראתי את העם ואשמע בקולם׃

<span id="an_15:25">15:25</span> ועתה שא נא את חטאתי ושוב עמי ואשתחוה
ליהוה׃

<span id="an_15:26">15:26</span> ויאמר שמואל אל שאול לא אשוב עמך כי
מאסתה את דבר יהוה וימאסך יהוה מהיות מלך על ישראל׃

<span id="an_15:27">15:27</span> ויסב שמואל ללכת ויחזק בכנף מעילו ויקרע׃

<span id="an_15:28">15:28</span> ויאמר אליו שמואל קרע יהוה את ממלכות
ישראל מעליך היום ונתנה לרעך הטוב ממך׃

<span id="an_15:29">15:29</span> וגם נצח ישראל לא ישקר ולא ינחם כי לא
אדם הוא להנחם׃

<span id="an_15:30">15:30</span> ויאמר חטאתי עתה כבדני נא נגד זקני עמי
ונגד ישראל ושוב עמי והשתחויתי ליהוה אלהיך׃

<span id="an_15:31">15:31</span> וישב שמואל אחרי שאול וישתחו שאול ליהוה׃

<span id="an_15:32">15:32</span> ויאמר שמואל הגישו אלי את אגג מלך עמלק
וילך אליו אגג מעדנת ויאמר אגג אכן סר מר המות׃

<span id="an_15:33">15:33</span> ויאמר שמואל כאשר שכלה נשים חרבך כן תשכל
מנשים אמך וישסף שמואל את אגג לפני יהוה בגלגל׃

<span id="an_15:34">15:34</span> וילך שמואל הרמתה ושאול עלה אל ביתו גבעת
שאול׃

<span id="an_15:35">15:35</span> ולא יסף שמואל לראות את שאול עד יום מותו
כי התאבל שמואל אל שאול ויהוה נחם כי המליך את שאול על ישראל׃

<span id="an_16:1">16:1</span> ויאמר יהוה אל שמואל עד מתי אתה מתאבל אל
שאול ואני מאסתיו ממלך על ישראל מלא קרנך שמן ולך אשלחך אל ישי בית הלחמי
כי ראיתי בבניו לי מלך׃

<span id="an_16:2">16:2</span> ויאמר שמואל איך אלך ושמע שאול והרגני
ויאמר יהוה עגלת בקר תקח בידך ואמרת לזבח ליהוה באתי׃

<span id="an_16:3">16:3</span> וקראת לישי בזבח ואנכי אודיעך את אשר תעשה
ומשחת לי את אשר אמר אליך׃

<span id="an_16:4">16:4</span> ויעש שמואל את אשר דבר יהוה ויבא בית לחם
ויחרדו זקני העיר לקראתו ויאמר שלם בואך׃

<span id="an_16:5">16:5</span> ויאמר שלום לזבח ליהוה באתי התקדשו ובאתם
אתי בזבח ויקדש את ישי ואת בניו ויקרא להם לזבח׃

<span id="an_16:6">16:6</span> ויהי בבואם וירא את אליאב ויאמר אך נגד
יהוה משיחו׃

<span id="an_16:7">16:7</span> ויאמר יהוה אל שמואל אל תבט אל מראהו ואל
גבה קומתו כי מאסתיהו כי לא אשר יראה האדם כי האדם יראה לעינים ויהוה יראה
ללבב׃

<span id="an_16:8">16:8</span> ויקרא ישי אל אבינדב ויעברהו לפני שמואל
ויאמר גם בזה לא בחר יהוה׃

<span id="an_16:9">16:9</span> ויעבר ישי שמה ויאמר גם בזה לא בחר יהוה׃

<span id="an_16:10">16:10</span> ויעבר ישי שבעת בניו לפני שמואל ויאמר
שמואל אל ישי לא בחר יהוה באלה׃

<span id="an_16:11">16:11</span> ויאמר שמואל אל ישי התמו הנערים ויאמר
עוד שאר הקטן והנה רעה בצאן ויאמר שמואל אל ישי שלחה וקחנו כי לא נסב עד
באו פה׃

<span id="an_16:12">16:12</span> וישלח ויביאהו והוא אדמוני עם יפה עינים
וטוב ראי ויאמר יהוה קום משחהו כי זה הוא׃

<span id="an_16:13">16:13</span> ויקח שמואל את קרן השמן וימשח אתו בקרב
אחיו ותצלח רוח יהוה אל דוד מהיום ההוא ומעלה ויקם שמואל וילך הרמתה׃

<span id="an_16:14">16:14</span> ורוח יהוה סרה מעם שאול ובעתתו רוח רעה
מאת יהוה׃

<span id="an_16:15">16:15</span> ויאמרו עבדי שאול אליו הנה נא רוח אלהים
רעה מבעתך׃

<span id="an_16:16">16:16</span> יאמר נא אדננו עבדיך לפניך יבקשו איש ידע
מנגן בכנור והיה בהיות עליך רוח אלהים רעה ונגן בידו וטוב לך׃

<span id="an_16:17">16:17</span> ויאמר שאול אל עבדיו ראו נא לי איש מיטיב
לנגן והביאותם אלי׃

<span id="an_16:18">16:18</span> ויען אחד מהנערים ויאמר הנה ראיתי בן
לישי בית הלחמי ידע נגן וגבור חיל ואיש מלחמה ונבון דבר ואיש תאר ויהוה
עמו׃

<span id="an_16:19">16:19</span> וישלח שאול מלאכים אל ישי ויאמר שלחה אלי
את דוד בנך אשר בצאן׃

<span id="an_16:20">16:20</span> ויקח ישי חמור לחם ונאד יין וגדי עזים
אחד וישלח ביד דוד בנו אל שאול׃

<span id="an_16:21">16:21</span> ויבא דוד אל שאול ויעמד לפניו ויאהבהו
מאד ויהי לו נשא כלים׃

<span id="an_16:22">16:22</span> וישלח שאול אל ישי לאמר יעמד נא דוד לפני
כי מצא חן בעיני׃

<span id="an_16:23">16:23</span> והיה בהיות רוח אלהים אל שאול ולקח דוד
את הכנור ונגן בידו ורוח לשאול וטוב לו וסרה מעליו רוח הרעה׃

<span id="an_17:1">17:1</span> ויאספו פלשתים את מחניהם למלחמה ויאספו שכה
אשר ליהודה ויחנו בין שוכה ובין עזקה באפס דמים׃

<span id="an_17:2">17:2</span> ושאול ואיש ישראל נאספו ויחנו בעמק האלה
ויערכו מלחמה לקראת פלשתים׃

<span id="an_17:3">17:3</span> ופלשתים עמדים אל ההר מזה וישראל עמדים אל
ההר מזה והגיא ביניהם׃

<span id="an_17:4">17:4</span> ויצא איש הבנים ממחנות פלשתים גלית שמו מגת
גבהו שש אמות וזרת׃

<span id="an_17:5">17:5</span> וכובע נחשת על ראשו ושריון קשקשים הוא לבוש
ומשקל השריון חמשת אלפים שקלים נחשת׃

<span id="an_17:6">17:6</span> ומצחת נחשת על רגליו וכידון נחשת בין
כתפיו׃

<span id="an_17:7">17:7</span> וחץ חניתו כמנור ארגים ולהבת חניתו שש מאות
שקלים ברזל ונשא הצנה הלך לפניו׃

<span id="an_17:8">17:8</span> ויעמד ויקרא אל מערכת ישראל ויאמר להם למה
תצאו לערך מלחמה הלוא אנכי הפלשתי ואתם עבדים לשאול ברו לכם איש וירד אלי׃

<span id="an_17:9">17:9</span> אם יוכל להלחם אתי והכני והיינו לכם לעבדים
ואם אני אוכל לו והכיתיו והייתם לנו לעבדים ועבדתם אתנו׃

<span id="an_17:10">17:10</span> ויאמר הפלשתי אני חרפתי את מערכות ישראל
היום הזה תנו לי איש ונלחמה יחד׃

<span id="an_17:11">17:11</span> וישמע שאול וכל ישראל את דברי הפלשתי
האלה ויחתו ויראו מאד׃

<span id="an_17:12">17:12</span> ודוד בן איש אפרתי הזה מבית לחם יהודה
ושמו ישי ולו שמנה בנים והאיש בימי שאול זקן בא באנשים׃

<span id="an_17:13">17:13</span> וילכו שלשת בני ישי הגדלים הלכו אחרי
שאול למלחמה ושם שלשת בניו אשר הלכו במלחמה אליאב הבכור ומשנהו אבינדב
והשלשי שמה׃

<span id="an_17:14">17:14</span> ודוד הוא הקטן ושלשה הגדלים הלכו אחרי
שאול׃

<span id="an_17:15">17:15</span> ודוד הלך ושב מעל שאול לרעות את צאן אביו
בית לחם׃

<span id="an_17:16">17:16</span> ויגש הפלשתי השכם והערב ויתיצב ארבעים
יום׃

<span id="an_17:17">17:17</span> ויאמר ישי לדוד בנו קח נא לאחיך איפת
הקליא הזה ועשרה לחם הזה והרץ המחנה לאחיך׃

<span id="an_17:18">17:18</span> ואת עשרת חרצי החלב האלה תביא לשר האלף
ואת אחיך תפקד לשלום ואת ערבתם תקח׃

<span id="an_17:19">17:19</span> ושאול והמה וכל איש ישראל בעמק האלה
נלחמים עם פלשתים׃

<span id="an_17:20">17:20</span> וישכם דוד בבקר ויטש את הצאן על שמר וישא
וילך כאשר צוהו ישי ויבא המעגלה והחיל היצא אל המערכה והרעו במלחמה׃

<span id="an_17:21">17:21</span> ותערך ישראל ופלשתים מערכה לקראת מערכה׃

<span id="an_17:22">17:22</span> ויטש דוד את הכלים מעליו על יד שומר
הכלים וירץ המערכה ויבא וישאל לאחיו לשלום׃

<span id="an_17:23">17:23</span> והוא מדבר עמם והנה איש הבנים עולה גלית
הפלשתי שמו מגת ממערות פלשתים וידבר כדברים האלה וישמע דוד׃

<span id="an_17:24">17:24</span> וכל איש ישראל בראותם את האיש וינסו
מפניו וייראו מאד׃

<span id="an_17:25">17:25</span> ויאמר איש ישראל הראיתם האיש העלה הזה כי
לחרף את ישראל עלה והיה האיש אשר יכנו יעשרנו המלך עשר גדול ואת בתו יתן לו
ואת בית אביו יעשה חפשי בישראל׃

<span id="an_17:26">17:26</span> ויאמר דוד אל האנשים העמדים עמו לאמר מה
יעשה לאיש אשר יכה את הפלשתי הלז והסיר חרפה מעל ישראל כי מי הפלשתי הערל
הזה כי חרף מערכות אלהים חיים׃

<span id="an_17:27">17:27</span> ויאמר לו העם כדבר הזה לאמר כה יעשה לאיש
אשר יכנו׃

<span id="an_17:28">17:28</span> וישמע אליאב אחיו הגדול בדברו אל האנשים
ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר אני
ידעתי את זדנך ואת רע לבבך כי למען ראות המלחמה ירדת׃

<span id="an_17:29">17:29</span> ויאמר דוד מה עשיתי עתה הלוא דבר הוא׃

<span id="an_17:30">17:30</span> ויסב מאצלו אל מול אחר ויאמר כדבר הזה
וישבהו העם דבר כדבר הראשון׃

<span id="an_17:31">17:31</span> וישמעו הדברים אשר דבר דוד ויגדו לפני
שאול ויקחהו׃

<span id="an_17:32">17:32</span> ויאמר דוד אל שאול אל יפל לב אדם עליו
עבדך ילך ונלחם עם הפלשתי הזה׃

<span id="an_17:33">17:33</span> ויאמר שאול אל דוד לא תוכל ללכת אל
הפלשתי הזה להלחם עמו כי נער אתה והוא איש מלחמה מנעריו׃

<span id="an_17:34">17:34</span> ויאמר דוד אל שאול רעה היה עבדך לאביו
בצאן ובא הארי ואת הדוב ונשא שה מהעדר׃

<span id="an_17:35">17:35</span> ויצאתי אחריו והכתיו והצלתי מפיו ויקם
עלי והחזקתי בזקנו והכתיו והמיתיו׃

<span id="an_17:36">17:36</span> גם את הארי גם הדוב הכה עבדך והיה הפלשתי
הערל הזה כאחד מהם כי חרף מערכת אלהים חיים׃

<span id="an_17:37">17:37</span> ויאמר דוד יהוה אשר הצלני מיד הארי ומיד
הדב הוא יצילני מיד הפלשתי הזה ויאמר שאול אל דוד לך ויהוה יהיה עמך׃

<span id="an_17:38">17:38</span> וילבש שאול את דוד מדיו ונתן קובע נחשת
על ראשו וילבש אתו שריון׃

<span id="an_17:39">17:39</span> ויחגר דוד את חרבו מעל למדיו ויאל ללכת
כי לא נסה ויאמר דוד אל שאול לא אוכל ללכת באלה כי לא נסיתי ויסרם דוד
מעליו׃

<span id="an_17:40">17:40</span> ויקח מקלו בידו ויבחר לו חמשה חלקי אבנים
מן הנחל וישם אתם בכלי הרעים אשר לו ובילקוט וקלעו בידו ויגש אל הפלשתי׃

<span id="an_17:41">17:41</span> וילך הפלשתי הלך וקרב אל דוד והאיש נשא
הצנה לפניו׃

<span id="an_17:42">17:42</span> ויבט הפלשתי ויראה את דוד ויבזהו כי היה
נער ואדמני עם יפה מראה׃

<span id="an_17:43">17:43</span> ויאמר הפלשתי אל דוד הכלב אנכי כי אתה בא
אלי במקלות ויקלל הפלשתי את דוד באלהיו׃

<span id="an_17:44">17:44</span> ויאמר הפלשתי אל דוד לכה אלי ואתנה את
בשרך לעוף השמים ולבהמת השדה׃

<span id="an_17:45">17:45</span> ויאמר דוד אל הפלשתי אתה בא אלי בחרב
ובחנית ובכידון ואנכי בא אליך בשם יהוה צבאות אלהי מערכות ישראל אשר חרפת׃

<span id="an_17:46">17:46</span> היום הזה יסגרך יהוה בידי והכיתך והסרתי
את ראשך מעליך ונתתי פגר מחנה פלשתים היום הזה לעוף השמים ולחית הארץ וידעו
כל הארץ כי יש אלהים לישראל׃

<span id="an_17:47">17:47</span> וידעו כל הקהל הזה כי לא בחרב ובחנית
יהושיע יהוה כי ליהוה המלחמה ונתן אתכם בידנו׃

<span id="an_17:48">17:48</span> והיה כי קם הפלשתי וילך ויקרב לקראת דוד
וימהר דוד וירץ המערכה לקראת הפלשתי׃

<span id="an_17:49">17:49</span> וישלח דוד את ידו אל הכלי ויקח משם אבן
ויקלע ויך את הפלשתי אל מצחו ותטבע האבן במצחו ויפל על פניו ארצה׃

<span id="an_17:50">17:50</span> ויחזק דוד מן הפלשתי בקלע ובאבן ויך את
הפלשתי וימיתהו וחרב אין ביד דוד׃

<span id="an_17:51">17:51</span> וירץ דוד ויעמד אל הפלשתי ויקח את חרבו
וישלפה מתערה וימתתהו ויכרת בה את ראשו ויראו הפלשתים כי מת גבורם וינסו׃

<span id="an_17:52">17:52</span> ויקמו אנשי ישראל ויהודה וירעו וירדפו את
הפלשתים עד בואך גיא ועד שערי עקרון ויפלו חללי פלשתים בדרך שערים ועד גת
ועד עקרון׃

<span id="an_17:53">17:53</span> וישבו בני ישראל מדלק אחרי פלשתים וישסו
את מחניהם׃

<span id="an_17:54">17:54</span> ויקח דוד את ראש הפלשתי ויבאהו ירושלם
ואת כליו שם באהלו׃

<span id="an_17:55">17:55</span> וכראות שאול את דוד יצא לקראת הפלשתי אמר
אל אבנר שר הצבא בן מי זה הנער אבנר ויאמר אבנר חי נפשך המלך אם ידעתי׃

<span id="an_17:56">17:56</span> ויאמר המלך שאל אתה בן מי זה העלם׃

<span id="an_17:57">17:57</span> וכשוב דוד מהכות את הפלשתי ויקח אתו אבנר
ויבאהו לפני שאול וראש הפלשתי בידו׃

<span id="an_17:58">17:58</span> ויאמר אליו שאול בן מי אתה הנער ויאמר
דוד בן עבדך ישי בית הלחמי׃

<span id="an_18:1">18:1</span> ויהי ככלתו לדבר אל שאול ונפש יהונתן נקשרה
בנפש דוד ויאהבו יהונתן כנפשו׃

<span id="an_18:2">18:2</span> ויקחהו שאול ביום ההוא ולא נתנו לשוב בית
אביו׃

<span id="an_18:3">18:3</span> ויכרת יהונתן ודוד ברית באהבתו אתו כנפשו׃

<span id="an_18:4">18:4</span> ויתפשט יהונתן את המעיל אשר עליו ויתנהו
לדוד ומדיו ועד חרבו ועד קשתו ועד חגרו׃

<span id="an_18:5">18:5</span> ויצא דוד בכל אשר ישלחנו שאול ישכיל וישמהו
שאול על אנשי המלחמה וייטב בעיני כל העם וגם בעיני עבדי שאול׃

<span id="an_18:6">18:6</span> ויהי בבואם בשוב דוד מהכות את הפלשתי
ותצאנה הנשים מכל ערי ישראל לשור והמחלות לקראת שאול המלך בתפים בשמחה
ובשלשים׃

<span id="an_18:7">18:7</span> ותענינה הנשים המשחקות ותאמרן הכה שאול
באלפו ודוד ברבבתיו׃

<span id="an_18:8">18:8</span> ויחר לשאול מאד וירע בעיניו הדבר הזה ויאמר
נתנו לדוד רבבות ולי נתנו האלפים ועוד לו אך המלוכה׃

<span id="an_18:9">18:9</span> ויהי שאול עון את דוד מהיום ההוא והלאה׃

<span id="an_18:10">18:10</span> ויהי ממחרת ותצלח רוח אלהים רעה אל שאול
ויתנבא בתוך הבית ודוד מנגן בידו כיום ביום והחנית ביד שאול׃

<span id="an_18:11">18:11</span> ויטל שאול את החנית ויאמר אכה בדוד ובקיר
ויסב דוד מפניו פעמים׃

<span id="an_18:12">18:12</span> וירא שאול מלפני דוד כי היה יהוה עמו
ומעם שאול סר׃

<span id="an_18:13">18:13</span> ויסרהו שאול מעמו וישמהו לו שר אלף ויצא
ויבא לפני העם׃

<span id="an_18:14">18:14</span> ויהי דוד לכל דרכו משכיל ויהוה עמו׃

<span id="an_18:15">18:15</span> וירא שאול אשר הוא משכיל מאד ויגר מפניו׃

<span id="an_18:16">18:16</span> וכל ישראל ויהודה אהב את דוד כי הוא יוצא
ובא לפניהם׃

<span id="an_18:17">18:17</span> ויאמר שאול אל דוד הנה בתי הגדולה מרב
אתה אתן לך לאשה אך היה לי לבן חיל והלחם מלחמות יהוה ושאול אמר אל תהי ידי
בו ותהי בו יד פלשתים׃

<span id="an_18:18">18:18</span> ויאמר דוד אל שאול מי אנכי ומי חיי משפחת
אבי בישראל כי אהיה חתן למלך׃

<span id="an_18:19">18:19</span> ויהי בעת תת את מרב בת שאול לדוד והיא
נתנה לעדריאל המחלתי לאשה׃

<span id="an_18:20">18:20</span> ותאהב מיכל בת שאול את דוד ויגדו לשאול
וישר הדבר בעיניו׃

<span id="an_18:21">18:21</span> ויאמר שאול אתננה לו ותהי לו למוקש ותהי
בו יד פלשתים ויאמר שאול אל דוד בשתים תתחתן בי היום׃

<span id="an_18:22">18:22</span> ויצו שאול את עבדו דברו אל דוד בלט לאמר
הנה חפץ בך המלך וכל עבדיו אהבוך ועתה התחתן במלך׃

<span id="an_18:23">18:23</span> וידברו עבדי שאול באזני דוד את הדברים
האלה ויאמר דוד הנקלה בעיניכם התחתן במלך ואנכי איש רש ונקלה׃

<span id="an_18:24">18:24</span> ויגדו עבדי שאול לו לאמר כדברים האלה דבר
דוד׃

<span id="an_18:25">18:25</span> ויאמר שאול כה תאמרו לדוד אין חפץ למלך
במהר כי במאה ערלות פלשתים להנקם באיבי המלך ושאול חשב להפיל את דוד ביד
פלשתים׃

<span id="an_18:26">18:26</span> ויגדו עבדיו לדוד את הדברים האלה וישר
הדבר בעיני דוד להתחתן במלך ולא מלאו הימים׃

<span id="an_18:27">18:27</span> ויקם דוד וילך הוא ואנשיו ויך בפלשתים
מאתים איש ויבא דוד את ערלתיהם וימלאום למלך להתחתן במלך ויתן לו שאול את
מיכל בתו לאשה׃

<span id="an_18:28">18:28</span> וירא שאול וידע כי יהוה עם דוד ומיכל בת
שאול אהבתהו׃

<span id="an_18:29">18:29</span> ויאסף שאול לרא מפני דוד עוד ויהי שאול
איב את דוד כל הימים׃

<span id="an_18:30">18:30</span> ויצאו שרי פלשתים ויהי מדי צאתם שכל דוד
מכל עבדי שאול וייקר שמו מאד׃

<span id="an_19:1">19:1</span> וידבר שאול אל יונתן בנו ואל כל עבדיו
להמית את דוד ויהונתן בן שאול חפץ בדוד מאד׃

<span id="an_19:2">19:2</span> ויגד יהונתן לדוד לאמר מבקש שאול אבי
להמיתך ועתה השמר נא בבקר וישבת בסתר ונחבאת׃

<span id="an_19:3">19:3</span> ואני אצא ועמדתי ליד אבי בשדה אשר אתה שם
ואני אדבר בך אל אבי וראיתי מה והגדתי לך׃

<span id="an_19:4">19:4</span> וידבר יהונתן בדוד טוב אל שאול אביו ויאמר
אליו אל יחטא המלך בעבדו בדוד כי לוא חטא לך וכי מעשיו טוב לך מאד׃

<span id="an_19:5">19:5</span> וישם את נפשו בכפו ויך את הפלשתי ויעש יהוה
תשועה גדולה לכל ישראל ראית ותשמח ולמה תחטא בדם נקי להמית את דוד חנם׃

<span id="an_19:6">19:6</span> וישמע שאול בקול יהונתן וישבע שאול חי יהוה
אם יומת׃

<span id="an_19:7">19:7</span> ויקרא יהונתן לדוד ויגד לו יהונתן את כל
הדברים האלה ויבא יהונתן את דוד אל שאול ויהי לפניו כאתמול שלשום׃

<span id="an_19:8">19:8</span> ותוסף המלחמה להיות ויצא דוד וילחם בפלשתים
ויך בהם מכה גדולה וינסו מפניו׃

<span id="an_19:9">19:9</span> ותהי רוח יהוה רעה אל שאול והוא בביתו יושב
וחניתו בידו ודוד מנגן ביד׃

<span id="an_19:10">19:10</span> ויבקש שאול להכות בחנית בדוד ובקיר ויפטר
מפני שאול ויך את החנית בקיר ודוד נס וימלט בלילה הוא׃

<span id="an_19:11">19:11</span> וישלח שאול מלאכים אל בית דוד לשמרו
ולהמיתו בבקר ותגד לדוד מיכל אשתו לאמר אם אינך ממלט את נפשך הלילה מחר אתה
מומת׃

<span id="an_19:12">19:12</span> ותרד מיכל את דוד בעד החלון וילך ויברח
וימלט׃

<span id="an_19:13">19:13</span> ותקח מיכל את התרפים ותשם אל המטה ואת
כביר העזים שמה מראשתיו ותכס בבגד׃

<span id="an_19:14">19:14</span> וישלח שאול מלאכים לקחת את דוד ותאמר חלה
הוא׃

<span id="an_19:15">19:15</span> וישלח שאול את המלאכים לראות את דוד לאמר
העלו אתו במטה אלי להמתו׃

<span id="an_19:16">19:16</span> ויבאו המלאכים והנה התרפים אל המטה וכביר
העזים מראשתיו׃

<span id="an_19:17">19:17</span> ויאמר שאול אל מיכל למה ככה רמיתני
ותשלחי את איבי וימלט ותאמר מיכל אל שאול הוא אמר אלי שלחני למה אמיתך׃

<span id="an_19:18">19:18</span> ודוד ברח וימלט ויבא אל שמואל הרמתה ויגד
לו את כל אשר עשה לו שאול וילך הוא ושמואל וישבו בנוית׃

<span id="an_19:19">19:19</span> ויגד לשאול לאמר הנה דוד בנוית ברמה׃

<span id="an_19:20">19:20</span> וישלח שאול מלאכים לקחת את דוד וירא את
להקת הנביאים נבאים ושמואל עמד נצב עליהם ותהי על מלאכי שאול רוח אלהים
ויתנבאו גם המה׃

<span id="an_19:21">19:21</span> ויגדו לשאול וישלח מלאכים אחרים ויתנבאו
גם המה ויסף שאול וישלח מלאכים שלשים ויתנבאו גם המה׃

<span id="an_19:22">19:22</span> וילך גם הוא הרמתה ויבא עד בור הגדול אשר
בשכו וישאל ויאמר איפה שמואל ודוד ויאמר הנה בנוית ברמה׃

<span id="an_19:23">19:23</span> וילך שם אל נוית ברמה ותהי עליו גם הוא
רוח אלהים וילך הלוך ויתנבא עד באו בנוית ברמה׃

<span id="an_19:24">19:24</span> ויפשט גם הוא בגדיו ויתנבא גם הוא לפני
שמואל ויפל ערם כל היום ההוא וכל הלילה על כן יאמרו הגם שאול בנביאם׃

<span id="an_20:1">20:1</span> ויברח דוד מנוית ברמה ויבא ויאמר לפני
יהונתן מה עשיתי מה עוני ומה חטאתי לפני אביך כי מבקש את נפשי׃

<span id="an_20:2">20:2</span> ויאמר לו חלילה לא תמות הנה לו עשה אבי דבר
גדול או דבר קטן ולא יגלה את אזני ומדוע יסתיר אבי ממני את הדבר הזה אין
זאת׃

<span id="an_20:3">20:3</span> וישבע עוד דוד ויאמר ידע ידע אביך כי מצאתי
חן בעיניך ויאמר אל ידע זאת יהונתן פן יעצב ואולם חי יהוה וחי נפשך כי כפשע
ביני ובין המות׃

<span id="an_20:4">20:4</span> ויאמר יהונתן אל דוד מה תאמר נפשך ואעשה
לך׃

<span id="an_20:5">20:5</span> ויאמר דוד אל יהונתן הנה חדש מחר ואנכי ישב
אשב עם המלך לאכול ושלחתני ונסתרתי בשדה עד הערב השלשית׃

<span id="an_20:6">20:6</span> אם פקד יפקדני אביך ואמרת נשאל נשאל ממני
דוד לרוץ בית לחם עירו כי זבח הימים שם לכל המשפחה׃

<span id="an_20:7">20:7</span> אם כה יאמר טוב שלום לעבדך ואם חרה יחרה לו
דע כי כלתה הרעה מעמו׃

<span id="an_20:8">20:8</span> ועשית חסד על עבדך כי בברית יהוה הבאת את
עבדך עמך ואם יש בי עון המיתני אתה ועד אביך למה זה תביאני׃

<span id="an_20:9">20:9</span> ויאמר יהונתן חלילה לך כי אם ידע אדע כי
כלתה הרעה מעם אבי לבוא עליך ולא אתה אגיד לך׃

<span id="an_20:10">20:10</span> ויאמר דוד אל יהונתן מי יגיד לי או מה
יענך אביך קשה׃

<span id="an_20:11">20:11</span> ויאמר יהונתן אל דוד לכה ונצא השדה ויצאו
שניהם השדה׃

<span id="an_20:12">20:12</span> ויאמר יהונתן אל דוד יהוה אלהי ישראל כי
אחקר את אבי כעת מחר השלשית והנה טוב אל דוד ולא אז אשלח אליך וגליתי את
אזנך׃

<span id="an_20:13">20:13</span> כה יעשה יהוה ליהונתן וכה יסיף כי ייטב
אל אבי את הרעה עליך וגליתי את אזנך ושלחתיך והלכת לשלום ויהי יהוה עמך
כאשר היה עם אבי׃

<span id="an_20:14">20:14</span> ולא אם עודני חי ולא תעשה עמדי חסד יהוה
ולא אמות׃

<span id="an_20:15">20:15</span> ולא תכרת את חסדך מעם ביתי עד עולם ולא
בהכרת יהוה את איבי דוד איש מעל פני האדמה׃

<span id="an_20:16">20:16</span> ויכרת יהונתן עם בית דוד ובקש יהוה מיד
איבי דוד׃

<span id="an_20:17">20:17</span> ויוסף יהונתן להשביע את דוד באהבתו אתו
כי אהבת נפשו אהבו׃

<span id="an_20:18">20:18</span> ויאמר לו יהונתן מחר חדש ונפקדת כי יפקד
מושבך׃

<span id="an_20:19">20:19</span> ושלשת תרד מאד ובאת אל המקום אשר נסתרת
שם ביום המעשה וישבת אצל האבן האזל׃

<span id="an_20:20">20:20</span> ואני שלשת החצים צדה אורה לשלח לי למטרה׃

<span id="an_20:21">20:21</span> והנה אשלח את הנער לך מצא את החצים אם
אמר אמר לנער הנה החצים ממך והנה קחנו ובאה כי שלום לך ואין דבר חי יהוה׃

<span id="an_20:22">20:22</span> ואם כה אמר לעלם הנה החצים ממך והלאה לך
כי שלחך יהוה׃

<span id="an_20:23">20:23</span> והדבר אשר דברנו אני ואתה הנה יהוה ביני
ובינך עד עולם׃

<span id="an_20:24">20:24</span> ויסתר דוד בשדה ויהי החדש וישב המלך על
הלחם לאכול׃

<span id="an_20:25">20:25</span> וישב המלך על מושבו כפעם בפעם אל מושב
הקיר ויקם יהונתן וישב אבנר מצד שאול ויפקד מקום דוד׃

<span id="an_20:26">20:26</span> ולא דבר שאול מאומה ביום ההוא כי אמר
מקרה הוא בלתי טהור הוא כי לא טהור׃

<span id="an_20:27">20:27</span> ויהי ממחרת החדש השני ויפקד מקום דוד
ויאמר שאול אל יהונתן בנו מדוע לא בא בן ישי גם תמול גם היום אל הלחם׃

<span id="an_20:28">20:28</span> ויען יהונתן את שאול נשאל נשאל דוד מעמדי
עד בית לחם׃

<span id="an_20:29">20:29</span> ויאמר שלחני נא כי זבח משפחה לנו בעיר
והוא צוה לי אחי ועתה אם מצאתי חן בעיניך אמלטה נא ואראה את אחי על כן לא
בא אל שלחן המלך׃

<span id="an_20:30">20:30</span> ויחר אף שאול ביהונתן ויאמר לו בן נעות
המרדות הלוא ידעתי כי בחר אתה לבן ישי לבשתך ולבשת ערות אמך׃

<span id="an_20:31">20:31</span> כי כל הימים אשר בן ישי חי על האדמה לא
תכון אתה ומלכותך ועתה שלח וקח אתו אלי כי בן מות הוא׃

<span id="an_20:32">20:32</span> ויען יהונתן את שאול אביו ויאמר אליו למה
יומת מה עשה׃

<span id="an_20:33">20:33</span> ויטל שאול את החנית עליו להכתו וידע
יהונתן כי כלה היא מעם אביו להמית את דוד׃

<span id="an_20:34">20:34</span> ויקם יהונתן מעם השלחן בחרי אף ולא אכל
ביום החדש השני לחם כי נעצב אל דוד כי הכלמו אביו׃

<span id="an_20:35">20:35</span> ויהי בבקר ויצא יהונתן השדה למועד דוד
ונער קטן עמו׃

<span id="an_20:36">20:36</span> ויאמר לנערו רץ מצא נא את החצים אשר אנכי
מורה הנער רץ והוא ירה החצי להעברו׃

<span id="an_20:37">20:37</span> ויבא הנער עד מקום החצי אשר ירה יהונתן
ויקרא יהונתן אחרי הנער ויאמר הלוא החצי ממך והלאה׃

<span id="an_20:38">20:38</span> ויקרא יהונתן אחרי הנער מהרה חושה אל
תעמד וילקט נער יהונתן את החצי ויבא אל אדניו׃

<span id="an_20:39">20:39</span> והנער לא ידע מאומה אך יהונתן ודוד ידעו
את הדבר׃

<span id="an_20:40">20:40</span> ויתן יהונתן את כליו אל הנער אשר לו
ויאמר לו לך הביא העיר׃

<span id="an_20:41">20:41</span> הנער בא ודוד קם מאצל הנגב ויפל לאפיו
ארצה וישתחו שלש פעמים וישקו איש את רעהו ויבכו איש את רעהו עד דוד הגדיל׃

<span id="an_20:42">20:42</span> ויאמר יהונתן לדוד לך לשלום אשר נשבענו
שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד
עולם ויקם וילך ויהונתן בא העיר׃

<span id="an_21:1">21:1</span> ויבא דוד נבה אל אחימלך הכהן ויחרד אחימלך
לקראת דוד ויאמר לו מדוע אתה לבדך ואיש אין אתך׃

<span id="an_21:2">21:2</span> ויאמר דוד לאחימלך הכהן המלך צוני דבר
ויאמר אלי איש אל ידע מאומה את הדבר אשר אנכי שלחך ואשר צויתך ואת הנערים
יודעתי אל מקום פלני אלמוני׃

<span id="an_21:3">21:3</span> ועתה מה יש תחת ידך חמשה לחם תנה בידי או
הנמצא׃

<span id="an_21:4">21:4</span> ויען הכהן את דוד ויאמר אין לחם חל אל תחת
ידי כי אם לחם קדש יש אם נשמרו הנערים אך מאשה׃

<span id="an_21:5">21:5</span> ויען דוד את הכהן ויאמר לו כי אם אשה עצרה
לנו כתמול שלשם בצאתי ויהיו כלי הנערים קדש והוא דרך חל ואף כי היום יקדש
בכלי׃

<span id="an_21:6">21:6</span> ויתן לו הכהן קדש כי לא היה שם לחם כי אם
לחם הפנים המוסרים מלפני יהוה לשום לחם חם ביום הלקחו׃

<span id="an_21:7">21:7</span> ושם איש מעבדי שאול ביום ההוא נעצר לפני
יהוה ושמו דאג האדמי אביר הרעים אשר לשאול׃

<span id="an_21:8">21:8</span> ויאמר דוד לאחימלך ואין יש פה תחת ידך חנית
או חרב כי גם חרבי וגם כלי לא לקחתי בידי כי היה דבר המלך נחוץ׃

<span id="an_21:9">21:9</span> ויאמר הכהן חרב גלית הפלשתי אשר הכית בעמק
האלה הנה היא לוטה בשמלה אחרי האפוד אם אתה תקח לך קח כי אין אחרת זולתה
בזה ויאמר דוד אין כמוה תננה לי׃

<span id="an_21:10">21:10</span> ויקם דוד ויברח ביום ההוא מפני שאול ויבא
אל אכיש מלך גת׃

<span id="an_21:11">21:11</span> ויאמרו עבדי אכיש אליו הלוא זה דוד מלך
הארץ הלוא לזה יענו במחלות לאמר הכה שאול באלפו ודוד ברבבתו׃

<span id="an_21:12">21:12</span> וישם דוד את הדברים האלה בלבבו וירא מאד
מפני אכיש מלך גת׃

<span id="an_21:13">21:13</span> וישנו את טעמו בעיניהם ויתהלל בידם ויתו
על דלתות השער ויורד רירו אל זקנו׃

<span id="an_21:14">21:14</span> ויאמר אכיש אל עבדיו הנה תראו איש משתגע
למה תביאו אתו אלי׃

<span id="an_21:15">21:15</span> חסר משגעים אני כי הבאתם את זה להשתגע
עלי הזה יבוא אל ביתי׃

<span id="an_22:1">22:1</span> וילך דוד משם וימלט אל מערת עדלם וישמעו
אחיו וכל בית אביו וירדו אליו שמה׃

<span id="an_22:2">22:2</span> ויתקבצו אליו כל איש מצוק וכל איש אשר לו
נשא וכל איש מר נפש ויהי עליהם לשר ויהיו עמו כארבע מאות איש׃

<span id="an_22:3">22:3</span> וילך דוד משם מצפה מואב ויאמר אל מלך מואב
יצא נא אבי ואמי אתכם עד אשר אדע מה יעשה לי אלהים׃

<span id="an_22:4">22:4</span> וינחם את פני מלך מואב וישבו עמו כל ימי
היות דוד במצודה׃

<span id="an_22:5">22:5</span> ויאמר גד הנביא אל דוד לא תשב במצודה לך
ובאת לך ארץ יהודה וילך דוד ויבא יער חרת׃

<span id="an_22:6">22:6</span> וישמע שאול כי נודע דוד ואנשים אשר אתו
ושאול יושב בגבעה תחת האשל ברמה וחניתו בידו וכל עבדיו נצבים עליו׃

<span id="an_22:7">22:7</span> ויאמר שאול לעבדיו הנצבים עליו שמעו נא בני
ימיני גם לכלכם יתן בן ישי שדות וכרמים לכלכם ישים שרי אלפים ושרי מאות׃

<span id="an_22:8">22:8</span> כי קשרתם כלכם עלי ואין גלה את אזני בכרת
בני עם בן ישי ואין חלה מכם עלי וגלה את אזני כי הקים בני את עבדי עלי לארב
כיום הזה׃

<span id="an_22:9">22:9</span> ויען דאג האדמי והוא נצב על עבדי שאול
ויאמר ראיתי את בן ישי בא נבה אל אחימלך בן אחטוב׃

<span id="an_22:10">22:10</span> וישאל לו ביהוה וצידה נתן לו ואת חרב
גלית הפלשתי נתן לו׃

<span id="an_22:11">22:11</span> וישלח המלך לקרא את אחימלך בן אחיטוב
הכהן ואת כל בית אביו הכהנים אשר בנב ויבאו כלם אל המלך׃

<span id="an_22:12">22:12</span> ויאמר שאול שמע נא בן אחיטוב ויאמר הנני
אדני׃

<span id="an_22:13">22:13</span> ויאמר אלו שאול למה קשרתם עלי אתה ובן
ישי בתתך לו לחם וחרב ושאול לו באלהים לקום אלי לארב כיום הזה׃

<span id="an_22:14">22:14</span> ויען אחימלך את המלך ויאמר ומי בכל עבדיך
כדוד נאמן וחתן המלך וסר אל משמעתך ונכבד בביתך׃

<span id="an_22:15">22:15</span> היום החלתי לשאול לו באלהים חלילה לי אל
ישם המלך בעבדו דבר בכל בית אבי כי לא ידע עבדך בכל זאת דבר קטן או גדול׃

<span id="an_22:16">22:16</span> ויאמר המלך מות תמות אחימלך אתה וכל בית
אביך׃

<span id="an_22:17">22:17</span> ויאמר המלך לרצים הנצבים עליו סבו והמיתו
כהני יהוה כי גם ידם עם דוד וכי ידעו כי ברח הוא ולא גלו את אזנו ולא אבו
עבדי המלך לשלח את ידם לפגע בכהני יהוה׃

<span id="an_22:18">22:18</span> ויאמר המלך לדויג סב אתה ופגע בכהנים
ויסב דויג האדמי ויפגע הוא בכהנים וימת ביום ההוא שמנים וחמשה איש נשא אפוד
בד׃

<span id="an_22:19">22:19</span> ואת נב עיר הכהנים הכה לפי חרב מאיש ועד
אשה מעולל ועד יונק ושור וחמור ושה לפי חרב׃

<span id="an_22:20">22:20</span> וימלט בן אחד לאחימלך בן אחטוב ושמו
אביתר ויברח אחרי דוד׃

<span id="an_22:21">22:21</span> ויגד אביתר לדוד כי הרג שאול את כהני
יהוה׃

<span id="an_22:22">22:22</span> ויאמר דוד לאביתר ידעתי ביום ההוא כי שם
דויג האדמי כי הגד יגיד לשאול אנכי סבתי בכל נפש בית אביך׃

<span id="an_22:23">22:23</span> שבה אתי אל תירא כי אשר יבקש את נפשי
יבקש את נפשך כי משמרת אתה עמדי׃

<span id="an_23:1">23:1</span> ויגדו לדוד לאמר הנה פלשתים נלחמים בקעילה
והמה שסים את הגרנות׃

<span id="an_23:2">23:2</span> וישאל דוד ביהוה לאמר האלך והכיתי בפלשתים
האלה ויאמר יהוה אל דוד לך והכית בפלשתים והושעת את קעילה׃

<span id="an_23:3">23:3</span> ויאמרו אנשי דוד אליו הנה אנחנו פה ביהודה
יראים ואף כי נלך קעלה אל מערכות פלשתים׃

<span id="an_23:4">23:4</span> ויוסף עוד דוד לשאל ביהוה ויענהו יהוה
ויאמר קום רד קעילה כי אני נתן את פלשתים בידך׃

<span id="an_23:5">23:5</span> וילך דוד ואנשו קעילה וילחם בפלשתים וינהג
את מקניהם ויך בהם מכה גדולה וישע דוד את ישבי קעילה׃

<span id="an_23:6">23:6</span> ויהי בברח אביתר בן אחימלך אל דוד קעילה
אפוד ירד בידו׃

<span id="an_23:7">23:7</span> ויגד לשאול כי בא דוד קעילה ויאמר שאול נכר
אתו אלהים בידי כי נסגר לבוא בעיר דלתים ובריח׃

<span id="an_23:8">23:8</span> וישמע שאול את כל העם למלחמה לרדת קעילה
לצור אל דוד ואל אנשיו׃

<span id="an_23:9">23:9</span> וידע דוד כי עליו שאול מחריש הרעה ויאמר אל
אביתר הכהן הגישה האפוד׃

<span id="an_23:10">23:10</span> ויאמר דוד יהוה אלהי ישראל שמע שמע עבדך
כי מבקש שאול לבוא אל קעילה לשחת לעיר בעבורי׃

<span id="an_23:11">23:11</span> היסגרני בעלי קעילה בידו הירד שאול כאשר
שמע עבדך יהוה אלהי ישראל הגד נא לעבדך ויאמר יהוה ירד׃

<span id="an_23:12">23:12</span> ויאמר דוד היסגרו בעלי קעילה אתי ואת
אנשי ביד שאול ויאמר יהוה יסגירו׃

<span id="an_23:13">23:13</span> ויקם דוד ואנשיו כשש מאות איש ויצאו
מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת׃

<span id="an_23:14">23:14</span> וישב דוד במדבר במצדות וישב בהר במדבר
זיף ויבקשהו שאול כל הימים ולא נתנו אלהים בידו׃

<span id="an_23:15">23:15</span> וירא דוד כי יצא שאול לבקש את נפשו ודוד
במדבר זיף בחרשה׃

<span id="an_23:16">23:16</span> ויקם יהונתן בן שאול וילך אל דוד חרשה
ויחזק את ידו באלהים׃

<span id="an_23:17">23:17</span> ויאמר אליו אל תירא כי לא תמצאך יד שאול
אבי ואתה תמלך על ישראל ואנכי אהיה לך למשנה וגם שאול אבי ידע כן׃

<span id="an_23:18">23:18</span> ויכרתו שניהם ברית לפני יהוה וישב דוד
בחרשה ויהונתן הלך לביתו׃

<span id="an_23:19">23:19</span> ויעלו זפים אל שאול הגבעתה לאמר הלוא דוד
מסתתר עמנו במצדות בחרשה בגבעת החכילה אשר מימין הישימון׃

<span id="an_23:20">23:20</span> ועתה לכל אות נפשך המלך לרדת רד ולנו
הסגירו ביד המלך׃

<span id="an_23:21">23:21</span> ויאמר שאול ברוכים אתם ליהוה כי חמלתם
עלי׃

<span id="an_23:22">23:22</span> לכו נא הכינו עוד ודעו וראו את מקומו אשר
תהיה רגלו מי ראהו שם כי אמר אלי ערום יערם הוא׃

<span id="an_23:23">23:23</span> וראו ודעו מכל המחבאים אשר יתחבא שם
ושבתם אלי אל נכון והלכתי אתכם והיה אם ישנו בארץ וחפשתי אתו בכל אלפי
יהודה׃

<span id="an_23:24">23:24</span> ויקומו וילכו זיפה לפני שאול ודוד ואנשיו
במדבר מעון בערבה אל ימין הישימון׃

<span id="an_23:25">23:25</span> וילך שאול ואנשיו לבקש ויגדו לדוד וירד
הסלע וישב במדבר מעון וישמע שאול וירדף אחרי דוד מדבר מעון׃

<span id="an_23:26">23:26</span> וילך שאול מצד ההר מזה ודוד ואנשיו מצד
ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו
לתפשם׃

<span id="an_23:27">23:27</span> ומלאך בא אל שאול לאמר מהרה ולכה כי פשטו
פלשתים על הארץ׃

<span id="an_23:28">23:28</span> וישב שאול מרדף אחרי דוד וילך לקראת
פלשתים על כן קראו למקום ההוא סלע המחלקות׃

<span id="an_23:29">23:29</span> ויעל דוד משם וישב במצדות עין גדי׃

<span id="an_24:1">24:1</span> ויהי כאשר שב שאול מאחרי פלשתים ויגדו לו
לאמר הנה דוד במדבר עין גדי׃

<span id="an_24:2">24:2</span> ויקח שאול שלשת אלפים איש בחור מכל ישראל
וילך לבקש את דוד ואנשיו על פני צורי היעלים׃

<span id="an_24:3">24:3</span> ויבא אל גדרות הצאן על הדרך ושם מערה ויבא
שאול להסך את רגליו ודוד ואנשיו בירכתי המערה ישבים׃

<span id="an_24:4">24:4</span> ויאמרו אנשי דוד אליו הנה היום אשר אמר
יהוה אליך הנה אנכי נתן את איביך בידך ועשית לו כאשר יטב בעיניך ויקם דוד
ויכרת את כנף המעיל אשר לשאול בלט׃

<span id="an_24:5">24:5</span> ויהי אחרי כן ויך לב דוד אתו על אשר כרת את
כנף אשר לשאול׃

<span id="an_24:6">24:6</span> ויאמר לאנשיו חלילה לי מיהוה אם אעשה את
הדבר הזה לאדני למשיח יהוה לשלח ידי בו כי משיח יהוה הוא׃

<span id="an_24:7">24:7</span> וישסע דוד את אנשיו בדברים ולא נתנם לקום
אל שאול ושאול קם מהמערה וילך בדרך׃

<span id="an_24:8">24:8</span> ויקם דוד אחרי כן ויצא מן המערה ויקרא אחרי
שאול לאמר אדני המלך ויבט שאול אחריו ויקד דוד אפים ארצה וישתחו׃

<span id="an_24:9">24:9</span> ויאמר דוד לשאול למה תשמע את דברי אדם לאמר
הנה דוד מבקש רעתך׃

<span id="an_24:10">24:10</span> הנה היום הזה ראו עיניך את אשר נתנך יהוה
היום בידי במערה ואמר להרגך ותחס עליך ואמר לא אשלח ידי באדני כי משיח יהוה
הוא׃

<span id="an_24:11">24:11</span> ואבי ראה גם ראה את כנף מעילך בידי כי
בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך
ואתה צדה את נפשי לקחתה׃

<span id="an_24:12">24:12</span> ישפט יהוה ביני ובינך ונקמני יהוה ממך
וידי לא תהיה בך׃

<span id="an_24:13">24:13</span> כאשר יאמר משל הקדמני מרשעים יצא רשע
וידי לא תהיה בך׃

<span id="an_24:14">24:14</span> אחרי מי יצא מלך ישראל אחרי מי אתה רדף
אחרי כלב מת אחרי פרעש אחד׃

<span id="an_24:15">24:15</span> והיה יהוה לדין ושפט ביני ובינך וירא
וירב את ריבי וישפטני מידך׃

<span id="an_24:16">24:16</span> ויהי ככלות דוד לדבר את הדברים האלה אל
שאול ויאמר שאול הקלך זה בני דוד וישא שאול קלו ויבך׃

<span id="an_24:17">24:17</span> ויאמר אל דוד צדיק אתה ממני כי אתה
גמלתני הטובה ואני גמלתיך הרעה׃

<span id="an_24:18">24:18</span> ואת הגדת היום את אשר עשיתה אתי טובה את
אשר סגרני יהוה בידך ולא הרגתני׃

<span id="an_24:19">24:19</span> וכי ימצא איש את איבו ושלחו בדרך טובה
ויהוה ישלמך טובה תחת היום הזה אשר עשיתה לי׃

<span id="an_24:20">24:20</span> ועתה הנה ידעתי כי מלך תמלוך וקמה בידך
ממלכת ישראל׃

<span id="an_24:21">24:21</span> ועתה השבעה לי ביהוה אם תכרית את זרעי
אחרי ואם תשמיד את שמי מבית אבי׃

<span id="an_24:22">24:22</span> וישבע דוד לשאול וילך שאול אל ביתו ודוד
ואנשיו עלו על המצודה׃

<span id="an_25:1">25:1</span> וימת שמואל ויקבצו כל ישראל ויספדו לו
ויקברהו בביתו ברמה ויקם דוד וירד אל מדבר פארן׃

<span id="an_25:2">25:2</span> ואיש במעון ומעשהו בכרמל והאיש גדול מאד
ולו צאן שלשת אלפים ואלף עזים ויהי בגזז את צאנו בכרמל׃

<span id="an_25:3">25:3</span> ושם האיש נבל ושם אשתו אבגיל והאשה טובת
שכל ויפת תאר והאיש קשה ורע מעללים והוא כלבו׃

<span id="an_25:4">25:4</span> וישמע דוד במדבר כי גזז נבל את צאנו׃

<span id="an_25:5">25:5</span> וישלח דוד עשרה נערים ויאמר דוד לנערים עלו
כרמלה ובאתם אל נבל ושאלתם לו בשמי לשלום׃

<span id="an_25:6">25:6</span> ואמרתם כה לחי ואתה שלום וביתך שלום וכל
אשר לך שלום׃

<span id="an_25:7">25:7</span> ועתה שמעתי כי גזזים לך עתה הרעים אשר לך
היו עמנו לא הכלמנום ולא נפקד להם מאומה כל ימי היותם בכרמל׃

<span id="an_25:8">25:8</span> שאל את נעריך ויגידו לך וימצאו הנערים חן
בעיניך כי על יום טוב בנו תנה נא את אשר תמצא ידך לעבדיך ולבנך לדוד׃

<span id="an_25:9">25:9</span> ויבאו נערי דוד וידברו אל נבל ככל הדברים
האלה בשם דוד וינוחו׃

<span id="an_25:10">25:10</span> ויען נבל את עבדי דוד ויאמר מי דוד ומי
בן ישי היום רבו עבדים המתפרצים איש מפני אדניו׃

<span id="an_25:11">25:11</span> ולקחתי את לחמי ואת מימי ואת טבחתי אשר
טבחתי לגזזי ונתתי לאנשים אשר לא ידעתי אי מזה המה׃

<span id="an_25:12">25:12</span> ויהפכו נערי דוד לדרכם וישבו ויבאו ויגדו
לו ככל הדברים האלה׃

<span id="an_25:13">25:13</span> ויאמר דוד לאנשיו חגרו איש את חרבו
ויחגרו איש את חרבו ויחגר גם דוד את חרבו ויעלו אחרי דוד כארבע מאות איש
ומאתים ישבו על הכלים׃

<span id="an_25:14">25:14</span> ולאביגיל אשת נבל הגיד נער אחד מהנערים
לאמר הנה שלח דוד מלאכים מהמדבר לברך את אדנינו ויעט בהם׃

<span id="an_25:15">25:15</span> והאנשים טבים לנו מאד ולא הכלמנו ולא
פקדנו מאומה כל ימי התהלכנו אתם בהיותנו בשדה׃

<span id="an_25:16">25:16</span> חומה היו עלינו גם לילה גם יומם כל ימי
היותנו עמם רעים הצאן׃

<span id="an_25:17">25:17</span> ועתה דעי וראי מה תעשי כי כלתה הרעה אל
אדנינו ועל כל ביתו והוא בן בליעל מדבר אליו׃

<span id="an_25:18">25:18</span> ותמהר אבוגיל ותקח מאתים לחם ושנים נבלי
יין וחמש צאן עשוות וחמש סאים קלי ומאה צמקים ומאתים דבלים ותשם על החמרים׃

<span id="an_25:19">25:19</span> ותאמר לנעריה עברו לפני הנני אחריכם באה
ולאישה נבל לא הגידה׃

<span id="an_25:20">25:20</span> והיה היא רכבת על החמור וירדת בסתר ההר
והנה דוד ואנשיו ירדים לקראתה ותפגש אתם׃

<span id="an_25:21">25:21</span> ודוד אמר אך לשקר שמרתי את כל אשר לזה
במדבר ולא נפקד מכל אשר לו מאומה וישב לי רעה תחת טובה׃

<span id="an_25:22">25:22</span> כה יעשה אלהים לאיבי דוד וכה יסיף אם
אשאיר מכל אשר לו עד הבקר משתין בקיר׃

<span id="an_25:23">25:23</span> ותרא אביגיל את דוד ותמהר ותרד מעל החמור
ותפל לאפי דוד על פניה ותשתחו ארץ׃

<span id="an_25:24">25:24</span> ותפל על רגליו ותאמר בי אני אדני העון
ותדבר נא אמתך באזניך ושמע את דברי אמתך׃

<span id="an_25:25">25:25</span> אל נא ישים אדני את לבו אל איש הבליעל
הזה על נבל כי כשמו כן הוא נבל שמו ונבלה עמו ואני אמתך לא ראיתי את נערי
אדני אשר שלחת׃

<span id="an_25:26">25:26</span> ועתה אדני חי יהוה וחי נפשך אשר מנעך
יהוה מבוא בדמים והושע ידך לך ועתה יהיו כנבל איביך והמבקשים אל אדני רעה׃

<span id="an_25:27">25:27</span> ועתה הברכה הזאת אשר הביא שפחתך לאדני
ונתנה לנערים המתהלכים ברגלי אדני׃

<span id="an_25:28">25:28</span> שא נא לפשע אמתך כי עשה יעשה יהוה לאדני
בית נאמן כי מלחמות יהוה אדני נלחם ורעה לא תמצא בך מימיך׃

<span id="an_25:29">25:29</span> ויקם אדם לרדפך ולבקש את נפשך והיתה נפש
אדני צרורה בצרור החיים את יהוה אלהיך ואת נפש איביך יקלענה בתוך כף הקלע׃

<span id="an_25:30">25:30</span> והיה כי יעשה יהוה לאדני ככל אשר דבר את
הטובה עליך וצוך לנגיד על ישראל׃

<span id="an_25:31">25:31</span> ולא תהיה זאת לך לפוקה ולמכשול לב לאדני
ולשפך דם חנם ולהושיע אדני לו והיטב יהוה לאדני וזכרת את אמתך׃

<span id="an_25:32">25:32</span> ויאמר דוד לאביגל ברוך יהוה אלהי ישראל
אשר שלחך היום הזה לקראתי׃

<span id="an_25:33">25:33</span> וברוך טעמך וברוכה את אשר כלתני היום הזה
מבוא בדמים והשע ידי לי׃

<span id="an_25:34">25:34</span> ואולם חי יהוה אלהי ישראל אשר מנעני מהרע
אתך כי לולי מהרת ותבאתי לקראתי כי אם נותר לנבל עד אור הבקר משתין בקיר׃

<span id="an_25:35">25:35</span> ויקח דוד מידה את אשר הביאה לו ולה אמר
עלי לשלום לביתך ראי שמעתי בקולך ואשא פניך׃

<span id="an_25:36">25:36</span> ותבא אביגיל אל נבל והנה לו משתה בביתו
כמשתה המלך ולב נבל טוב עליו והוא שכר עד מאד ולא הגידה לו דבר קטן וגדול
עד אור הבקר׃

<span id="an_25:37">25:37</span> ויהי בבקר בצאת היין מנבל ותגד לו אשתו
את הדברים האלה וימת לבו בקרבו והוא היה לאבן׃

<span id="an_25:38">25:38</span> ויהי כעשרת הימים ויגף יהוה את נבל וימת׃

<span id="an_25:39">25:39</span> וישמע דוד כי מת נבל ויאמר ברוך יהוה אשר
רב את ריב חרפתי מיד נבל ואת עבדו חשך מרעה ואת רעת נבל השיב יהוה בראשו
וישלח דוד וידבר באביגיל לקחתה לו לאשה׃

<span id="an_25:40">25:40</span> ויבאו עבדי דוד אל אביגיל הכרמלה וידברו
אליה לאמר דוד שלחנו אליך לקחתך לו לאשה׃

<span id="an_25:41">25:41</span> ותקם ותשתחו אפים ארצה ותאמר הנה אמתך
לשפחה לרחץ רגלי עבדי אדני׃

<span id="an_25:42">25:42</span> ותמהר ותקם אביגיל ותרכב על החמור וחמש
נערתיה ההלכות לרגלה ותלך אחרי מלאכי דוד ותהי לו לאשה׃

<span id="an_25:43">25:43</span> ואת אחינעם לקח דוד מיזרעאל ותהיין גם
שתיהן לו לנשים׃

<span id="an_25:44">25:44</span> ושאול נתן את מיכל בתו אשת דוד לפלטי בן
ליש אשר מגלים׃

<span id="an_26:1">26:1</span> ויבאו הזפים אל שאול הגבעתה לאמר הלוא דוד
מסתתר בגבעת החכילה על פני הישימן׃

<span id="an_26:2">26:2</span> ויקם שאול וירד אל מדבר זיף ואתו שלשת
אלפים איש בחורי ישראל לבקש את דוד במדבר זיף׃

<span id="an_26:3">26:3</span> ויחן שאול בגבעת החכילה אשר על פני הישימן
על הדרך ודוד ישב במדבר וירא כי בא שאול אחריו המדברה׃

<span id="an_26:4">26:4</span> וישלח דוד מרגלים וידע כי בא שאול אל נכון׃

<span id="an_26:5">26:5</span> ויקם דוד ויבא אל המקום אשר חנה שם שאול
וירא דוד את המקום אשר שכב שם שאול ואבנר בן נר שר צבאו ושאול שכב במעגל
והעם חנים סביבתו׃

<span id="an_26:6">26:6</span> ויען דוד ויאמר אל אחימלך החתי ואל אבישי
בן צרויה אחי יואב לאמר מי ירד אתי אל שאול אל המחנה ויאמר אבישי אני ארד
עמך׃

<span id="an_26:7">26:7</span> ויבא דוד ואבישי אל העם לילה והנה שאול שכב
ישן במעגל וחניתו מעוכה בארץ מראשתו ואבנר והעם שכבים סביבתו׃

<span id="an_26:8">26:8</span> ויאמר אבישי אל דוד סגר אלהים היום את
אויבך בידך ועתה אכנו נא בחנית ובארץ פעם אחת ולא אשנה לו׃

<span id="an_26:9">26:9</span> ויאמר דוד אל אבישי אל תשחיתהו כי מי שלח
ידו במשיח יהוה ונקה׃

<span id="an_26:10">26:10</span> ויאמר דוד חי יהוה כי אם יהוה יגפנו או
יומו יבוא ומת או במלחמה ירד ונספה׃

<span id="an_26:11">26:11</span> חלילה לי מיהוה משלח ידי במשיח יהוה ועתה
קח נא את החנית אשר מראשתו ואת צפחת המים ונלכה לנו׃

<span id="an_26:12">26:12</span> ויקח דוד את החנית ואת צפחת המים מראשתי
שאול וילכו להם ואין ראה ואין יודע ואין מקיץ כי כלם ישנים כי תרדמת יהוה
נפלה עליהם׃

<span id="an_26:13">26:13</span> ויעבר דוד העבר ויעמד על ראש ההר מרחק רב
המקום ביניהם׃

<span id="an_26:14">26:14</span> ויקרא דוד אל העם ואל אבנר בן נר לאמר
הלוא תענה אבנר ויען אבנר ויאמר מי אתה קראת אל המלך׃

<span id="an_26:15">26:15</span> ויאמר דוד אל אבנר הלוא איש אתה ומי כמוך
בישראל ולמה לא שמרת אל אדניך המלך כי בא אחד העם להשחית את המלך אדניך׃

<span id="an_26:16">26:16</span> לא טוב הדבר הזה אשר עשית חי יהוה כי בני
מות אתם אשר לא שמרתם על אדניכם על משיח יהוה ועתה ראה אי חנית המלך ואת
צפחת המים אשר מראשתו׃

<span id="an_26:17">26:17</span> ויכר שאול את קול דוד ויאמר הקולך זה בני
דוד ויאמר דוד קולי אדני המלך׃

<span id="an_26:18">26:18</span> ויאמר למה זה אדני רדף אחרי עבדו כי מה
עשיתי ומה בידי רעה׃

<span id="an_26:19">26:19</span> ועתה ישמע נא אדני המלך את דברי עבדו אם
יהוה הסיתך בי ירח מנחה ואם בני האדם ארורים הם לפני יהוה כי גרשוני היום
מהסתפח בנחלת יהוה לאמר לך עבד אלהים אחרים׃

<span id="an_26:20">26:20</span> ועתה אל יפל דמי ארצה מנגד פני יהוה כי
יצא מלך ישראל לבקש את פרעש אחד כאשר ירדף הקרא בהרים׃

<span id="an_26:21">26:21</span> ויאמר שאול חטאתי שוב בני דוד כי לא ארע
לך עוד תחת אשר יקרה נפשי בעיניך היום הזה הנה הסכלתי ואשגה הרבה מאד׃

<span id="an_26:22">26:22</span> ויען דוד ויאמר הנה החנית המלך ויעבר אחד
מהנערים ויקחה׃

<span id="an_26:23">26:23</span> ויהוה ישיב לאיש את צדקתו ואת אמנתו אשר
נתנך יהוה היום ביד ולא אביתי לשלח ידי במשיח יהוה׃

<span id="an_26:24">26:24</span> והנה כאשר גדלה נפשך היום הזה בעיני כן
תגדל נפשי בעיני יהוה ויצלני מכל צרה׃

<span id="an_26:25">26:25</span> ויאמר שאול אל דוד ברוך אתה בני דוד גם
עשה תעשה וגם יכל תוכל וילך דוד לדרכו ושאול שב למקומו׃

<span id="an_27:1">27:1</span> ויאמר דוד אל לבו עתה אספה יום אחד ביד
שאול אין לי טוב כי המלט אמלט אל ארץ פלשתים ונואש ממני שאול לבקשני עוד
בכל גבול ישראל ונמלטתי מידו׃

<span id="an_27:2">27:2</span> ויקם דוד ויעבר הוא ושש מאות איש אשר עמו
אל אכיש בן מעוך מלך גת׃

<span id="an_27:3">27:3</span> וישב דוד עם אכיש בגת הוא ואנשיו איש וביתו
דוד ושתי נשיו אחינעם היזרעאלית ואביגיל אשת נבל הכרמלית׃

<span id="an_27:4">27:4</span> ויגד לשאול כי ברח דוד גת ולא יוסף עוד
לבקשו׃

<span id="an_27:5">27:5</span> ויאמר דוד אל אכיש אם נא מצאתי חן בעיניך
יתנו לי מקום באחת ערי השדה ואשבה שם ולמה ישב עבדך בעיר הממלכה עמך׃

<span id="an_27:6">27:6</span> ויתן לו אכיש ביום ההוא את צקלג לכן היתה
צקלג למלכי יהודה עד היום הזה׃

<span id="an_27:7">27:7</span> ויהי מספר הימים אשר ישב דוד בשדה פלשתים
ימים וארבעה חדשים׃

<span id="an_27:8">27:8</span> ויעל דוד ואנשיו ויפשטו אל הגשורי והגרזי
והעמלקי כי הנה ישבות הארץ אשר מעולם בואך שורה ועד ארץ מצרים׃

<span id="an_27:9">27:9</span> והכה דוד את הארץ ולא יחיה איש ואשה ולקח
צאן ובקר וחמרים וגמלים ובגדים וישב ויבא אל אכיש׃

<span id="an_27:10">27:10</span> ויאמר אכיש אל פשטתם היום ויאמר דוד על
נגב יהודה ועל נגב הירחמאלי ואל נגב הקיני׃

<span id="an_27:11">27:11</span> ואיש ואשה לא יחיה דוד להביא גת לאמר פן
יגדו עלינו לאמר כה עשה דוד וכה משפטו כל הימים אשר ישב בשדה פלשתים׃

<span id="an_27:12">27:12</span> ויאמן אכיש בדוד לאמר הבאש הבאיש בעמו
בישראל והיה לי לעבד עולם׃

<span id="an_28:1">28:1</span> ויהי בימים ההם ויקבצו פלשתים את מחניהם
לצבא להלחם בישראל ויאמר אכיש אל דוד ידע תדע כי אתי תצא במחנה אתה ואנשיך׃

<span id="an_28:2">28:2</span> ויאמר דוד אל אכיש לכן אתה תדע את אשר יעשה
עבדך ויאמר אכיש אל דוד לכן שמר לראשי אשימך כל הימים׃

<span id="an_28:3">28:3</span> ושמואל מת ויספדו לו כל ישראל ויקברהו ברמה
ובעירו ושאול הסיר האבות ואת הידענים מהארץ׃

<span id="an_28:4">28:4</span> ויקבצו פלשתים ויבאו ויחנו בשונם ויקבץ
שאול את כל ישראל ויחנו בגלבע׃

<span id="an_28:5">28:5</span> וירא שאול את מחנה פלשתים וירא ויחרד לבו
מאד׃

<span id="an_28:6">28:6</span> וישאל שאול ביהוה ולא ענהו יהוה גם בחלמות
גם באורים גם בנביאם׃

<span id="an_28:7">28:7</span> ויאמר שאול לעבדיו בקשו לי אשת בעלת אוב
ואלכה אליה ואדרשה בה ויאמרו עבדיו אליו הנה אשת בעלת אוב בעין דור׃

<span id="an_28:8">28:8</span> ויתחפש שאול וילבש בגדים אחרים וילך הוא
ושני אנשים עמו ויבאו אל האשה לילה ויאמר קסומי נא לי באוב והעלי לי את אשר
אמר אליך׃

<span id="an_28:9">28:9</span> ותאמר האשה אליו הנה אתה ידעת את אשר עשה
שאול אשר הכרית את האבות ואת הידעני מן הארץ ולמה אתה מתנקש בנפשי להמיתני׃

<span id="an_28:10">28:10</span> וישבע לה שאול ביהוה לאמר חי יהוה אם
יקרך עון בדבר הזה׃

<span id="an_28:11">28:11</span> ותאמר האשה את מי אעלה לך ויאמר את שמואל
העלי לי׃

<span id="an_28:12">28:12</span> ותרא האשה את שמואל ותזעק בקול גדול
ותאמר האשה אל שאול לאמר למה רמיתני ואתה שאול׃

<span id="an_28:13">28:13</span> ויאמר לה המלך אל תיראי כי מה ראית ותאמר
האשה אל שאול אלהים ראיתי עלים מן הארץ׃

<span id="an_28:14">28:14</span> ויאמר לה מה תארו ותאמר איש זקן עלה והוא
עטה מעיל וידע שאול כי שמואל הוא ויקד אפים ארצה וישתחו׃

<span id="an_28:15">28:15</span> ויאמר שמואל אל שאול למה הרגזתני להעלות
אתי ויאמר שאול צר לי מאד ופלשתים נלחמים בי ואלהים סר מעלי ולא ענני עוד
גם ביד הנביאם גם בחלמות ואקראה לך להודיעני מה אעשה׃

<span id="an_28:16">28:16</span> ויאמר שמואל ולמה תשאלני ויהוה סר מעליך
ויהי ערך׃

<span id="an_28:17">28:17</span> ויעש יהוה לו כאשר דבר בידי ויקרע יהוה
את הממלכה מידך ויתנה לרעך לדוד׃

<span id="an_28:18">28:18</span> כאשר לא שמעת בקול יהוה ולא עשית חרון
אפו בעמלק על כן הדבר הזה עשה לך יהוה היום הזה׃

<span id="an_28:19">28:19</span> ויתן יהוה גם את ישראל עמך ביד פלשתים
ומחר אתה ובניך עמי גם את מחנה ישראל יתן יהוה ביד פלשתים׃

<span id="an_28:20">28:20</span> וימהר שאול ויפל מלא קומתו ארצה וירא מאד
מדברי שמואל גם כח לא היה בו כי לא אכל לחם כל היום וכל הלילה׃

<span id="an_28:21">28:21</span> ותבוא האשה אל שאול ותרא כי נבהל מאד
ותאמר אליו הנה שמעה שפחתך בקולך ואשים נפשי בכפי ואשמע את דבריך אשר דברת
אלי׃

<span id="an_28:22">28:22</span> ועתה שמע נא גם אתה בקול שפחתך ואשמה
לפניך פת לחם ואכול ויהי בך כח כי תלך בדרך׃

<span id="an_28:23">28:23</span> וימאן ויאמר לא אכל ויפרצו בו עבדיו וגם
האשה וישמע לקלם ויקם מהארץ וישב אל המטה׃

<span id="an_28:24">28:24</span> ולאשה עגל מרבק בבית ותמהר ותזבחהו ותקח
קמח ותלש ותפהו מצות׃

<span id="an_28:25">28:25</span> ותגש לפני שאול ולפני עבדיו ויאכלו ויקמו
וילכו בלילה ההוא׃

<span id="an_29:1">29:1</span> ויקבצו פלשתים את כל מחניהם אפקה וישראל
חנים בעין אשר ביזרעאל׃

<span id="an_29:2">29:2</span> וסרני פלשתים עברים למאות ולאלפים ודוד
ואנשיו עברים באחרנה עם אכיש׃

<span id="an_29:3">29:3</span> ויאמרו שרי פלשתים מה העברים האלה ויאמר
אכיש אל שרי פלשתים הלוא זה דוד עבד שאול מלך ישראל אשר היה אתי זה ימים או
זה שנים ולא מצאתי בו מאומה מיום נפלו עד היום הזה׃

<span id="an_29:4">29:4</span> ויקצפו עליו שרי פלשתים ויאמרו לו שרי
פלשתים השב את האיש וישב אל מקומו אשר הפקדתו שם ולא ירד עמנו במלחמה ולא
יהיה לנו לשטן במלחמה ובמה יתרצה זה אל אדניו הלוא בראשי האנשים ההם׃

<span id="an_29:5">29:5</span> הלוא זה דוד אשר יענו לו במחלות לאמר הכה
שאול באלפו ודוד ברבבתו׃

<span id="an_29:6">29:6</span> ויקרא אכיש אל דוד ויאמר אליו חי יהוה כי
ישר אתה וטוב בעיני צאתך ובאך אתי במחנה כי לא מצאתי בך רעה מיום באך אלי
עד היום הזה ובעיני הסרנים לא טוב אתה׃

<span id="an_29:7">29:7</span> ועתה שוב ולך בשלום ולא תעשה רע בעיני סרני
פלשתים׃

<span id="an_29:8">29:8</span> ויאמר דוד אל אכיש כי מה עשיתי ומה מצאת
בעבדך מיום אשר הייתי לפניך עד היום הזה כי לא אבוא ונלחמתי באיבי אדני
המלך׃

<span id="an_29:9">29:9</span> ויען אכיש ויאמר אל דוד ידעתי כי טוב אתה
בעיני כמלאך אלהים אך שרי פלשתים אמרו לא יעלה עמנו במלחמה׃

<span id="an_29:10">29:10</span> ועתה השכם בבקר ועבדי אדניך אשר באו אתך
והשכמתם בבקר ואור לכם ולכו׃

<span id="an_29:11">29:11</span> וישכם דוד הוא ואנשיו ללכת בבקר לשוב אל
ארץ פלשתים ופלשתים עלו יזרעאל׃

<span id="an_30:1">30:1</span> ויהי בבא דוד ואנשיו צקלג ביום השלישי
ועמלקי פשטו אל נגב ואל צקלג ויכו את צקלג וישרפו אתה באש׃

<span id="an_30:2">30:2</span> וישבו את הנשים אשר בה מקטן ועד גדול לא
המיתו איש וינהגו וילכו לדרכם׃

<span id="an_30:3">30:3</span> ויבא דוד ואנשיו אל העיר והנה שרופה באש
ונשיהם ובניהם ובנתיהם נשבו׃

<span id="an_30:4">30:4</span> וישא דוד והעם אשר אתו את קולם ויבכו עד
אשר אין בהם כח לבכות׃

<span id="an_30:5">30:5</span> ושתי נשי דוד נשבו אחינעם היזרעלית ואביגיל
אשת נבל הכרמלי׃

<span id="an_30:6">30:6</span> ותצר לדוד מאד כי אמרו העם לסקלו כי מרה
נפש כל העם איש על בנו ועל בנתיו ויתחזק דוד ביהוה אלהיו׃

<span id="an_30:7">30:7</span> ויאמר דוד אל אביתר הכהן בן אחימלך הגישה
נא לי האפד ויגש אביתר את האפד אל דוד׃

<span id="an_30:8">30:8</span> וישאל דוד ביהוה לאמר ארדף אחרי הגדוד הזה
האשגנו ויאמר לו רדף כי השג תשיג והצל תציל׃

<span id="an_30:9">30:9</span> וילך דוד הוא ושש מאות איש אשר אתו ויבאו
עד נחל הבשור והנותרים עמדו׃

<span id="an_30:10">30:10</span> וירדף דוד הוא וארבע מאות איש ויעמדו
מאתים איש אשר פגרו מעבר את נחל הבשור׃

<span id="an_30:11">30:11</span> וימצאו איש מצרי בשדה ויקחו אתו אל דוד
ויתנו לו לחם ויאכל וישקהו מים׃

<span id="an_30:12">30:12</span> ויתנו לו פלח דבלה ושני צמקים ויאכל ותשב
רוחו אליו כי לא אכל לחם ולא שתה מים שלשה ימים ושלשה לילות׃

<span id="an_30:13">30:13</span> ויאמר לו דוד למי אתה ואי מזה אתה ויאמר
נער מצרי אנכי עבד לאיש עמלקי ויעזבני אדני כי חליתי היום שלשה׃

<span id="an_30:14">30:14</span> אנחנו פשטנו נגב הכרתי ועל אשר ליהודה
ועל נגב כלב ואת צקלג שרפנו באש׃

<span id="an_30:15">30:15</span> ויאמר אליו דוד התורדני אל הגדוד הזה
ויאמר השבעה לי באלהים אם תמיתני ואם תסגרני ביד אדני ואורדך אל הגדוד הזה׃

<span id="an_30:16">30:16</span> וירדהו והנה נטשים על פני כל הארץ אכלים
ושתים וחגגים בכל השלל הגדול אשר לקחו מארץ פלשתים ומארץ יהודה׃

<span id="an_30:17">30:17</span> ויכם דוד מהנשף ועד הערב למחרתם ולא נמלט
מהם איש כי אם ארבע מאות איש נער אשר רכבו על הגמלים וינסו׃

<span id="an_30:18">30:18</span> ויצל דוד את כל אשר לקחו עמלק ואת שתי
נשיו הציל דוד׃

<span id="an_30:19">30:19</span> ולא נעדר להם מן הקטן ועד הגדול ועד בנים
ובנות ומשלל ועד כל אשר לקחו להם הכל השיב דוד׃

<span id="an_30:20">30:20</span> ויקח דוד את כל הצאן והבקר נהגו לפני
המקנה ההוא ויאמרו זה שלל דוד׃

<span id="an_30:21">30:21</span> ויבא דוד אל מאתים האנשים אשר פגרו מלכת
אחרי דוד וישיבם בנחל הבשור ויצאו לקראת דוד ולקראת העם אשר אתו ויגש דוד
את העם וישאל להם לשלום׃

<span id="an_30:22">30:22</span> ויען כל איש רע ובליעל מהאנשים אשר הלכו
עם דוד ויאמרו יען אשר לא הלכו עמי לא נתן להם מהשלל אשר הצלנו כי אם איש
את אשתו ואת בניו וינהגו וילכו׃

<span id="an_30:23">30:23</span> ויאמר דוד לא תעשו כן אחי את אשר נתן
יהוה לנו וישמר אתנו ויתן את הגדוד הבא עלינו בידנו׃

<span id="an_30:24">30:24</span> ומי ישמע לכם לדבר הזה כי כחלק הירד
במלחמה וכחלק הישב על הכלים יחדו יחלקו׃

<span id="an_30:25">30:25</span> ויהי מהיום ההוא ומעלה וישמה לחק ולמשפט
לישראל עד היום הזה׃

<span id="an_30:26">30:26</span> ויבא דוד אל צקלג וישלח מהשלל לזקני
יהודה לרעהו לאמר הנה לכם ברכה משלל איבי יהוה׃

<span id="an_30:27">30:27</span> לאשר בבית אל ולאשר ברמות נגב ולאשר
ביתר׃

<span id="an_30:28">30:28</span> ולאשר בערער ולאשר בשפמות ולאשר באשתמע׃

<span id="an_30:29">30:29</span> ולאשר ברכל ולאשר בערי הירחמאלי ולאשר
בערי הקיני׃

<span id="an_30:30">30:30</span> ולאשר בחרמה ולאשר בבור עשן ולאשר בעתך׃

<span id="an_30:31">30:31</span> ולאשר בחברון ולכל המקמות אשר התהלך שם
דוד הוא ואנשיו׃

<span id="an_31:1">31:1</span> ופלשתים נלחמים בישראל וינסו אנשי ישראל
מפני פלשתים ויפלו חללים בהר הגלבע׃

<span id="an_31:2">31:2</span> וידבקו פלשתים את שאול ואת בניו ויכו
פלשתים את יהונתן ואת אבינדב ואת מלכי שוע בני שאול׃

<span id="an_31:3">31:3</span> ותכבד המלחמה אל שאול וימצאהו המורים אנשים
בקשת ויחל מאד מהמורים׃

<span id="an_31:4">31:4</span> ויאמר שאול לנשא כליו שלף חרבך ודקרני בה
פן יבואו הערלים האלה ודקרני והתעללו בי ולא אבה נשא כליו כי ירא מאד ויקח
שאול את החרב ויפל עליה׃

<span id="an_31:5">31:5</span> וירא נשא כליו כי מת שאול ויפל גם הוא על
חרבו וימת עמו׃

<span id="an_31:6">31:6</span> וימת שאול ושלשת בניו ונשא כליו גם כל
אנשיו ביום ההוא יחדו׃

<span id="an_31:7">31:7</span> ויראו אנשי ישראל אשר בעבר העמק ואשר בעבר
הירדן כי נסו אנשי ישראל וכי מתו שאול ובניו ויעזבו את הערים וינסו ויבאו
פלשתים וישבו בהן׃

<span id="an_31:8">31:8</span> ויהי ממחרת ויבאו פלשתים לפשט את החללים
וימצאו את שאול ואת שלשת בניו נפלים בהר הגלבע׃

<span id="an_31:9">31:9</span> ויכרתו את ראשו ויפשיטו את כליו וישלחו
בארץ פלשתים סביב לבשר בית עצביהם ואת העם׃

<span id="an_31:10">31:10</span> וישמו את כליו בית עשתרות ואת גויתו תקעו
בחומת בית שן׃

<span id="an_31:11">31:11</span> וישמעו אליו ישבי יביש גלעד את אשר עשו
פלשתים לשאול׃

<span id="an_31:12">31:12</span> ויקומו כל איש חיל וילכו כל הלילה ויקחו
את גוית שאול ואת גוית בניו מחומת בית שן ויבאו יבשה וישרפו אתם שם׃

<span id="an_31:13">31:13</span> ויקחו את עצמתיהם ויקברו תחת האשל ביבשה
ויצמו שבעת ימים׃

------------------------------------------------------------------------

[Next: 2 Samuel](sa2.md)
