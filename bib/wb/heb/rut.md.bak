[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jdg)  [Next](sa1.md) 

------------------------------------------------------------------------

### Modern Hebrew Bible: Ruth

<span id="an_1:1">1:1</span> ויהי בימי שפט השפטים ויהי רעב בארץ וילך איש
מבית לחם יהודה לגור בשדי מואב הוא ואשתו ושני בניו׃

<span id="an_1:2">1:2</span> ושם האיש אלימלך ושם אשתו נעמי ושם שני בניו
מחלון וכליון אפרתים מבית לחם יהודה ויבאו שדי מואב ויהיו שם׃

<span id="an_1:3">1:3</span> וימת אלימלך איש נעמי ותשאר היא ושני בניה׃

<span id="an_1:4">1:4</span> וישאו להם נשים מאביות שם האחת ערפה ושם
השנית רות וישבו שם כעשר שנים׃

<span id="an_1:5">1:5</span> וימותו גם שניהם מחלון וכליון ותשאר האשה
משני ילדיה ומאישה׃

<span id="an_1:6">1:6</span> ותקם היא וכלתיה ותשב משדי מואב כי שמעה בשדה
מואב כי פקד יהוה את עמו לתת להם לחם׃

<span id="an_1:7">1:7</span> ותצא מן המקום אשר היתה שמה ושתי כלתיה עמה
ותלכנה בדרך לשוב אל ארץ יהודה׃

<span id="an_1:8">1:8</span> ותאמר נעמי לשתי כלתיה לכנה שבנה אשה לבית
אמה יעשה יהוה עמכם חסד כאשר עשיתם עם המתים ועמדי׃

<span id="an_1:9">1:9</span> יתן יהוה לכם ומצאן מנוחה אשה בית אישה ותשק
להן ותשאנה קולן ותבכינה׃

<span id="an_1:10">1:10</span> ותאמרנה לה כי אתך נשוב לעמך׃

<span id="an_1:11">1:11</span> ותאמר נעמי שבנה בנתי למה תלכנה עמי העוד
לי בנים במעי והיו לכם לאנשים׃

<span id="an_1:12">1:12</span> שבנה בנתי לכן כי זקנתי מהיות לאיש כי
אמרתי יש לי תקוה גם הייתי הלילה לאיש וגם ילדתי בנים׃

<span id="an_1:13">1:13</span> הלהן תשברנה עד אשר יגדלו הלהן תעגנה לבלתי
היות לאיש אל בנתי כי מר לי מאד מכם כי יצאה בי יד יהוה׃

<span id="an_1:14">1:14</span> ותשנה קולן ותבכינה עוד ותשק ערפה לחמותה
ורות דבקה בה׃

<span id="an_1:15">1:15</span> ותאמר הנה שבה יבמתך אל עמה ואל אלהיה שובי
אחרי יבמתך׃

<span id="an_1:16">1:16</span> ותאמר רות אל תפגעי בי לעזבך לשוב מאחריך
כי אל אשר תלכי אלך ובאשר תליני אלין עמך עמי ואלהיך אלהי׃

<span id="an_1:17">1:17</span> באשר תמותי אמות ושם אקבר כה יעשה יהוה לי
וכה יסיף כי המות יפריד ביני ובינך׃

<span id="an_1:18">1:18</span> ותרא כי מתאמצת היא ללכת אתה ותחדל לדבר
אליה׃

<span id="an_1:19">1:19</span> ותלכנה שתיהם עד באנה בית לחם ויהי כבאנה
בית לחם ותהם כל העיר עליהן ותאמרנה הזאת נעמי׃

<span id="an_1:20">1:20</span> ותאמר אליהן אל תקראנה לי נעמי קראן לי מרא
כי המר שדי לי מאד׃

<span id="an_1:21">1:21</span> אני מלאה הלכתי וריקם השיבני יהוה למה
תקראנה לי נעמי ויהוה ענה בי ושדי הרע לי׃

<span id="an_1:22">1:22</span> ותשב נעמי ורות המואביה כלתה עמה השבה משדי
מואב והמה באו בית לחם בתחלת קציר שערים׃

<span id="an_2:1">2:1</span> ולנעמי מידע לאישה איש גבור חיל ממשפחת
אלימלך ושמו בעז׃

<span id="an_2:2">2:2</span> ותאמר רות המואביה אל נעמי אלכה נא השדה
ואלקטה בשבלים אחר אשר אמצא חן בעיניו ותאמר לה לכי בתי׃

<span id="an_2:3">2:3</span> ותלך ותבוא ותלקט בשדה אחרי הקצרים ויקר מקרה
חלקת השדה לבעז אשר ממשפחת אלימלך׃

<span id="an_2:4">2:4</span> והנה בעז בא מבית לחם ויאמר לקוצרים יהוה
עמכם ויאמרו לו יברכך יהוה׃

<span id="an_2:5">2:5</span> ויאמר בעז לנערו הנצב על הקוצרים למי הנערה
הזאת׃

<span id="an_2:6">2:6</span> ויען הנער הנצב על הקוצרים ויאמר נערה מואביה
היא השבה עם נעמי משדה מואב׃

<span id="an_2:7">2:7</span> ותאמר אלקטה נא ואספתי בעמרים אחרי הקוצרים
ותבוא ותעמוד מאז הבקר ועד עתה זה שבתה הבית מעט׃

<span id="an_2:8">2:8</span> ויאמר בעז אל רות הלוא שמעת בתי אל תלכי ללקט
בשדה אחר וגם לא תעבורי מזה וכה תדבקין עם נערתי׃

<span id="an_2:9">2:9</span> עיניך בשדה אשר יקצרון והלכת אחריהן הלוא
צויתי את הנערים לבלתי נגעך וצמת והלכת אל הכלים ושתית מאשר ישאבון הנערים׃

<span id="an_2:10">2:10</span> ותפל על פניה ותשתחו ארצה ותאמר אליו מדוע
מצאתי חן בעיניך להכירני ואנכי נכריה׃

<span id="an_2:11">2:11</span> ויען בעז ויאמר לה הגד הגד לי כל אשר עשית
את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא
ידעת תמול שלשום׃

<span id="an_2:12">2:12</span> ישלם יהוה פעלך ותהי משכרתך שלמה מעם יהוה
אלהי ישראל אשר באת לחסות תחת כנפיו׃

<span id="an_2:13">2:13</span> ותאמר אמצא חן בעיניך אדני כי נחמתני וכי
דברת על לב שפחתך ואנכי לא אהיה כאחת שפחתיך׃

<span id="an_2:14">2:14</span> ויאמר לה בעז לעת האכל גשי הלם ואכלת מן
הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר׃

<span id="an_2:15">2:15</span> ותקם ללקט ויצו בעז את נעריו לאמר גם בין
העמרים תלקט ולא תכלימוה׃

<span id="an_2:16">2:16</span> וגם של תשלו לה מן הצבתים ועזבתם ולקטה ולא
תגערו בה׃

<span id="an_2:17">2:17</span> ותלקט בשדה עד הערב ותחבט את אשר לקטה ויהי
כאיפה שערים׃

<span id="an_2:18">2:18</span> ותשא ותבוא העיר ותרא חמותה את אשר לקטה
ותוצא ותתן לה את אשר הותרה משבעה׃

<span id="an_2:19">2:19</span> ותאמר לה חמותה איפה לקטת היום ואנה עשית
יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו
היום בעז׃

<span id="an_2:20">2:20</span> ותאמר נעמי לכלתה ברוך הוא ליהוה אשר לא
עזב חסדו את החיים ואת המתים ותאמר לה נעמי קרוב לנו האיש מגאלנו הוא׃

<span id="an_2:21">2:21</span> ותאמר רות המואביה גם כי אמר אלי עם הנערים
אשר לי תדבקין עד אם כלו את כל הקציר אשר לי׃

<span id="an_2:22">2:22</span> ותאמר נעמי אל רות כלתה טוב בתי כי תצאי עם
נערותיו ולא יפגעו בך בשדה אחר׃

<span id="an_2:23">2:23</span> ותדבק בנערות בעז ללקט עד כלות קציר השערים
וקציר החטים ותשב את חמותה׃

<span id="an_3:1">3:1</span> ותאמר לה נעמי חמותה בתי הלא אבקש לך מנוח
אשר ייטב לך׃

<span id="an_3:2">3:2</span> ועתה הלא בעז מדעתנו אשר היית את נערותיו הנה
הוא זרה את גרן השערים הלילה׃

<span id="an_3:3">3:3</span> ורחצת וסכת ושמת שמלתך עליך וירדתי הגרן אל
תודעי לאיש עד כלתו לאכל ולשתות׃

<span id="an_3:4">3:4</span> ויהי בשכבו וידעת את המקום אשר ישכב שם ובאת
וגלית מרגלתיו ושכבתי והוא יגיד לך את אשר תעשין׃

<span id="an_3:5">3:5</span> ותאמר אליה כל אשר תאמרי אעשה׃

<span id="an_3:6">3:6</span> ותרד הגרן ותעש ככל אשר צותה חמותה׃

<span id="an_3:7">3:7</span> ויאכל בעז וישת וייטב לבו ויבא לשכב בקצה
הערמה ותבא בלט ותגל מרגלתיו ותשכב׃

<span id="an_3:8">3:8</span> ויהי בחצי הלילה ויחרד האיש וילפת והנה אשה
שכבת מרגלתיו׃

<span id="an_3:9">3:9</span> ויאמר מי את ותאמר אנכי רות אמתך ופרשת כנפך
על אמתך כי גאל אתה׃

<span id="an_3:10">3:10</span> ויאמר ברוכה את ליהוה בתי היטבת חסדך
האחרון מן הראשון לבלתי לכת אחרי הבחורים אם דל ואם עשיר׃

<span id="an_3:11">3:11</span> ועתה בתי אל תיראי כל אשר תאמרי אעשה לך כי
יודע כל שער עמי כי אשת חיל את׃

<span id="an_3:12">3:12</span> ועתה כי אמנם כי אם גאל אנכי וגם יש גאל
קרוב ממני׃

<span id="an_3:13">3:13</span> ליני הלילה והיה בבקר אם יגאלך טוב יגאל
ואם לא יחפץ לגאלך וגאלתיך אנכי חי יהוה שכבי עד הבקר׃

<span id="an_3:14">3:14</span> ותשכב מרגלתו עד הבקר ותקם בטרום יכיר איש
את רעהו ויאמר אל יודע כי באה האשה הגרן׃

<span id="an_3:15">3:15</span> ויאמר הבי המטפחת אשר עליך ואחזי בה ותאחז
בה וימד שש שערים וישת עליה ויבא העיר׃

<span id="an_3:16">3:16</span> ותבוא אל חמותה ותאמר מי את בתי ותגד לה את
כל אשר עשה לה האיש׃

<span id="an_3:17">3:17</span> ותאמר שש השערים האלה נתן לי כי אמר אל
תבואי ריקם אל חמותך׃

<span id="an_3:18">3:18</span> ותאמר שבי בתי עד אשר תדעין איך יפל דבר כי
לא ישקט האיש כי אם כלה הדבר היום׃

<span id="an_4:1">4:1</span> ובעז עלה השער וישב שם והנה הגאל עבר אשר דבר
בעז ויאמר סורה שבה פה פלני אלמני ויסר וישב׃

<span id="an_4:2">4:2</span> ויקח עשרה אנשים מזקני העיר ויאמר שבו פה
וישבו׃

<span id="an_4:3">4:3</span> ויאמר לגאל חלקת השדה אשר לאחינו לאלימלך
מכרה נעמי השבה משדה מואב׃

<span id="an_4:4">4:4</span> ואני אמרתי אגלה אזנך לאמר קנה נגד הישבים
ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול
ואנכי אחריך ויאמר אנכי אגאל׃

<span id="an_4:5">4:5</span> ויאמר בעז ביום קנותך השדה מיד נעמי ומאת רות
המואביה אשת המת קניתי להקים שם המת על נחלתו׃

<span id="an_4:6">4:6</span> ויאמר הגאל לא אוכל לגאול לי פן אשחית את
נחלתי גאל לך אתה את גאלתי כי לא אוכל לגאל׃

<span id="an_4:7">4:7</span> וזאת לפנים בישראל על הגאולה ועל התמורה לקים
כל דבר שלף איש נעלו ונתן לרעהו וזאת התעודה בישראל׃

<span id="an_4:8">4:8</span> ויאמר הגאל לבעז קנה לך וישלף נעלו׃

<span id="an_4:9">4:9</span> ויאמר בעז לזקנים וכל העם עדים אתם היום כי
קניתי את כל אשר לאלימלך ואת כל אשר לכליון ומחלון מיד נעמי׃

<span id="an_4:10">4:10</span> וגם את רות המאביה אשת מחלון קניתי לי לאשה
להקים שם המת על נחלתו ולא יכרת שם המת מעם אחיו ומשער מקומו עדים אתם
היום׃

<span id="an_4:11">4:11</span> ויאמרו כל העם אשר בשער והזקנים עדים יתן
יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל
באפרתה וקרא שם בבית לחם׃

<span id="an_4:12">4:12</span> ויהי ביתך כבית פרץ אשר ילדה תמר ליהודה מן
הזרע אשר יתן יהוה לך מן הנערה הזאת׃

<span id="an_4:13">4:13</span> ויקח בעז את רות ותהי לו לאשה ויבא אליה
ויתן יהוה לה הריון ותלד בן׃

<span id="an_4:14">4:14</span> ותאמרנה הנשים אל נעמי ברוך יהוה אשר לא
השבית לך גאל היום ויקרא שמו בישראל׃

<span id="an_4:15">4:15</span> והיה לך למשיב נפש ולכלכל את שיבתך כי כלתך
אשר אהבתך ילדתו אשר היא טובה לך משבעה בנים׃

<span id="an_4:16">4:16</span> ותקח נעמי את הילד ותשתהו בחיקה ותהי לו
לאמנת׃

<span id="an_4:17">4:17</span> ותקראנה לו השכנות שם לאמר ילד בן לנעמי
ותקראנה שמו עובד הוא אבי ישי אבי דוד׃

<span id="an_4:18">4:18</span> ואלה תולדות פרץ פרץ הוליד את חצרון׃

<span id="an_4:19">4:19</span> וחצרון הוליד את רם ורם הוליד את עמינדב׃

<span id="an_4:20">4:20</span> ועמינדב הוליד את נחשון ונחשון הוליד את
שלמה׃

<span id="an_4:21">4:21</span> ושלמון הוליד את בעז ובעז הוליד את עובד׃

<span id="an_4:22">4:22</span> ועבד הוליד את ישי וישי הוליד את דוד׃

------------------------------------------------------------------------

[Next: 1 Samuel](sa1.md)
