[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](nah) 

------------------------------------------------------------------------

### Modern Hebrew Bible: Micah

<span id="an_1:1">1:1</span> דבר יהוה אשר היה אל מיכה המרשתי בימי יותם
אחז יחזקיה מלכי יהודה אשר חזה על שמרון וירושלם׃

<span id="an_1:2">1:2</span> שמעו עמים כלם הקשיבי ארץ ומלאה ויהי אדני
יהוה בכם לעד אדני מהיכל קדשו׃

<span id="an_1:3">1:3</span> כי הנה יהוה יצא ממקומו וירד ודרך על במותי
ארץ׃

<span id="an_1:4">1:4</span> ונמסו ההרים תחתיו והעמקים יתבקעו כדונג מפני
האש כמים מגרים במורד׃

<span id="an_1:5">1:5</span> בפשע יעקב כל זאת ובחטאות בית ישראל מי פשע
יעקב הלוא שמרון ומי במות יהודה הלוא ירושלם׃

<span id="an_1:6">1:6</span> ושמתי שמרון לעי השדה למטעי כרם והגרתי לגי
אבניה ויסדיה אגלה׃

<span id="an_1:7">1:7</span> וכל פסיליה יכתו וכל אתנניה ישרפו באש וכל
עצביה אשים שממה כי מאתנן זונה קבצה ועד אתנן זונה ישובו׃

<span id="an_1:8">1:8</span> על זאת אספדה ואילילה אילכה שילל וערום אעשה
מספד כתנים ואבל כבנות יענה׃

<span id="an_1:9">1:9</span> כי אנושה מכותיה כי באה עד יהודה נגע עד שער
עמי עד ירושלם׃

<span id="an_1:10">1:10</span> בגת אל תגידו בכו אל תבכו בבית לעפרה עפר
התפלשתי׃

<span id="an_1:11">1:11</span> עברי לכם יושבת שפיר עריה בשת לא יצאה
יושבת צאנן מספד בית האצל יקח מכם עמדתו׃

<span id="an_1:12">1:12</span> כי חלה לטוב יושבת מרות כי ירד רע מאת יהוה
לשער ירושלם׃

<span id="an_1:13">1:13</span> רתם המרכבה לרכש יושבת לכיש ראשית חטאת היא
לבת ציון כי בך נמצאו פשעי ישראל׃

<span id="an_1:14">1:14</span> לכן תתני שלוחים על מורשת גת בתי אכזיב
לאכזב למלכי ישראל׃

<span id="an_1:15">1:15</span> עד הירש אבי לך יושבת מרשה עד עדלם יבוא
כבוד ישראל׃

<span id="an_1:16">1:16</span> קרחי וגזי על בני תענוגיך הרחבי קרחתך כנשר
כי גלו ממך׃

<span id="an_2:1">2:1</span> הוי חשבי און ופעלי רע על משכבותם באור הבקר
יעשוה כי יש לאל ידם׃

<span id="an_2:2">2:2</span> וחמדו שדות וגזלו ובתים ונשאו ועשקו גבר
וביתו ואיש ונחלתו׃

<span id="an_2:3">2:3</span> לכן כה אמר יהוה הנני חשב על המשפחה הזאת רעה
אשר לא תמישו משם צוארתיכם ולא תלכו רומה כי עת רעה היא׃

<span id="an_2:4">2:4</span> ביום ההוא ישא עליכם משל ונהה נהי נהיה אמר
שדוד נשדנו חלק עמי ימיר איך ימיש לי לשובב שדינו יחלק׃

<span id="an_2:5">2:5</span> לכן לא יהיה לך משליך חבל בגורל בקהל יהוה׃

<span id="an_2:6">2:6</span> אל תטפו יטיפון לא יטפו לאלה לא יסג כלמות׃

<span id="an_2:7">2:7</span> האמור בית יעקב הקצר רוח יהוה אם אלה מעלליו
הלוא דברי ייטיבו עם הישר הולך׃

<span id="an_2:8">2:8</span> ואתמול עמי לאויב יקומם ממול שלמה אדר תפשטון
מעברים בטח שובי מלחמה׃

<span id="an_2:9">2:9</span> נשי עמי תגרשון מבית תענגיה מעל עלליה תקחו
הדרי לעולם׃

<span id="an_2:10">2:10</span> קומו ולכו כי לא זאת המנוחה בעבור טמאה
תחבל וחבל נמרץ׃

<span id="an_2:11">2:11</span> לו איש הלך רוח ושקר כזב אטף לך ליין ולשכר
והיה מטיף העם הזה׃

<span id="an_2:12">2:12</span> אסף אאסף יעקב כלך קבץ אקבץ שארית ישראל
יחד אשימנו כצאן בצרה כעדר בתוך הדברו תהימנה מאדם׃

<span id="an_2:13">2:13</span> עלה הפרץ לפניהם פרצו ויעברו שער ויצאו בו
ויעבר מלכם לפניהם ויהוה בראשם׃

<span id="an_3:1">3:1</span> ואמר שמעו נא ראשי יעקב וקציני בית ישראל
הלוא לכם לדעת את המשפט׃

<span id="an_3:2">3:2</span> שנאי טוב ואהבי רעה גזלי עורם מעליהם ושארם
מעל עצמותם׃

<span id="an_3:3">3:3</span> ואשר אכלו שאר עמי ועורם מעליהם הפשיטו ואת
עצמתיהם פצחו ופרשו כאשר בסיר וכבשר בתוך קלחת׃

<span id="an_3:4">3:4</span> אז יזעקו אל יהוה ולא יענה אותם ויסתר פניו
מהם בעת ההיא כאשר הרעו מעלליהם׃

<span id="an_3:5">3:5</span> כה אמר יהוה על הנביאים המתעים את עמי הנשכים
בשניהם וקראו שלום ואשר לא יתן על פיהם וקדשו עליו מלחמה׃

<span id="an_3:6">3:6</span> לכן לילה לכם מחזון וחשכה לכם מקסם ובאה השמש
על הנביאים וקדר עליהם היום׃

<span id="an_3:7">3:7</span> ובשו החזים וחפרו הקסמים ועטו על שפם כלם כי
אין מענה אלהים׃

<span id="an_3:8">3:8</span> ואולם אנכי מלאתי כח את רוח יהוה ומשפט
וגבורה להגיד ליעקב פשעו ולישראל חטאתו׃

<span id="an_3:9">3:9</span> שמעו נא זאת ראשי בית יעקב וקציני בית ישראל
המתעבים משפט ואת כל הישרה יעקשו׃

<span id="an_3:10">3:10</span> בנה ציון בדמים וירושלם בעולה׃

<span id="an_3:11">3:11</span> ראשיה בשחד ישפטו וכהניה במחיר יורו
ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו
רעה׃

<span id="an_3:12">3:12</span> לכן בגללכם ציון שדה תחרש וירושלם עיין
תהיה והר הבית לבמות יער׃

<span id="an_4:1">4:1</span> והיה באחרית הימים יהיה הר בית יהוה נכון
בראש ההרים ונשא הוא מגבעות ונהרו עליו עמים׃

<span id="an_4:2">4:2</span> והלכו גוים רבים ואמרו לכו ונעלה אל הר יהוה
ואל בית אלהי יעקב ויורנו מדרכיו ונלכה בארחתיו כי מציון תצא תורה ודבר
יהוה מירושלם׃

<span id="an_4:3">4:3</span> ושפט בין עמים רבים והוכיח לגוים עצמים עד
רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא
ילמדון עוד מלחמה׃

<span id="an_4:4">4:4</span> וישבו איש תחת גפנו ותחת תאנתו ואין מחריד כי
פי יהוה צבאות דבר׃

<span id="an_4:5">4:5</span> כי כל העמים ילכו איש בשם אלהיו ואנחנו נלך
בשם יהוה אלהינו לעולם ועד׃

<span id="an_4:6">4:6</span> ביום ההוא נאם יהוה אספה הצלעה והנדחה אקבצה
ואשר הרעתי׃

<span id="an_4:7">4:7</span> ושמתי את הצלעה לשארית והנהלאה לגוי עצום
ומלך יהוה עליהם בהר ציון מעתה ועד עולם׃

<span id="an_4:8">4:8</span> ואתה מגדל עדר עפל בת ציון עדיך תאתה ובאה
הממשלה הראשנה ממלכת לבת ירושלם׃

<span id="an_4:9">4:9</span> עתה למה תריעי רע המלך אין בך אם יועצך אבד
כי החזיקך חיל כיולדה׃

<span id="an_4:10">4:10</span> חולי וגחי בת ציון כיולדה כי עתה תצאי
מקריה ושכנת בשדה ובאת עד בבל שם תנצלי שם יגאלך יהוה מכף איביך׃

<span id="an_4:11">4:11</span> ועתה נאספו עליך גוים רבים האמרים תחנף
ותחז בציון עינינו׃

<span id="an_4:12">4:12</span> והמה לא ידעו מחשבות יהוה ולא הבינו עצתו
כי קבצם כעמיר גרנה׃

<span id="an_4:13">4:13</span> קומי ודושי בת ציון כי קרנך אשים ברזל
ופרסתיך אשים נחושה והדקות עמים רבים והחרמתי ליהוה בצעם וחילם לאדון כל
הארץ׃

<span id="an_5:1">5:1</span> עתה תתגדדי בת גדוד מצור שם עלינו בשבט יכו
על הלחי את שפט ישראל׃

<span id="an_5:2">5:2</span> ואתה בית לחם אפרתה צעיר להיות באלפי יהודה
ממך לי יצא להיות מושל בישראל ומוצאתיו מקדם מימי עולם׃

<span id="an_5:3">5:3</span> לכן יתנם עד עת יולדה ילדה ויתר אחיו ישובון
על בני ישראל׃

<span id="an_5:4">5:4</span> ועמד ורעה בעז יהוה בגאון שם יהוה אלהיו
וישבו כי עתה יגדל עד אפסי ארץ׃

<span id="an_5:5">5:5</span> והיה זה שלום אשור כי יבוא בארצנו וכי ידרך
בארמנתינו והקמנו עליו שבעה רעים ושמנה נסיכי אדם׃

<span id="an_5:6">5:6</span> ורעו את ארץ אשור בחרב ואת ארץ נמרד בפתחיה
והציל מאשור כי יבוא בארצנו וכי ידרך בגבולנו׃

<span id="an_5:7">5:7</span> והיה שארית יעקב בקרב עמים רבים כטל מאת יהוה
כרביבים עלי עשב אשר לא יקוה לאיש ולא ייחל לבני אדם׃

<span id="an_5:8">5:8</span> והיה שארית יעקב בגוים בקרב עמים רבים כאריה
בבהמות יער ככפיר בעדרי צאן אשר אם עבר ורמס וטרף ואין מציל׃

<span id="an_5:9">5:9</span> תרם ידך על צריך וכל איביך יכרתו׃

<span id="an_5:10">5:10</span> והיה ביום ההוא נאם יהוה והכרתי סוסיך
מקרבך והאבדתי מרכבתיך׃

<span id="an_5:11">5:11</span> והכרתי ערי ארצך והרסתי כל מבצריך׃

<span id="an_5:12">5:12</span> והכרתי כשפים מידך ומעוננים לא יהיו לך׃

<span id="an_5:13">5:13</span> והכרתי פסיליך ומצבותיך מקרבך ולא תשתחוה
עוד למעשה ידיך׃

<span id="an_5:14">5:14</span> ונתשתי אשיריך מקרבך והשמדתי עריך׃

<span id="an_5:15">5:15</span> ועשיתי באף ובחמה נקם את הגוים אשר לא
שמעו׃

<span id="an_6:1">6:1</span> שמעו נא את אשר יהוה אמר קום ריב את ההרים
ותשמענה הגבעות קולך׃

<span id="an_6:2">6:2</span> שמעו הרים את ריב יהוה והאתנים מסדי ארץ כי
ריב ליהוה עם עמו ועם ישראל יתוכח׃

<span id="an_6:3">6:3</span> עמי מה עשיתי לך ומה הלאתיך ענה בי׃

<span id="an_6:4">6:4</span> כי העלתיך מארץ מצרים ומבית עבדים פדיתיך
ואשלח לפניך את משה אהרן ומרים׃

<span id="an_6:5">6:5</span> עמי זכר נא מה יעץ בלק מלך מואב ומה ענה אתו
בלעם בן בעור מן השטים עד הגלגל למען דעת צדקות יהוה׃

<span id="an_6:6">6:6</span> במה אקדם יהוה אכף לאלהי מרום האקדמנו בעולות
בעגלים בני שנה׃

<span id="an_6:7">6:7</span> הירצה יהוה באלפי אילים ברבבות נחלי שמן האתן
בכורי פשעי פרי בטני חטאת נפשי׃

<span id="an_6:8">6:8</span> הגיד לך אדם מה טוב ומה יהוה דורש ממך כי אם
עשות משפט ואהבת חסד והצנע לכת עם אלהיך׃

<span id="an_6:9">6:9</span> קול יהוה לעיר יקרא ותושיה יראה שמך שמעו מטה
ומי יעדה׃

<span id="an_6:10">6:10</span> עוד האש בית רשע אצרות רשע ואיפת רזון
זעומה׃

<span id="an_6:11">6:11</span> האזכה במאזני רשע ובכיס אבני מרמה׃

<span id="an_6:12">6:12</span> אשר עשיריה מלאו חמס וישביה דברו שקר
ולשונם רמיה בפיהם׃

<span id="an_6:13">6:13</span> וגם אני החליתי הכותך השמם על חטאתך׃

<span id="an_6:14">6:14</span> אתה תאכל ולא תשבע וישחך בקרבך ותסג ולא
תפליט ואשר תפלט לחרב אתן׃

<span id="an_6:15">6:15</span> אתה תזרע ולא תקצור אתה תדרך זית ולא תסוך
שמן ותירוש ולא תשתה יין׃

<span id="an_6:16">6:16</span> וישתמר חקות עמרי וכל מעשה בית אחאב ותלכו
במעצותם למען תתי אתך לשמה וישביה לשרקה וחרפת עמי תשאו׃

<span id="an_7:1">7:1</span> אללי לי כי הייתי כאספי קיץ כעללת בציר אין
אשכול לאכול בכורה אותה נפשי׃

<span id="an_7:2">7:2</span> אבד חסיד מן הארץ וישר באדם אין כלם לדמים
יארבו איש את אחיהו יצודו חרם׃

<span id="an_7:3">7:3</span> על הרע כפים להיטיב השר שאל והשפט בשלום
והגדול דבר הות נפשו הוא ויעבתוה׃

<span id="an_7:4">7:4</span> טובם כחדק ישר ממסוכה יום מצפיך פקדתך באה
עתה תהיה מבוכתם׃

<span id="an_7:5">7:5</span> אל תאמינו ברע אל תבטחו באלוף משכבת חיקך שמר
פתחי פיך׃

<span id="an_7:6">7:6</span> כי בן מנבל אב בת קמה באמה כלה בחמתה איבי
איש אנשי ביתו׃

<span id="an_7:7">7:7</span> ואני ביהוה אצפה אוחילה לאלהי ישעי ישמעני
אלהי׃

<span id="an_7:8">7:8</span> אל תשמחי איבתי לי כי נפלתי קמתי כי אשב בחשך
יהוה אור לי׃

<span id="an_7:9">7:9</span> זעף יהוה אשא כי חטאתי לו עד אשר יריב ריבי
ועשה משפטי יוציאני לאור אראה בצדקתו׃

<span id="an_7:10">7:10</span> ותרא איבתי ותכסה בושה האמרה אלי איו יהוה
אלהיך עיני תראינה בה עתה תהיה למרמס כטיט חוצות׃

<span id="an_7:11">7:11</span> יום לבנות גדריך יום ההוא ירחק חק׃

<span id="an_7:12">7:12</span> יום הוא ועדיך יבוא למני אשור וערי מצור
ולמני מצור ועד נהר וים מים והר ההר׃

<span id="an_7:13">7:13</span> והיתה הארץ לשממה על ישביה מפרי מעלליהם׃

<span id="an_7:14">7:14</span> רעה עמך בשבטך צאן נחלתך שכני לבדד יער
בתוך כרמל ירעו בשן וגלעד כימי עולם׃

<span id="an_7:15">7:15</span> כימי צאתך מארץ מצרים אראנו נפלאות׃

<span id="an_7:16">7:16</span> יראו גוים ויבשו מכל גבורתם ישימו יד על פה
אזניהם תחרשנה׃

<span id="an_7:17">7:17</span> ילחכו עפר כנחש כזחלי ארץ ירגזו ממסגרתיהם
אל יהוה אלהינו יפחדו ויראו ממך׃

<span id="an_7:18">7:18</span> מי אל כמוך נשא עון ועבר על פשע לשארית
נחלתו לא החזיק לעד אפו כי חפץ חסד הוא׃

<span id="an_7:19">7:19</span> ישוב ירחמנו יכבש עונתינו ותשליך במצלות ים
כל חטאותם׃

<span id="an_7:20">7:20</span> תתן אמת ליעקב חסד לאברהם אשר נשבעת
לאבתינו מימי קדם׃

------------------------------------------------------------------------

[Next: Nahum](nah)
