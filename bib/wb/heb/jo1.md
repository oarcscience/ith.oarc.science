[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe2)  [Next](jo2) 

------------------------------------------------------------------------

### Modern Hebrew Bible: 1 John

<span id="an_1:1">1:1</span> את אשר היה מראש אשר שמענו ובעינינו ראינו
אשר הבטנו ואשר מששו ידינו על דבר החיים׃

<span id="an_1:2">1:2</span> והחיים נגלו ונרא ומעידים אנחנו ומודיעים לכם
את חיי העולם אשר היו עם האב ונגלו לנו׃

<span id="an_1:3">1:3</span> את אשר ראינו ושמענו נודיעה לכם למען תתחברו
לנו גם אתם והתחברותנו היא עם האב ועם בנו ישוע המשיח׃

<span id="an_1:4">1:4</span> ואת זאת כתבים אנחנו לכם למען תהיה שמחתכם
שלמה׃

<span id="an_1:5">1:5</span> וזאת היא השמועה אשר שמענו ממנו ונגד לכם כי
האלהים אור הוא וכל חשך אין בו׃

<span id="an_1:6">1:6</span> אם נאמר כי יש לנו התחברות עמו ונתהלך בחשך
הננו כזבים ופעלתנו איננה אמת׃

<span id="an_1:7">1:7</span> אך אם באור נלך כאשר הוא באור הנה נתחברנו
יחד ודם ישוע המשיח בנו יטהרנו מכל חטא׃

<span id="an_1:8">1:8</span> אם נאמר כי אין בנו חטא הננו מתעים את
נפשתינו והאמת אין בנו׃

<span id="an_1:9">1:9</span> ואם נתודה את חטאתינו נאמן הוא וצדיק לסלח
לנו את חטאתינו ולטהרנו מכל עון׃

<span id="an_1:10">1:10</span> ואם נאמר כי לא חטאנו לכזב נשימנו ודברו
אין בנו׃

<span id="an_2:1">2:1</span> בני הנני כתב אליכם את זאת לבלתי תחטאו ואם
יחטא איש יש לנו מליץ לפני אבינו ישוע המשיח הצדיק׃

<span id="an_2:2">2:2</span> והוא כפרה על חטאתינו ולא על חטאתינו לבד כי
גם על חטאת כל העולם׃

<span id="an_2:3">2:3</span> ובזאת נדע כי הכרנו אותו אם נשמר את מצותיו׃

<span id="an_2:4">2:4</span> האמר הכרתיו ואת מצותיו לא ישמר כזב הוא
והאמת אין בו׃

<span id="an_2:5">2:5</span> אבל השמר את דברו בו נשלמה באמת אהבת אלהים
ובזאת נדע כי בו אנחנו׃

<span id="an_2:6">2:6</span> האמר כי בו יעמד עליו להתהלך בדרך אשר גם הוא
הלך׃

<span id="an_2:7">2:7</span> אחי אינני כתב לכם מצוה חדשה כי אם מצוה ישנה
אשר היתה לכם מראש והמצוה הישנה היא הדבר אשר שמעתם מראש׃

<span id="an_2:8">2:8</span> ועוד מצוה חדשה אני כתב לכם אשר היא אמת גם
בו גם בכם כי החשך עבר והאור האמתי כבר זורח׃

<span id="an_2:9">2:9</span> האומר כי ישנו באור והוא שנא את אחיו עודנו
בחשך׃

<span id="an_2:10">2:10</span> האהב את אחיו יעמד באור ומכשול אין בו׃

<span id="an_2:11">2:11</span> והשנא את אחיו בחשך הוא ובחשך יתהלך ולא
ידע אנה הוא הלך כי החשך עור את עיניו׃

<span id="an_2:12">2:12</span> הנני כתב אליכם הבנים יען כי נסלחו לכם
חטאתיכם למען שמו׃

<span id="an_2:13">2:13</span> כתב אני אליכם האבות יען כי הכרתם אתו אשר
הוא מראש כתב אני אליכם הבחורים יען כי התגברתם על הרע כתב אני אליכם
הילדים יען כי הכרתם את האב׃

<span id="an_2:14">2:14</span> כתבתי אליכם האבות יען כי הכרתם אתו אשר
הוא מראש כתבתי אליכם הבחורים יען כי חזקתם ודבר האלהים שכן בקרבכם
והתגברתם על הרע׃

<span id="an_2:15">2:15</span> אל תאהבו את החלד ואת דברי החלד אם יאהב
איש את החלד אין בו אהבת האב׃

<span id="an_2:16">2:16</span> כי כל אשר בחלד תאות הבשר ותאות העינים
וגאות ההון איננו מן אבינו כי אם מן החלד׃

<span id="an_2:17">2:17</span> והחלד עבור יעבר עם תאותיו והעשה רצון
אלהים יעמד לעד׃

<span id="an_2:18">2:18</span> ילדי הנה השעה האחרונה באה וכאשר שמעתם כי
יבא צר המשיח כן עתה רבו צרי המשיח ובזאת נדע כי היא השעה האחרונה׃

<span id="an_2:19">2:19</span> מאתנו יצאו אך לא משלנו היו כי אלו היו
משלנו כי אז היו עמדים עמנו אבל למען יגלו כי לא כלם משלנו המה׃

<span id="an_2:20">2:20</span> ואתם המשחה לכם מאת הקדוש וידעתם הכל׃

<span id="an_2:21">2:21</span> לא כתבתי אליכם יען כי לא ידעתם את האמת אך
יען כי ידעתם אתה ואשר כל כזב איננו מן האמת׃

<span id="an_2:22">2:22</span> מי הוא הכזב אם לא המכחש בישוע לאמר כי
איננו המשיח זה הוא צר המשיח המכחש באב ובבן׃

<span id="an_2:23">2:23</span> כל המכחש בבן גם האב אין לו׃

<span id="an_2:24">2:24</span> ואתם יקם נא בכם הדבר אשר שמעתם מראש ואם
יקום בכם אשר שמעתם מראש אז גם אתם תקומו בבן ובאב׃

<span id="an_2:25">2:25</span> וההבטחה אשר הבטיחנו היא חיי עולמים׃

<span id="an_2:26">2:26</span> זאת כתבתי אליכם מפני המתעים אתכם׃

<span id="an_2:27">2:27</span> ואתם המשחה אשר קבלתם מאתו עמדת בכם ולא
תצטרכו לאיש אשר ילמדכם כי אם כאשר תלמד אתכם המשחה בכל דבר היא האמת
ואיננה כזב וכאשר למדה אתכם כן תעמדו בו׃

<span id="an_2:28">2:28</span> ועתה בנים עמדו בו למען יאמץ לבנו בהראותו
ולא נבוש מפניו בבואו׃

<span id="an_2:29">2:29</span> אם ידעתם כי צדיק הוא דעו כי כל עשה צדקה
נולד ממנו׃

<span id="an_3:1">3:1</span> ראו מה גדלה אהבת האב הנתונה לנו אשר נקרא
בני האלהים על כן העולם איננו ידע אתנו יען כי אותו לא ידע׃

<span id="an_3:2">3:2</span> אהובי עתה בנים לאלהים אנחנו ועוד לא נגלה מה
נהיה אך ידענו כי בהגלותו נדמה לו כי נראהו כאשר הוא׃

<span id="an_3:3">3:3</span> וכל אשר לו תקוה כזאת יטהר את עצמו כאשר טהור
גם הוא׃

<span id="an_3:4">3:4</span> כל העשה חטא גם פשע בתורה הוא והחטא הוא פשע
בתורה׃

<span id="an_3:5">3:5</span> וידעתם כי הוא נגלה לשאת את חטאינו ובו אין
חטא׃

<span id="an_3:6">3:6</span> כל העמד בו לא יחטא כל החוטא לא ראהו גם לא
ידעו׃

<span id="an_3:7">3:7</span> בני אל יתעה אתכם איש העשה צדקה צדיק הוא
כאשר הוא צדיק׃

<span id="an_3:8">3:8</span> והעשה חטא מן השטן הוא כי השטן חטא מראש לזאת
נגלה בן האלהים להפר את פעלות השטן׃

<span id="an_3:9">3:9</span> כל הנולד מאלהים לא יחטא כי זרעו בו יקום ולא
יוכל לחטא כי מאלהים נולד׃

<span id="an_3:10">3:10</span> ונודעו בזאת בני האלהים ובני השטן כל איש
אשר לא יעשה צדקה איננו מאלהים וכן כל אשר לא יאהב את אחיו׃

<span id="an_3:11">3:11</span> כי זאת היא השמועה אשר שמעתם מראש לאהבה
איש את רעהו׃

<span id="an_3:12">3:12</span> לא כקין אשר היה מן הרע והרג את אחיו ומדוע
הרגו יען כי מעשיו היו רעים ומעשי אחיו מעשי צדק׃

<span id="an_3:13">3:13</span> אל תתמהו אחי אם ישנא אתכם העולם׃

<span id="an_3:14">3:14</span> אנחנו ידענו כי עברנו מן המות אל החיים על
כי נאהב את אחינו איש אשר לא יאהב את אחיו ישאר במות׃

<span id="an_3:15">3:15</span> כל השנא את אחיו רצח נפש הוא וידעתם כי כל
רצח נפש לא יתקימו בו חיי עולמים׃

<span id="an_3:16">3:16</span> בזאת הכרנו את האהבה כי הוא נתן את נפשו
בעדנו גם אנחנו חיבים לתת את נפשתינו בעד אחינו׃

<span id="an_3:17">3:17</span> ואיש אשר לו נכסי העולם והוא ראה את אחיו
חסר לחם וקפץ את רחמיו ממנו איך תעמד בו אהבת אלהים׃

<span id="an_3:18">3:18</span> בני אל נא נאהב במלין ובלשון כי אם בפעל
ובאמת׃

<span id="an_3:19">3:19</span> ובזאת נדעה כי מן האמת אנחנו ולפניו נשקיט
את לבותינו׃

<span id="an_3:20">3:20</span> כי אם לבבנו ירשיע אתנו האלהים נשגב הוא
מלבבנו וידע את כל׃

<span id="an_3:21">3:21</span> אהובי אם לבבנו לא ירשיענו בטחון לנו
באלהים׃

<span id="an_3:22">3:22</span> וכל אשר נשאל מאתו נקבל כי נשמר את מצותיו
ונעשה את הרצוי לפניו׃

<span id="an_3:23">3:23</span> וזאת היא מצותו להאמין בשם בנו ישוע המשיח
ולאהבה איש את רעהו כאשר צונו׃

<span id="an_3:24">3:24</span> והשמר את מצותיו יקום בו והוא בו ובזאת נדע
כי הוא שכן בנו ברוח אשר נתן לנו׃

<span id="an_4:1">4:1</span> אהובי אל תאמינו לכל רוח כי אם בחנו הרוחות
אם מאלהים המה כי נביאי שקר רבים יצאו לעולם׃

<span id="an_4:2">4:2</span> בזאת תכירו את רוח אלהים כל רוח המודה בישוע
המשיח כי בא בבשר מאלהים הוא׃

<span id="an_4:3">4:3</span> וכל רוח אשר איננו מודה בישוע האדון כי בא
בבשר לא מאלהים הוא וזה הוא רוח צר המשיח אשר שמעתם עליו כי בוא יבא ועתה
הנה הוא בעולם׃

<span id="an_4:4">4:4</span> אתם הבנים הנכם מאלהים ונצחתם אתם כי אשר בכם
גדול הוא מאשר בעולם׃

<span id="an_4:5">4:5</span> המה מן העולם על כן מהעולם ידברו והעולם ישמע
אליהם׃

<span id="an_4:6">4:6</span> ואנחנו מאלהים הננו היודע את האלהים ישמע
אלינו ואשר איננו מאלהים לא ישמע אלינו בזאת נכיר את רוח האמת ואת רוח
התועה׃

<span id="an_4:7">4:7</span> אהובי נאהב נא איש את רעהו כי האהבה מאלהים
היא וכל אשר יאהב נולד מאלהים וידע את האלהים׃

<span id="an_4:8">4:8</span> ואשר איננו אהב לא ידע את האלהים כי האלהים
הוא אהבה׃

<span id="an_4:9">4:9</span> בזאת נראתה אהבת האלהים לנו כי שלח האלהים את
בנו את יחידו לעולם למען נחיה על ידו׃

<span id="an_4:10">4:10</span> בזאת היא האהבה לא שאנחנו אהבנו את האלהים
כי אם הוא אהב אותנו וישלח את בנו לכפרה על חטאתינו׃

<span id="an_4:11">4:11</span> אהובי אם ככה אהב אתנו האלהים גם אנחנו
חיבים לאהבה איש את רעהו׃

<span id="an_4:12">4:12</span> את האלהים לא ראה איש מעולם ואם נאהב איש
את רעהו האלהים יעמד בקרבנו ואהבתו נשלמה בנו׃

<span id="an_4:13">4:13</span> בזאת נדע אשר בו נקום והוא בנו כי נתן לנו
מרוחו׃

<span id="an_4:14">4:14</span> ואנחנו חזינו ונעידה כי האב שלח את הבן
מושיע העולם׃

<span id="an_4:15">4:15</span> כל המודה כי ישוע הוא בן האלהים האלהים שכן
בו והוא באלהים׃

<span id="an_4:16">4:16</span> ואנחנו ידענו ונאמן באהבה אשר אלהים אהב
אתנו האלהים הוא אהבה והעמד באהבה עמד באלהים והאלהים עמד בו׃

<span id="an_4:17">4:17</span> ובזאת נשלמה בנו האהבה בהיות לנו בטחון
ביום הדין כי כמהו כן גם אנחנו בעולם הזה׃

<span id="an_4:18">4:18</span> אין אימה באהבה כי אם האהבה השלמה תגרש את
האימה כי באימה מעצבה ואשר באימה איננו שלם באהבה׃

<span id="an_4:19">4:19</span> אנחנו אהבים אתו כי הוא קדם לאהבה אתנו׃

<span id="an_4:20">4:20</span> כי יאמר איש אהב אני את האלהים והוא שנא את
אחיו כזב הוא כי אשר לא יאהב את אחיו אשר הוא ראה איככה יוכל לאהב את
האלהים אשר איננו ראה אתו׃

<span id="an_4:21">4:21</span> וזאת המצוה יש לנו מאתו כי האהב את האלהים
יאהב גם את אחיו׃

<span id="an_5:1">5:1</span> כל המאמין כי ישוע הוא המשיח הנה זה ילד
מאלהים וכל האהב את מולידו יאהב גם את הנולד מאתו׃

<span id="an_5:2">5:2</span> בזאת נדע כי נאהב את בני האלהים באהבתנו את
האלהים ובשמרנו את מצותיו׃

<span id="an_5:3">5:3</span> כי זאת אהבת אלהים היא אשר נשמר את מצותיו
ומצותיו אינן כבדות׃

<span id="an_5:4">5:4</span> כי כל הנולד מאת האלהים מנצח את העולם
ואמונתנו הנצחון המנצח את העולם׃

<span id="an_5:5">5:5</span> מי הוא זה המנצח את העולם אם לא המאמין בישוע
שהוא בן האלהים׃

<span id="an_5:6">5:6</span> זה הוא אשר בא במים ובדם ישוע המשיח לא במים
לבד כי אם במים ובדם והרוח הוא המעיד כי הרוח הוא האמת׃

<span id="an_5:7">5:7</span> כי שלשה המה המעידים בשמים האב הדבר ורוח
הקדש ושלשתם אחד המה׃

<span id="an_5:8">5:8</span> ושלשה המה המעידים בארץ הרוח המים והדם
ושלשתם לאחת המה׃

<span id="an_5:9">5:9</span> אם נקבל עדות בני אדם הנה עדות האלהים גדולה
ממנה כי זאת היא עדות האלהים אשר העיד על בנו׃

<span id="an_5:10">5:10</span> המאמין בבן האלהים יש לו העדות בנפשו ואשר
לא יאמין לאלהים לכזב שמהו יען לא האמין בעדות אשר העיד האלהים על בנו׃

<span id="an_5:11">5:11</span> וזאת היא העדות כי חיי עולמים נתן לנו
האלהים והחיים האלה בבנו המה׃

<span id="an_5:12">5:12</span> אשר יש לו הבן יש לו החיים ואשר אין לו בן
האלהים אין לו החיים׃

<span id="an_5:13">5:13</span> זאת כתבתי אליכם המאמינים בשם בן האלהים
למען תדעון שיש לכם חיי עולם ולמען תאמינו בשם בן האלהים׃

<span id="an_5:14">5:14</span> וזה הוא בטחוננו אליו אשר אם נשאל דבר כפי
רצונו ישמענו׃

<span id="an_5:15">5:15</span> ומדעתנו כי ישמענו לכל אשר נשאל נדע גם זאת
כי נשיג את המשאלות אשר שאלנו ממנו׃

<span id="an_5:16">5:16</span> איש כי יראה את אחיו חוטא חטאת אשר לא למות
שאל ישאל בעדו ויתן לו חיים לכל אשר חטאו לא למות הן יש חטא למות על זה לא
אמר לשאל בעדו׃

<span id="an_5:17">5:17</span> כל מעשה שלא כמשפט חטא היא ויש חטא שלא
למות׃

<span id="an_5:18">5:18</span> ידענו כי כל הנולד מאת האלהים לא יחטא כי
אשר ילד מאת האלהים ישמר את נפשו והרע לא יגע בו׃

<span id="an_5:19">5:19</span> ידענו כי מאלהים אנחנו וכל העולם ברע הוא׃

<span id="an_5:20">5:20</span> וידענו כי בא בן אלהים ויתן לנו בינה לדעת
את האמתי ובאמתי אנחנו בבנו ישוע המשיח זה הוא האל האמתי וחיי העולם׃

<span id="an_5:21">5:21</span> בני השמרו לכם מן האלילים אמן׃

------------------------------------------------------------------------

[Next: 2 John](jo2)
