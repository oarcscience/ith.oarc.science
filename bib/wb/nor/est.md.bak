[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](neh)  [Next](job.md) 

------------------------------------------------------------------------

### Norwegian Bible: Esther

<span id="an_1:1">1:1</span> I Ahasverus' tid - det var den Ahasverus
som regjerte fra India like til Etiopia over hundre og syv og tyve
landskaper -

<span id="an_1:2">1:2</span> i de dager da kong Ahasverus satt på sin
kongetrone i borgen Susan,

<span id="an_1:3">1:3</span> i hans regjerings tredje år hendte det at
han gjorde et gjestebud for alle sine fyrster og tjenere; Persias og
Medias hærførere og hans fornemste menn og landskapenes fyrster var
samlet hos ham.

<span id="an_1:4">1:4</span> I mange dager - hundre og åtti dager -
viste han dem sin kongelige herlighet og rikdom og sin storhets glans og
prakt.

<span id="an_1:5">1:5</span> Da de dager var til ende, gjorde kongen et
gjestebud i syv dager for alt folket som fantes i borgen Susan, både
store og små, i forgården til haven ved kongens slott.

<span id="an_1:6">1:6</span> Tepper av hvitt linnet, bomullstøi og blått
purpur var festet med snorer av hvit bomull og rødt purpur i sølvringer
og til marmorsøiler; benker av gull og sølv stod på et gulv av alabast
og hvitt marmor og perlemor og sort marmor.

<span id="an_1:7">1:7</span> Drikkene blev skjenket i skåler av gull, og
skålene var alle ulik hverandre, og kongelig vin var det i mengde, som
det høvde hos en konge.

<span id="an_1:8">1:8</span> Og for drikningen gjaldt den forskrift at
ingen skulde nødes; for kongen hadde befalt alle sine hushovmestere å la
enhver få så meget han selv ønsket.

<span id="an_1:9">1:9</span> Samtidig gjorde dronning Vasti et gjestebud
for kvinner i kong Ahasverus kongelige hus.

<span id="an_1:10">1:10</span> På den syvende dag, da kongen var blitt
vel til mote av vinen, sa han til Mehuman, Bista, Harbona, Bigta og
Abagta, Setar og Karkas, de syv hoffmenn som gjorde tjeneste hos kong
Ahasverus,

<span id="an_1:11">1:11</span> at de skulde føre dronning Vasti frem for
kongen, med kongelig krone på, så han kunde la folkene og fyrstene få se
hennes skjønnhet; for hun var meget fager.

<span id="an_1:12">1:12</span> Men dronning Vasti nektet å komme efter
den befaling kongen hadde sendt henne gjennem hoffmennene. Da blev
kongen harmfull, og hans vrede optendtes.

<span id="an_1:13">1:13</span> Og kongen sa til vismennene, som forstod
sig på tidene - således blev kongens saker fremlagt for alle som forstod
sig på lov og rett,

<span id="an_1:14">1:14</span> og de som stod ham nærmest, var Karsena,
Setar, Admata, Tarsis, Meres, Marsena, Memukan, persernes og medernes
syv fyrster, som alltid hadde adgang til kongen og inntok de øverste
seter i riket - :

<span id="an_1:15">1:15</span> Hvad er det efter loven å gjøre med
dronning Vasti, fordi hun ikke har gjort hvad kong Ahasverus befalte
henne gjennem hoffmennene?

<span id="an_1:16">1:16</span> Da tok Memukan til orde for kongen og
fyrstene: Dronning Vasti har ikke bare forbrutt sig mot kongen, men mot
alle fyrster og alle folk i alle kong Ahasverus' landskaper.

<span id="an_1:17">1:17</span> For dronningens adferd vil komme ut
blandt alle kvinnene og få dem til å forakte sine ektemenn; de vil si:
Kong Ahasverus bød at dronning Vasti skulde føres frem for ham, men hun
kom ikke.

<span id="an_1:18">1:18</span> Ja, allerede idag vil persernes og
medernes fyrstinner når de får høre om dronningens adferd, si så til
alle kongens fyrster, og der vil bli nok av forakt og vrede.

<span id="an_1:19">1:19</span> Dersom det tykkes kongen godt, så la det
utgå en kongelig befaling, og la den bli opskrevet blandt persernes og
medernes lover, så den står urokkelig fast, at Vasti aldri mere skal
komme for kong Ahasverus' øine, og kongen skal gi hennes kongelige
verdighet til en annen kvinne, som er bedre enn hun!

<span id="an_1:20">1:20</span> Når da det påbud som kongen utsteder,
blir kjent i hele hans rike, så stort som det er, så vil alle kvinner
vise sine ektemenn ære, både store og små.

<span id="an_1:21">1:21</span> Disse ord syntes kongen og fyrstene godt
om, og kongen gjorde som Memukan hadde sagt.

<span id="an_1:22">1:22</span> Han sendte skrivelser til alle kongens
landskaper, til hvert landskap i dets skrift og til hvert folk på dets
tungemål, at hver mann skulde være herre i sitt hus og tale sitt folks
tungemål.

<span id="an_2:1">2:1</span> Da nogen tid var gått, og kongens vrede
hadde lagt sig, kom han atter til å tenke på Vasti og det hun hadde
gjort, og det som var besluttet om henne.

<span id="an_2:2">2:2</span> Da sa kongens menn som gjorde tjeneste hos
ham: Der skulde letes efter unge og fagre jomfruer for kongen,

<span id="an_2:3">2:3</span> og kongen skulde sette menn i alle sitt
rikes landskaper til å samle alle unge og fagre jomfruer til kvinnenes
hus i borgen Susan under tilsyn av kongens hoffmann Hege,
kvinnevokteren, og la dem få salver til å salve sig med,

<span id="an_2:4">2:4</span> og så skulde den unge pike som behager
kongen, bli dronning i Vastis sted! Det råd syntes kongen godt om, og
han gjorde så.

<span id="an_2:5">2:5</span> I borgen Susan var det dengang en jødisk
mann som hette Mordekai; han var sønn av Ja'ir, som var sønn av Sime'i
og sønnesønn av Kis, av Benjamins ætt.

<span id="an_2:6">2:6</span> Han var blitt bortført fra Jerusalem med de
fanger som blev bortført sammen med Judas konge Jekonja da han blev
bortført av Babels konge Nebukadnesar.

<span id="an_2:7">2:7</span> Han var fosterfar til Hadassa, det er
Ester, en datter av hans farbror; for hun hadde hverken far eller mor.
Den unge pike var velskapt og fager, og da hennes far og mor døde, hadde
Mordekai tatt henne til sig som sin egen datter.

<span id="an_2:8">2:8</span> Da nu kongens bud og befaling blev kjent,
og mange unge piker samledes til borgen Susan under Hegais tilsyn, da
blev også Ester hentet til kongens hus under tilsyn av Hegai,
kvinnevokteren.

<span id="an_2:9">2:9</span> Den unge pike behaget ham og vant hans
yndest; derfor skyndte han sig med å gi henne salver til å salve sig med
og den mat hun skulde ha, og de syv unge piker fra kongens hus som var
utsett til å tjene henne; og han lot henne og hennes piker flytte inn i
de beste rum i kvinnehuset.

<span id="an_2:10">2:10</span> Ester hadde ikke sagt noget om sitt folk
og sin ætt; for Mordekai hadde pålagt henne at hun ikke skulde si noget
om det.

<span id="an_2:11">2:11</span> Hver eneste dag gikk Mordekai frem og
tilbake utenfor forgården til kvinnehuset for å få vite hvorledes det
stod til med Ester, og hvad de gjorde med henne.

<span id="an_2:12">2:12</span> Nu var det så at når raden kom til en av
de unge piker at hun skulde gå inn til kong Ahasverus, efterat der i
tolv måneder var blitt gjort med henne således som det var foreskrevet
om kvinnene - for så lang tid gikk det med til deres salving, seks
måneder med myrraolje og seks måneder med velluktende saker og med andre
salver for kvinner -

<span id="an_2:13">2:13</span> når da den unge pike gikk inn til kongen,
fikk hun ta med sig fra kvinnenes hus til kongens hus alt det hun bad
om.

<span id="an_2:14">2:14</span> Om aftenen gikk hun inn, og om morgenen
vendte hun tilbake til det andre kvinnehus og stod siden under tilsyn av
kongens hoffmann Sa'asgas, medhustruenes vokter; hun kom ikke mere inn
til kongen, medmindre kongen hadde slik hu til henne at hun blev kalt
til ham med navns nevnelse.

<span id="an_2:15">2:15</span> Da raden til å gå inn til kongen kom til
Ester, datter av Abiha'il, som var farbror til hennes fosterfar
Mordekai, krevde hun ikke annet enn det som kongens hoffmann Hegai,
kvinnevokteren, rådet til. Og Ester vant yndest hos alle som så henne.

<span id="an_2:16">2:16</span> Ester blev hentet til kong Ahasverus i
hans kongelige hus i den tiende måned, det er måneden tebet, i hans
regjerings syvende år.

<span id="an_2:17">2:17</span> Kongen fikk Ester mere kjær enn alle de
andre kvinner; hun vant nåde og yndest hos ham fremfor alle de andre
jomfruer. Han satte en kongelig krone på hennes hode og gjorde henne til
dronning i Vastis sted.

<span id="an_2:18">2:18</span> Og kongen gjorde et stort gjestebud for
alle sine fyrster og tjenere til ære for Ester, og han tilstod
landskapene eftergivelse av skatter og delte ut gaver, som det høvde for
en konge.

<span id="an_2:19">2:19</span> Da det for annen gang blev samlet sammen
jomfruer, satt Mordekai i kongens port.

<span id="an_2:20">2:20</span> Men Ester hadde ikke sagt noget om sin
ætt og sitt folk; for det hadde Mordekai pålagt henne, og Ester gjorde i
alle ting som Mordekai sa, således som hun hadde gjort da hun blev
opfostret hos ham.

<span id="an_2:21">2:21</span> På den tid da Mordekai satt i kongens
port, blev Bigtan og Teres, to av de hoffmenn hos kongen som holdt vakt
ved dørtreskelen, vrede på kong Ahasverus og søkte å legge hånd på ham.

<span id="an_2:22">2:22</span> Dette fikk Mordekai kunnskap om, og han
fortalte det til dronning Ester; og Ester sa det til kongen på Mordekais
vegne.

<span id="an_2:23">2:23</span> Saken blev gransket, og da det viste sig
at det var så, blev de begge hengt i en galge. Dette blev opskrevet i
krønikeboken for kongens øine.

<span id="an_3:1">3:1</span> Nogen tid efter ophøiet kong Ahasverus
agagitten Haman, Hammedatas sønn, og gav ham rang og sete over alle de
fyrster som var hos ham.

<span id="an_3:2">3:2</span> Og alle kongens tjenere som var i kongens
port, falt på kne og kastet sig ned for Haman, for så hadde kongen
befalt om ham; men Mordekai falt ikke på kne og kastet sig ikke ned for
ham.

<span id="an_3:3">3:3</span> Da sa kongens tjenere som var i kongens
port, til Mordekai: Hvorfor overtreder du kongens bud?

<span id="an_3:4">3:4</span> Og da de dag efter dag hadde sagt så til
ham, og han ikke hørte på dem, så meldte de det til Haman for å se om
den grunn Mordekai gav, vilde bli tatt for god: for han hadde sagt dem
at han var jøde.

<span id="an_3:5">3:5</span> Da Haman så at Mordekai ikke falt på kne
eller kastet sig ned for ham, blev han full av harme.

<span id="an_3:6">3:6</span> Men det syntes ham alt for lite å legge
hånd bare på Mordekai; for han hadde fått vite hvilket folk Mordekai
hørte til; derfor søkte han å få utryddet alle de jøder som fantes i
hele Ahasverus' rike, fordi det var Mordekais folk.

<span id="an_3:7">3:7</span> I den første måned, det er måneden nisan, i
kong Ahasverus' tolvte år blev det kastet pur, det er lodd, i Hamans
påsyn om hver enkelt dag og hver enkelt måned like til den tolvte måned,
det er måneden adar.

<span id="an_3:8">3:8</span> Og Haman sa til kong Ahasverus: Her er et
folk som bor spredt og for sig selv blandt de andre folk i alle ditt
rikes landskaper, og deres lover er forskjellige fra alle andre folks;
de holder sig ikke efter kongens lover, og det høver ikke for kongen å
la dem være i fred.

<span id="an_3:9">3:9</span> Dersom det tykkes kongen godt, så la det
bli utferdiget en skrivelse om at de skal utryddes; og jeg skal da kunne
tilveie embedsmennene ti tusen talenter sølv til å legge i kongens
skattkammer.

<span id="an_3:10">3:10</span> Da trakk kongen signetringen av sin hånd
og gav den til agagitten Haman, Hammedatas sønn, jødenes fiende,

<span id="an_3:11">3:11</span> og sa til ham: Sølvet skal være ditt, og
med folket kan du gjøre som du finner for godt.

<span id="an_3:12">3:12</span> Kongens skrivere blev da kalt sammen på
den trettende dag i den første måned, og det blev utferdiget en
skrivelse aldeles således som Haman bød, både til kongens stattholdere
og til landshøvdingene for hvert landskap og til fyrstene over hvert
folk - til hvert landskap i dets skrift og til hvert folk på dets
tungemål. I kong Ahasverus' navn blev skrivelsene utferdiget, og de blev
forseglet med kongens signetring.

<span id="an_3:13">3:13</span> Så sendtes der med ilbud skrivelser til
alle kongens landskaper at alle jøder skulde ødelegges, drepes og
utryddes, både unge og gamle, små barn og kvinner, alle på en dag, på
den trettende dag i den tolvte måned, det er måneden adar, og deres gods
skulde gis til plyndring.

<span id="an_3:14">3:14</span> Forat befalingen skulde bli kjent i hvert
landskap, blev en avskrift av skrivelsen kunngjort for alle folkene, så
de kunde holde sig rede til den nevnte dag.

<span id="an_3:15">3:15</span> På kongens bud drog ilbudene i hast
avsted så snart befalingen var utferdiget på borgen Susan. Så satte
kongen og Haman sig til å drikke, men byen Susan var forferdet.

<span id="an_4:1">4:1</span> Da Mordekai fikk vite alt som hadde hendt,
sønderrev han sine klær og klædde sig i sekk og aske og gikk ut i byen
under høie klagerop.

<span id="an_4:2">4:2</span> Og han kom like til plassen foran kongens
port; for ingen som var klædd i sekk, hadde lov til å gå inn i kongens
port.

<span id="an_4:3">4:3</span> Og i hvert eneste landskap, overalt hvor
kongens ord og befaling nådde frem, blev det stor sorg blandt jødene og
faste og gråt og jammer, ja, mange redet sig et leie av sekk og aske.

<span id="an_4:4">4:4</span> Da kom Esters unge piker og hennes hoffmenn
og fortalte henne det, og dronningen blev full av angst. Hun sendte klær
til Mordekai, som han skulde ta på istedenfor de sekkeklær han gikk i;
men han tok ikke imot dem.

<span id="an_4:5">4:5</span> Ester kalte da til sig Hatak, en av kongens
hoffmenn, som han hadde satt til å tjene henne. og bød ham gå til
Mordekai for å få vite hvad som var på ferde, og hvorfor han bar sig
således at.

<span id="an_4:6">4:6</span> Hatak gikk ut til Mordekai på byens torv
foran kongens port.

<span id="an_4:7">4:7</span> Og Mordekai fortalte ham alt det som hadde
hendt ham, og opgav for ham nøiaktig hvor meget sølv Haman hadde lovt å
tilveie kongens skattkammer for å få utryddet jødene.

<span id="an_4:8">4:8</span> Han gav ham også en avskrift av den skrevne
befaling som var blitt gitt i Susan om å ødelegge dem, forat han skulde
vise Ester den og melde henne alt og pålegge henne å gå inn til kongen
og be og bønnfalle ham om nåde for sitt folk.

<span id="an_4:9">4:9</span> Hatak kom og fortalte Ester hvad Mordekai
hadde sagt.

<span id="an_4:10">4:10</span> Da bød Ester Hatak å gå til Mordekai og
si:

<span id="an_4:11">4:11</span> Alle kongens tjenere og folket i kongens
landskaper vet at hvis nogen, mann eller kvinne, går inn til kongen i
den indre gård uten å være kalt, gjelder for enhver sådan samme lov: at
han skal late livet, uten så er at kongen rekker ut sin gullstav mot
ham, da får han leve; men jeg er nu i tretti dager ikke blitt kalt til å
gå inn til kongen.

<span id="an_4:12">4:12</span> Da Mordekai fikk høre hvad Ester hadde
sagt,

<span id="an_4:13">4:13</span> sa han at de skulde gi Ester dette svar:
Du må ikke tenke at du alene av alle jøder skal slippe unda, fordi du er
i kongens hus.

<span id="an_4:14">4:14</span> For om du tier stille i denne tid, så vil
det nok komme utfrielse og redning for jødene fra et annet sted, men du
og din fars hus skal omkomme. Og hvem vet om du ikke nettop for en tid
som denne er kommet til dronningverdigheten?

<span id="an_4:15">4:15</span> Da sa Ester at det skulde gis Mordekai
dette svar:

<span id="an_4:16">4:16</span> Gå avsted og få samlet alle jøder som
finnes i Susan, og hold faste for min skyld, så I hverken eter eller
drikker noget i tre døgn, natt eller dag! Jeg og mine unge piker vil
også faste på samme måte. Og så vil jeg gå inn til kongen, enda det ikke
er efter loven. Skal jeg da omkomme, så får jeg omkomme.

<span id="an_4:17">4:17</span> Mordekai gikk bort og gjorde alt det som
Ester hadde pålagt ham.

<span id="an_5:1">5:1</span> På den tredje dag klædde Ester sig i
kongelig skrud og stilte sig i den indre gård til kongens hus, midt for
kongens hus, og kongen satt på sin kongetrone i kongens hus, midt imot
døren til huset.

<span id="an_5:2">5:2</span> Da nu kongen så dronning Ester stå i
gården, fant hun nåde for hans øine; kongen rakte ut gullstaven som han
hadde i hånden, mot Ester, og Ester gikk frem og rørte ved enden av
staven.

<span id="an_5:3">5:3</span> Og kongen sa til henne: Hvad har du på
hjerte, dronning Ester, og hvad er ditt ønske? Var det enn halvdelen av
riket, skal du få det.

<span id="an_5:4">5:4</span> Ester svarte: Tykkes det kongen godt, vilde
jeg gjerne at kongen og Haman idag skulde komme til det gjestebud jeg
har stelt til for ham!

<span id="an_5:5">5:5</span> Da sa kongen: Skynd eder og hent Haman, så
Ester kan få sitt ønske opfylt! Så kom da kongen og Haman til det
gjestebud Ester hadde stelt til.

<span id="an_5:6">5:6</span> Mens de satt og drakk vin, sa kongen til
Ester: Hvad er din bønn? Den skal tilståes dig. Og hvad er ditt ønske?
Var det enn halvdelen av riket, skal det opfylles.

<span id="an_5:7">5:7</span> Ester svarte: Min bønn og mitt ønske er:

<span id="an_5:8">5:8</span> Har jeg funnet nåde for kongens øine, og
tykkes det kongen godt å tilstå mig min bønn og å opfylle mitt ønske, så
må kongen og Haman komme til det gjestebud jeg vil stelle til for dem!
Imorgen vil jeg da gjøre som kongen sier.

<span id="an_5:9">5:9</span> Haman gikk den dag glad og vel til mote
derfra, men da han fikk se Mordekai i kongens port, og at han hverken
reiste sig eller rørte sig for ham, blev han full av vrede mot Mordekai.

<span id="an_5:10">5:10</span> Men han holdt sig rolig og gikk hjem; så
sendte han bud efter sine venner og sin hustru Seres

<span id="an_5:11">5:11</span> og fortalte dem om sin rikdom og
herlighet og om sine mange sønner og likeledes alt om hvorledes kongen
hadde gjort ham stor, og hvorledes han hadde ophøiet ham over fyrstene
og kongens tjenere.

<span id="an_5:12">5:12</span> Og Haman sa: Heller ikke lot dronning
Ester nogen annen enn mig komme med kongen til det gjestebud hun hadde
stelt til, og også til imorgen er jeg innbudt av henne sammen med
kongen.

<span id="an_5:13">5:13</span> Men alt dette er mig ikke nok all den
stund jeg ser jøden Mordekai sitte i kongens port.

<span id="an_5:14">5:14</span> Da sa hans hustru Seres og alle hans
venner til ham: La dem gjøre en galge i stand; femti alen høi, og be
imorgen kongen om at Mordekai må bli hengt i den; så kan du gå glad med
kongen til gjestebudet! Dette råd syntes Haman godt om, og han lot gjøre
galgen i stand.

<span id="an_6:1">6:1</span> Den natt fikk kongen ikke sove; han bød
derfor å hente krønikeboken, som de minneverdige hendelser var optegnet
i, og den blev oplest for kongen.

<span id="an_6:2">6:2</span> Der fant de optegnet at Mordekai hadde
meldt hvorledes Bigtana og Teres, to av de hoffmenn hos kongen som holdt
vakt ved dørtreskelen, hadde søkt å legge hånd på kong Ahasverus.

<span id="an_6:3">6:3</span> Kongen spurte da: Hvad ære og ophøielse er
det blitt Mordekai til del for dette? Kongens tjenere svarte: Han har
ikke fått nogen ting.

<span id="an_6:4">6:4</span> Så sa kongen: Hvem er det som er ute i
gården? Da var Haman just kommet inn i den ytre gård til kongens hus for
å be kongen om at Mordekai måtte bli hengt i den galge han hadde gjort i
stand for ham.

<span id="an_6:5">6:5</span> Kongens tjenere svarte: Det er Haman som
står der ute i gården. Kongen så: La ham komme inn!

<span id="an_6:6">6:6</span> Da nu Haman kom inn, spurte kongen ham:
Hvad skal det gjøres med den mann kongen har lyst til å ære? Da tenkte
Haman ved sig selv: Hvem skulde kongen ha mere lyst til å vise ære enn
mig?

<span id="an_6:7">6:7</span> Og han sa til kongen: Er det en mann kongen
har lyst til å ære,

<span id="an_6:8">6:8</span> så la det bli hentet en kongelig klædning
som kongen selv har båret, og en hest som kongen selv har ridd på, og på
hvis hode det er satt en kongelig krone,

<span id="an_6:9">6:9</span> og la så klædningen og hesten bli overgitt
til en av kongens fornemste fyrster, og han skal la den mann kongen har
lyst til å ære, få klædningen på og la ham ride på hesten gjennem byens
gater og rope foran ham: Således gjøres det med den mann som kongen har
lyst til å ære!

<span id="an_6:10">6:10</span> Da sa kongen til Haman: Skynd dig, ta
klædningen og hesten, som du har sagt, og gjør således med jøden
Mordekai, som sitter i kongens port! La intet bli forsømt av alt det du
har sagt!

<span id="an_6:11">6:11</span> Haman tok klædningen og hesten og gav
Mordekai klædningen på og lot ham ride gjennem byens gater og ropte
foran ham: Således gjøres det med den mann som kongen har lyst til å
ære!

<span id="an_6:12">6:12</span> Så vendte Mordekai tilbake til kongens
port; men Haman skyndte sig hjem, sorgfull og med tildekket hode.

<span id="an_6:13">6:13</span> Han fortalte sin hustru Seres og alle
sine venner alt det som hadde hendt ham; da sa hans vismenn og hans
hustru Seres til ham: Hvis Mordekai, som du har begynt å stå tilbake
for, er av jødisk ætt, da formår du intet mot ham, men vil komme til å
stå aldeles tilbake for ham.

<span id="an_6:14">6:14</span> Mens de ennu talte med ham, kom kongens
hoffmenn for i all hast å føre Haman til det gjestebud Ester hadde stelt
til.

<span id="an_7:1">7:1</span> Så kom da kongen og Haman til gjestebudet
hos dronning Ester.

<span id="an_7:2">7:2</span> Mens de satt og drakk vin, sa kongen også
denne annen dag til Ester: Hvad er din bønn, dronning Ester? Den skal
tilståes dig. Og hvad er ditt ønske? Var det enn halvdelen av riket,
skal det opfylles.

<span id="an_7:3">7:3</span> Da svarte dronning Ester: Har jeg funnet
nåde for dine øine, konge, og tykkes det kongen godt, så la mitt liv bli
mig gitt på min bønn, og mitt folks liv efter mitt ønske!

<span id="an_7:4">7:4</span> For vi er solgt, både jeg og mitt folk, til
å ødelegges, drepes og utryddes; var det enda bare til å være træler og
trælkvinner vi var solgt, da hadde jeg tidd, men nu er vår fiende ikke i
stand til å oprette kongens tap.

<span id="an_7:5">7:5</span> Da sa kong Ahasverus til dronning Ester:
Hvem er han, og hvor er han som har dristet sig til å gjøre så?

<span id="an_7:6">7:6</span> Ester svarte: En motstander og fiende,
denne onde Haman der! Da blev Haman forferdet for kongens og dronningens
åsyn.

<span id="an_7:7">7:7</span> Kongen reiste sig i harme, forlot
gjestebudet og gikk ut i slottshaven; men Haman blev tilbake for å be
dronning Ester om sitt liv; for han skjønte at kongen hadde fast
besluttet hans ulykke.

<span id="an_7:8">7:8</span> Da så kongen kom tilbake fra slottshaven
til huset hvor gjestebudet var blitt holdt, lå Haman bøid over den benk
som Ester satt på; da sa kongen: Tør han endog øve vold mot dronningen
her i mitt eget hus? Ikke før var dette ord gått ut av kongens munn, før
de tildekket Hamans ansikt.

<span id="an_7:9">7:9</span> Harbona, en av hoffmennene hos kongen, sa:
Se, ved Hamans hus står det allerede en galge, femti alen høi, som han
selv har latt gjøre i stand for Mordekai, han hvis ord engang var til så
stort gagn for kongen. Da sa kongen: Heng ham i den!

<span id="an_7:10">7:10</span> Så hengte de Haman i den galge han hadde
gjort i stand for Mordekai, og kongens vrede la sig.

<span id="an_8:1">8:1</span> Samme dag gav kong Ahasverus dronning Ester
det hus som hadde tilhørt Haman, jødenes fiende; og Mordekai fikk komme
inn for kongen, for Ester hadde fortalt hvad han var for henne.

<span id="an_8:2">8:2</span> Kongen trakk av sin signetring, som han
hadde tatt fra Haman, og gav den til Mordekai, og Ester satte Mordekai
over Hamans hus.

<span id="an_8:3">8:3</span> Ester vendte sig atter til kongen, kastet
sig ned for hans føtter og gråt og bønnfalt ham om å avvende agagitten
Hamans ondskap og det råd han hadde lagt op mot jødene.

<span id="an_8:4">8:4</span> Kongen rakte ut gullstaven mot Ester; da
reiste Ester sig op og trådte frem for kongen.

<span id="an_8:5">8:5</span> Og hun sa: Tykkes det kongen godt, og har
jeg funnet nåde for hans åsyn, og synes det kongen å være rett, og er
jeg ham til behag, så la det bli utferdiget skrivelser for å
tilbakekalle de brev som inneholdt agagitten Hamans, Hammedatas sønns
onde råd, de som han skrev for å få utryddet jødene i alle kongens
landskaper.

<span id="an_8:6">8:6</span> Hvorledes skulde jeg kunne se på den ulykke
som vilde ramme mitt folk, og hvorledes skulde jeg kunne se på min ætts
undergang?

<span id="an_8:7">8:7</span> Da sa kong Ahasverus til dronning Ester og
til jøden Mordekai: Jeg har jo gitt Ester Hamans hus, og han selv er
blitt hengt i galgen, fordi han vilde legge hånd på jødene.

<span id="an_8:8">8:8</span> Så skriv nu I brev om jødene i kongens
navn, således som I finner for godt, og forsegl dem med kongens
signetring! For en skrivelse som er utferdiget i kongens navn og
forseglet med kongens signetring, kan ikke tilbakekalles.

<span id="an_8:9">8:9</span> Så blev da straks kongens skrivere kalt
sammen på den tre og tyvende dag i den tredje måned - det er måneden
sivan - og det blev skrevet aldeles som Mordekai bød, til jødene og til
stattholderne og landshøvdingene og landskapenes fyrster fra India like
til Etiopia, hundre og syv og tyve landskaper, til hvert landskap i dets
skrift og til hvert folk på dets tungemål, også til jødene i deres
skrift og på deres tungemål.

<span id="an_8:10">8:10</span> Han skrev i kong Ahasverus' navn og
forseglet med kongens signetring. Så sendte han brevene avsted med
ilbud, som red på travere fra kongens egne staller,

<span id="an_8:11">8:11</span> og i dem stod at kongen gav jødene i hver
by lov til å slå sig sammen og verge sitt liv og i hvert folk og
landskap å ødelegge, drepe og utrydde alle væbnede skarer som angrep
dem, endog små barn og kvinner, og plyndre deres gods,

<span id="an_8:12">8:12</span> alt på en og samme dag i alle kong
Ahasverus' landskaper, på den trettende dag i den tolvte måned, det er
måneden adar.

<span id="an_8:13">8:13</span> Forat befalingen skulde bli kjent i hvert
landskap, blev en avskrift av skrivelsen kunngjort for alle folkene, så
jødene kunde holde sig rede til den dag og hevne sig på sine fiender.

<span id="an_8:14">8:14</span> På kongens bud drog ilbudene, som red på
de kongelige travere, avsted i største hast så snart befalingen var
utferdiget i borgen Susan.

<span id="an_8:15">8:15</span> Mordekai gikk ut fra kongen i kongelig
klædning av blått purpur og hvitt linnet og med en stor gullkrone og en
kåpe av hvitt bomullstøi og rødt purpur; og byen Susan jublet høit og
gledet sig.

<span id="an_8:16">8:16</span> Hos jødene var det nu lys og glede og
fryd og ære,

<span id="an_8:17">8:17</span> og i hvert eneste landskap og i hver
eneste by, overalt hvor kongens ord og befaling nådde frem, blev det
glede og fryd blandt jødene med gjestebud og høitid; og mange av folkene
i landet blev jøder, for frykt for jødene var falt på dem.

<span id="an_9:1">9:1</span> På den trettende dag i den tolvte måned,
det er måneden adar, den dag da kongens ord og bud skulde settes i verk,
og jødenes fiender hadde håpet å få dem i sin makt - nu hadde det vendt
sig så at jødene fikk sine fiender i sin makt -

<span id="an_9:2">9:2</span> den dag slo jødene sig sammen i sine byer i
alle kong Ahasverus' landskaper for å legge hånd på dem som søkte deres
ulykke; og ingen kunde stå sig mot dem, for frykt for dem var falt på
alle folkene.

<span id="an_9:3">9:3</span> Alle landskapenes fyrster og stattholderne
og landshøvdingene og kongens embedsmenn hjalp jødene, for frykt for
Mordekai var falt på dem;

<span id="an_9:4">9:4</span> for Mordekai var nu en stor mann i kongens
hus, og hans ry gikk viden om i alle landskapene, for han - Mordekai -
blev større og større.

<span id="an_9:5">9:5</span> Så slo da jødene alle sine fiender med
sverd og død og undergang, og de gjorde som de vilde, mot dem som hatet
dem.

<span id="an_9:6">9:6</span> I borgen Susan drepte og ødela jødene fem
hundre mann.

<span id="an_9:7">9:7</span> Også Parsandata og Dalfon og Aspata

<span id="an_9:8">9:8</span> og Porata og Adalja og Aridata

<span id="an_9:9">9:9</span> og Parmasta og Arisai og Aridai og Vaisata,

<span id="an_9:10">9:10</span> de ti sønner til Haman, Hammedatas sønn,
jødenes fiende, drepte de; men på byttet la de ikke hånd.

<span id="an_9:11">9:11</span> Samme dag fikk kongen vite tallet på dem
som var drept i borgen Susan.

<span id="an_9:12">9:12</span> Da sa kongen til dronning Ester: I borgen
Susan har jødene drept og utryddet fem hundre mann og Hamans ti sønner;
hvad har de da ikke gjort i kongens andre landskaper? Hvad er nu din
bønn? Den skal tilståes dig. Og hvad ønsker du mere? Ditt ønske skal bli
opfylt.

<span id="an_9:13">9:13</span> Ester svarte: Tykkes det kongen godt, så
la jødene i Susan også imorgen få lov til å gjøre likedan som idag, og
la Hamans ti sønner bli hengt i galgen!

<span id="an_9:14">9:14</span> Kongen bød at så skulde gjøres, og det
blev utferdiget en befaling derom i Susan; Hamans ti sønner blev hengt.

<span id="an_9:15">9:15</span> Jødene i Susan slo sig sammen også på den
fjortende dag i måneden adar og drepte i Susan tre hundre mann; men på
byttet la de ikke hånd.

<span id="an_9:16">9:16</span> De andre jøder i kongens landskaper slo
sig også sammen og verget sitt liv og fikk ro for sine fiender; de
drepte fem og sytti tusen av dem som hatet dem; men på byttet la de ikke
hånd.

<span id="an_9:17">9:17</span> Dette hendte den trettende dag i måneden
adar; og på den fjortende dag hvilte de ut, og de gjorde den til en
gjestebuds- og gledesdag.

<span id="an_9:18">9:18</span> Men jødene i Susan slo sig sammen både på
den trettende dag og på den fjortende dag i måneden, og på den femtende
dag hvilte de ut, og de gjorde den til en gjestebuds- og gledesdag.

<span id="an_9:19">9:19</span> Derfor høitideligholder jødene på landet
- de som bor i landsbyene - den fjortende dag i måneden adar som en
gledesdag med gjestebud og høitid, og på den sender de hverandre gaver
av den mat de har laget til.

<span id="an_9:20">9:20</span> Mordekai skrev op disse hendelser og
sendte brev til alle jødene i alle kong Ahasverus' landskaper, nær og
fjern,

<span id="an_9:21">9:21</span> og fastsatte det som en lov for dem at de
år efter år skulde høitideligholde den fjortende dag og den femtende dag
i måneden adar,

<span id="an_9:22">9:22</span> fordi det var på de dager jødene hadde
fatt ro for sine fiender, og fordi det var i den måned deres bedrøvelse
hadde vendt sig til glede og deres sorg til høitid; derfor skulde de
gjøre disse dager til gjestebuds- og gledesdager og sende mat til
hverandre og gaver til de fattige.

<span id="an_9:23">9:23</span> Jødene vedtok som fast skikk hvad de
hadde begynt å gjøre, og hvad Mordekai hadde skrevet til dem om;

<span id="an_9:24">9:24</span> for agagitten Haman, Hammedatas sønn,
alle jøders fiende, hadde lagt råd op mot jødene for å utrydde dem og
kastet pur, det er lodd, for å ødelegge og utrydde dem,

<span id="an_9:25">9:25</span> men da det kom kongen for øre, hadde han
ved et brev påbudt at det onde råd han hadde lagt op mot jødene, skulde
vende tilbake på hans eget hode, så han selv og hans sønner blev hengt i
galgen.

<span id="an_9:26">9:26</span> Derfor kalte de disse dager purim efter
ordet pur. Og på grunn av alt det som stod i dette brev, og det som de
selv hadde sett, og som hadde hendt dem,

<span id="an_9:27">9:27</span> fastsatte jødene og vedtok som ubrytelig
skikk for sig og sine efterkommere og for alle som gikk over til deres
tro, at de år efter år skulde høitideligholde disse to dager efter
forskriften om dem og på den for dem fastsatte tid,

<span id="an_9:28">9:28</span> og at disse dager skulde ihukommes og
høitideligholdes gjennem alle tider, i hver ætt, i hvert landskap og i
hver by, og at disse purim-dager ikke skulde falle bort blandt jødene,
og minnet om dem aldri ophøre blandt deres efterkommere.

<span id="an_9:29">9:29</span> Dronning Ester, Abiha'ils datter, og
jøden Mordekai skrev atter et brev med myndige ord for å slå fast som
lov det som stod i dette nye brev om purim.

<span id="an_9:30">9:30</span> Og han sendte skrivelser til alle jødene
i de hundre og syv og tyve landskaper i Ahasverus' rike med vennlige og
alvorlige ord,

<span id="an_9:31">9:31</span> for å slå fast som lov at de skulde holde
disse purim-dager på de for dem fastsatte tider, således som jøden
Mordekai og dronning Ester hadde foreskrevet om dem, og således som de
hadde vedtatt det for sig selv og sine efterkommere om fastene og
klageropene på dem.

<span id="an_9:32">9:32</span> Således blev disse forskrifter om
purim-festen fastsatt som lov ved Esters bud, og det blev opskrevet i en
bok.

<span id="an_10:1">10:1</span> Kong Ahasverus la skatt på fastlandet og
på øene i havet.

<span id="an_10:2">10:2</span> Men alt det han gjorde i sin makt og
velde, og en nøiaktig fremstilling av den høie rang som kongen ophøiet
Mordekai til, det er opskrevet i de mediske og persiske kongers krønike.

<span id="an_10:3">10:3</span> For jøden Mordekai var den næste efter
kong Ahasverus, og han var høit æret blandt jødene og avholdt av sine
mange brødre; han søkte sitt folks vel og talte til beste for hele sin
ætt.

------------------------------------------------------------------------

[Next: Job](job.md)
