[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mal)  [Next](mar) 

------------------------------------------------------------------------

### Tagalog Bible: Matthew

<span id="an_1:1">1:1</span> Ang aklat ng lahi ni Jesucristo, na anak ni
David, na anak ni Abraham.

<span id="an_1:2">1:2</span> Naging anak ni Abraham si Isaac; at naging
anak ni Isaac si Jacob; at naging anak ni Jacob si Juda at ang kaniyang
mga kapatid;

<span id="an_1:3">1:3</span> At naging anak ni Juda kay Tamar si Fares
at si Zara; at naging anak ni Fares si Esrom; at naging anak ni Esrom si
Aram;

<span id="an_1:4">1:4</span> At naging anak ni Aram si Aminadab; at
naging anak ni Aminadab si Naason; at naging anak ni Naason si Salmon;

<span id="an_1:5">1:5</span> At naging anak ni Salmon kay Rahab si Booz;
at naging anak ni Booz kay Rut si Obed; at naging anak ni Obed si Jesse.

<span id="an_1:6">1:6</span> At naging anak ni Jesse ang haring si
David; at naging anak ni David si Salomon, doon sa naging asawa ni
Urias;

<span id="an_1:7">1:7</span> At naging anak ni Salomon si Reboam; at
naging anak ni Reboam si Abias; at naging anak ni Abias si Asa;

<span id="an_1:8">1:8</span> At naging anak ni Asa si Josafat; at naging
anak ni Josafat si Joram; at naging anak ni Joram si Ozias;

<span id="an_1:9">1:9</span> At naging anak ni Ozias si Joatam; at
naging anak ni Joatam si Acaz; at naging anak ni Acaz si Ezequias;

<span id="an_1:10">1:10</span> At naging anak ni Ezequias si Manases; at
naging anak ni Manases si Amon; at naging anak ni Amon si Josias;

<span id="an_1:11">1:11</span> At naging anak ni Josias si Jeconias at
ang kaniyang mga kapatid, nang panahon ng pagkadalang-bihag sa
Babilonia.

<span id="an_1:12">1:12</span> At pagkatapos nang pagkadalangbihag sa
Babilonia, ay naging anak ni Jeconias si Salatiel; at naging anak ni
Salatiel si Zorobabel;

<span id="an_1:13">1:13</span> At naging anak ni Zorobabel si Abiud; at
naging anak ni Abiud si Eliaquim; at naging anak ni Eliaquim si Azor;

<span id="an_1:14">1:14</span> At naging anak ni Azor si Sadoc; at
naging anak ni Sadoc si Aquim; at naging anak ni Aquim si Eliud;

<span id="an_1:15">1:15</span> At naging anak ni Eliud si Eleazar; at
naging anak ni Eleazar si Matan; at naging anak ni Matan si Jacob;

<span id="an_1:16">1:16</span> At naging anak ni Jacob si Jose asawa ni
Maria, na siyang nanganak kay Jesus, na siyang tinatawag na Cristo.

<span id="an_1:17">1:17</span> Sa makatuwid ang lahat ng mga
salit-saling lahi buhat kay Abraham hanggang kay David ay labingapat na
salit-saling lahi; at buhat kay David hanggang sa pagdalang-bihag sa
Babilonia ay labingapat na sali't-saling lahi; at buhat sa
pagkadalang-bihag sa Babilonia hanggang kay Cristo ay labingapat na
sali't-saling lahi.

<span id="an_1:18">1:18</span> Ang pagkapanganak nga kay Jesucristo ay
ganito: Nang si Maria na kaniyang ina ay magaasawa kay Jose, bago sila
magsama ay nasumpungang siya'y nagdadalang-tao sa pamamagitan ng
Espiritu Santo.

<span id="an_1:19">1:19</span> At si Jose na kaniyang asawa, palibhasa'y
lalaking matuwid, at ayaw na ihayag sa madla ang kaniyang kapurihan, ay
nagpasiyang hiwalayan siya ng lihim.

<span id="an_1:20">1:20</span> Datapuwa't samantalang pinagiisip niya
ito, narito, ang isang anghel ng Panginoon ay napakita sa kaniya sa
panaginip, na nagsasabi: Jose, anak ni David, huwag kang mangamba sa
pagtanggap kay Maria na iyong asawa: sapagka't ang kaniyang
dinadalang-tao ay sa Espiritu Santo.

<span id="an_1:21">1:21</span> At siya'y manganganak ng isang lalake; at
ang pangalang itatawag mo sa kaniya'y JESUS; sapagka't ililigtas niya
ang kaniyang bayan sa kanilang mga kasalanan.

<span id="an_1:22">1:22</span> At nangyari nga ang lahat ng ito, upang
maganap ang sinalita ng Panginoon sa pamamagitan ng propeta, na
nagsasabi,

<span id="an_1:23">1:23</span> Narito, ang dalaga'y magdadalang-tao at
manganganak ng isang lalake, At ang pangalang itatawag nila sa kaniya ay
Emmanuel; na kung liliwanagin, ay sumasa atin ang Dios.

<span id="an_1:24">1:24</span> At nagbangon si Jose sa kaniyang
pagkakatulog, at ginawa niya ang ayon sa ipinagutos sa kaniya ng anghel
ng Panginoon, at tinanggap ang kaniyang asawa;

<span id="an_1:25">1:25</span> At hindi nakilala siya hanggang sa
maipanganak ang isang lalake: at tinawag niya ang kaniyang pangalang
JESUS.

<span id="an_2:1">2:1</span> Nang ipanganak nga si Jesus sa Bet-lehem ng
Judea sa mga kaarawan ng haring si Herodes, narito, ang mga Pantas na
lalake ay nagsidating sa Jerusalem mula sa silanganan, na
nagsisipagsabi,

<span id="an_2:2">2:2</span> Saan naroon ang ipinanganak na hari ng mga
Judio? sapagka't aming nakita ang kaniyang bituin sa silanganan, at
naparito kami upang siya'y sambahin.

<span id="an_2:3">2:3</span> Nang marinig ito ng haring si Herodes, ay
nagulumihanan siya, at pati ng buong Jerusalem.

<span id="an_2:4">2:4</span> At pagkatipon sa lahat ng mga pangulong
saserdote at mga eskriba ng bayan, ay siniyasat niya sa kanila kung saan
kaya ipanganganak ang Cristo.

<span id="an_2:5">2:5</span> At sinabi nila sa kaniya, sa Bet-lehem ng
Judea: sapagka't ganito ang pagkasulat ng propeta,

<span id="an_2:6">2:6</span> At ikaw Bet-lehem, na lupa ng Juda, Sa
anomang paraan ay hindi ikaw ang pinakamaliit sa mga pangulong bayan ng
Juda: Sapagka't mula sa iyo'y lalabas ang isang gobernador, Na siyang
magiging pastor ng aking bayang Israel.

<span id="an_2:7">2:7</span> Nang magkagayo'y tinawag ni Herodes ng
lihim ang mga Pantas na lalake, at kaniyang siniyasat ng buong ingat sa
kanila ang panahong isinilang ng bituin.

<span id="an_2:8">2:8</span> At pinayaon niya sila sa Bet-lehem, at
sinabi, Kayo'y magsiparoon at ipagtanong ng buong ingat ang tungkol sa
sanggol; at pagkasumpong ninyo sa kaniya, ay ipagbigay-alam ninyo sa
akin, upang ako nama'y makaparoon at siya'y aking sambahin.

<span id="an_2:9">2:9</span> At sila, pagkarinig sa hari ay nagsiyaon ng
kanilang lakad; at narito, ang bituing kanilang nakita sa silanganan, ay
nanguna sa kanila hanggang sa sumapit at tumigil sa tapat ng
kinaroroonan ng sanggol.

<span id="an_2:10">2:10</span> At nang makita nila ang bituin, ay
nangagalak sila ng di kawasang galak.

<span id="an_2:11">2:11</span> At nagsipasok sila sa bahay, at nangakita
nila ang sanggol na kasama ng kaniyang inang si Maria; at nangagpatirapa
sila at nangagsisamba sa kaniya; at pagkabukas nila ng kanilang mga
kayamanan ay inihandog nila sa kaniya ang mga alay, na ginto at
kamangyan at mira.

<span id="an_2:12">2:12</span> At palibhasa'y pinagsabihan sila ng Dios
sa panaginip na huwag silang mangagbalik kay Herodes, ay nangagsiuwi
sila sa kanilang sariling lupain sa ibang daan.

<span id="an_2:13">2:13</span> Nang mangakaalis nga sila, narito, ang
isang anghel ng Panginoon ay napakita kay Jose sa panaginip, na
nagsasabi, Magbangon ka at dalhin mo ang sanggol at ang kaniyang ina, at
tumakas ka hanggang sa Egipto, at dumoon ka hanggang sa sabihin ko sa
iyo: sapagka't hahanapin ni Herodes ang sanggol upang siya'y puksain.

<span id="an_2:14">2:14</span> At siya'y nagbangon at dinala ang sanggol
at ang ina nito sa kinagabihan, at napasa Egipto;

<span id="an_2:15">2:15</span> At dumoon hanggang sa pagkamatay ni
Herodes: upang maganap ang sinabi ng Panginoon sa pamamagitan ng
propeta, na nagsasabi, Mula sa Egipto ay tinawag ko ang aking anak.

<span id="an_2:16">2:16</span> Nang magkagayon, nang mapansin ni Herodes
na siya'y pinaglaruan ng mga Pantas na lalake, ay nagalit na mainam, at
nagutos, at ipinapatay ang lahat ng mga sanggol na lalake na nangasa
Bet-lehem, at sa buong palibotlibot noon, mula sa gulang na dalawang
taon hanggang sa pababa, alinsunod sa panahon ng kaniyang maingat na
pagkasiyasat sa mga Pantas na lalake.

<span id="an_2:17">2:17</span> Nang magkagayo'y naganap ang sinalita sa
pamamagitan ng propeta Jeremias, na nagsasabi,

<span id="an_2:18">2:18</span> Isang tinig ay narinig sa Rama,
Pananangis at kalagimlagim na iyak, Tinatangisan ni Raquel ang kaniyang
mga anak; At ayaw na siyang maaliw, sapagka't sila'y wala na.

<span id="an_2:19">2:19</span> Nguni't pagkamatay ni Herodes, narito,
ang isang anghel ng Panginoon ay napakita sa panaginip kay Jose sa
Egipto, na nagsasabi,

<span id="an_2:20">2:20</span> Magbangon ka at dalhin mo ang sanggol at
ang kaniyang ina, at pumatungo ka sa lupain ng Israel: sapagka't
nangamatay na ang nangagmimithi sa buhay ng sanggol.

<span id="an_2:21">2:21</span> At nagbangon siya at dinala ang sanggol
at ang kaniyang ina, at pumatungo sa lupa ng Israel.

<span id="an_2:22">2:22</span> Datapuwa't nang mabalitaan niya na si
Arquelao ang naghahari sa Judea na kahalili ng kaniyang amang si
Herodes, ay natakot siyang pumatungo roon; at palibhasa'y pinagsabihan
ng Dios sa panaginip, ay napatungo siya sa mga sakop ng Galilea,

<span id="an_2:23">2:23</span> At siya'y dumating at tumahan sa isang
bayang tinatawag na Nazaret; upang maganap ang mga sinalita ng mga
propeta, na siya'y tatawaging Nazareno.

<span id="an_3:1">3:1</span> At nang mga araw na yaon ay dumating si
Juan Bautista, na nangangaral sa ilang ng Judea, na nagsasabi,

<span id="an_3:2">3:2</span> Mangagsisi kayo; sapagka't malapit na ang
kaharian ng langit.

<span id="an_3:3">3:3</span> Sapagka't ito yaong sinalita sa pamamagitan
ng propeta Isaias, na nagsasabi, Ang tinig ng isang sumisigaw sa ilang,
Ihanda ninyo ang daan ng Panginoon, Tuwirin ninyo ang kaniyang mga
landas.

<span id="an_3:4">3:4</span> Si Juan nga ay nananamit ng balahibo ng
kamelyo, at may isang pamigkis na katad sa palibot ng kaniyang baywang;
at ang kaniyang pagkain ay mga balang at pulot-pukyutan.

<span id="an_3:5">3:5</span> Nang magkagayo'y nilabas siya ng Jerusalem,
at ng buong Judea, at ng buong lupain sa palibotlibot ng Jordan;

<span id="an_3:6">3:6</span> At sila'y kaniyang binabautismuhan sa ilog
ng Jordan, na ipinahahayag nila ang kanilang mga kasalanan.

<span id="an_3:7">3:7</span> Datapuwa't nang makita niyang marami sa mga
Fariseo at Saduceo na nagsisiparoon sa kaniyang pagbabautismo, ay sinabi
niya sa kanila, Kayong lahi ng mga ulupong, sino ang sa inyo'y
nagpaunawa upang magsitakas sa galit na darating?

<span id="an_3:8">3:8</span> Kayo nga'y mangagbunga ng karapatdapat sa
pagsisisi:

<span id="an_3:9">3:9</span> At huwag kayong mangagisip na mangagsabi sa
inyong sarili, Si Abraham ang aming ama; sapagka't sinasabi ko sa inyo,
na mangyayaring makapagpalitaw ang Dios ng mga anak ni Abraham sa mga
batong ito.

<span id="an_3:10">3:10</span> At ngayon pa'y nakalagay na ang palakol
sa ugat ng mga punong kahoy: ang bawa't punong kahoy nga na hindi
nagbubungang mabuti ay pinuputol at inihahagis sa apoy.

<span id="an_3:11">3:11</span> Sa katotohanan ay binabautismuhan ko kayo
sa tubig sa pagsisisi: datapuwa't ang dumarating sa hulihan ko ay lalong
makapangyarihan kay sa akin, na hindi ako karapatdapat magdala ng
kaniyang pangyapak: siya ang sa inyo'y magbabautismo sa Espiritu Santo
at apoy:

<span id="an_3:12">3:12</span> Nasa kaniyang kamay ang kaniyang
kalaykay, at lilinisin niyang lubos ang kaniyang giikan; at titipunin
niya ang kaniyang trigo sa bangan, datapuwa't ang dayami ay susunugin sa
apoy na hindi mapapatay.

<span id="an_3:13">3:13</span> Nang magkagayo'y naparoon si Jesus mula
sa Galilea at lumapit kay Juan sa ilog ng Jordan, upang siya'y
bautismuhan niya.

<span id="an_3:14">3:14</span> Datapuwa't ibig siyang sansalain ni Juan,
na nagsasabi, Kinakailangan ko na ako'y iyong bautismuhan, at ikaw ang
naparirito sa akin?

<span id="an_3:15">3:15</span> Nguni't pagsagot ni Jesus ay sinabi sa
kaniya, Payagan mo ngayon: sapagka't ganyan ang nararapat sa atin, ang
pagganap ng buong katuwiran. Nang magkagayo'y pinayagan niya siya.

<span id="an_3:16">3:16</span> At nang mabautismuhan si Jesus, pagdaka'y
umahon sa tubig: at narito, nangabuksan sa kaniya ang mga langit, at
nakita niya ang Espiritu ng Dios na bumababang tulad sa isang kalapati,
at lumalapag sa kaniya;

<span id="an_3:17">3:17</span> At narito, ang isang tinig na mula sa mga
langit, na nagsasabi, Ito ang sinisinta kong Anak, na siya kong lubos na
kinalulugdan.

<span id="an_4:1">4:1</span> Nang magkagayo'y inihatid ng Espiritu Santo
si Jesus sa ilang upang siya'y tuksuhin ng diablo.

<span id="an_4:2">4:2</span> At nang siya'y makapagayunong apat na pung
araw at apat na pung gabi, sa wakas ay nagutom siya.

<span id="an_4:3">4:3</span> At ang manunukso ay dumating at nagsabi sa
kaniya, Kung ikaw ang Anak ng Dios, ay ipagutos mo na ang mga batong ito
ay maging mga tinapay.

<span id="an_4:4">4:4</span> Datapuwa't siya'y sumagot, at sinabi,
Nasusulat, Hindi sa tinapay lamang mabubuhay ang tao, kundi sa bawa't
salitang lumalabas sa bibig ng Dios.

<span id="an_4:5">4:5</span> Nang magkagayo'y dinala siya ng diablo sa
bayang banal; at inilagay siya sa taluktok ng templo,

<span id="an_4:6">4:6</span> At sa kaniya'y sinabi, Kung ikaw ang Anak
ng Dios, ay magpatihulog ka: sapagka't nasusulat, Siya'y magbibilin sa
kaniyang mga anghel tungkol sa iyo: at, Aalalayan ka ng kanilang mga
kamay, Baka matisod ka ng iyong paa sa isang bato.

<span id="an_4:7">4:7</span> Sinabi sa kaniya ni Jesus, Nasusulat din
naman, Huwag mong tutuksuhin ang Panginoon mong Dios.

<span id="an_4:8">4:8</span> Muling dinala siya ng diablo sa isang
bundok na lubhang mataas, at ipinamalas sa kaniya ang lahat ng mga
kaharian sa sanglibutan, at ang kaluwalhatian nila;

<span id="an_4:9">4:9</span> At sinabi niya sa kaniya, Lahat ng mga
bagay na ito ay ibibigay ko sa iyo, kung ikaw ay magpapatirapa at
sasambahin mo ako.

<span id="an_4:10">4:10</span> Nang magkagayo'y sinabi sa kaniya ni
Jesus, Humayo ka, Satanas: sapagka't nasusulat, Sa Panginoon mong Dios
sasamba ka, at siya lamang ang iyong paglilingkuran.

<span id="an_4:11">4:11</span> Nang magkagayo'y iniwan siya ng diablo;
at narito, nagsidating ang mga anghel at siya'y pinaglingkuran.

<span id="an_4:12">4:12</span> Nang marinig nga niya na si Juan ay
dinakip, ay umuwi siya sa Galilea;

<span id="an_4:13">4:13</span> At pagkaiwan sa Nazaret, ay naparoon siya
at tumahan sa Capernaum, na nasa tabi ng dagat, sa mga hangganan ng
Zabulon at Neftali:

<span id="an_4:14">4:14</span> Upang maganap ang sinalita sa pamamagitan
ng propeta Isaias na nagsasabi,

<span id="an_4:15">4:15</span> Ang lupa ni Zabulon at ang lupa ni
Neftali, Sa gawing dagat, sa dako pa roon ng Jordan, Galilea ng mga
Gentil,

<span id="an_4:16">4:16</span> Ang bayang nalulugmok sa kadiliman, ay
Nakakita ng dakilang ilaw, At sa nangalulugmok sa pook at lilim ng
kamatayan, ay Lumiwanag sa kanila ang ilaw.

<span id="an_4:17">4:17</span> Mula noon ay nagpasimulang mangaral si
Jesus, at magsabi, Mangagsisi kayo; sapagka't malapit na ang kaharian ng
langit.

<span id="an_4:18">4:18</span> At sa paglalakad niya sa tabi ng dagat ng
Galilea; ay nakita niya ang dalawang magkapatid, si Simon na tinatawag
na Pedro, at si Andres na kaniyang kapatid, na inihuhulog ang isang
lambat sa dagat; sapagka't sila'y mga mamamalakaya.

<span id="an_4:19">4:19</span> At sinabi niya sa kanila, Magsisunod kayo
sa hulihan ko, at gagawin ko kayong mga mamamalakaya ng mga tao.

<span id="an_4:20">4:20</span> At pagdaka'y iniwan nila ang mga lambat,
at nagsisunod sa kaniya.

<span id="an_4:21">4:21</span> At paglakad sa dako roon ay nakita niya
ang dalawa pang magkapatid, si Santiago na anak ni Zebedeo, at ang
kaniyang kapatid na si Juan, sa daong na kasama si Zebedeo na kanilang
ama, na nagsisipaghayuma ng kanilang mga lambat; at sila'y kaniyang
tinawag.

<span id="an_4:22">4:22</span> At pagdaka'y iniwan nila ang daong at ang
kanilang ama, at nagsisunod sa kaniya.

<span id="an_4:23">4:23</span> At nilibot ni Jesus ang buong Galilea, na
nagtuturo sa mga sinagoga nila, at ipinangangaral ang evangelio ng
kaharian, at nagpapagaling ng lahat ng sarisaring sakit at ng lahat ng
karamdaman na nasa mga tao.

<span id="an_4:24">4:24</span> At lumaganap ang pagkabantog niya sa
buong Siria: at kanilang dinadala sa kaniya ang lahat ng mga may
karamdaman, at ang mga pinipighati ng sarisaring sakit at pahirap, at
ang mga inaalihan ng mga demonio, at ang mga himatayin, at ang mga
lumpo: at sila'y pinagagaling niya.

<span id="an_4:25">4:25</span> At sinundan siya ng lubhang karamihang
tao mula sa Galilea at Decapolis at Jerusalem at Judea at mula sa dakong
ibayo ng Jordan.

<span id="an_5:1">5:1</span> At pagkakita sa mga karamihan, ay umahon
siya sa bundok: at pagkaupo niya, ay nagsilapit sa kaniya ang kaniyang
mga alagad:

<span id="an_5:2">5:2</span> At binuka niya ang kaniyang bibig at
tinuruan sila, na sinasabi,

<span id="an_5:3">5:3</span> Mapapalad ang mga mapagpakumbabang-loob:
sapagka't kanila ang kaharian ng langit.

<span id="an_5:4">5:4</span> Mapapalad ang nangahahapis: sapagka't
sila'y aaliwin.

<span id="an_5:5">5:5</span> Mapapalad ang maaamo: sapagka't mamanahin
nila ang lupa.

<span id="an_5:6">5:6</span> Mapapalad ang nangagugutom at nangauuhaw sa
katuwiran: sapagka't sila'y bubusugin.

<span id="an_5:7">5:7</span> Mapapalad ang mga mahabagin: sapagka't
sila'y kahahabagan.

<span id="an_5:8">5:8</span> Mapapalad ang mga may malinis na puso:
sapagka't makikita nila ang Dios.

<span id="an_5:9">5:9</span> Mapapalad ang mga mapagpayapa: sapagka't
sila'y tatawaging mga anak ng Dios.

<span id="an_5:10">5:10</span> Mapapalad ang mga pinaguusig dahil sa
katuwiran: sapagka't kanila ang kaharian ng langit.

<span id="an_5:11">5:11</span> Mapapalad kayo pagka kayo'y inaalimura,
at kayo'y pinaguusig, at kayo'y pinagwiwikaan ng sarisaring masama na
pawang kasinungalingan, dahil sa akin.

<span id="an_5:12">5:12</span> Mangagalak kayo, at mangagsayang totoo:
sapagka't malaki ang ganti sa inyo sa langit: sapagka't gayon din ang
kanilang pagkausig sa mga propeta na nangauna sa inyo.

<span id="an_5:13">5:13</span> Kayo ang asin ng lupa: nguni't kung ang
asin ay tumabang, ay ano ang ipagpapaalat? wala nang ano pa mang
kabuluhan, kundi upang itapon sa labas at yurakan ng mga tao.

<span id="an_5:14">5:14</span> Kayo ang ilaw ng sanglibutan. Ang isang
bayan na natatayo sa ibabaw ng isang bundok ay hindi maitatago.

<span id="an_5:15">5:15</span> Hindi rin nga pinaniningasan ang isang
ilawan, at inilalagay sa ilalim ng isang takalan, kundi sa talagang
lalagyan ng ilaw; at lumiliwanag sa lahat ng nangasa bahay.

<span id="an_5:16">5:16</span> Lumiwanag na gayon ang inyong ilaw sa
harap ng mga tao; upang mangakita nila ang inyong mabubuting gawa, at
kanilang luwalhatiin ang inyong Ama na nasa langit.

<span id="an_5:17">5:17</span> Huwag ninyong isiping ako'y naparito
upang sirain ang kautusan o ang mga propeta: ako'y naparito hindi upang
sirain, kundi upang ganapin.

<span id="an_5:18">5:18</span> Sapagka't katotohanang sinasabi ko sa
inyo, Hanggang sa mangawala ang langit at ang lupa, ang isang tuldok o
isang kudlit, sa anomang paraan ay hindi mawawala sa kautusan, hanggang
sa maganap ang lahat ng mga bagay.

<span id="an_5:19">5:19</span> Kaya't ang sinomang sumuway sa isa sa
kaliitliitang mga utos na ito, at ituro ang gayon sa mga tao, ay
tatawaging kaliitliitan sa kaharian ng langit: datapuwa't ang sinomang
gumanap at ituro, ito'y tatawaging dakila sa kaharian ng langit.

<span id="an_5:20">5:20</span> Sapagka't sinasabi ko sa inyo, na kung
hindi hihigit ang inyong katuwiran sa katuwiran ng mga eskriba at mga
Fariseo, sa anomang paraan ay hindi kayo magsisipasok sa kaharian ng
langit.

<span id="an_5:21">5:21</span> Narinig ninyo na sinabi sa mga tao sa
una, Huwag kang papatay; at ang sinomang pumatay ay mapapasa panganib sa
kahatulan:

<span id="an_5:22">5:22</span> Datapuwa't sinasabi ko sa inyo, na ang
bawa't mapoot sa kaniyang kapatid ay mapapasa panganib sa kahatulan; at
ang sinomang magsabi sa kaniyang kapatid, Raca, ay mapapasa panganib sa
Sanedrin; at ang sinomang magsabi, Ulol ka, ay mapapasa panganib sa
impierno ng apoy.

<span id="an_5:23">5:23</span> Kaya't kung inihahandog mo ang iyong hain
sa dambana, at doo'y maalaala mo na ang iyong kapatid ay mayroong
anomang laban sa iyo,

<span id="an_5:24">5:24</span> Iwan mo roon sa harap ng dambana ang hain
mo, at yumaon ka ng iyong lakad, makipagkasundo ka muna sa iyong
kapatid, at kung magkagayon ay magbalik ka at ihandog mo ang iyong hain.

<span id="an_5:25">5:25</span> Makipagkasundo ka agad sa iyong kaalit,
samantalang ikaw ay kasama niya sa daan; baka ibigay ka ng kaalit mo sa
hukom, at ibigay ka ng hukom sa punong kawal, at ipasok ka sa
bilangguan.

<span id="an_5:26">5:26</span> Katotohanang sinasabi ko sa iyo, Hindi ka
aalis doon sa anomang paraan, hanggang hindi mo mapagbayaran ang
katapustapusang beles.

<span id="an_5:27">5:27</span> Narinig ninyong sinabi, Huwag kang
mangangalunya:

<span id="an_5:28">5:28</span> Datapuwa't sinasabi ko sa inyo, na ang
bawa't tumingin sa isang babae na taglay ang masamang hangad ay
nagkakasala, na ng pangangalunya sa kaniyang puso.

<span id="an_5:29">5:29</span> At kung ang kanan mong mata ay
nakapagpapatisod sa iyo, ay dukitin mo, at iyong itapon: sapagka't may
mapapakinabang ka pa na mawala ang isa sa mga sangkap ng iyong katawan,
at huwag ang buong katawan mo ay mabulid sa impierno.

<span id="an_5:30">5:30</span> At kung ang kanan mong kamay ay
nakapagpapatisod sa iyo, ay putulin mo, at iyong itapon: sapagka't may
mapapakinabang ka pa na mawala ang isa sa mga sangkap ng iyong katawan,
at huwag ang buong katawan mo ay mapasa impierno.

<span id="an_5:31">5:31</span> Sinabi rin naman, Ang sinomang lalake na
ihiwalay na ang kaniyang asawa, ay bigyan niya siya ng kasulatan ng
paghihiwalay:

<span id="an_5:32">5:32</span> Datapuwa't sinasabi ko sa inyo, na ang
sinomang lalake na ihiwalay ang kaniyang asawa, liban na lamang kung sa
pakikiapid ang dahil, ay siya ang sa kaniya'y nagbibigay kadahilanan ng
pangangalunya: at ang sinomang magasawa sa kaniya kung naihiwalay na
siya ay nagkakasala ng pangangalunya.

<span id="an_5:33">5:33</span> Bukod sa rito'y inyong narinig na sinabi
sa mga tao sa una, Huwag kang manunumpa ng di katotohanan, kundi
tutupdin mo sa Panginoon ang iyong mga sumpa:

<span id="an_5:34">5:34</span> Datapuwa't sinasabi ko sa inyo, Huwag
ninyong ipanumpa ang anoman; kahit ang langit, sapagka't siyang luklukan
ng Dios;

<span id="an_5:35">5:35</span> Kahit ang lupa, sapagka't siyang
tungtungan ng kaniyang mga paa; kahit ang Jerusalem, sapagka't siyang
bayan ng dakilang Hari.

<span id="an_5:36">5:36</span> Kahit man ang ulo mo ay huwag mong
ipanumpa, sapagka't hindi ka makagagawa ng isang buhok na maputi o
maitim.

<span id="an_5:37">5:37</span> Datapuwa't ang magiging pananalita
ninyo'y, Oo, oo; Hindi, hindi; sapagka't ang humigit pa rito ay buhat sa
masama.

<span id="an_5:38">5:38</span> Narinig ninyong sinabi, Mata sa mata, at
ngipin sa ngipin:

<span id="an_5:39">5:39</span> Datapuwa't sinasabi ko sa inyo, Huwag
kayong makilaban sa masamang tao: kundi sa sinomang sa iyo'y sumampal sa
kanan mong pisngi, iharap mo naman sa kaniya ang kabila.

<span id="an_5:40">5:40</span> At sa magibig na ikaw ay ipagsakdal, at
kunin sa iyo ang iyong tunika, ay iwan mo rin naman sa kaniya ang iyong
balabal.

<span id="an_5:41">5:41</span> At sa sinomang pipilit sa iyo na ikaw ay
lumakad ng isang milya, ay lumakad ka ng dalawang milya na kasama niya.

<span id="an_5:42">5:42</span> Bigyan mo ang sa iyo'y humihingi, at
huwag mong talikdan ang sa iyo'y nangungutang.

<span id="an_5:43">5:43</span> Narinig ninyong sinabi, Iibigin mo ang
iyong kapuwa, at kapopootan mo ang iyong kaaway:

<span id="an_5:44">5:44</span> Datapuwa't sinasabi ko sa inyo, Ibigin
ninyo ang inyong mga kaaway, at idalangin ninyo ang sa inyo'y
nagsisiusig;

<span id="an_5:45">5:45</span> Upang kayo'y maging mga anak ng inyong
Ama na nasa langit: sapagka't pinasisikat niya ang kaniyang araw sa
masasama at sa mabubuti, at nagpapaulan sa mga ganap at sa mga hindi
ganap.

<span id="an_5:46">5:46</span> Sapagka't kung kayo'y iibig sa
nangagsisiibig lamang sa inyo, ano ang ganti na inyong kakamtin? hindi
baga gayon din ang ginagawa ng mga maniningil ng buwis?

<span id="an_5:47">5:47</span> At kung ang mga kapatid lamang ninyo ang
inyong babatiin, ano ang kalabisan ng inyong ginagawa? hindi baga gayon
din ang ginagawa ng mga Gentil?

<span id="an_5:48">5:48</span> Kayo nga'y mangagpakasakdal, na gaya ng
inyong Ama sa kalangitan na sakdal.

<span id="an_6:1">6:1</span> Mangagingat kayo na huwag magsigawa ng
katuwiran sa harap ng mga tao, upang kanilang makita: sa ibang paraan ay
wala kayong ganti ng inyong Ama na nasa langit.

<span id="an_6:2">6:2</span> Kaya nga pagka ikaw ay naglilimos, ay huwag
kang tutugtog ng pakakak sa harap mo, na gaya ng ginagawa ng mga
mapagpaimbabaw sa mga sinagoga at sa mga daan, upang sila'y mangagkapuri
sa mga tao. Katotohanang sinasabi ko sa inyo, Tinanggap na nila ang sa
kanila'y ganti.

<span id="an_6:3">6:3</span> Datapuwa't pagka ikaw ay naglilimos, ay
huwag maalaman ng iyong kaliwang kamay ang ginagawa ng iyong kanang
kamay:

<span id="an_6:4">6:4</span> Upang ang iyong paglilimos ay malihim: at
ang iyong Ama na nakakikita sa lihim ay gagantihin ka.

<span id="an_6:5">6:5</span> At pagka kayo ay nagsisidalangin, ay huwag
kayong gaya ng mga mapagpaimbabaw: sapagka't iniibig nila ang
magsidalangin ng patayo sa mga sinagoga at sa mga likuang daan, upang
sila'y mangakita ng mga tao. Katotohanang sinasabi ko sa inyo, Tinanggap
na nila ang sa kanila'y ganti.

<span id="an_6:6">6:6</span> Datapuwa't ikaw, pagka ikaw ay
mananalangin, pumasok ka sa iyong silid, at kung mailapat mo na ang
iyong pinto, ay manalangin ka sa iyong Ama na nasa lihim, at ang iyong
Ama na nakakikita sa lihim ay gagantihin ka.

<span id="an_6:7">6:7</span> At sa pananalangin ninyo ay huwag ninyong
gamitin ang walang kabuluhang paulitulit, na gaya ng ginagawa ng mga
Gentil: sapagka't iniisip nilang dahil sa kanilang maraming kasasalita
ay didinggin sila.

<span id="an_6:8">6:8</span> Huwag nga kayong magsigaya sa kanila:
sapagka't talastas ng inyong Ama ang mga bagay na inyong kinakailangan,
bago ninyo hingin sa kaniya.

<span id="an_6:9">6:9</span> Magsidalangin nga kayo ng ganito: Ama namin
na nasa langit ka, Sambahin nawa ang pangalan mo.

<span id="an_6:10">6:10</span> Dumating nawa ang kaharian mo. Gawin nawa
ang iyong kalooban, kung paano sa langit, gayon din naman sa lupa.

<span id="an_6:11">6:11</span> Ibigay mo sa amin ngayon ang aming
kakanin sa araw-araw.

<span id="an_6:12">6:12</span> At ipatawad mo sa amin ang aming mga
utang, gaya naman namin na nagpatawad sa mga may utang sa amin.

<span id="an_6:13">6:13</span> At huwag mo kaming ihatid sa tukso, kundi
iligtas mo kami sa masama. Sapagka't iyo ang kaharian, at ang
kapangyarihan, at ang kaluwalhatian, magpakailan man. Siya nawa.

<span id="an_6:14">6:14</span> Sapagka't kung ipatawad ninyo sa mga tao
ang kanilang mga kasalanan, ay patatawarin naman kayo ng inyong Ama sa
kalangitan.

<span id="an_6:15">6:15</span> Datapuwa't kung hindi ninyo ipatawad sa
mga tao ang kanilang mga kasalanan, ay hindi rin naman kayo patatawarin
ng inyong Ama ng inyong mga kasalanan.

<span id="an_6:16">6:16</span> Bukod dito, pagka kayo'y nangagaayuno, ay
huwag kayong gaya ng mga mapagpaimbabaw, na may mapapanglaw na mukha:
sapagka't kanilang pinasasama ang mga mukha nila, upang makita ng mga
tao na sila'y nangagaayuno. Katotohanang sinasabi ko sa inyo, Tinanggap
na nila ang sa kanila'y ganti.

<span id="an_6:17">6:17</span> Datapuwa't ikaw, sa pagaayuno mo, ay
langisan mo ang iyong ulo, at hilamusan mo ang iyong mukha;

<span id="an_6:18">6:18</span> Upang huwag kang makita ng mga tao na
ikaw ay nagaayuno, kundi ng Ama mo na nasa lihim: at ang Ama mo, na
nakakikita sa lihim, ay gagantihin ka.

<span id="an_6:19">6:19</span> Huwag kayong mangagtipon ng mga kayamanan
sa lupa, na dito'y sumisira ang tanga at ang kalawang, at dito'y
nanghuhukay at nagsisipagnakaw ang mga magnanakaw:

<span id="an_6:20">6:20</span> Kundi mangagtipon kayo ng mga kayamanan
sa langit, na doo'y hindi sumisira kahit ang tanga kahit ang kalawang,
at doo'y hindi nanghuhukay at hindi nagsisipagnakaw ang mga magnanakaw:

<span id="an_6:21">6:21</span> Sapagka't kung saan naroon ang iyong
kayamanan, doon naman doroon ang iyong puso.

<span id="an_6:22">6:22</span> Ang ilawan ng katawan ay ang mata: kung
tapat nga ang iyong mata, ang buong katawan mo'y mapupuspos ng liwanag.

<span id="an_6:23">6:23</span> Datapuwa't kung masama ang iyong mata,
ang buong katawan mo'y mapupuspos ng kadiliman. Kaya't kung ang ilaw na
sumasa iyo ay kadiliman, gaano kaya kalaki ang kadiliman!

<span id="an_6:24">6:24</span> Sinoma'y hindi makapaglilingkod sa
dalawang panginoon: sapagka't kapopootan niya ang isa, at iibigin ang
ikalawa: o kaya'y magtatapat siya sa isa, at pawawalang halaga ang
ikalawa. Hindi kayo makapaglilingkod sa Dios at sa mga kayamanan.

<span id="an_6:25">6:25</span> Kaya nga sinasabi ko sa inyo, Huwag
kayong mangabalisa sa inyong pamumuhay, kung ano baga ang inyong
kakanin, o kung ano ang inyong iinumin; kahit ang sa inyong katawan,
kung ano ang inyong daramtin. Hindi baga mahigit ang buhay kay sa
pagkain, at ang katawan kay sa pananamit?

<span id="an_6:26">6:26</span> Masdan ninyo ang mga ibon sa langit, na
hindi sila nangaghahasik, ni nagsisigapas, ni nangagtitipon man sa mga
bangan; at sila'y pinakakain ng inyong Ama sa kalangitan. Hindi baga
lalong higit ang halaga ninyo kay sa kanila?

<span id="an_6:27">6:27</span> At alin sa inyo ang sa pagkabalisa ay
makapagdaragdag ng isang siko sa sukat ng kaniyang buhay?

<span id="an_6:28">6:28</span> At tungkol sa pananamit, bakit kayo
nangababalisa? Wariin ninyo ang mga lirio sa parang, kung paanong
nagsisilaki; hindi nangagpapagal, ni nangagsusulid man:

<span id="an_6:29">6:29</span> Gayon ma'y sinasabi ko sa inyo, na kahit
si Salomon man sa buong kaluwalhatian niya ay hindi nakapaggayak na gaya
ng isa sa mga ito.

<span id="an_6:30">6:30</span> Nguni't kung pinararamtan ng Dios ng
ganito ang damo sa parang, na ngayon ay buhay, at sa kinabukasa'y
iginagatong sa kalan, hindi baga lalonglalo na kayong pararamtan niya,
Oh kayong mga kakaunti ang pananampalataya?

<span id="an_6:31">6:31</span> Kaya huwag kayong mangabalisa, na
mangagsabi, Ano ang aming kakanin? o, Ano ang aming iinumin? o, Ano ang
aming daramtin?

<span id="an_6:32">6:32</span> Sapagka't ang lahat ng mga bagay na ito
ay siyang pinaghahanap ng mga Gentil; yamang talastas ng inyong Ama sa
kalangitan na kinakailangan ninyo ang lahat ng mga bagay na ito.

<span id="an_6:33">6:33</span> Datapuwa't hanapin muna ninyo ang
kaniyang kaharian, at ang kaniyang katuwiran; at ang lahat ng mga bagay
na ito ay pawang idaragdag sa inyo.

<span id="an_6:34">6:34</span> Kaya't huwag ninyong ikabalisa ang sa
araw ng bukas: sapagka't ang araw ng bukas ay mababalisa sa kaniyang
sarili. Sukat na sa kaarawan ang kaniyang kasamaan.

<span id="an_7:1">7:1</span> Huwag kayong magsihatol, upang huwag kayong
hatulan.

<span id="an_7:2">7:2</span> Sapagka't sa hatol na inyong ihahatol, ay
hahatulan kayo: at sa panukat na inyong isusukat, ay susukatin kayo.

<span id="an_7:3">7:3</span> At bakit mo tinitingnan ang puwing na nasa
mata ng inyong kapatid, nguni't hindi mo pinapansin ang tahilan na nasa
iyong sariling mata?

<span id="an_7:4">7:4</span> O paanong sasabihin mo sa iyong kapatid,
Pabayaan mong alisin ko ang puwing sa mata mo; at narito, ang tahilan sa
iyong sariling mata?

<span id="an_7:5">7:5</span> Ikaw na mapagpaimbabaw, alisin mo muna ang
tahilan sa iyong sariling mata; at kung magkagayo'y makikita mong
malinaw ang pag-aalis mo ng puwing sa mata ng iyong kapatid.

<span id="an_7:6">7:6</span> Huwag ninyong ibigay sa mga aso ang anomang
banal, ni ihagis man ang inyong mga perlas sa harap ng mga baboy, baka
yurakan ng kanilang mga paa, at mangagbalik at kayo'y lapain.

<span id="an_7:7">7:7</span> Magsihingi kayo, at kayo'y bibigyan;
magsihanap kayo, at kayo'y mangakasusumpong; magsituktok kayo, at kayo'y
bubuksan:

<span id="an_7:8">7:8</span> Sapagka't ang bawa't humihingi ay
tumatanggap; at ang humahanap ay nakasusumpong; at ang tumutuktok ay
binubuksan.

<span id="an_7:9">7:9</span> O anong tao sa inyo, ang kung siya'y hingan
ng tinapay ng kaniyang anak, ay bato ang ibibigay;

<span id="an_7:10">7:10</span> O kung hingan siya ng isda, ay bibigyan
niya ng ahas?

<span id="an_7:11">7:11</span> Kung kayo nga, bagaman masasama ay
marurunong mangagbigay ng mabubuting kaloob sa inyong mga anak, gaano pa
kaya ang inyong Ama na nasa langit na magbibigay ng mabubuting bagay sa
nagsisihingi sa kaniya?

<span id="an_7:12">7:12</span> Kaya nga lahat ng mga bagay na ibig
ninyong sa inyo'y gawin ng mga tao, gawin naman ninyo ang gayon sa
kanila: sapagka't ito ang sa kautusan at ang mga propeta.

<span id="an_7:13">7:13</span> Kayo'y magsipasok sa makipot na pintuan:
sapagka't maluwang ang pintuan, at malapad ang daang patungo sa
pagkapahamak, at marami ang doo'y nagsisipasok.

<span id="an_7:14">7:14</span> Sapagka't makipot ang pintuan, at makitid
ang daang patungo sa buhay, at kakaunti ang nangakakasumpong noon.

<span id="an_7:15">7:15</span> Mangagingat kayo sa mga bulaang propeta,
na nagsisilapit sa inyo na may damit tupa, datapuwa't sa loob ay mga
lobong maninila.

<span id="an_7:16">7:16</span> Sa kanilang mga bunga ay inyong
mangakikilala sila. Nakapuputi baga ng mga ubas sa mga tinikan, o ng mga
igos sa mga dawagan?

<span id="an_7:17">7:17</span> Gayon din naman ang bawa't mabuting
punong kahoy ay nagbubunga ng mabuti; datapuwa't ang masamang punong
kahoy ay nagbubunga ng masama.

<span id="an_7:18">7:18</span> Hindi maaari na ang mabuting punong kahoy
ay magbunga ng masama, at ang masamang punong kahoy ay magbunga ng
mabuti.

<span id="an_7:19">7:19</span> Bawa't punong kahoy na hindi nagbubunga
ng mabuti ay pinuputol, at inihahagis sa apoy.

<span id="an_7:20">7:20</span> Kaya't sa kanilang mga bunga ay
mangakikilala ninyo sila.

<span id="an_7:21">7:21</span> Hindi ang bawa't nagsasabi sa akin,
Panginoon, Panginoon, ay papasok sa kaharian ng langit; kundi ang
gumaganap ng kalooban ng aking Ama na nasa langit.

<span id="an_7:22">7:22</span> Marami ang mangagsasabi sa akin sa araw
na yaon, Panginoon, Panginoon, hindi baga nagsipanghula kami sa iyong
pangalan, at sa pangalan mo'y nangagpalayas kami ng mga demonio, at sa
pangalan mo'y nagsigawa kami ng maraming gawang makapangyarihan?

<span id="an_7:23">7:23</span> At kung magkagayo'y ipahahayag ko sa
kanila, Kailan ma'y hindi ko kayo nangakilala: magsilayo kayo sa akin,
kayong manggagawa ng katampalasanan.

<span id="an_7:24">7:24</span> Kaya't ang bawa't dumirinig ng aking mga
salitang ito at ginaganap, ay matutulad sa isang taong matalino, na
itinayo ang kaniyang bahay sa ibabaw ng bato:

<span id="an_7:25">7:25</span> At lumagpak ang ulan, at bumaha, at
humihip ang mga hangin, at hinampas ang bahay na yaon; at hindi
nabagsak: sapagka't natatayo sa ibabaw ng bato.

<span id="an_7:26">7:26</span> At ang bawa't dumirinig ng aking mga
salitang ito at hindi ginaganap, ay matutulad sa isang taong mangmang,
na itinayo ang kaniyang bahay sa buhanginan:

<span id="an_7:27">7:27</span> At lumagpak ang ulan, at bumaha, at
humihip ang mga hangin, at hinampas ang bahay na yaon; at nabagsak: at
kakilakilabot ang kaniyang pagkabagsak.

<span id="an_7:28">7:28</span> At nangyari, na nang matapos na ni Jesus
ang mga salitang ito, ay nangatilihan ang mga karamihan sa kaniyang
aral:

<span id="an_7:29">7:29</span> Sapagka't sila'y kaniyang tinuturuang
tulad sa may kapamahalaan, at hindi gaya ng kanilang mga eskriba.

<span id="an_8:1">8:1</span> At nang siya'y bumaba mula sa bundok, ay
sinundan siya ng lubhang maraming tao.

<span id="an_8:2">8:2</span> At narito, lumapit sa kaniya ang isang
ketongin, at siya'y sinamba, na nagsasabi, Panginoon, kung ibig mo, ay
maaaring malinis mo ako.

<span id="an_8:3">8:3</span> At iniunat niya ang kaniyang kamay, at
siya'y hinipo, na nagsasabi, Ibig ko; luminis ka. At pagdaka'y nalinis
ang kaniyang ketong.

<span id="an_8:4">8:4</span> At sinabi sa kaniya ni Jesus, Ingatan mong
huwag sabihin kanino man; kundi humayo ka, pakita ka sa saserdote, at
ihandog mo ang alay na ipinagutos ni Moises, na bilang patotoo sa
kanila.

<span id="an_8:5">8:5</span> At pagpasok niya sa Capernaum, ay lumapit
sa kaniya ang isang senturion, na sa kaniya'y namanhik,

<span id="an_8:6">8:6</span> At nagsasabi, Panginoon, ang aking alila ay
nararatay sa bahay, lumpo, at lubhang nahihirapan.

<span id="an_8:7">8:7</span> At sinabi niya sa kaniya, Paroroon ako, at
siya'y aking pagagalingin.

<span id="an_8:8">8:8</span> At sumagot ang senturion at sinabi,
Panginoon, hindi ako karapat-dapat na ikaw ay pumasok sa ilalim ng aking
bubungan; datapuwa't sabihin mo lamang ang salita, at gagaling ang aking
alila.

<span id="an_8:9">8:9</span> Sapagka't ako rin naman ay taong nasa
ilalim ng kapamahalaan, na may nasasakupan akong mga kawal: at sinasabi
ko rito, Yumaon ka, at siya'y yumayaon; at sa isa, Halika, at siya'y
lumalapit; at sa aking alipin, Gawin mo ito, at kaniyang ginagawa.

<span id="an_8:10">8:10</span> At nang marinig ito ni Jesus, ay nagtaka
siya, at sinabi sa nagsisisunod, Katotohanang sinasabi ko sa inyo, na
kahit sa Israel man, ay hindi ako nakasumpong ng ganito kalaking
pananampalataya.

<span id="an_8:11">8:11</span> At sinabi ko sa inyo, na marami ang
magsisipanggaling sa silanganan at sa kalunuran, at magsisiupong kasama
ni Abraham, at ni Isaac, at ni Jacob, sa kaharian ng langit:

<span id="an_8:12">8:12</span> Datapuwa't ang mga anak ng kaharian ay
pawang itatapon sa kadiliman sa labas: diyan na nga ang pagtangis at
pagngangalit ng mga ngipin.

<span id="an_8:13">8:13</span> At sinabi ni Jesus sa senturion, Humayo
ka ng iyong lakad; at ayon sa iyong pagsampalataya, ay gayon ang sa
iyo'y mangyari. At gumaling ang kaniyang alila sa oras ding yaon.

<span id="an_8:14">8:14</span> At nang pumasok si Jesus sa bahay ni
Pedro, ay nakita niya ang biyanang babae nito na nararatay dahil sa
lagnat.

<span id="an_8:15">8:15</span> At hinipo ang kaniyang kamay, at inibsan
siya ng lagnat; at siya'y nagbangon, at naglingkod sa kaniya.

<span id="an_8:16">8:16</span> At nang kinahapunan, ay dinala nila sa
kaniya ang maraming inaalihan ng demonio: at pinalayas niya sa isang
salita ang masasamang espiritu at pinagaling ang lahat ng mga may sakit:

<span id="an_8:17">8:17</span> Upang matupad ang sinabi sa pamamagitan
ng propeta Isaias, na nagsasabi, Siya rin ang kumuha ng ating mga sakit,
at nagdala ng ating mga karamdaman.

<span id="an_8:18">8:18</span> Nang makita nga ni Jesus ang lubhang
maraming tao sa palibot niya, ay ipinagutos niyang tumawid sa kabilang
ibayo.

<span id="an_8:19">8:19</span> At lumapit ang isang eskriba, at sa
kaniya'y nagsabi, Guro, susunod ako sa iyo saan ka man pumaroon.

<span id="an_8:20">8:20</span> At sinabi sa kaniya ni Jesus, May mga
lungga ang mga zorra, at may mga pugad ang mga ibon sa langit;
datapuwa't ang Anak ng tao ay walang kahiligan ang kaniyang ulo.

<span id="an_8:21">8:21</span> At ang isa naman sa kaniyang mga alagad
ay nagsabi sa kaniya, Panginoon, tulutan mo muna akong makauwi at
mailibing ko ang aking ama.

<span id="an_8:22">8:22</span> Datapuwa't sinabi sa kaniya ni Jesus,
Sumunod ka sa akin; at pabayaan mong ilibing ng mga patay ang kanilang
sariling mga patay.

<span id="an_8:23">8:23</span> At pagkalulan niya sa isang daong, ay
sinundan siya ng kaniyang mga alagad.

<span id="an_8:24">8:24</span> At narito, bumangon ang isang malakas na
bagyo sa dagat, na ano pa't inaapawan ang daong ng mga alon: datapuwa't
siya'y natutulog.

<span id="an_8:25">8:25</span> At nagsilapit sila sa kaniya, at siya'y
ginising, na sinasabi, Panginoon, iligtas mo kami; kami'y mangamamatay.

<span id="an_8:26">8:26</span> At sinabi niya sa kanila, Bakit kayo'y
nangatatakot, Oh kayong kakaunti ang pananampalataya? Nang magkagayo'y
nagbangon siya, at sinaway ang mga hangin at ang dagat; at humusay na
totoo ang panahon.

<span id="an_8:27">8:27</span> At ang mga tao ay nangagtaka, na
sinasabi, Anong tao ito, na maging ang mga hangin at ang mga dagat ay
nagsisitalima sa kaniya?

<span id="an_8:28">8:28</span> At nang siya'y makarating sa kabilang
ibayo sa lupain ng mga Gadareno, ay sinalubong siya ng dalawang
inaalihan ng mga demonio na nagsisilabas sa mga libingan, na totoong
mababangis, na ano pa't sinoma'y walang makapagdaan sa daang yaon.

<span id="an_8:29">8:29</span> At narito, sila'y nagsisigaw, na
nangagsasabi, Anong aming ipakikialam sa iyo, ikaw na Anak ng Dios?
naparito ka baga upang kami'y iyong pahirapan bago dumating ang
kapanahunan?

<span id="an_8:30">8:30</span> Sa malayo sa kanila ay may isang kawan ng
maraming baboy na nagsisipanginain.

<span id="an_8:31">8:31</span> At namanhik sa kaniya ang mga demonio, na
nangagsasabi, Kung kami'y palalayasin mo, ay paparoonin mo kami sa kawan
ng mga baboy.

<span id="an_8:32">8:32</span> At sinabi niya sa kanila, Magsiparoon
kayo. At sila'y nagsilabas, at nagsipasok sa mga baboy: at narito, ang
buong kawan ng mga baboy ay nangapadaluhong sa bangin hanggang sa dagat,
at nangamatay sa tubig.

<span id="an_8:33">8:33</span> At nagsitakas ang mga tagapagalaga ng mga
yaon, at nagsitungo sa bayan, at sinabi ang lahat ng mga nangyari, at
ang kinahinatnan ng mga inalihan ng mga demonio.

<span id="an_8:34">8:34</span> At narito, lumabas ang buong bayan upang
sumalubong kay Jesus: at pagkakita nila sa kaniya, ay pinamanhikan
siyang umalis sa kanilang mga hangganan.

<span id="an_9:1">9:1</span> At lumulan siya sa isang daong, at tumawid,
at dumating sa kaniyang sariling bayan.

<span id="an_9:2">9:2</span> At narito, dinala nila sa kaniya ang isang
lumpo, na nakahiga sa isang higaan: at nang makita ni Jesus ang kanilang
pananampalataya, ay sinabi sa lumpo, Anak, laksan mo ang iyong loob; ang
iyong mga kasalanan ay ipinatatawad na.

<span id="an_9:3">9:3</span> At narito, ang ilan sa mga eskriba ay
nangagsabi sa kanilang sarili, Ang taong ito'y namumusong.

<span id="an_9:4">9:4</span> At pagkaunawa ni Jesus ng kanilang mga
kaisipan, ay sinabi, Bakit nangagiisip kayo ng masama sa inyong mga
puso?

<span id="an_9:5">9:5</span> Sapagka't alin baga ang lalong magaang
sabihin, Ipinatatawad na ang iyong mga kasalanan; o sabihin, Magtindig
ka, at lumakad ka?

<span id="an_9:6">9:6</span> Datapuwa't upang maalaman ninyo na ang Anak
ng tao'y may kapamahalaan sa lupa na magpatawad ng mga kasalanan (sinabi
nga niya sa lumpo), Magtindig ka, buhatin mo ang iyong higaan, at umuwi
ka sa iyong bahay.

<span id="an_9:7">9:7</span> At nagtindig siya, at umuwi sa kaniyang
bahay.

<span id="an_9:8">9:8</span> Datapuwa't nang makita ito ng karamihan, ay
nangatakot sila, at kanilang niluwalhati ang Dios, na nagbigay ng gayong
kapamahalaan sa mga tao.

<span id="an_9:9">9:9</span> At pagdaraan doon ni Jesus, ay nakita niya
ang isang tao, na kung tawagi'y Mateo, na nakaupo sa paningilan ng
buwis: at sinabi niya sa kaniya, Sumunod ka sa akin. At siya'y
nagtindig, at sumunod sa kaniya.

<span id="an_9:10">9:10</span> At nangyari, na nang nakaupo siya sa
pagkain sa bahay, narito, ang maraming maniningil ng buwis at mga
makasalanan ay nagsirating at nagsiupong kasalo ni Jesus at ng kaniyang
mga alagad.

<span id="an_9:11">9:11</span> At nang makita ito ng mga Fariseo, ay
sinabi nila sa kaniyang mga alagad, Bakit sumasalo ang inyong Guro sa
mga maniningil ng buwis at mga makasalanan?

<span id="an_9:12">9:12</span> Datapuwa't nang ito'y marinig niya, ay
kaniyang sinabi, Ang mga walang sakit ay hindi nangangailangan ng
manggagamot, kundi ang mga may sakit.

<span id="an_9:13">9:13</span> Datapuwa't magsihayo kayo at inyong
pagaralan kung ano ang kahulugan nito, Habag ang ibig ko, at hindi hain:
sapagka't hindi ako naparito upang tumawag ng mga matuwid, kundi ng mga
makasalanan.

<span id="an_9:14">9:14</span> Nang magkagayo'y nagsilapit sa kaniya ang
mga alagad ni Juan, na nangagsabi, Bakit kami at ang mga Fariseo ay
nangagaayunong madalas, datapuwa't hindi nangagaayuno ang mga alagad mo?

<span id="an_9:15">9:15</span> At sinabi sa kanila ni Jesus, Mangyayari
bagang mangagluksa ang mga abay sa kasalan, samantalang ang kasintahang
lalake ay kasama nila? datapuwa't darating ang mga araw, na ang
kasintahang lalake ay aalisin sa kanila, at kung magkagayo'y
mangagaayuno sila.

<span id="an_9:16">9:16</span> At sinoma'y hindi nagtatagpi ng bagong
kayo sa damit na luma; sapagka't ang tagpi ay bumabatak sa damit, at
lalong lumalala ang punit.

<span id="an_9:17">9:17</span> Hindi rin nagsisilid ng bagong alak sa
mga balat na luma: sa ibang paraan ay nangagpuputok ang mga balat, at
nangabububo ang alak, at nangasisira ang mga balat: kundi isinisilid ang
bagong alak sa mga bagong balat, at kapuwa nagsisitagal.

<span id="an_9:18">9:18</span> Samantalang sinasalita niya ang mga bagay
na ito sa kanila, narito, dumating ang isang pinuno, at siya'y sinamba,
na nagsasabi, Kamamatay pa lamang ng aking anak na babae: datapuwa't
halina at ipatong mo ang iyong kamay sa kaniya, at siya'y mabubuhay.

<span id="an_9:19">9:19</span> At si Jesus ay nagtindig, at sumama sa
kaniya, pati ng kaniyang mga alagad.

<span id="an_9:20">9:20</span> At narito, isang babaing inaagasang may
labingdalawang taon na, ay lumapit sa kaniyang likuran, at hinipo ang
laylayan ng kaniyang damit:

<span id="an_9:21">9:21</span> Sapagka't sinabi niya sa kaniyang
kalooban, Kung mahipo ko man lamang ang kaniyang damit, ay gagaling ako.

<span id="an_9:22">9:22</span> Datapuwa't paglingon ni Jesus at
pagkakita sa kaniya, ay sinabi, Anak, laksan mo ang iyong loob;
pinagaling ka ng iyong pananampalataya. At gumaling ang babae mula sa
oras na yaon.

<span id="an_9:23">9:23</span> At nang pumasok si Jesus sa bahay ng
pinuno, at makita ang mga tumutugtog ng mga plauta, at ang mga taong
nangagkakagulo,

<span id="an_9:24">9:24</span> Ay sinabi niya, Magparaan kayo: sapagka't
hindi patay ang dalaga, kundi natutulog. At tinawanan nila siya na
nililibak.

<span id="an_9:25">9:25</span> Datapuwa't nang mapalabas na ang mga tao,
ay pumasok siya, at tinangnan niya siya sa kamay; at nagbangon ang
dalaga.

<span id="an_9:26">9:26</span> At kumalat ang pagkabantog na ito sa
buong lupang yaon.

<span id="an_9:27">9:27</span> At pagkaraan doon ni Jesus ay sinundan
siya ng dalawang lalaking bulag, na nangagsisisigaw, at nangagsasabi,
Mahabag ka sa amin, ikaw na Anak ni David.

<span id="an_9:28">9:28</span> At nang pumasok siya sa bahay, ay
nagsilapit sa kaniya ang mga lalaking bulag: at sinabi sa kanila ni
Jesus, Nagsisisampalataya baga kayo na magagawa ko ito? Sinabi nila sa
kaniya, Oo, Panginoon.

<span id="an_9:29">9:29</span> Nang magkagayo'y kaniyang hinipo ang mga
mata nila, na sinasabi, Alinsunod sa inyong pananampalataya ay siyang
mangyari sa inyo.

<span id="an_9:30">9:30</span> At nangadilat ang kanilang mga mata. At
mahigpit na ipinagbilin ni Jesus sa kanila, na sinasabi, Ingatan ninyong
sinoma'y huwag makaalam nito.

<span id="an_9:31">9:31</span> Datapuwa't sila'y nagsialis, at kanilang
inilathala ang kaniyang kabantugan sa buong lupang yaon.

<span id="an_9:32">9:32</span> At samantalang sila'y nagsisialis,
narito, sa kaniya'y dinala ang isang lalaking pipi na inaalihan ng
demonio.

<span id="an_9:33">9:33</span> At nang mapalabas ang demonio, ay
nagsalita ang lalaking pipi: at nangagtaka ang mga karamihan, na
nangagsasabi, Kailan ma'y hindi nakita sa Israel ang ganito.

<span id="an_9:34">9:34</span> Datapuwa't sinabi ng mga Fariseo, sa
pamamagitan ng prinsipe ng mga demonio ay nagpapalabas siya ng mga
demonio.

<span id="an_9:35">9:35</span> At nililibot ni Jesus ang lahat ng mga
bayan at mga nayon, na nagtuturo sa mga sinagoga nila, at ipinangangaral
ang evangelio ng kaharian, at pinagagaling ang sarisaring sakit at ang
sarisaring karamdaman.

<span id="an_9:36">9:36</span> Datapuwa't nang makita niya ang mga
karamihan, ay nahabag siya sa kanila, sapagka't pawang nangahahapis at
nangangalat, na gaya ng mga tupa na walang pastor.

<span id="an_9:37">9:37</span> Nang magkagayo'y sinabi niya sa kaniyang
mga alagad, Katotohana'y ang aanihin ay marami, datapuwa't kakaunti ang
mga manggagawa.

<span id="an_9:38">9:38</span> Idalangin nga ninyo sa Panginoon ng
aanihin, na magpadala siya ng mga manggagawa sa kaniyang aanihin.

<span id="an_10:1">10:1</span> At pinalapit niya sa kaniya ang kaniyang
labingdalawang alagad, at binigyan niya sila ng kapamahalaan laban sa
mga karumaldumal na espiritu, upang mapalabas nila, at upang kanilang
mapagaling ang lahat ng sarisaring sakit at ang lahat ng sarisaring
karamdaman.

<span id="an_10:2">10:2</span> Ang mga pangalan nga ng labingdalawang
apostol ay ito: Ang una'y si Simon na tinatawag na Pedro, at si Andres
na kaniyang kapatid; si Santiago na anak ni Zebedeo, at ang kaniyang
kapatid na si Juan;

<span id="an_10:3">10:3</span> Si Felipe, at si Bartolome; si Tomas, at
si Mateo na maniningil ng buwis; si Santiago na anak ni Alfeo at si
Tadeo;

<span id="an_10:4">10:4</span> Si Simon na Cananeo, at si Judas
Iscariote, na siya ring sa kaniya'y nagkanulo.

<span id="an_10:5">10:5</span> Ang labingdalawang ito'y sinugo ni Jesus,
at sila'y pinagbilinan, na sinasabi, Huwag kayong magsitungo sa alin
mang daan ng mga Gentil, at huwag kayong magsipasok sa alin mang bayan
ng mga taga Samaria:

<span id="an_10:6">10:6</span> Kundi bagkus magsiparoon kayo sa mga
tupang nangawaglit sa bahay ni Israel.

<span id="an_10:7">10:7</span> At samantalang kayo'y nangaglalakad, ay
magsipangaral kayo, na mangagsabi, Ang kaharian ng langit ay malapit na.

<span id="an_10:8">10:8</span> Mangagpagaling kayo ng mga may sakit,
mangagpabangon kayo ng mga patay, mangaglinis kayo ng mga ketong,
mangagpalabas kayo ng mga demonio: tinanggap ninyong walang bayad, ay
ibigay ninyong walang bayad.

<span id="an_10:9">10:9</span> Huwag kayong mangagbaon ng ginto, kahit
pilak, kahit tanso sa inyong mga supot:

<span id="an_10:10">10:10</span> Kahit supot ng pagkain sa paglalakad,
kahit dalawang tunika, kahit mga pangyapak, o tungkod: sapagka't ang
manggagawa ay karapatdapat sa kaniyang pagkain.

<span id="an_10:11">10:11</span> At sa alin mang bayan o nayon na inyong
pasukin, siyasatin ninyo kung sino roon ang karapatdapat; at magsitahan
kayo roon hanggang sa kayo'y magsialis.

<span id="an_10:12">10:12</span> At pagpasok ninyo sa bahay, ay batiin
ninyo ito.

<span id="an_10:13">10:13</span> At kung karapatdapat ang bahay, ay
dumoon ang inyong kapayapaan: datapuwa't kung hindi karapatdapat, ay
mabalik sa inyo ang kapayapaan ninyo.

<span id="an_10:14">10:14</span> At sinomang hindi tumanggap sa inyo, ni
duminig sa inyong mga pananalita, pagalis ninyo sa bahay o bayang yaon,
ay ipagpag ninyo ang alabok ng inyong mga paa.

<span id="an_10:15">10:15</span> Katotohanang sinasabi ko sa inyo, Higit
na mapagpapaumanhinan ang lupa ng Sodoma at ng Gomorra sa araw ng
paghuhukom, kay sa bayang yaon.

<span id="an_10:16">10:16</span> Narito, sinusugo ko kayong gaya ng mga
tupa sa gitna ng mga lobo: mangagpakatalino nga kayong gaya ng mga ahas
at mangagpakatimtimang gaya ng mga kalapati.

<span id="an_10:17">10:17</span> Datapuwa't mangagpakaingat kayo sa mga
tao: sapagka't kayo'y ibibigay nila sa mga Sanedrin at kayo'y hahampasin
sa kanilang mga sinagoga;

<span id="an_10:18">10:18</span> Oo at kayo'y dadalhin sa harap ng mga
gobernador at mga hari dahil sa akin, sa pagpapatotoo sa kanila at sa
mga Gentil.

<span id="an_10:19">10:19</span> Datapuwa't pagka kayo'y ibinigay nila,
huwag ninyong ikabalisa kung paano o kung ano ang inyong sasabihin:
sapagka't sa oras na yaon ay ipagkakaloob sa inyo ang inyong sasabihin.

<span id="an_10:20">10:20</span> Sapagka't hindi kayo ang
mangagsasalita, kundi ang Espiritu ng inyong Ama ang sa inyo'y
magsasalita.

<span id="an_10:21">10:21</span> At ibibigay ng kapatid ang kapatid sa
kamatayan, at ng ama ang kaniyang anak: at mangaghihimagsik ang mga anak
laban sa kanilang mga magulang, at sila'y ipapapatay.

<span id="an_10:22">10:22</span> At kayo'y kapopootan ng lahat ng mga
tao dahil sa aking pangalan: datapuwa't ang magtitiis hanggang sa wakas,
ay siyang maliligtas.

<span id="an_10:23">10:23</span> Datapuwa't pagka kayo'y pinagusig nila
sa isang bayang ito, ay magsitakas kayo tungo sa kasunod na bayan:
sapagka't sa katotohanang sinasabi ko sa inyo, Hindi ninyo matatapos
libutin ang mga bayan ng Israel, hanggang sa pumarito ang Anak ng tao.

<span id="an_10:24">10:24</span> Hindi mataas ang alagad sa kaniyang
guro, ni hindi rin mataas ang alila sa kaniyang panginoon.

<span id="an_10:25">10:25</span> Sukat na sa alagad ang maging katulad
ng kaniyang guro, at sa alila ang maging katulad ng kaniyang panginoon.
Kung pinanganlan nilang Beelzebub ang panginoon ng sangbahayan, gaano pa
kaya ang mga kasangbahay niya!

<span id="an_10:26">10:26</span> Huwag nga ninyo silang katakutan:
sapagka't walang bagay na natatakpan, na hindi mahahayag; at natatago na
hindi malalaman.

<span id="an_10:27">10:27</span> Ang sinasabi ko sa inyo sa kadiliman,
ay sabihin ninyo sa kaliwanagan; at ang narinig ninyo sa bulong, ay
inyong ipagsigawan sa mga bubungan.

<span id="an_10:28">10:28</span> At huwag kayong mangatakot sa mga
nagsisipatay ng katawan, datapuwa't hindi nangakakapatay sa kaluluwa:
kundi bagkus ang katakutan ninyo'y yaong makapupuksa sa kaluluwa at sa
katawan sa impierno.

<span id="an_10:29">10:29</span> Hindi baga ipinagbibili ng isang beles
ang dalawang maya? at kahit isa sa kanila'y hindi mahuhulog sa lupa kung
hindi pahintulot ng inyong Ama:

<span id="an_10:30">10:30</span> Datapuwa't maging ang mga buhok ng
inyong ulo ay pawang bilang na lahat.

<span id="an_10:31">10:31</span> Huwag nga kayong mangatakot: kayo'y
lalong mahalaga kay sa maraming maya.

<span id="an_10:32">10:32</span> Kaya't ang bawa't kumikilala sa akin sa
harap ng mga tao, ay kikilalanin ko naman siya sa harap ng aking Ama na
nasa langit.

<span id="an_10:33">10:33</span> Datapuwa't sinomang sa aki'y magkaila
sa harap ng mga tao, ay ikakaila ko naman siya sa harap ng aking Ama na
nasa langit.

<span id="an_10:34">10:34</span> Huwag ninyong isiping ako'y naparito
upang magdala ng kapayapaan sa lupa: hindi ako naparito upang magdala ng
kapayapaan, kundi tabak.

<span id="an_10:35">10:35</span> Sapagka't ako'y naparito upang
papagalitin ang lalake laban sa kaniyang ama, at ang anak na babae laban
sa kaniyang ina, at ang manugang na babae laban sa kaniyang biyanang
babae:

<span id="an_10:36">10:36</span> At ang magiging kaaway ng tao ay ang
kaniya ring sariling kasangbahay.

<span id="an_10:37">10:37</span> Ang umiibig sa ama o sa ina ng higit
kay sa akin ay hindi karapatdapat sa akin; at ang umiibig sa anak na
lalake o anak na babae ng higit kay sa akin ay hindi karapatdapat sa
akin.

<span id="an_10:38">10:38</span> At ang hindi nagpapasan ng kaniyang
krus at sumusunod sa akin, ay hindi karapatdapat sa akin.

<span id="an_10:39">10:39</span> Ang nakasusumpong ng kaniyang buhay ay
mawawalan nito; at ang mawalan ng buhay dahil sa akin ay makasusumpong
niyaon.

<span id="an_10:40">10:40</span> Ang tumatanggap sa inyo ay ako ang
tinatanggap, at ang tumatanggap sa akin ay tinatanggap ang nagsugo sa
akin.

<span id="an_10:41">10:41</span> Ang tumatanggap sa isang propeta dahil
sa pangalan ng propeta ay tatanggap ng ganti ng isang propeta: at ang
tumatanggap sa isang taong matuwid dahil sa pangalan ng isang taong
matuwid ay tatanggap ng ganti ng isang taong matuwid.

<span id="an_10:42">10:42</span> At sinomang magpainom sa isa sa
maliliit na ito ng kahit isang sarong tubig na malamig, dahil sa
pangalang alagad, katotohanang sinasabi ko sa inyo na hindi mawawala ang
ganti sa kaniya.

<span id="an_11:1">11:1</span> At nangyari, na nang matapos nang masabi
ni Jesus ang kaniyang mga utos sa kaniyang labingdalawang alagad, ay
umalis siya roon upang magturo at mangaral sa mga bayan nila.

<span id="an_11:2">11:2</span> Nang marinig nga ni Juan sa bilangguan
ang mga gawa ni Cristo, ay nagpasugo siya sa pamamagitan ng kaniyang mga
alagad,

<span id="an_11:3">11:3</span> At sinabi sa kaniya, Ikaw baga yaong
paririto, o hihintayin namin ang iba?

<span id="an_11:4">11:4</span> At sumagot si Jesus at sa kanila'y
sinabi, Magsiparoon kayo at sabihin ninyo kay Juan ang mga bagay na
inyong nangaririnig at nangakikita:

<span id="an_11:5">11:5</span> Ang mga bulag ay nangakakakita, ang mga
pilay ay nangakalalakad, ang mga ketongin ay nangalilinis, at ang mga
bingi ay nangakaririnig, at ang mga patay ay ibinabangon, at sa mga
dukha ay ipinangangaral ang mabubuting balita.

<span id="an_11:6">11:6</span> At mapalad ang sinomang hindi makasumpong
ng anomang katitisuran sa akin.

<span id="an_11:7">11:7</span> At samantalang ang mga ito'y nagsisiyaon
ng kanilang lakad, ay nagpasimula si Jesus na magsalita sa mga karamihan
tungkol kay Juan, Ano ang nilabas ninyo upang masdan sa ilang? isang
tambo na inuuga ng hangin?

<span id="an_11:8">11:8</span> Datapuwa't ano ang nilabas ninyo upang
makita? isang taong nararamtan ng mga damit na maseselan? Narito, ang
mga nagsisipanamit ng maseselan ay nangasa mga bahay ng mga hari.

<span id="an_11:9">11:9</span> Datapuwa't ano ang nilabas ninyo? upang
makita ang isang propeta? Oo, sinasabi ko sa inyo, at lalo pang higit
kay sa isang propeta.

<span id="an_11:10">11:10</span> Ito yaong tungkol sa kaniya'y
nasusulat, Narito, sinusugo ko ang aking sugo sa unahan ng iyong mukha,
Na maghahanda ng iyong daan sa unahan mo.

<span id="an_11:11">11:11</span> Katotohanang sinasabi ko sa inyo, Sa
gitna ng mga ipinanganganak ng mga babae ay walang lumitaw na isang
dakila kay sa kay Juan Bautista: gayon man ang lalong maliit sa kaharian
ng langit ay lalong dakila kay sa kaniya.

<span id="an_11:12">11:12</span> At mula sa mga araw ni Juan Bautista
hanggang ngayon, ang kaharian ng langit ay nagbabata ng karahasan, at
kinukuha nang sapilitan ng mga taong mararahas.

<span id="an_11:13">11:13</span> Sapagka't ang lahat ng mga propeta at
ang kautusan hanggang kay Juan ay nagsipanghula.

<span id="an_11:14">11:14</span> At kung ibig ninyong tanggapin, ay
siya'y si Elias na paririto.

<span id="an_11:15">11:15</span> Ang may mga pakinig upang ipakinig, ay
makinig.

<span id="an_11:16">11:16</span> Datapuwa't sa ano ko itutulad ang
lahing ito? Tulad sa mga batang nangakaupo sa mga pamilihan, na
sinisigawan ang kanilang mga kasama.

<span id="an_11:17">11:17</span> At sinasabi, Tinutugtugan namin kayo ng
plauta, at hindi kayo nagsisisayaw; nagsipanambitan kami, at hindi kayo
nangahapis.

<span id="an_11:18">11:18</span> Sapagka't naparito si Juan na hindi
kumakain o umiinom man, at sinasabi nila, Siya'y mayroong demonio.

<span id="an_11:19">11:19</span> Naparito ang Anak ng tao na kumakain at
umiinom, at sinasabi nila, Narito, ang isang matakaw na tao at isang
manginginom ng alak, isang kaibigan ng mga maniningil ng buwis at ng mga
makasalanan! At ang karunungan ay inaaring-ganap ng kaniyang mga gawa.

<span id="an_11:20">11:20</span> Nang magkagayo'y kaniyang pinasimulang
sumbatan ang mga bayan na pinaggagawan niya ng lalong marami sa kaniyang
mga gawang makapangyarihan, sapagka't hindi sila nangagsisi.

<span id="an_11:21">11:21</span> Sa aba mo, Corazin! sa aba mo,
Bethsaida! sapagka't kung sa Tiro at sa Sidon sana ginawa ang mga gawang
makapangyarihan na ginawa sa inyo, malaon na dising nangagsisi na may
mga damit na magaspang at abo.

<span id="an_11:22">11:22</span> Nguni't sinasabi ko sa inyo na higit na
mapagpapaumanhinan ang Tiro at Sidon sa araw ng paghuhukom, kay sa inyo.

<span id="an_11:23">11:23</span> At ikaw, Capernaum, magpapakataas ka
baga hanggang sa langit? ibababa ka hanggang sa Hades: sapagka't kung sa
Sodoma sana ginawa ang mga makapangyarihang gawang sa iyo'y ginawa, ay
nanatili sana siya hanggang sa araw na ito.

<span id="an_11:24">11:24</span> Datapuwa't sinasabi ko sa inyo na higit
na mapagpapaumanhinan ang lupa ng Sodoma sa araw ng paghuhukom, kay sa
iyo.

<span id="an_11:25">11:25</span> Nang panahong yaon ay sumagot si Jesus
at sinabi, Ako'y nagpapasalamat sa iyo, Oh Ama, Panginoon ng langit at
ng lupa, na iyong inilihim ang mga bagay na ito sa mga pantas at
matatalino, at ipinahayag mo sa mga sanggol:

<span id="an_11:26">11:26</span> Oo nga, Ama, sapagka't gayon ang
nakalugod sa iyong paningin.

<span id="an_11:27">11:27</span> Ang lahat ng mga bagay ay ibinigay sa
akin ng aking Ama: at sinoma'y hindi nakakakilala sa Anak kundi ang Ama;
at sinoma'y hindi nakakakilala sa Ama, kundi ang Anak, at yaong ibiging
pagpahayagan ng Anak.

<span id="an_11:28">11:28</span> Magsiparito sa akin, kayong lahat na
nangapapagal at nangabibigatang lubha, at kayo'y aking
papagpapahingahin.

<span id="an_11:29">11:29</span> Pasanin ninyo ang aking pamatok, at
magaral kayo sa akin; sapagka't ako'y maamo at mapagpakumbabang puso: at
masusumpungan ninyo ang kapahingahan ng inyong mga kaluluwa.

<span id="an_11:30">11:30</span> Sapagka't malambot ang aking pamatok,
at magaan ang aking pasan.

<span id="an_12:1">12:1</span> Nang panahong yaon ay naglalakad si Jesus
nang araw ng sabbath sa mga bukiran ng trigo; at nangagutom ang kaniyang
mga alagad at nangagpasimulang magsikitil ng mga uhay at magsikain.

<span id="an_12:2">12:2</span> Datapuwa't pagkakita nito ng mga Fariseo,
ay sinabi nila sa kaniya, Tingnan mo, ginagawa ng mga alagad mo ang
hindi matuwid na gawin sa sabbath.

<span id="an_12:3">12:3</span> Datapuwa't sinabi niya sa kanila, Hindi
baga ninyo nabasa ang ginawa ni David nang siya'y nagutom, at ang mga
kasamahan niya;

<span id="an_12:4">12:4</span> Kung paanong siya'y pumasok sa bahay ng
Dios, at kumain siya ng mga tinapay na handog, na hindi matuwid na kanin
niya, ni ng mga kasamahan niya, kundi ng mga saserdote lamang?

<span id="an_12:5">12:5</span> O hindi baga ninyo nabasa sa kautusan,
kung papaanong sa mga araw ng sabbath ay niwawalang galang ng mga
saserdote sa templo ang sabbath, at hindi nangagkakasala?

<span id="an_12:6">12:6</span> Datapuwa't sinasabi ko sa inyo, na dito
ay may isang lalong dakila kay sa templo.

<span id="an_12:7">12:7</span> Datapuwa't kung nalalaman ninyo kung ano
ang kahulugan nito, Habag ang ibig ko, at hindi hain, ay hindi sana
ninyo hinatulan ang mga walang kasalanan.

<span id="an_12:8">12:8</span> Sapagka't ang Anak ng tao ay panginoon ng
sabbath.

<span id="an_12:9">12:9</span> At siya'y umalis doon at pumasok sa
sinagoga nila:

<span id="an_12:10">12:10</span> At narito, may isang tao na tuyo ang
isang kamay. At sa kaniya'y itinanong nila, na sinasabi, Matuwid bagang
magpagaling sa araw ng sabbath? upang siya'y kanilang maisumbong.

<span id="an_12:11">12:11</span> At sinabi niya sa kanila, Sino kaya sa
inyo, na kung mayroong isang tupa, na kung mahulog ito sa isang hukay sa
araw ng sabbath, ay hindi baga niya aabutin, at hahanguin?

<span id="an_12:12">12:12</span> Gaano pa nga ang isang tao na may
halaga kay sa isang tupa! Kaya't matuwid na gumawa ng mabuti sa araw ng
sabbath.

<span id="an_12:13">12:13</span> Nang magkagayo'y sinabi niya sa lalake,
Iunat mo ang iyong kamay. At iniunat niya; at napauling walang sakit, na
gaya ng isa.

<span id="an_12:14">12:14</span> Datapuwa't nagsialis ang mga Fariseo,
at nangagpulong laban sa kaniya, kung papaanong siya'y maipapupuksa
nila.

<span id="an_12:15">12:15</span> At pagkahalata nito ni Jesus ay lumayo
roon: at siya'y sinundan ng marami; at kaniyang pinagaling silang lahat,

<span id="an_12:16">12:16</span> At ipinagbilin niya sa kanila, na
siya'y huwag nilang ihayag:

<span id="an_12:17">12:17</span> Upang matupad ang sinabi sa pamamagitan
ng propeta Isaias, na nagsasabi,

<span id="an_12:18">12:18</span> Narito, ang lingkod ko na aking
hinirang; At minamahal ko na kinalulugdan ng aking kaluluwa: Isasakaniya
ko ang aking Espiritu, At ihahayag niya ang paghuhukom sa mga Gentil.

<span id="an_12:19">12:19</span> Hindi siya makikipagtalo, ni sisigaw;
Ni maririnig man ng sinoman ang kaniyang tinig sa mga lansangan.

<span id="an_12:20">12:20</span> Hindi niya babaliin ang tambong gapok,
At hindi papatayin ang timsim na umuusok, Hanggang sa papagtagumpayin
ang paghuhukom.

<span id="an_12:21">12:21</span> At aasa sa kaniyang pangalan ang mga
Gentil.

<span id="an_12:22">12:22</span> Nang magkagayo'y dinala sa kaniya ang
isang inaalihan ng demonio, bulag at pipi, at kaniyang pinagaling, ano
pa't ang pipi ay nagsalita at nakakita.

<span id="an_12:23">12:23</span> At ang buong karamihan ay nangagtaka,
at nangagsabi, Ito kaya ang Anak ni David?

<span id="an_12:24">12:24</span> Datapuwa't nang marinig ito ng mga
Fariseo, ay kanilang sinabi, Ang taong ito'y hindi nagpapalabas ng mga
demonio, kundi sa pamamagitan ni Beelzebub na prinsipe ng mga demonio.

<span id="an_12:25">12:25</span> At pagkaalam niya ng mga iniisip nila,
ay sinabi niya sa kanila, Ang bawa't kahariang nagkakabahabahagi laban
sa kaniyang sarili ay mawawasak; ang bawa't bayan o bahay na
nagkakabahabahagi laban sa kaniyang sarili ay hindi mananatili.

<span id="an_12:26">12:26</span> At kung pinalalabas ni Satanas si
Satanas, siya nababahagi laban sa kaniyang sarili; papaano ngang
mananatili ang kaniyang kaharian?

<span id="an_12:27">12:27</span> At kung sa pamamagitan ni Beelzebub ay
nagpapalabas ako ng mga demonio, ang inyong mga anak sa kaninong
pamamagitan sila'y pinalalabas? kaya nga sila ang inyong magiging mga
hukom.

<span id="an_12:28">12:28</span> Nguni't kung sa pamamagitan ng Espiritu
ng Dios nagpapalabas ako ng mga demonio, ay dumating nga sa inyo ang
kaharian ng Dios.

<span id="an_12:29">12:29</span> O papaano bagang makapapasok ang
sinoman sa bahay ng malakas, at samsamin ang kaniyang mga pag-aari, kung
hindi muna gapusin ang malakas? at kung magkagayo'y masasamsaman niya
ang kaniyang bahay.

<span id="an_12:30">12:30</span> Ang hindi sumasa akin ay laban sa akin;
at ang hindi nagiimpok na kasama ko ay nagsasambulat.

<span id="an_12:31">12:31</span> Kaya't sinasabi ko sa inyo, Ang bawa't
kasalanan at kapusungan ay ipatatawad sa mga tao; datapuwa't ang
kapusungang laban sa Espiritu ay hindi ipatatawad.

<span id="an_12:32">12:32</span> At ang sinomang magsalita ng isang
salitang laban sa Anak ng tao, ay ipatatawad sa kaniya; datapuwa't ang
sinomang magsalita laban sa Espiritu Santo, ay hindi ipatatawad sa
kaniya, kahit sa sanglibutang ito, o maging sa darating.

<span id="an_12:33">12:33</span> O pabutihin ninyo ang punong kahoy, at
mabuti ang bunga niyaon; o pasamain ninyo ang punong kahoy, at masama
ang bunga niyaon: sapagka't ang punong kahoy ay nakikilala sa
pamamagitan ng kaniyang bunga.

<span id="an_12:34">12:34</span> Kayong lahi ng mga ulupong, papaano
kayo na masasama, ay makapagsasalita ng mabubuting bagay? sapagka't sa
kasaganaan ng puso ay nagsasalita ang bibig.

<span id="an_12:35">12:35</span> Ang mabuting tao sa kaniyang mabuting
kayamanan ay kumukuha ng mabubuting bagay: at ang masamang tao sa
kaniyang masamang kayamanan ay kumukuha ng masasamang bagay.

<span id="an_12:36">12:36</span> At sinasabi ko sa inyo, na ang bawa't
salitang walang kabuluhang sabihin ng mga tao ay ipagsusulit nila sa
araw ng paghuhukom.

<span id="an_12:37">12:37</span> Sapagka't sa iyong mga salita ikaw ay
magiging banal, at sa iyong mga salita ay hahatulan ka.

<span id="an_12:38">12:38</span> Nang magkagayo'y nagsisagot sa kaniya
ang ilan sa mga eskriba at sa mga Fariseo, na nangagsasabi, Guro, ibig
namin makakita ng isang tanda sa iyo.

<span id="an_12:39">12:39</span> Datapuwa't siya'y sumagot, at sinabi sa
kanila, Isang lahing masama at mapangalunya ay humahanap ng isang tanda;
at hindi siya bibigyan ng anomang tanda kundi ng tanda ng propeta Jonas:

<span id="an_12:40">12:40</span> Sapagka't kung paanong si Jonas ay
napasa tiyan ng isang balyena na tatlong araw at tatlong gabi; ay gayon
ding mapapasa ilalim ng lupa na tatlong araw at tatlong gabi ang Anak ng
tao.

<span id="an_12:41">12:41</span> Magsisitayo sa paghuhukom ang mga tao
sa Nineve na kasama ng lahing ito, at ito'y hahatulan: sapagka't sila'y
nagsipagsisi sa pangangaral ni Jonas; at narito, dito'y may isang lalong
dakila kay sa kay Jonas.

<span id="an_12:42">12:42</span> Magbabangon sa paghuhukom ang reina ng
timugan na kasama ng lahing ito, at ito'y hahatulan: sapagka't siya'y
nanggaling sa mga wakas ng lupa upang pakinggan ang karunungan ni
Salomon; at narito, dito'y may isang lalong dakila kay sa kay Salomon.

<span id="an_12:43">12:43</span> Datapuwa't ang karumaldumal na
espiritu, kung siya'y lumabas sa tao, ay lumalakad sa mga dakong walang
tubig na humahanap ng kapahingahan, at hindi makasumpong.

<span id="an_12:44">12:44</span> Kung magkagayo'y sinasabi niya, Babalik
ako sa aking bahay na nilabasan ko; at pagdating niya, ay nasusumpungan
niyang walang laman, walis na, at nagagayakan.

<span id="an_12:45">12:45</span> Kung magkagayo'y yumayaon siya, at
nagsasama ng pito pang espiritu na lalong masasama kay sa kaniya, at
sila'y nagsisipasok at nagsisitahan doon: at nagiging lalo pang masama
ang huling kalagayan ng taong yaon kay sa una. Gayon din ang mangyayari
sa masamang lahing ito.

<span id="an_12:46">12:46</span> Samantalang siya'y nagsasalita pa sa
mga karamihan, narito, ang kaniyang ina at ang kaniyang mga kapatid ay
nangakatayo sa labas, at ibig nilang siya'y makausap.

<span id="an_12:47">12:47</span> At may nagsabi sa kaniya, Narito, ang
iyong ina at ang iyong mga kapatid ay nangakatayo sa labas, na ibig
nilang makausap ka.

<span id="an_12:48">12:48</span> Nguni't siya'y sumagot at sinabi sa
nagsabi sa kaniya, Sino ang aking ina? at sino-sino ang aking mga
kapatid?

<span id="an_12:49">12:49</span> At iniunat niya ang kaniyang kamay sa
kaniyang mga alagad, at sinabi, Narito, ang aking ina at ang aking mga
kapatid!

<span id="an_12:50">12:50</span> Sapagka't sinomang gumaganap ng
kalooban ng aking Ama na nasa langit, ay siyang aking kapatid na lalake
at aking kapatid na babae, at ina.

<span id="an_13:1">13:1</span> Nang araw na yaon ay lumabas si Jesus sa
bahay, at naupo sa tabi ng dagat.

<span id="an_13:2">13:2</span> At nakisama sa kaniya ang lubhang
maraming tao, ano pa't lumulan siya sa isang daong, at naupo; at ang
buong karamihan ay nangakatayo sa baybayin.

<span id="an_13:3">13:3</span> At pinagsalitaan niya sila ng maraming
mga bagay sa mga talinghaga, na sinasabi, Narito, ang manghahasik ay
yumaon upang maghasik.

<span id="an_13:4">13:4</span> At sa paghahasik niya, ay nangahulog ang
ilang binhi sa tabi ng daan, at dumating ang mga ibon at kinain nila;

<span id="an_13:5">13:5</span> At ang mga iba'y nangahulog sa mga
batuhan, na doo'y walang sapat na lupa: at pagdaka'y sumibol, sapagka't
hindi malalim ang lupa:

<span id="an_13:6">13:6</span> At pagsikat ng araw ay nangainitan; at
dahil sa walang ugat, ay nangatuyo.

<span id="an_13:7">13:7</span> At ang mga iba'y nangahulog sa mga
dawagan, at nagsilaki ang mga dawag, at ininis ang mga yaon.

<span id="an_13:8">13:8</span> At ang mga iba'y nangahulog sa mabuting
lupa, at nangagbunga, ang ila'y tigisang daan, at ang ila'y tigaanim na
pu, at ang ila'y tigtatatlongpu.

<span id="an_13:9">13:9</span> At ang may mga pakinig, ay makinig.

<span id="an_13:10">13:10</span> At nagsilapit ang mga alagad, at sinabi
nila sa kaniya, Bakit mo sila pinagsasalitaan sa mga talinghaga?

<span id="an_13:11">13:11</span> At sumagot siya at sinabi sa kanila, Sa
inyo'y ipinagkaloob ang mangakaalam ng mga hiwaga ng kaharian ng langit,
datapuwa't hindi ipinagkaloob sa kanila.

<span id="an_13:12">13:12</span> Sapagka't sinomang mayroon ay bibigyan,
at siya'y magkakaroon ng sagana: nguni't sinomang wala, pati ng nasa
kaniya ay aalisin sa kaniya.

<span id="an_13:13">13:13</span> Kaya't sila'y pinagsasalitaan ko sa mga
talinghaga; sapagka't nagsisitingin ay hindi sila nangakakakita, at
nangakikinig ay hindi sila nangakakarinig, ni hindi sila nangakakaunawa.

<span id="an_13:14">13:14</span> At natutupad sa kanila ang hula ni
Isaias, na sinasabi, Sa pakikinig ay inyong maririnig, at sa anomang
paraa'y hindi ninyo mapaguunawa; At sa pagtingin ay inyong makikita, at
sa anomang paraa'y hindi ninyo mamamalas:

<span id="an_13:15">13:15</span> Sapagka't kumapal ang puso ng bayang
ito, At mahirap na mangakarinig ang kanilang mga tainga, At kanilang
ipinikit ang kanilang mga mata; Baka sila'y mangakakita ng kanilang mga
mata, At mangakarinig ng kanilang mga tainga, At mangakaunawa ng
kanilang puso, At muling mangagbalik loob, At sila'y aking pagalingin.

<span id="an_13:16">13:16</span> Datapuwa't mapapalad ang inyong mga
mata, sapagka't nangakakakita; at ang iyong mga tainga, sapagka't
nangakakarinig.

<span id="an_13:17">13:17</span> Sapagka't katotohanang sinasabi ko sa
inyo, na hinangad na makita ng maraming propeta at ng mga taong matuwid
ang inyong nakikita, at hindi nila nakita; at marinig ang inyong
naririnig, at hindi nila narinig.

<span id="an_13:18">13:18</span> Pakinggan nga ninyo ang talinghaga
tungkol sa manghahasik.

<span id="an_13:19">13:19</span> Kung ang sinoman ay nakikinig ng salita
ng kaharian, at ito'y hindi niya napaguunawa, ay pinaroroonan ng masama,
at inaagaw ang nahasik sa kaniyang puso. Ito yaong nahasik sa tabi ng
daan.

<span id="an_13:20">13:20</span> At ang nahasik sa mga batuhan, ay yaong
nakikinig ng salita, at pagdaka'y tinatanggap ito ng buong galak;

<span id="an_13:21">13:21</span> Gayon ma'y wala siyang ugat sa kaniyang
sarili, kundi sangdaling tumatagal; at pagdating ng kapighatian o
pag-uusig dahil sa salita, ay pagdaka'y natitisod siya.

<span id="an_13:22">13:22</span> At ang nahasik sa mga dawagan, ay yaong
dumirinig ng salita; nguni't ang pagsusumakit na ukol sa sanglibutan, at
ang daya ng mga kayamanan, ay siyang umiinis sa salita, at yao'y
nagiging walang bunga.

<span id="an_13:23">13:23</span> At ang nahasik sa mabuting lupa, ay
siyang dumirinig, at nakauunawa ng salita; na siyang katotohanang
nagbubunga, ang ila'y tigisang daan, ang ila'y tigaanim na pu, at ang
ila'y tigtatatlongpu.

<span id="an_13:24">13:24</span> Sinaysay niya sa kanila ang ibang
talinghaga, na sinasabi, Ang kaharian ng langit ay tulad sa isang taong
naghasik ng mabuting binhi sa kaniyang bukid:

<span id="an_13:25">13:25</span> Datapuwa't samantalang nangatutulog ang
mga tao, ay dumating ang kaniyang kaaway at naghasik naman ng mga
pangsirang damo sa pagitan ng trigo, at umalis.

<span id="an_13:26">13:26</span> Datapuwa't nang sumibol ang usbong at
mamunga, ay lumitaw nga rin ang mga pangsirang damo.

<span id="an_13:27">13:27</span> At ang mga alipin ng puno ng
sangbahayan ay nagsiparoon at nangagsabi sa kaniya, Ginoo, hindi baga
naghasik ka ng mabuting binhi sa iyong bukid? saan kaya nangagmula ang
mga pangsirang damo?

<span id="an_13:28">13:28</span> At sinabi niya sa kanila, Isang kaaway
ang gumawa nito. At sinabi sa kaniya ng mga alipin, Ibig mo baga na kami
nga'y magsiparoon at ang mga yao'y pagtipunin?

<span id="an_13:29">13:29</span> Datapuwa't sinabi niya, Huwag; baka sa
pagtitipon ninyo ng mga pangsirang damo, ay inyong mabunot pati ng
trigo.

<span id="an_13:30">13:30</span> Pabayaan ninyong magsitubo kapuwa
hanggang sa panahon ng pagaani: at sa panahon ng pagaani ay sasabihin ko
sa mga mangaani, Tipunin muna ninyo ang mga pangsirang damo, at inyong
pagbibigkisin upang sunugin; datapuwa't tipunin ninyo ang trigo sa aking
bangan.

<span id="an_13:31">13:31</span> Sinaysay niya sa kanila ang ibang
talinghaga, na sinasabi, Ang kaharian ng langit ay tulad sa isang butil
ng binhi ng mostasa, na kinuha ng isang tao, at inihasik sa kaniyang
bukid:

<span id="an_13:32">13:32</span> Na siya ngang lalong maliit sa lahat ng
mga binhi; datapuwa't nang tumubo, ay lalong malaki kay sa mga gulay, at
nagiging punong kahoy, ano pa't nagsisiparoon ang mga ibon sa langit at
sumisilong sa kaniyang mga sanga.

<span id="an_13:33">13:33</span> Sinalita niya sa kanila ang ibang
talinghaga: Ang kaharian ng langit ay tulad sa lebadura, na kinuha ng
isang babae, at itinago sa tatlong takal na harina, hanggang sa ito'y
nalebadurahang lahat.

<span id="an_13:34">13:34</span> Lahat ng mga bagay na ito'y sinabi ni
Jesus sa mga karamihan sa mga talinghaga; at kung hindi sa talinghaga ay
hindi niya sila kinakausap:

<span id="an_13:35">13:35</span> Upang matupad ang sinalita sa
pamamagitan ng propeta, na nagsasabi, Bubukhin ko ang aking bibig sa mga
talinghaga; Sasaysayin ko ang mga natatagong bagay buhat nang itatag ang
sanglibutan.

<span id="an_13:36">13:36</span> Nang magkagayon ay iniwan niya ang mga
karamihan, at pumasok sa bahay: at sa kaniya'y nagsilapit ang kaniyang
mga alagad, na nagsisipagsabi, Ipaliwanag mo sa amin ang talinghaga
tungkol sa mga pangsirang damo sa bukid.

<span id="an_13:37">13:37</span> At siya'y sumagot at nagsabi, Ang
naghahasik ng mabuting binhi ay ang Anak ng tao;

<span id="an_13:38">13:38</span> At ang bukid ay ang sanglibutan; at ang
mabuting binhi, ay ito ang mga anak ng kaharian: at ang mga pangsirang
damo ay ang mga anak ng masama;

<span id="an_13:39">13:39</span> At ang kaaway na naghasik ng mga ito ay
ang diablo: at ang pagaani ay ang katapusan ng sanglibutan; at ang mga
mangaani ay ang mga anghel.

<span id="an_13:40">13:40</span> Kung paano ang pagtipon sa mga
pangsirang damo at pagsunog sa apoy; gayon din ang mangyayari sa
katapusan ng sanglibutan.

<span id="an_13:41">13:41</span> Susuguin ng Anak ng tao ang kaniyang
mga anghel, at kanilang titipunin sa labas ng kaniyang kaharian ang
lahat ng mga bagay na nangakapagpapatisod, at ang nagsisigawa ng
katampalasanan,

<span id="an_13:42">13:42</span> At sila'y igagatong sa kalan ng apoy:
diyan na nga ang pagtangis at ang pagngangalit ng mga ngipin.

<span id="an_13:43">13:43</span> Kung magkagayo'y mangagliliwanag ang
mga matuwid na katulad ng araw sa kaharian ng kanilang Ama. Ang may mga
pakinig, ay makinig.

<span id="an_13:44">13:44</span> Tulad ang kaharian ng langit sa
natatagong kayamanan sa bukid; na nasumpungan ng isang tao, at inilihim;
at sa kaniyang kagalaka'y yumaon at ipinagbili ang lahat niyang
tinatangkilik, at binili ang bukid na yaon.

<span id="an_13:45">13:45</span> Gayon din naman, ang kaharian ng langit
ay katulad ng isang taong nangangalakal na humahanap ng magagandang
perlas:

<span id="an_13:46">13:46</span> At pagkasumpong ng isang mahalagang
perlas, ay yumaon siya at ipinagbili ang lahat niyang tinatangkilik, at
binili yaon.

<span id="an_13:47">13:47</span> Tulad din naman ang kaharian ng langit
sa isang lambat, na inihulog sa dagat, na nakahuli ng sarisaring isda:

<span id="an_13:48">13:48</span> Na, nang mapuno, ay hinila nila sa
pampang; at sila'y nagsiupo, at tinipon sa mga sisidlan ang mabubuti,
datapuwa't itinapon ang masasama.

<span id="an_13:49">13:49</span> Gayon din ang mangyayari sa katapusan
ng sanglibutan: lalabas ang mga anghel, at ihihiwalay ang masasama sa
matutuwid,

<span id="an_13:50">13:50</span> At sila'y igagatong sa kalan ng apoy:
diyan na nga ang pagtangis at ang pagngangalit ng mga ngipin.

<span id="an_13:51">13:51</span> Napagunawa baga ninyo ang lahat ng mga
bagay na ito? Sinabi nila sa kaniya, Oo.

<span id="an_13:52">13:52</span> At sinabi niya sa kanila, Kaya't ang
bawa't eskriba na ginagawang alagad sa kaharian ng langit ay tulad sa
isang taong puno ng sangbahayan, na naglalabas sa kaniyang kayamanan ng
mga bagay na bago at luma.

<span id="an_13:53">13:53</span> At nangyari, na nang matapos ni Jesus
ang mga talinghagang ito, ay umalis siya doon.

<span id="an_13:54">13:54</span> At pagdating sa kaniyang sariling
lupain, ay kaniyang tinuruan sila sa kanilang sinagoga, ano pa't sila'y
nangagtaka, at nangagsabi, Saan kumuha ang taong ito ng ganitong
karunungan, at ng ganitong mga makapangyarihang gawa?

<span id="an_13:55">13:55</span> Hindi baga ito ang anak ng anluwagi?
hindi baga tinatawag na Maria ang kaniyang ina? at Santiago, at Jose, at
Simon, at Judas ang kaniyang mga kapatid?

<span id="an_13:56">13:56</span> At ang kaniyang mga kapatid na babae,
hindi baga silang lahat ay nanga sa atin? Saan nga kumuha ang taong ito
ng lahat ng ganitong mga bagay?

<span id="an_13:57">13:57</span> At siya'y kinatisuran nila. Datapuwa't
sinabi sa kanila ni Jesus, Walang propeta na di may kapurihan, liban sa
kaniyang sariling lupain, at sa kaniyang sariling bahay.

<span id="an_13:58">13:58</span> At siya'y hindi gumawa roon ng maraming
makapangyarihang gawa dahil sa kawalan nila ng pananampalataya.

<span id="an_14:1">14:1</span> Nang panahong yao'y narinig ni Herodes na
tetrarka ang balita tungkol kay Jesus,

<span id="an_14:2">14:2</span> At sinabi sa kaniyang mga tagapaglingkod,
Ito'y si Juan Bautista; siya'y muling nagbangon sa mga patay; kaya't ang
mga kapangyarihang ito ay nagsisigawa sa kaniya.

<span id="an_14:3">14:3</span> Sapagka't hinuli ni Herodes si Juan, at
siya'y iginapos, at inilagay sa bilangguan dahil kay Herodias, na asawa
ni Felipe na kaniyang kapatid.

<span id="an_14:4">14:4</span> Sapagka't sinabi ni Juan sa kaniya, Hindi
matuwid sa iyo na aariin mo siya.

<span id="an_14:5">14:5</span> At nang ibig niyang ipapatay siya, ay
natakot siya sa karamihan, sapagka't siya'y kanilang ibinibilang na
propeta.

<span id="an_14:6">14:6</span> Datapuwa't nang dumating ang araw na
kapanganakan kay Herodes, ay sumayaw sa gitna ang anak na babae ni
Herodias, at kinalugdan ni Herodes.

<span id="an_14:7">14:7</span> Dahil dito'y kaniyang ipinangakong may
sumpa na sa kaniya'y ibibigay ang anomang hingin niya.

<span id="an_14:8">14:8</span> At siya, na inudyukan ng kaniyang ina, ay
nagsabi, Ibigay mo sa akin dito na nasa isang pinggan ang ulo ni Juan
Bautista.

<span id="an_14:9">14:9</span> At namanglaw ang hari; datapuwa't dahil
sa kaniyang mga sumpa, at sa nangakaupong kasalo niya sa dulang, ay
ipinagutos niyang ibigay na sa kaniya;

<span id="an_14:10">14:10</span> At nagutos siya at pinugutan ng ulo si
Juan sa bilangguan.

<span id="an_14:11">14:11</span> At dinala ang kaniyang ulo na nasa
isang pinggan, at ibinigay sa dalaga: at dinala nito sa kaniyang ina.

<span id="an_14:12">14:12</span> At ang kaniyang mga alagad ay
nagsiparoon, at kanilang binuhat ang bangkay, at kanilang inilibing; at
sila'y nagsialis at isinaysay kay Jesus.

<span id="an_14:13">14:13</span> Nang marinig nga ito ni Jesus, ay
lumigpit sila mula roon, sa isang daong na nasa isang dakong ilang na
bukod: at nang mabalitaan ito ng mga karamihan, ay nangaglakad sila na
sumunod sa kaniya mula sa mga bayan.

<span id="an_14:14">14:14</span> At siya'y lumabas, at nakita ang isang
malaking karamihan, at nahabag siya sa kanila, at pinagaling niya ang sa
kanila'y mga may sakit.

<span id="an_14:15">14:15</span> At nang nagtatakipsilim na, ay
nagsilapit sa kaniya ang kaniyang mga alagad, na nangagsasabi, Ilang ang
dakong ito, at lampas na sa panahon; paalisin mo na ang mga karamihan,
upang sila'y magsiparoon sa mga nayon, at sila'y mangakabili ng kanilang
makakain.

<span id="an_14:16">14:16</span> Datapuwa't sinabi sa kanila ni Jesus,
Hindi kailangang sila'y magsialis; bigyan ninyo sila ng makakain.

<span id="an_14:17">14:17</span> At sinasabi nila sa kaniya, Wala tayo
rito kundi limang tinapay at dalawang isda.

<span id="an_14:18">14:18</span> At sinabi niya, Dalhin ninyo rito sa
akin.

<span id="an_14:19">14:19</span> At ipinagutos niya sa mga karamihan na
sila'y magsiupo sa damuhan; at kinuha niya ang limang tinapay at ang
dalawang isda, at pagtingala sa langit, ay kaniyang pinagpala, at
pinagputolputol at ibinigay ang mga tinapay sa mga alagad, at ibinigay
naman ng mga alagad sa mga karamihan.

<span id="an_14:20">14:20</span> At nagsikain silang lahat, at
nangabusog: at kanilang pinulot ang lumabis na pinagputolputol, na
labingdalawang bakol na puno.

<span id="an_14:21">14:21</span> At ang mga nagsikain ay may limang
libong lalake, bukod pa ang mga babae at ang mga bata.

<span id="an_14:22">14:22</span> At pagdaka'y pinapagmadali niya ang
kaniyang mga alagad na magsilulan sa daong, at magsiuna sa kaniya sa
kabilang ibayo, hanggang pinayayaon niya ang mga karamihan.

<span id="an_14:23">14:23</span> At pagkatapos na mapayaon niya ang mga
karamihan, ay umahon siyang bukod sa bundok upang manalangin: at nang
gumabi na, ay siya'y nagiisa doon.

<span id="an_14:24">14:24</span> Datapuwa't ang daong ay nasa gitna na
ng dagat, na hinahampas ng mga alon; sapagka't pasalungat sa hangin.

<span id="an_14:25">14:25</span> At sa ikaapat na pagpupuyat ng gabi ay
naparoon siya sa kanila, na lumalakad sa ibabaw ng dagat.

<span id="an_14:26">14:26</span> At nang makita siya ng mga alagad na
lumalakad sa ibabaw ng dagat, ay nangagulumihanan sila, na nangagsasabi,
Multo! at sila'y nagsisigaw dahil sa takot.

<span id="an_14:27">14:27</span> Datapuwa't pagdaka'y nagsalita sa
kanila si Jesus, na nagsasabi, Laksan ninyo ang inyong loob; ako nga:
huwag kayong mangatakot.

<span id="an_14:28">14:28</span> At sumagot sa kaniya si Pedro, at
nagsabi, Panginoon, kung ikaw nga, ay papariyanin mo ako sa iyo sa
ibabaw ng tubig.

<span id="an_14:29">14:29</span> At sinabi niya, Halika. At lumunsad si
Pedro sa daong, at lumakad sa ibabaw ng tubig upang pumaroon kay Jesus.

<span id="an_14:30">14:30</span> Datapuwa't pagkakita niyang malakas ang
hangin, ay natakot siya, at nang siya'y malulubog, ay sumigaw, na
nagsasabi, Panginoon, iligtas mo ako.

<span id="an_14:31">14:31</span> At pagdaka'y iniunat ni Jesus ang
kaniyang kamay at hinawakan siya, at sa kaniya'y sinabi, Oh ikaw na
kakaunti ang pananampalataya, bakit ka nagalinglangan?

<span id="an_14:32">14:32</span> At pagkalulan nila sa daong, ay
humimpil ang hangin.

<span id="an_14:33">14:33</span> At ang mga nasa daong ay nagsisamba sa
kaniya, na nangagsasabi, Tunay na ikaw ang Anak ng Dios.

<span id="an_14:34">14:34</span> At nang makatawid na sila, ay narating
nila ang lupa ng Genezaret.

<span id="an_14:35">14:35</span> At nang siya'y makilala ng mga tao sa
dakong yaon, ay nangagpabalita sila sa palibotlibot ng buong lupaing
yaon, at sa kaniya'y dinala ang lahat ng mga may sakit;

<span id="an_14:36">14:36</span> At ipinamamanhik nila sa kaniya na
ipahipo man lamang sa kanila ang laylayan ng kaniyang damit: at ang
lahat ng nangagsihipo ay pawang nagsigaling.

<span id="an_15:1">15:1</span> Nang magkagayo'y nagsilapit kay Jesus na
mula sa Jerusalem ang mga Fariseo at ang mga eskriba, na nagsisipagsabi,

<span id="an_15:2">15:2</span> Bakit ang iyong mga alagad ay
nagsisilabag sa sali't-saling sabi ng matatanda? sapagka't hindi sila
nangaghuhugas ng kanilang mga kamay pagka nagsisikain sila ng tinapay.

<span id="an_15:3">15:3</span> At siya'y sumagot at sinabi sa kanila,
Bakit naman kayo'y nagsisilabag sa utos ng Dios dahil sa inyong
sali't-saling sabi?

<span id="an_15:4">15:4</span> Sapagka't sinabi ng Dios, Igalang mo ang
iyong ama at ang iyong ina: at, Ang manungayaw sa ama at sa ina, ay
mamatay siyang walang pagsala.

<span id="an_15:5">15:5</span> Datapuwa't sinasabi ninyo, Sinomang
magsabi sa kaniyang ama o sa kaniyang ina, Yaong mangyayaring
pakinabangan mo sa akin ay hain ko na sa Dios:

<span id="an_15:6">15:6</span> Ay hindi niya igagalang ang kaniyang ama.
At niwalan ninyong kabuluhan ang salita ng Dios dahil sa inyong
sali't-saling sabi.

<span id="an_15:7">15:7</span> Kayong mga mapagpaimbabaw, mabuti ang
pagkahula sa inyo ni Isaias, na nagsasabi,

<span id="an_15:8">15:8</span> Ang bayang ito'y iginagalang ako ng
kanilang mga labi; Datapuwa't ang kanilang puso ay malayo sa akin.

<span id="an_15:9">15:9</span> Datapuwa't walang kabuluhan ang pagsamba
nila sa akin, Na nagtuturo ng kanilang pinakaaral ang mga utos ng mga
tao.

<span id="an_15:10">15:10</span> At pinalapit niya sa kaniya ang
karamihan, at sa kanila'y sinabi, Pakinggan ninyo, at unawain.

<span id="an_15:11">15:11</span> Hindi ang pumapasok sa bibig ang siyang
nakakahawa sa tao; kundi ang lumalabas sa bibig, ito ang nakakahawa sa
tao.

<span id="an_15:12">15:12</span> Nang magkagayo'y nagsilapit ang mga
alagad, at sa kaniya'y sinabi, Nalalaman mo bagang nangagdamdam ang mga
Fariseo, pagkarinig nila ng pananalitang ito?

<span id="an_15:13">15:13</span> Datapuwa't sumagot siya at sinabi, Ang
bawa't halamang hindi itinanim ng aking Ama na nasa kalangitan, ay
bubunutin.

<span id="an_15:14">15:14</span> Pabayaan ninyo sila: sila'y mga bulag
na tagaakay. At kung ang bulag ay umakay sa bulag, ay kapuwa sila
mangahuhulog sa hukay.

<span id="an_15:15">15:15</span> At sumagot si Pedro, at sinabi sa
kaniya, Ipaliwanag mo sa amin ang talinghaga.

<span id="an_15:16">15:16</span> At sinabi niya, Kayo baga nama'y wala
pa ring pagiisip?

<span id="an_15:17">15:17</span> Hindi pa baga ninyo nalalaman, na ang
anomang pumapasok sa bibig ay tumutuloy sa tiyan, at inilalabas sa
daanan ng dumi?

<span id="an_15:18">15:18</span> Datapuwa't ang mga bagay na lumalabas
sa bibig ay sa puso nanggagaling; at siyang nangakakahawa sa tao.

<span id="an_15:19">15:19</span> Sapagka't sa puso nanggagaling ang
masasamang pagiisip, mga pagpatay, mga pangangalunya, pakikiapid, mga
pagnanakaw, mga pagsaksi sa di katotohanan, mga pamumusong:

<span id="an_15:20">15:20</span> Ito ang mga bagay na nangakakahawa sa
tao; datapuwa't ang kumaing hindi maghugas ng mga kamay ay hindi
makakahawa sa tao.

<span id="an_15:21">15:21</span> At umalis doon si Jesus, at lumigpit sa
mga sakop ng Tiro at Sidon.

<span id="an_15:22">15:22</span> At narito, ang isang babaing Cananea na
lumabas sa mga hangganang yaon, at nagsisigaw, na nagsasabi, Kahabagan
mo ako, Oh Panginoon, ikaw na Anak ni David; ang aking anak na babae ay
pinahihirapang lubha ng isang demonio.

<span id="an_15:23">15:23</span> Datapuwa't siya'y hindi sumagot ng
anomang salita sa kaniya. At nilapitan siya ng kaniyang mga alagad at
siya'y pinamanhikan, na nangagsasabi, Paalisin mo siya; sapagka't
nagsisisigaw siya sa ating hulihan.

<span id="an_15:24">15:24</span> Datapuwa't siya'y sumagot at sinabi,
Hindi ako sinugo kundi sa mga tupang nangaligaw sa bahay ni Israel.

<span id="an_15:25">15:25</span> Datapuwa't lumapit siya at siya'y
sinamba niya, na nagsasabi, Panginoon, saklolohan mo ako.

<span id="an_15:26">15:26</span> At siya'y sumagot at sinabi, Hindi
marapat na kunin ang tinapay sa mga anak at itapon sa mga aso.

<span id="an_15:27">15:27</span> Datapuwa't sinabi niya, Oo, Panginoon:
sapagka't ang mga aso man ay nagsisikain ng mga mumo na nangalalaglag
mula sa dulang ng kanilang mga panginoon.

<span id="an_15:28">15:28</span> Nang magkagayo'y sumagot si Jesus at
sinabi sa kaniya, Oh babae, malaki ang pananampalataya mo: mangyari sa
iyo ayon sa ibig mo. At gumaling ang kaniyang anak mula sa oras na yaon.

<span id="an_15:29">15:29</span> At umalis si Jesus doon, at naparoon sa
tabi ng dagat ng Galilea; at umahon sa bundok, at naupo doon.

<span id="an_15:30">15:30</span> At lumapit sa kaniya ang lubhang
maraming tao, na may mga pilay, mga bulag, mga pipi, mga pingkaw, at iba
pang marami, at sila'y kanilang inilagay sa kaniyang mga paanan; at
sila'y pinagaling niya:

<span id="an_15:31">15:31</span> Ano pa't nangagtaka ang karamihan, nang
mangakita nilang nangagsasalita ang mga pipi, nagsisigaling ang mga
pingkaw, at nagsisilakad ang mga pilay, at nangakakakita ang mga bulag:
at kanilang niluwalhati ang Dios ng Israel.

<span id="an_15:32">15:32</span> At pinalapit ni Jesus sa kaniya ang
kaniyang mga alagad, at sinabi, Nahahabag ako sa karamihan, sapagka't
tatlong araw nang sila'y nagsisipanatili sa akin at wala silang makain:
at di ko ibig na sila'y paalising nangagaayuno, baka sila'y
manganglupaypay sa daan.

<span id="an_15:33">15:33</span> At sa kaniya'y sinabi ng mga alagad,
Saan tayo mangakakakuha rito sa ilang ng sapat na daming tinapay na
makabubusog sa ganyang lubhang napakaraming tao?

<span id="an_15:34">15:34</span> At sinabi ni Jesus sa kanila, Ilang
tinapay mayroon kayo? At sinabi nila, Pito, at ilang maliliit na isda.

<span id="an_15:35">15:35</span> At iniutos niya sa karamihan na
magsiupo sa lupa;

<span id="an_15:36">15:36</span> At kinuha niya ang pitong tinapay at
ang mga isda; at siya'y nagpasalamat at pinagputolputol, at ibinigay sa
mga alagad, at ibinigay naman ng mga alagad sa mga karamihan.

<span id="an_15:37">15:37</span> At nagsikain silang lahat, at
nangabusog: at pinulot nila ang lumabis sa mga pinagputolputol, na
pitong bakol na puno.

<span id="an_15:38">15:38</span> At silang nagsikain ay apat na libong
lalake, bukod ang mga babae at mga bata.

<span id="an_15:39">15:39</span> At pinayaon niya ang mga karamihan at
lumulan sa daong, at napasa mga hangganan ng Magdala.

<span id="an_16:1">16:1</span> At nagsilapit ang mga Fariseo at mga
Saduceo, na tinutukso siya na sa kaniya'y nagsisihiling na sila'y
pagpakitaan ng isang tanda na mula sa langit.

<span id="an_16:2">16:2</span> Datapuwa't siya'y sumagot at sa kanila'y
sinabi, Sa kinahapunan, ay sinasabi ninyo, Bubuti ang panahon: sapagka't
ang langit ay mapula.

<span id="an_16:3">16:3</span> At sa umaga, Ngayo'y uunos: sapagka't
mapula at makulimlim ang langit. Kayo'y marurunong magsikilala ng anyo
ng langit; datapuwa't hindi ninyo mangakilala ang mga tanda ng mga
panahon.

<span id="an_16:4">16:4</span> Ang isang lahing masama at mapangalunya
ay humahanap ng tanda; at hindi siya bibigyan ng anomang tanda, kundi ng
tanda ni Jonas. At sila'y iniwan niya, at yumaon.

<span id="an_16:5">16:5</span> At nagsidating ang mga alagad sa kabilang
ibayo at nangakalimot na mangagdala ng tinapay.

<span id="an_16:6">16:6</span> At sinabi sa kanila ni Jesus, Kayo'y
mangagingat at magsipangilag sa lebadura ng mga Fariseo at mga Saduceo.

<span id="an_16:7">16:7</span> At sila'y nangagkatuwiranan sa kanilang
sarili, na nagsasabi, Hindi tayo nangakapagbaon ng tinapay.

<span id="an_16:8">16:8</span> At nang matalastas ni Jesus ay sinabi, Oh
kayong kakaunti ang pananampalataya, bakit kayo'y nangagbubulaybulay sa
inyong sarili, sapagka't wala kayong tinapay?

<span id="an_16:9">16:9</span> Hindi pa baga ninyo natatalastas, at
hindi ninyo naaalaala ang limang tinapay sa limang libong lalake, at
kung ilang bakol ang inyong nailigpit?

<span id="an_16:10">16:10</span> Ni yaong pitong tinapay sa apat na
libong lalake, at kung ilang bakol ang inyong nailigpit?

<span id="an_16:11">16:11</span> Ano't hindi ninyo napaguunawa na hindi
ang sinabi ko sa inyo'y tungkol sa tinapay? Datapuwa't kayo'y
mangagingat sa lebadura ng mga Fariseo at ng mga Saduceo.

<span id="an_16:12">16:12</span> Nang magkagayo'y kanilang natalastas na
sa kanila'y hindi ipinagutos na sila'y magsipagingat sa lebadura ng
tinapay, kundi sa mga aral ng mga Fariseo at ng mga Saduceo.

<span id="an_16:13">16:13</span> Nang dumating nga si Jesus sa mga sakop
ng Cesarea ni Filipo, ay itinanong niya sa kaniyang mga alagad, na
sinasabi, Ano baga ang sabi ng mga tao kung sino ang Anak ng tao?

<span id="an_16:14">16:14</span> At kanilang sinabi, Anang ilan, Si Juan
Bautista; ang ilan, Si Elias; at ang mga iba, Si Jeremias, o isa sa mga
propeta.

<span id="an_16:15">16:15</span> Kaniyang sinabi sa kanila, Datapuwa't,
ano ang sabi ninyo kung sino ako?

<span id="an_16:16">16:16</span> At sumagot si Simon Pedro at sinabi,
Ikaw ang Cristo, Ang anak ng Dios na buhay.

<span id="an_16:17">16:17</span> At sumagot si Jesus at sa kaniya'y
sinabi, Mapalad ka, Simon Bar-Jonas: sapagka't hindi ipinahayag sa iyo
ito ng laman at ng dugo, kundi ng aking Ama na nasa langit.

<span id="an_16:18">16:18</span> At sinasabi ko naman sa iyo, na ikaw ay
Pedro, at sa ibabaw ng batong ito ay itatayo ko ang aking iglesia; at
ang mga pintuan ng Hades ay hindi magsisipanaig laban sa kaniya.

<span id="an_16:19">16:19</span> Ibibigay ko sa iyo ang mga susi ng
kaharian ng langit: at anomang iyong talian sa lupa ay tatalian sa
langit; at anomang iyong kalagan sa lupa ay kakalagan sa langit.

<span id="an_16:20">16:20</span> Nang magkagayo'y ipinagbilin niya sa
mga alagad na huwag sabihin kanino man na siya ang Cristo.

<span id="an_16:21">16:21</span> Mula ng panahong yao'y nagpasimulang
ipinakilala ni Jesus sa kaniyang mga alagad, na kinakailangang siya'y
pumaroon sa Jerusalem, at magbata ng maraming bagay sa matatanda at sa
mga pangulong saserdote at sa mga eskriba, at siya'y patayin, at muling
ibangon sa ikatlong araw.

<span id="an_16:22">16:22</span> At isinama siya ni Pedro, at
nagpasimulang siya'y pinagwikaan, na nagsasabi, Panginoon, malayo ito sa
iyo: kailan man ay hindi mangyayari ito sa iyo.

<span id="an_16:23">16:23</span> Datapuwa't lumingon siya, at sinabi kay
Pedro, Lumagay ka sa likuran ko, Satanas: ikaw ay tisod sa akin:
sapagka't hindi mo pinagiisip ang mga bagay ng Dios, kundi ang mga bagay
ng tao.

<span id="an_16:24">16:24</span> Nang magkagayo'y sinabi ni Jesus sa
kaniyang mga alagad, Kung ang sinomang tao'y ibig sumunod sa akin ay
tumanggi sa kaniyang sarili, at pasanin ang kaniyang krus, at sumunod sa
akin.

<span id="an_16:25">16:25</span> Sapagka't ang sinomang magibig iligtas
ang kaniyang buhay ay mawawalan nito: at ang sinomang mawalan ng
kaniyang buhay dahil sa akin ay makakasumpong niyaon.

<span id="an_16:26">16:26</span> Sapagka't ano ang pakikinabangin ng
tao, kung makamtan niya ang buong sanglibutan at mawawalan siya ng
kaniyang buhay? o ano ang ibibigay ng tao na katumbas sa kaniyang buhay?

<span id="an_16:27">16:27</span> Sapagka't ang Anak ng tao ay pariritong
nasa kaluwalhatian ng kaniyang Ama na kasama ang kaniyang mga anghel; at
kung magkagayo'y bibigyan ang bawa't tao ayon sa kaniyang mga gawa.

<span id="an_16:28">16:28</span> Katotohanang sinasabi ko sa inyo, May
ilan sa nangakatayo rito, na hindi matitikman sa anomang paraan ang
kamatayan, hanggang sa kanilang makita ang Anak ng tao na pumaparito sa
kaniyang kaharian.

<span id="an_17:1">17:1</span> At pagkaraan ng anim na araw, ay isinama
ni Jesus si Pedro, at si Santiago, at si Juan na kapatid niya, at sila'y
dinalang bukod sa isang mataas na bundok:

<span id="an_17:2">17:2</span> At nagbagong-anyo siya sa harap nila; at
nagliwanag ang kaniyang mukha na katulad ng araw, at pumuting tulad sa
ilaw ang kaniyang mga damit.

<span id="an_17:3">17:3</span> At narito, napakita sa kanila si Moises
at si Elias na nakikipagusap sa kaniya.

<span id="an_17:4">17:4</span> At sumagot si Pedro, at sinabi kay Jesus,
Panginoon, mabuti sa atin ang tayo'y dumito: kung ibig mo, ay gagawa ako
rito ng tatlong tabernakulo; isa ang sa iyo, at isa ang kay Moises, at
isa ang kay Elias.

<span id="an_17:5">17:5</span> Samantalang nagsasalita pa siya, narito,
ang isang maningning na alapaap ay lumilim sa kanila: at narito, ang
isang tinig na mula sa alapaap, na nagsasabi, Ito ang sinisinta kong
Anak, na siya kong kinalulugdan; siya ang inyong pakinggan.

<span id="an_17:6">17:6</span> At nang marinig ito ng mga alagad, ay
nangasubasub sila, at lubhang nangatakot.

<span id="an_17:7">17:7</span> At lumapit si Jesus at sila'y tinapik, at
sinabi, Mangagbangon kayo, at huwag kayong mangatakot.

<span id="an_17:8">17:8</span> At sa paglingap ng kanilang mga mata, ay
wala silang nakitang sinoman, kundi si Jesus lamang.

<span id="an_17:9">17:9</span> At habang sila'y nagsisibaba mula sa
bundok, ay iniutos sa kanila ni Jesus, na nagsasabi, Huwag ninyong
sabihin kanino mang tao ang pangitain, hanggang sa ang Anak ng tao ay
ibangon sa mga patay.

<span id="an_17:10">17:10</span> At tinanong siya ng kaniyang mga
alagad, na nangagsasabi, Bakit nga sinasabi ng mga eskriba na
kinakailangang pumarito muna si Elias?

<span id="an_17:11">17:11</span> At sumagot siya, at sinabi,
Katotohanang si Elias ay paririto, at isasauli ang lahat ng mga bagay:

<span id="an_17:12">17:12</span> Datapuwa't sinasabi ko sa inyo, na
naparito na si Elias, at hindi nila siya nakilala, kundi ginawa nila sa
kaniya ang anomang kanilang inibig. Gayon din naman ang Anak ng tao ay
magbabata sa kanila.

<span id="an_17:13">17:13</span> Nang magkagayo'y napagunawa ng mga
alagad na si Juan Bautista ang sa kanila'y sinasabi niya.

<span id="an_17:14">17:14</span> At pagdating nila sa karamihan, ay
lumapit sa kaniya ang isang lalake, na sa kaniya'y lumuhod, at
nagsasabi,

<span id="an_17:15">17:15</span> Panginoon, mahabag ka sa aking anak na
lalake: sapagka't siya'y himatayin, at lubhang naghihirap; sapagka't
madalas na siya'y nagsusugba sa apoy, at madalas sa tubig.

<span id="an_17:16">17:16</span> At siya'y dinala ko sa iyong mga
alagad, at hindi nila siya mapagaling.

<span id="an_17:17">17:17</span> At sumagot si Jesus at sinabi, Oh
lahing walang pananampalataya at taksil, hanggang kailan titiisin ko
kayo? dalhin ninyo siya rito sa akin.

<span id="an_17:18">17:18</span> At pinagwikaan siya ni Jesus; at ang
demonio ay lumabas sa kaniya: at ang bata'y gumaling mula nang oras ding
yaon.

<span id="an_17:19">17:19</span> Nang magkagayo'y nagsilapit na bukod
ang mga alagad kay Jesus, at nangagsabi, Bakit baga hindi namin
napalabas yaon?

<span id="an_17:20">17:20</span> At sinabi niya sa kanila, Dahil sa
kakauntian ng inyong pananampalataya: sapagka't katotohanang sinasabi ko
sa inyo, Kung magkaroon kayo ng pananampalataya na kasinglaki ng butil
ng binhi ng mostasa, ay masasabi ninyo sa bundok na ito, Lumipat ka mula
rito hanggang doon; at ito'y lilipat; at sa inyo'y hindi may pangyayari.

<span id="an_17:21">17:21</span> Datapuwa't ang ganito'y hindi lumalabas
kundi sa pamamagitan ng panalangin at ayuno.

<span id="an_17:22">17:22</span> At samantalang sila'y nangakahimpil sa
Galilea, ay sinabi sa kanila ni Jesus, Ang Anak ng tao ay ibibigay sa
mga kamay ng mga tao;

<span id="an_17:23">17:23</span> At siya'y papatayin nila, at sa
ikatlong araw ay siya'y muling ibabangon. At sila'y lubhang
nangamanglaw,

<span id="an_17:24">17:24</span> At pagdating nila sa Capernaum, ay
nangagsilapit kay Pedro ang mga maniningil ng kalahating siklo, at
nangagsabi, Hindi baga pinagbabayaran ng inyong guro ang kalahating
siklo?

<span id="an_17:25">17:25</span> Sinabi niya, Oo. At nang pumasok siya
sa bahay, ay pinangunahan siya ni Jesus, na nagsasabi, Anong akala mo,
Simon? ang mga hari sa lupa, kanino baga sila nanganiningil ng kabayaran
ng buwis? sa kanilang mga anak baga o sa nangaiiba?

<span id="an_17:26">17:26</span> At nang sabihin niya, Sa nangaiiba, ay
sinabi sa kaniya ni Jesus, Kung gayo'y hindi nangagbabayad ang mga anak.

<span id="an_17:27">17:27</span> Datapuwa't, baka katisuran tayo nila,
ay pumaroon ka sa dagat, at ihulog mo ang kawil, at kunin mo ang unang
isdang lumitaw; at pagka naibuka mo na ang kaniyang bibig, ay
masusumpungan mo ang isang siklo: kunin mo, at ibigay mo sa kanila sa
ganang akin at sa iyo.

<span id="an_18:1">18:1</span> Nang oras na yaon ay nagsilapit ang mga
alagad kay Jesus, na nangagsasabi, Sino nga baga ang pinakadakila sa
kaharian ng langit?

<span id="an_18:2">18:2</span> At pinalapit niya sa kaniya ang isang
maliit na bata, at inilagay sa gitna nila,

<span id="an_18:3">18:3</span> At sinabi, Katotohanang sinasabi ko sa
inyo, Malibang kayo'y magsipanumbalik, at maging tulad sa maliliit na
bata, sa anomang paraan ay hindi kayo magsisipasok sa kaharian ng
langit.

<span id="an_18:4">18:4</span> Sinoman ngang magpakababa na gaya ng
maliit na batang ito, ay siyang pinakadakila sa kaharian ng langit.

<span id="an_18:5">18:5</span> At sinomang tumanggap sa isa sa ganitong
maliit na bata sa aking pangalan ay ako ang tinanggap:

<span id="an_18:6">18:6</span> Datapuwa't sinomang magbigay ng
ikatitisod sa isa sa maliliit na ito na nagsisisampalataya sa akin, ay
may pakikinabangin pa siya kung bitinan ang kaniyang leeg ng isang
malaking batong gilingan, at siya'y ilubog sa kalaliman ng dagat.

<span id="an_18:7">18:7</span> Sa aba ng sanglibutan dahil sa mga
kadahilanan ng pagkatisod! sapagka't kinakailangang dumating ang mga
kadahilanan; datapuwa't sa aba ng taong yaong panggalingan ng
kadahilanan!

<span id="an_18:8">18:8</span> At kung ang kamay mo o ang paa mo ay
makapagpapatisod sa iyo, ay putulin mo, at iyong itapon: mabuti pa sa
iyo ang pumasok sa buhay na pingkaw o pilay, kay sa may dalawang kamay o
dalawang paa na ibulid ka sa apoy na walang hanggan.

<span id="an_18:9">18:9</span> At kung ang mata mo ang makapagpapatisod
sa iyo, ay dukitin mo, at iyong itapon: mabuti pa sa iyo ang pumasok sa
buhay na iisa ang mata, kay sa may dalawang mata na ibulid ka sa apoy ng
impierno.

<span id="an_18:10">18:10</span> Ingatan ninyo na huwag ninyong pawalang
halaga ang isa sa maliliit na ito: sapagka't sinasabi ko sa inyo, na ang
kanilang mga anghel sa langit ay nangakakakitang palagi ng mukha ng
aking Ama na nasa langit.

<span id="an_18:11">18:11</span> Sapagka't ang Anak ng tao ay naparito
upang iligtas ang nawala.

<span id="an_18:12">18:12</span> Ano ang akala ninyo? kung ang isang tao
ay may isang daang tupa, at maligaw ang isa sa mga yaon, hindi baga
iiwan niya ang siyam na pu't siyam, at pasasa kabundukan, at hahanapin
ang naligaw?

<span id="an_18:13">18:13</span> At kung mangyaring masumpungan niya, ay
katotohanang sinasabi ko sa inyo, na magagalak ng higit dahil dito kay
sa siyam na pu't siyam na hindi nangaligaw.

<span id="an_18:14">18:14</span> Gayon din na hindi nga kalooban ng
inyong Amang nasa langit, na ang isa sa maliliit na ito ay mapahamak.

<span id="an_18:15">18:15</span> At kung magkasala laban sa iyo ang
kapatid mo, pumaroon ka, at ipakilala mo sa kaniya ang kaniyang
kasalanan na ikaw at siyang magisa: kung ikaw ay pakinggan niya, ay
nagwagi ka sa iyong kapatid.

<span id="an_18:16">18:16</span> Datapuwa't kung hindi ka niya
pakinggan, ay magsama ka pa ng isa o dalawa, upang sa bibig ng dalawang
saksi o tatlo ay mapagtibay ang bawa't salita.

<span id="an_18:17">18:17</span> At kung ayaw niyang pakinggan sila, ay
sabihin mo sa iglesia: at kung ayaw rin niyang pakinggan ang iglesia, ay
ipalagay mo siyang tulad sa Gentil at maniningil ng buwis.

<span id="an_18:18">18:18</span> Katotohanang sinasabi ko sa inyo, na
ang lahat ng mga bagay na inyong talian sa lupa ay tatalian sa langit:
at ang lahat ng mga bagay na inyong kalagan sa lupa ay kakalagan sa
langit.

<span id="an_18:19">18:19</span> Muling sinasabi ko sa inyo, na kung
pagkasunduan ng dalawa sa inyo sa lupa ang nauukol sa anomang bagay na
kanilang hihingin, ay gagawin sa kanila ng aking Ama na nasa langit.

<span id="an_18:20">18:20</span> Sapagka't kung saan nagkakatipon ang
dalawa o tatlo sa aking pangalan, ay naroroon ako sa gitna nila.

<span id="an_18:21">18:21</span> Nang magkagayo'y lumapit si Pedro at
sinabi sa kaniya, Panginoon, makailang magkakasala ang aking kapatid
laban sa akin na siya'y aking patatawarin? hanggang sa makapito?

<span id="an_18:22">18:22</span> Sinabi sa kaniya ni Jesus, Hindi ko
sinasabi sa iyo, Hanggang sa makapito; kundi, Hanggang sa makapitongpung
pito.

<span id="an_18:23">18:23</span> Kaya't ang kaharian ng langit ay tulad
sa isang hari, na nagibig na makipagusap sa kaniyang mga alipin.

<span id="an_18:24">18:24</span> At nang siya'y magpasimulang
makipaghusay, ay iniharap sa kaniya ang isa sa kaniya'y may utang na
sangpung libong talento.

<span id="an_18:25">18:25</span> Datapuwa't palibhasa'y wala siyang
sukat ibayad, ipinagutos ng kaniyang panginoon na siya'y ipagbili, at
ang kaniyang asawa't mga anak, at ang lahat niyang tinatangkilik, at
nang makabayad.

<span id="an_18:26">18:26</span> Dahil dito ang alipin ay nagpatirapa at
sumamba sa kaniya, na nagsasabi, Panginoon, pagtiisan mo ako, at
pagbabayaran ko sa iyong lahat.

<span id="an_18:27">18:27</span> At sa habag ng panginoon sa aliping
yaon, ay pinawalan siya, at ipinatawad sa kaniya ang utang.

<span id="an_18:28">18:28</span> Datapuwa't lumabas ang aliping yaon, at
nasumpungan ang isa sa mga kapuwa niya alipin, na sa kaniya'y may utang
na isang daang denario: at kaniyang hinawakan siya, at sinakal niya, na
sinasabi, Bayaran mo ang utang mo.

<span id="an_18:29">18:29</span> Kaya't nagpatirapa ang kaniyang kapuwa
alipin at namanhik sa kaniya, na nagsasabi, Pagtiisan mo ako, at ikaw ay
pagbabayaran ko.

<span id="an_18:30">18:30</span> At siya'y ayaw: at yumaon at siya'y
ipinabilanggo hanggang sa magbayad siya ng utang.

<span id="an_18:31">18:31</span> Nang makita nga ng kaniyang mga kapuwa
alipin ang nangyari, ay nangamanglaw silang lubha, at nagsiparoon at
isinaysay sa kanilang panginoon ang lahat ng nangyari.

<span id="an_18:32">18:32</span> Nang magkagayo'y pinalapit siya ng
kaniyang panginoon, at sa kaniya'y sinabi, Ikaw na aliping masama,
ipinatawad ko sa iyo ang lahat ng utang na yaon, sapagka't ipinamanhik
mo sa akin:

<span id="an_18:33">18:33</span> Hindi baga dapat na ikaw naman ay
mahabag sa iyong kapuwa alipin, na gaya ko namang nahabag sa iyo?

<span id="an_18:34">18:34</span> At nagalit ang kaniyang panginoon, at
ibinigay siya sa mga tagapagpahirap, hanggang sa siya'y magbayad ng
lahat ng utang.

<span id="an_18:35">18:35</span> Gayon din naman ang gagawin sa inyo ng
aking Ama na nasa kalangitan, kung hindi ninyo patatawarin sa inyong mga
puso, ng bawa't isa ang kaniyang kapatid.

<span id="an_19:1">19:1</span> At nangyari na nang matapos ni Jesus ang
mga salitang ito, ay umalis siya sa Galilea at napasa mga hangganan ng
Judea sa dako pa roon ng Jordan;

<span id="an_19:2">19:2</span> At nagsisunod sa kaniya ang lubhang
maraming tao, at sila'y pinagaling niya doon.

<span id="an_19:3">19:3</span> At nagsilapit sa kaniya ang mga Fariseo,
na siya'y tinutukso nila, at kanilang sinasabi, Naaayon baga sa kautusan
na ihiwalay ng isang lalake ang kaniyang asawa sa bawa't kadahilanan?

<span id="an_19:4">19:4</span> At siya'y sumagot at sinabi, Hindi baga
ninyo nabasa, na ang lumalang sa kanila buhat sa pasimula, ay sila'y
nilalang niya na lalake at babae,

<span id="an_19:5">19:5</span> At sinabi, Dahil dito'y iiwan ng lalake
ang kaniyang ama at ina, at makikisama sa kaniyang asawa; at ang dalawa
ay magiging isang laman?

<span id="an_19:6">19:6</span> Kaya nga hindi na sila dalawa, kundi
isang laman. Ang pinapagsama nga ng Dios, ay huwag papaghiwalayin ng
tao.

<span id="an_19:7">19:7</span> Sinabi nila sa kaniya, Bakit nga
ipinagutos ni Moises na magbigay ng kasulatan sa paghihiwalay, at
ihiwalay ang babae?

<span id="an_19:8">19:8</span> Sinabi niya sa kanila, Dahil sa katigasan
ng inyong puso ay ipinaubaya sa inyo ni Moises na inyong hiwalayan ang
inyong mga asawa: datapuwa't buhat sa pasimula ay hindi gayon.

<span id="an_19:9">19:9</span> At sinasabi ko sa inyo, Sinomang ihiwalay
ang kaniyang asawang babae, liban na kung sa pakikiapid, at magasawa sa
iba, ay nagkakasala ng pangangalunya: at ang magasawa sa babaing yaon na
hiniwalayan ay nagkakasala ng pangangalunya.

<span id="an_19:10">19:10</span> Ang mga alagad ay nangagsasabi sa
kaniya, Kung ganyan ang kalagayan ng lalake sa kaniyang asawa, ay hindi
nararapat magasawa.

<span id="an_19:11">19:11</span> Datapuwa't sinabi niya sa kanila, Hindi
matatanggap ng lahat ng mga tao ang pananalitang ito, kundi niyaong mga
pinagkalooban.

<span id="an_19:12">19:12</span> Sapagka't may mga bating, na
ipinanganak na gayon mula sa tiyan ng kanilang mga ina: at may mga
bating, na ginagawang bating ng mga tao: at may mga bating, na
nangagpapakabating sa kanilang sarili dahil sa kaharian ng langit. Ang
makakatanggap nito, ay pabayaang tumanggap.

<span id="an_19:13">19:13</span> Nang magkagayon ay dinala sa kaniya ang
maliliit na bata, upang ipatong niya ang kaniyang mga kamay sa kanila,
at ipanalangin: at sinaway sila ng mga alagad.

<span id="an_19:14">19:14</span> Datapuwa't sinabi ni Jesus, Pabayaan
ninyo ang maliliit na bata, at huwag ninyong pagbawalan silang
magsilapit sa akin: sapagka't sa mga ganito ang kaharian ng langit.

<span id="an_19:15">19:15</span> At ipinatong niya ang kaniyang mga
kamay sa kanila, at umalis doon.

<span id="an_19:16">19:16</span> At narito, lumapit sa kaniya ang isa,
at nagsabi, Guro, ano ang mabuting bagay na gagawin ko upang ako'y
magkaroon ng buhay na walang hanggan?

<span id="an_19:17">19:17</span> At sinabi niya sa kaniya, Bakit mo
itinatanong sa akin ang tungkol sa mabuti? May isa, na siyang mabuti:
datapuwa't kung ibig mong pumasok sa buhay, ingatan mo ang mga utos.

<span id="an_19:18">19:18</span> Sinabi niya sa kaniya, Alin-alin? At
sinabi ni Jesus, Huwag kang papatay, Huwag kang mangangalunya, Huwag
kang magnanakaw, Huwag sasaksi sa di katotohanan,

<span id="an_19:19">19:19</span> Igalang mo ang iyong ama at ang iyong
ina; at, Iibigin mo ang iyong kapuwa na gaya ng iyong sarili.

<span id="an_19:20">19:20</span> Sinabi sa kaniya ng binata, Ang lahat
ng mga bagay na ito ay ginanap ko: ano pa ang kulang sa akin?

<span id="an_19:21">19:21</span> Sinabi sa kaniya ni Jesus, Kung ibig
mong maging sakdal, humayo ka, ipagbili mo ang tinatangkilik mo, at
ibigay mo sa mga dukha, at magkakaroon ka ng kayamanan sa langit: at
pumarito ka, sumunod ka sa akin.

<span id="an_19:22">19:22</span> Datapuwa't nang marinig ng binata ang
ganitong pananalita, ay yumaon siyang namamanglaw; sapagka't siya'y
isang may maraming pag-aari.

<span id="an_19:23">19:23</span> At sinabi ni Jesus sa kaniyang mga
alagad, Katotohanang sinasabi ko sa inyo, Mahirap na makapasok ang isang
taong mayaman sa kaharian ng langit.

<span id="an_19:24">19:24</span> At muling sinasabi ko sa inyo, Magaan
pa sa isang kamelyo ang dumaan sa butas ng isang karayom, kay sa isang
taong mayaman ang pumasok sa kaharian ng Dios.

<span id="an_19:25">19:25</span> At nang marinig ito ng mga alagad, ay
lubhang nangagtaka, na nagsisipagsabi, Sino nga kaya ang makaliligtas?

<span id="an_19:26">19:26</span> At pagtingin ni Jesus ay sinabi sa
kanila, Hindi mangyayari ito sa mga tao; datapuwa't sa Dios ang lahat ng
mga bagay ay mangyayari.

<span id="an_19:27">19:27</span> Nang magkagayo'y sumagot si Pedro at
sinabi sa kaniya, Narito, iniwan namin ang lahat, at nagsisunod sa iyo:
ano nga baga ang kakamtin namin?

<span id="an_19:28">19:28</span> At sinabi ni Jesus sa kanila,
Katotohanang sinasabi ko sa inyo, na kayong nagsisunod sa akin, sa
pagbabagong lahi pagka uupo na ang Anak ng tao sa luklukan ng kaniyang
kaluwalhatian, kayo nama'y magsisiupo sa labingdalawang luklukan, upang
magsihukom sa labingdalawang angkan ng Israel.

<span id="an_19:29">19:29</span> At ang bawa't magiwan ng mga bahay, o
mga kapatid na lalake, o mga kapatid na babae, o ama, o ina, o mga anak,
o mga lupa, dahil sa aking pangalan, ay tatanggap ng tigisang daan, at
magsisipagmana ng walang hanggang buhay.

<span id="an_19:30">19:30</span> Datapuwa't maraming mga una na
mangahuhuli; at mga huli na mangauuna.

<span id="an_20:1">20:1</span> Sapagka't ang kaharian ng langit ay tulad
sa isang tao na puno ng sangbahayan, na lumabas pagkaumagang-umaga,
upang umupa ng manggagawa sa kaniyang ubasan.

<span id="an_20:2">20:2</span> At nang makipagkasundo na siya sa mga
manggagawa sa isang denario sa bawa't araw, ay isinugo niya sila sa
kaniyang ubasan.

<span id="an_20:3">20:3</span> At siya'y lumabas nang malapit na ang
ikatlong oras, at nakita ang mga iba sa pamilihan na nangakatayong
walang ginagawa;

<span id="an_20:4">20:4</span> At sinabi niya sa kanila, Magsiparoon din
naman kayo sa ubasan, at bibigyan ko kayo ng nasa katuwiran. At
nagsiyaon ng kanilang lakad sa ubasan.

<span id="an_20:5">20:5</span> Lumabas siyang muli nang malapit na ang
mga oras na ikaanim at ikasiyam, at gayon din ang ginawa.

<span id="an_20:6">20:6</span> At lumabas siya nang malapit na ang
ikalabingisang oras at nakasumpong siya ng mga iba na nangakatayo; at
sinabi niya sa kanila, Bakit kayo'y nangakatayo rito sa buong maghapon
na walang ginagawa?

<span id="an_20:7">20:7</span> At sinabi nila sa kaniya, Sapagka't
sinoma'y walang umupa sa amin. Sinabi niya sa kanila, Magsiparito din
naman kayo sa ubasan.

<span id="an_20:8">20:8</span> At nang dumating ang hapon, sinabi ng
panginoon ng ubasan sa kaniyang katiwala, Tawagin mo ang mga manggagawa,
at bayaran mo sila ng kaupahan sa kanila, na mula sa mga huli hanggang
sa mga una.

<span id="an_20:9">20:9</span> At paglapit ng mga inupahan nang malapit
na ang ikalabingisang oras ay tumanggap bawa't tao ng isang denario.

<span id="an_20:10">20:10</span> At nang magsilapit ang mga nauna, ang
isip nila'y magsisitanggap sila ng higit; at sila'y nagsitanggap din
bawa't tao ng isang denario.

<span id="an_20:11">20:11</span> At nang kanilang tanggapin ay
nangagbulongbulong laban sa puno ng sangbahayan,

<span id="an_20:12">20:12</span> Na nangagsasabi, Isa lamang oras ang
ginugol nitong mga huli, sila'y ipinantay mo sa amin, na aming binata
ang hirap sa maghapon at ang init na nakasusunog.

<span id="an_20:13">20:13</span> Datapuwa't siya'y sumagot at sinabi sa
isa sa kanila, Kaibigan, hindi kita iniiring: hindi baga nakipagkayari
ka sa akin sa isang denario?

<span id="an_20:14">20:14</span> Kunin mo ang ganang iyo, at humayo ka
sa iyong lakad; ibig kong bigyan itong huli, nang gaya rin sa iyo.

<span id="an_20:15">20:15</span> Hindi baga matuwid sa aking gawin ang
ibig ko sa aking pag-aari? o masama ang mata mo, sapagka't ako'y mabuti?

<span id="an_20:16">20:16</span> Kaya't ang mga una'y mangahuhuli, at
ang mga huli ay mangauuna.

<span id="an_20:17">20:17</span> Samantalang umaahon si Jesus, ay bukod
niyang isinama ang labingdalawang alagad, at sa daa'y sinabi niya sa
kanila,

<span id="an_20:18">20:18</span> Narito, nagsisiahon tayo sa Jerusalem;
at ibibigay ang Anak ng tao sa mga pangulong saserdote at sa mga
eskriba; at kanilang hahatulang siya'y patayin,

<span id="an_20:19">20:19</span> At ibibigay siya sa mga Gentil upang
siya'y kanilang alimurahin, at hampasin, at ipako sa krus: at sa
ikatlong araw siya'y ibabangon.

<span id="an_20:20">20:20</span> Nang magkagayo'y lumapit sa kaniya ang
ina ng mga anak na lalake ni Zebedeo, na kasama ang kaniyang mga anak na
lalake na siya'y sinamba, at may hinihinging isang bagay sa kaniya.

<span id="an_20:21">20:21</span> At sinabi niya sa kaniya, Ano ang ibig
mo? Sinabi niya sa kaniya, Ipagutos mo na itong aking dalawang anak ay
magsiupo, ang isa sa iyong kanan, at ang isa sa iyong kaliwa, sa iyong
kaharian.

<span id="an_20:22">20:22</span> Nguni't sumagot si Jesus at sinabi,
Hindi ninyo nalalaman ang inyong hinihingi. Mangyayari bagang inuman
ninyo ang sarong malapit nang aking iinuman? Sa kaniya'y sinabi nila,
Mangyayari.

<span id="an_20:23">20:23</span> Sinabi niya sa kanila, Katotohanang
iinuman ninyo ang aking saro: datapuwa't ang maupo sa aking kanan, at sa
aking kaliwa, ay hindi sa akin ang pagbibigay; datapuwa't yaon ay para
sa kanila na mga pinaghandaan ng aking Ama.

<span id="an_20:24">20:24</span> At nang marinig ito ng sangpu, ay
nangagalit laban sa dalawang magkapatid.

<span id="an_20:25">20:25</span> Datapuwa't sila'y pinalapit ni Jesus sa
kaniya, at sinabi, Nalaman ninyo na ang mga pinuno ng mga Gentil ay
nangapapapanginoon sa kanila, at ang kanilang mga dakila ay nagsisigamit
ng kapamahalaan sa kanila.

<span id="an_20:26">20:26</span> Sa inyo'y hindi magkakagayon: kundi ang
sinomang magibig na dumakila sa inyo ay magiging lingkod ninyo;

<span id="an_20:27">20:27</span> At sinomang magibig na maging una sa
inyo ay magiging alipin ninyo:

<span id="an_20:28">20:28</span> Gayon din naman ang Anak ng tao ay
hindi naparito upang paglingkuran, kundi upang maglingkod, at ibigay ang
kaniyang buhay na pangtubos sa marami.

<span id="an_20:29">20:29</span> At nang sila'y magsialis sa Jerico, ay
sumunod sa kaniya ang lubhang maraming tao.

<span id="an_20:30">20:30</span> At narito, ang dalawang lalaking bulag
na nangakaupo sa tabi ng daan, pagkarinig nilang nagdaraan si Jesus, ay
nangagsisigaw, na nagsisipagsabi, Panginoon, mahabag ka sa amin, ikaw na
Anak ni David.

<span id="an_20:31">20:31</span> At pinagwikaan sila ng karamihan, upang
sila'y magsitahimik: datapuwa't sila'y lalong nangagsisigaw, na
nagsisipagsabi, Panginoon, mahabag ka sa amin, ikaw na Anak ni David.

<span id="an_20:32">20:32</span> At tumigil si Jesus, at sila'y tinawag,
at sinabi, Ano ang ibig ninyong gawin ko sa inyo?

<span id="an_20:33">20:33</span> Sinabi nila sa kaniya, Panginoon, na
mangadilat ang mga mata namin.

<span id="an_20:34">20:34</span> At si Jesus, sa pagkahabag, ay hinipo
ang kanilang mga mata, at pagdaka'y nagsitanggap sila ng kanilang
paningin; at nagsisunod sa kaniya.

<span id="an_21:1">21:1</span> At nang malapit na sila sa Jerusalem, at
magsidating sa Betfage, sa bundok ng mga Olivo, ay nagsugo nga si Jesus
ng dalawang alagad,

<span id="an_21:2">21:2</span> Na sinasabi sa kanila, Magsiparoon kayo
sa nayong nasa tapat ninyo, at pagdaka'y masusumpungan ninyo ang isang
nakatali na babaing asno, na may kasamang isang batang asno: kalagin
ninyo, at dalhin ninyo sa akin.

<span id="an_21:3">21:3</span> At kung ang sinoman ay magsabi ng anoman
sa inyo, ay sasabihin ninyo, Kinakailangan sila ng Panginoon; at
pagdaka'y kaniyang ipadadala sila.

<span id="an_21:4">21:4</span> Nangyari nga ito, upang matupad ang
sinalita sa pamamagitan ng propeta, na nagsasabi,

<span id="an_21:5">21:5</span> Sabihin ninyo sa anak na babae ng Sion:
Narito, ang Hari mo'y pumaparito sa iyo, Na maamo, at nakasakay sa isang
asno, At sa isang batang asno na anak ng babaing asno.

<span id="an_21:6">21:6</span> At nagsiparoon ang mga alagad, at ginawa
ang ayon sa ipinagutos ni Jesus sa kanila,

<span id="an_21:7">21:7</span> At kanilang dinala ang babaing asno, at
ang batang asno, at inilagay nila sa ibabaw ng mga ito ang kanilang mga
damit; at dito siya'y sumakay.

<span id="an_21:8">21:8</span> At inilalatag sa daan ng kalakhang bahagi
ng karamihan ang kanilang mga damit; at ang mga iba'y nagsiputol ng mga
sanga ng mga punong kahoy, at inilalatag sa daan.

<span id="an_21:9">21:9</span> At ang mga karamihang nangasa unahan
niya, at ang nagsisunod, ay nagsisigawan, na nagsisipagsabi, Hosana sa
Anak ni David: Mapalad ang pumaparito sa pangalan ng Panginoon: Hosana
sa kataastaasan.

<span id="an_21:10">21:10</span> At nang pumasok si Jesus sa Jerusalem,
ay nagkagulo ang buong bayan, na nagsasabi, Sino kaya ito?

<span id="an_21:11">21:11</span> At sinabi ng mga karamihan, Ito'y ang
propeta, Jesus, na taga Nazaret ng Galilea.

<span id="an_21:12">21:12</span> At pumasok si Jesus sa templo ng Dios,
at itinaboy niya ang lahat na nangagbibili at nangamimili sa templo, at
ginulo niya ang mga dulang ng mga mamamalit ng salapi, at ang mga upuan
ng mga nagbibili ng mga kalapati;

<span id="an_21:13">21:13</span> At sinabi niya sa kanila, Nasusulat,
Ang aking bahay ay tatawaging bahay-panalanginan, datapuwa't ginagawa
ninyong yungib ng mga tulisan.

<span id="an_21:14">21:14</span> At nagsilapit sa kaniya sa templo ang
mga bulag at mga pilay, at sila'y kaniyang pinagaling.

<span id="an_21:15">21:15</span> Datapuwa't nang makita ng mga pangulong
saserdote at ng mga eskriba ang mga katakatakang bagay na kaniyang
ginawa, at ang mga batang nagsisigawan sa templo at nangagsasabi, Hosana
sa Anak ni David; ay nangagalit sila,

<span id="an_21:16">21:16</span> At sinabi nila sa kaniya, Naririnig mo
baga ang sinasabi ng mga ito? At sinabi sa kanila ni Jesus, Oo: kailan
man baga'y hindi ninyo nabasa, Mula sa bibig ng mga sanggol at ng mga
sumususo ay iyong nilubos ang pagpupuri?

<span id="an_21:17">21:17</span> At sila'y kaniyang iniwan, at pumaroon
sa labas ng bayan sa Betania, at nakipanuluyan doon.

<span id="an_21:18">21:18</span> Pagka umaga nga nang siya'y bumabalik
sa bayan, nagutom siya.

<span id="an_21:19">21:19</span> At pagkakita sa isang puno ng igos sa
tabi ng daan, ay kaniyang nilapitan, at walang nasumpungang anoman doon,
kundi mga dahon lamang; at sinabi niya rito, Mula ngayo'y huwag kang
magbunga kailan man. At pagdaka'y natuyo ang puno ng igos.

<span id="an_21:20">21:20</span> At nang makita ito ng mga alagad, ay
nangagtaka sila, na nangagsasabi, Ano't pagdaka'y natuyo ang puno ng
igos?

<span id="an_21:21">21:21</span> At sumagot si Jesus at sinabi sa
kanila, Katotohanang sinasabi ko sa inyo, Kung kayo'y may
pananampalataya, at di mangagaalinlangan, hindi lamang mangagagawa ninyo
ang nangyari sa puno ng igos, kundi maging sabihin ninyo sa bundok na
ito, mapataas ka, at mapasugba ka sa dagat, ay mangyayari.

<span id="an_21:22">21:22</span> At lahat ng mga bagay na inyong
hihingin sa panalangin, na may pananampalataya, ay inyong tatanggapin.

<span id="an_21:23">21:23</span> At pagpasok niya sa templo, ay
nagsilapit sa kaniya ang mga pangulong saserdote at ang matatanda sa
bayan, samantalang siya'y nagtuturo, at nangagsabi, Sa anong
kapamahalaan ginagawa mo ang mga bagay na ito? at sino ang sa iyo'y
nagbigay ng kapamahalaang ito?

<span id="an_21:24">21:24</span> At sumagot si Jesus at sa kanila'y
sinabi, Tatanungin ko rin naman kayo ng isang tanong, na kung inyong
sasabihin sa akin, ay sasabihin ko naman sa inyo kung sa anong
kapamahalaan ginagawa ko ang mga bagay na ito.

<span id="an_21:25">21:25</span> Ang bautismo ni Juan, saan baga
nagmula? sa langit o sa mga tao? At kanilang pinagkatuwiranan sa
kanilang sarili, na nangagsasabi, Kung sabihin natin, Sa langit;
sasabihin niya sa atin, Bakit nga hindi ninyo siya pinaniwalaan?

<span id="an_21:26">21:26</span> Datapuwa't kung sasabihin, Sa mga tao;
nangatatakot tayo sa karamihan; sapagka't kinikilala ng lahat na propeta
si Juan.

<span id="an_21:27">21:27</span> At sila'y nagsisagot kay Jesus, at
sinabi, Hindi namin nalalaman. Kaniyang sinabi naman sa kanila, Hindi ko
rin naman sasabihin sa inyo kung sa anong kapamahalaan ginagawa ko ang
mga bagay na ito.

<span id="an_21:28">21:28</span> Datapuwa't ano sa akala ninyo? Isang
taong may dalawang anak; at lumapit siya sa una, at sinabi, Anak,
pumaroon at gumawa ka ngayon sa ubasan.

<span id="an_21:29">21:29</span> At sinagot niya at sinabi, Ayaw ko:
datapuwa't nagsisi siya pagkatapos, at naparoon.

<span id="an_21:30">21:30</span> At siya'y lumapit sa ikalawa, at gayon
din ang sinabi. At sumagot siya at sinabi, Ginoo, ako'y paroroon: at
hindi naparoon.

<span id="an_21:31">21:31</span> Alin baga sa dalawa ang gumanap ng
kalooban ng kaniyang ama? Sinabi nila, Ang una. Sinabi sa kanila ni
Jesus, Katotohanang sinasabi ko sa inyo, na ang mga maniningil ng buwis
at ang mga patutot ay nangauuna sa inyo ng pagpasok sa kaharian ng Dios.

<span id="an_21:32">21:32</span> Sapagka't naparito si Juan sa inyo sa
daan ng katuwiran, at hindi ninyo siya pinaniwalaan; datapuwa't
pinaniwalaan siya ng mga maniningil ng buwis at ng mga patutot: at kayo,
sa pagkakita ninyo nito, ay hindi man kayo nangagsisi pagkatapos, upang
kayo'y magsipaniwala sa kaniya.

<span id="an_21:33">21:33</span> Pakinggan ninyo ang isa pang
talinghaga: May isang tao, na puno ng sangbahayan, na nagtanim ng isang
ubasan, at binakuran niya ng mga buhay na punong kahoy sa palibot, at
humukay roon ng isang pisaan ng ubas, at nagtayo ng isang bantayan, at
ipinagkatiwala yaon sa mga magsasaka, at napasa ibang lupain.

<span id="an_21:34">21:34</span> At nang malapit na ang panahon ng
pamumunga, ay sinugo ang kaniyang mga alipin sa mga magsasaka, upang
tanggapin ang kaniyang bunga.

<span id="an_21:35">21:35</span> At pinaghawakan ng mga magsasaka ang
kaniyang mga alipin, at hinampas nila ang isa, at ang isa'y pinatay, at
ang isa'y binato.

<span id="an_21:36">21:36</span> Muling sinugo niya ang ibang mga
alipin, na mahigit pa sa nangauna; at ginawa rin sa kanila ang gayon
ding paraan.

<span id="an_21:37">21:37</span> Datapuwa't pagkatapos ay sinugo niya sa
kanila ang kaniyang anak na lalake, na nagsasabi, Igagalang nila ang
aking anak.

<span id="an_21:38">21:38</span> Datapuwa't nang makita ng mga magsasaka
ang anak, ay nangagusapan sila, Ito ang tagapagmana; halikayo, siya'y
ating patayin, at kunin natin ang kaniyang mana.

<span id="an_21:39">21:39</span> At siya'y hinawakan nila, at itinaboy
siya sa ubasan, at pinatay siya.

<span id="an_21:40">21:40</span> Pagdating nga ng panginoon ng ubasan,
ano kaya ang gagawin sa mga magsasakang yaon?

<span id="an_21:41">21:41</span> Sinabi nila sa kaniya, Pupuksaing
walang awa ang mga tampalasang yaon, at ibibigay ang ubasan sa mga ibang
magsasaka, na sa kaniya'y mangagbibigay ng mga bunga sa kanilang
kapanahunan.

<span id="an_21:42">21:42</span> Sinabi sa kanila ni Jesus, Kailan man
baga'y hindi ninyo nabasa sa mga kasulatan, Ang batong itinakuwil ng
nangagtatayo ng gusali, Ang siya ring ginawang pangulo sa panulok; Ito'y
mula sa Panginoon, At ito'y kagilagilalas sa harap ng ating mga mata?

<span id="an_21:43">21:43</span> Kaya nga sinasabi ko sa inyo, Aalisin
sa inyo ang kaharian ng Dios, at ibibigay sa isang bansang nagkakabunga.

<span id="an_21:44">21:44</span> At ang mahulog sa ibabaw ng batong ito
ay madudurog: datapuwa't sinomang kaniyang malagpakan, ay pangangalating
gaya ng alabok.

<span id="an_21:45">21:45</span> At nang marinig ng mga pangulong
saserdote at ng mga Fariseo ang kaniyang mga talinghaga, ay kanilang
napaghalata na sila ang kaniyang pinagsasalitaan.

<span id="an_21:46">21:46</span> At nang sila'y nagsisihanap ng paraang
siya'y mahuli, ay nangatakot sila sa karamihan, sapagka't ipinalalagay
nito na siya'y propeta.

<span id="an_22:1">22:1</span> At sumagot si Jesus at muling
pinagsalitaan sila sa mga talinghaga, na sinasabi,

<span id="an_22:2">22:2</span> Tulad ang kaharian ng langit sa isang
hari na naghanda ng piging ng kasalan ng kaniyang anak na lalake,

<span id="an_22:3">22:3</span> At sinugo ang kaniyang mga alipin upang
tawagin ang mga inanyayahan sa piging ng kasalan: at sila'y ayaw
magsidalo.

<span id="an_22:4">22:4</span> Muling nagsugo siya sa ibang mga alipin,
na sinasabi, Sabihin ninyo sa mga inanyayahan, Narito, inihanda ko na
ang aking piging; pinatay ko ang aking mga baka at mga hayop na
matataba, at ang lahat ng mga bagay ay nahahanda na: magsiparito kayo sa
piging ng kasalan.

<span id="an_22:5">22:5</span> Datapuwa't hindi nila pinansin, at sila'y
nagsiyaon sa kanilang lakad, ang isa'y sa kaniyang sariling bukid, ang
isa'y sa kaniyang mga kalakal;

<span id="an_22:6">22:6</span> At hinawakan ng mga iba ang kaniyang mga
alipin, at sila'y dinuwahagi, at pinagpapatay.

<span id="an_22:7">22:7</span> Datapuwa't ang hari ay nagalit; at sinugo
ang kaniyang mga hukbo, at pinuksa ang mga mamamataytaong yaon, at
sinunog ang kanilang bayan.

<span id="an_22:8">22:8</span> Nang magkagayo'y sinabi niya sa kaniyang
mga alipin, Nahahanda ang kasalan, nguni't hindi karapatdapat ang mga
inanyayahan.

<span id="an_22:9">22:9</span> Magsiparoon nga kayo sa mga likuang
lansangan, at anyayahan ninyo sa piging ng kasalan ang lahat ninyong
mangasumpungan.

<span id="an_22:10">22:10</span> At nagsilabas ang mga aliping yaon sa
mga lansangan, at kanilang tinipon ang lahat nilang nangasumpungan,
masasama at mabubuti: at napuno ng mga panauhin ang kasalan.

<span id="an_22:11">22:11</span> Datapuwa't pagpasok ng hari upang
tingnan ang mga panauhin, ay doo'y nakita niya ang isang tao na hindi
nararamtan ng damit-kasalan:

<span id="an_22:12">22:12</span> At sinabi niya sa kaniya, Kaibigan,
ano't pumasok ka rito na walang damit-kasalan? At siya'y naumid.

<span id="an_22:13">22:13</span> Nang magkagayo'y sinabi ng hari sa mga
naglilingkod, Gapusin ninyo ang mga paa at mga kamay niya, at itapon
ninyo siya sa kadiliman sa labas; diyan na nga ang pagtangis at ang
pagngangalit ng mga ngipin.

<span id="an_22:14">22:14</span> Sapagka't marami ang mga tinawag,
datapuwa't kakaunti ang mga nahirang.

<span id="an_22:15">22:15</span> Nang magkagayo'y nagsialis ang mga
Fariseo, at nangagsanggunian sila kung paano kayang mahuhuli nila siya
sa kaniyang pananalita.

<span id="an_22:16">22:16</span> At sinugo nila sa kaniya ang kanilang
mga alagad, na kasama ng mga Herodiano, na nagsisipagsabi, Guro,
nalalaman naming ikaw ay totoo, at itinuturo mong may katotohanan ang
daan ng Dios, at hindi ka nangingimi kanino man: sapagka't hindi ka
nagtatangi ng tao.

<span id="an_22:17">22:17</span> Sabihin mo nga sa amin, Ano sa akala
mo? Matuwid bagang bumuwis kay Cesar, o hindi?

<span id="an_22:18">22:18</span> Datapuwa't napagkikilala ni Jesus ang
kanilang kasamaan, at sinabi sa kanila, Bakit ninyo ako tinutukso,
kayong mga mapagpaimbabaw?

<span id="an_22:19">22:19</span> Ipakita ninyo sa akin ang salaping
pangbuwis. At dinala nila sa kaniya ang isang denario.

<span id="an_22:20">22:20</span> At sinabi niya sa kanila, Kanino ang
larawang ito at ang nasusulat?

<span id="an_22:21">22:21</span> Sinabi nila sa kaniya, Kay Cesar. Nang
magkagayo'y sinabi niya sa kanila, Kaya't ibigay ninyo kay Cesar ang sa
kay Cesar; at sa Dios ang sa Dios.

<span id="an_22:22">22:22</span> At pagkarinig nila nito ay
nagsipanggilalas sila, at siya'y iniwan, at nagsiyaon.

<span id="an_22:23">22:23</span> Nang araw na yaon ay nagsilapit sa
kaniya ang mga Saduceo, na nangagsasabing walang pagkabuhay na maguli:
at siya'y kanilang tinanong,

<span id="an_22:24">22:24</span> Na sinasabi, Guro, sinabi ni Moises,
Kung mamatay na walang mga anak ang isang lalake, ay magasawa ang
kaniyang kapatid na lalake sa asawa niya, at magkakaanak sa kaniyang
kapatid na lalake.

<span id="an_22:25">22:25</span> Nagkaroon nga sa amin ng pitong
magkakapatid na lalake: at nagasawa ang panganay at namatay, at
sapagka't hindi siya nagkaanak ay iniwan niya ang kaniyang asawa sa
kaniyang kapatid na lalake;

<span id="an_22:26">22:26</span> Gayon din naman ang nangyari sa
pangalawa, at sa pangatlo, hanggang sa ikapito.

<span id="an_22:27">22:27</span> At sa kahulihulihan nilang lahat, ay
namatay ang babae.

<span id="an_22:28">22:28</span> Sa pagkabuhay ngang maguli sino kaya
doon sa pito ang magiging asawa? sapagka't siya'y naging asawa nilang
lahat.

<span id="an_22:29">22:29</span> Nguni't sumagot si Jesus at sinabi sa
kanila, Nangagkakamali kayo, sa hindi pagkaalam ng mga kasulatan, ni ng
kapangyarihan man ng Dios.

<span id="an_22:30">22:30</span> Sapagka't sa pagkabuhay na maguli ay
hindi na mangagaasawa, ni mga papagaasawahin pa, kundi gaya ng mga
anghel sa langit.

<span id="an_22:31">22:31</span> Datapuwa't tungkol sa pagkabuhay na
maguli ng mga patay, hindi baga ninyo nabasa ang sinalita sa inyo ng
Dios, na nagsasabi,

<span id="an_22:32">22:32</span> Ako ang Dios ni Abraham, at ang Dios ni
Isaac, at ang Dios ni Jacob? Ang Dios ay hindi Dios ng mga patay, kundi
ng mga buhay.

<span id="an_22:33">22:33</span> At nang marinig ito ng karamihan ay
nangagtaka sa kaniyang aral.

<span id="an_22:34">22:34</span> Datapuwa't nang marinig ng mga Fariseo
na kaniyang napatahimik ang mga Saduceo, ay nangagkatipon sila.

<span id="an_22:35">22:35</span> At isa sa kanila, na tagapagtanggol ng
kautusan, ay tinanong siya ng isang tanong, upang siya'y tuksuhin:

<span id="an_22:36">22:36</span> Guro, alin baga ang dakilang utos sa
kautusan?

<span id="an_22:37">22:37</span> At sinabi sa kaniya, Iibigin mo ang
Panginoon mong Dios ng buong puso mo, at ng buong kaluluwa mo, at ng
buong pagiisip mo.

<span id="an_22:38">22:38</span> Ito ang dakila at pangunang utos.

<span id="an_22:39">22:39</span> At ang pangalawang katulad ay ito,
Iibigin mo ang iyong kapuwa na gaya ng iyong sarili.

<span id="an_22:40">22:40</span> Sa dalawang utos na ito'y nauuwi ang
buong kautusan, at ang mga propeta.

<span id="an_22:41">22:41</span> Habang nangagkakatipon nga ang mga
Fariseo, ay tinanong sila ni Jesus ng isang tanong.

<span id="an_22:42">22:42</span> Na sinasabi, Ano ang akala ninyo
tungkol kay Cristo? kanino bagang anak siya? Sinabi nila sa kaniya, kay
David.

<span id="an_22:43">22:43</span> Sinabi niya sa kanila, Kung gayo'y
bakit tinatawag siya ni David na Panginoon, sa espiritu, na nagsasabi,

<span id="an_22:44">22:44</span> Sinabi ng Panginoon sa aking Panginoon,
Maupo ka sa aking kanan, Hanggang sa ilagay ko ang iyong mga kaaway sa
ilalim ng iyong mga paa?

<span id="an_22:45">22:45</span> Kung tinatawag nga siya ni David na
Panginoon, paanong siya'y kaniyang anak?

<span id="an_22:46">22:46</span> At wala sinomang nakasagot sa kaniya ng
isang salita, ni wala sinomang nangahas buhat sa araw na yaon na
tumanong pa sa kaniya ng anomang mga tanong.

<span id="an_23:1">23:1</span> Nang magkagayo'y nagsalita si Jesus sa
mga karamihan at sa kaniyang mga alagad,

<span id="an_23:2">23:2</span> Na nagsasabi, Nagsisiupo ang mga eskriba
at mga Fariseo sa luklukan ni Moises.

<span id="an_23:3">23:3</span> Lahat nga ng mga bagay na sa inyo'y
kanilang ipagutos, ay gawin ninyo at ganapin: datapuwa't huwag kayong
magsigawa ng alinsunod sa kanilang mga gawa; sapagka't kanilang
sinasabi, at hindi ginagawa.

<span id="an_23:4">23:4</span> Oo, sila'y nangagbibigkis ng mabibigat na
pasan at mahihirap na dalhin, at ipinapasan nila sa mga balikat ng mga
tao; datapuwa't ayaw man lamang nilang kilusin ng kanilang daliri.

<span id="an_23:5">23:5</span> Datapuwa't ginagawa nila ang lahat ng
kanilang mga gawa upang mangakita ng mga tao: sapagka't nangagpapalapad
sila ng kanilang mga pilakteria, at nangagpapalapad ng mga laylayan ng
kanilang mga damit,

<span id="an_23:6">23:6</span> At iniibig ang mga pangulong dako sa mga
pigingan, at ang mga pangulong luklukan sa mga sinagoga,

<span id="an_23:7">23:7</span> At pagpugayan sa mga pamilihan, at ang
sila'y tawagin ng mga tao, Rabi.

<span id="an_23:8">23:8</span> Datapuwa't kayo'y huwag patawag na Rabi:
sapagka't iisa ang inyong guro, at kayong lahat ay magkakapatid.

<span id="an_23:9">23:9</span> At huwag ninyong tawaging inyong ama ang
sinomang tao sa lupa: sapagka't iisa ang inyong ama, sa makatuwid baga'y
siya na nasa langit.

<span id="an_23:10">23:10</span> Ni huwag kayong patawag na mga
panginoon; sapagka't iisa ang inyong panginoon, sa makatuwid baga'y ang
Cristo.

<span id="an_23:11">23:11</span> Datapuwa't ang pinakadakila sa inyo ay
magiging lingkod ninyo.

<span id="an_23:12">23:12</span> At sinomang nagmamataas ay mabababa; at
sinomang nagpapakababa ay matataas.

<span id="an_23:13">23:13</span> Datapuwa't sa aba ninyo, mga eskriba at
mga Fariseo, mga mapagpaimbabaw! sapagka't sinasarhan ninyo ang kaharian
ng langit laban sa mga tao: sapagka't kayo'y hindi na nagsisipasok, at
ang nagsisipasok man ay ayaw ninyong bayaang mangakapasok.

<span id="an_23:14">23:14</span> Sa aba ninyo, mga eskriba't mga
Fariseo, mga mapagpaimbabaw! Sapagka't sinasakmal ninyo ang mga bahay ng
mga babaing bao, at inyong dinadahilan ang mahahabang panalangin: kaya't
magsisitanggap kayo ng lalong mabigat na parusa.

<span id="an_23:15">23:15</span> Sa aba ninyo, mga eskriba at mga
Fariseo, mga mapagpaimbabaw! sapagka't inyong nililibot ang dagat at ang
lupa sa paghanap ng isa ninyong makakampi; at kung siya'y magkagayon na,
ay inyong ginagawa siyang makaibayo pang anak ng impierno kay sa inyong
sarili.

<span id="an_23:16">23:16</span> Sa aba ninyo, kayong mga tagaakay na
bulag, na inyong sinasabi, Kung ipanumpa ninoman ang templo, ay walang
anoman; datapuwa't kung ipanumpa ninoman ang ginto ng templo, ay
nagkakautang nga siya.

<span id="an_23:17">23:17</span> Kayong mga mangmang at mga bulag:
sapagka't alin baga ang lalong dakila, ang ginto, o ang templong
bumabanal sa ginto?

<span id="an_23:18">23:18</span> At, kung ipanumpa ninoman ang dambana,
ay walang anoman; datapuwa't kung ipanumpa ninoman ang handog na nasa
ibabaw nito, ay nagkakautang nga siya.

<span id="an_23:19">23:19</span> Kayong mga bulag: sapagka't alin baga
ang lalong dakila, ang handog, o ang dambana na bumabanal sa handog?

<span id="an_23:20">23:20</span> Kaya't ang nanunumpa sa pamamagitan ng
dambana, ay ipinanunumpa ito, at ang lahat ng mga bagay na nangasa
ibabaw nito.

<span id="an_23:21">23:21</span> At ang nanunumpa sa pamamagitan ng
templo, ay ipinanumpa ito, at yaong tumatahan sa loob nito.

<span id="an_23:22">23:22</span> Ang nanunumpa sa pamamagitan ng langit,
ay ipinanumpa ang luklukan ng Dios, at yaong nakaluklok doon.

<span id="an_23:23">23:23</span> Sa aba ninyo, mga eskriba at mga
Fariseo, mga mapagpaimbabaw! sapagka't nangagbibigay kayo ng sa ikapu ng
yerbabuena, at ng anis at ng komino, at inyong pinababayaang di ginagawa
ang lalong mahahalagang bagay ng kautusan, na dili iba't ang katarungan,
at ang pagkahabag, at ang pananampalataya: datapuwa't dapat sana ninyong
gawin ang mga ito, at huwag pabayaang di gawin yaong iba.

<span id="an_23:24">23:24</span> Kayong mga tagaakay na bulag na inyong
sinasala ang lamok, at nilulunok ninyo ang kamelyo!

<span id="an_23:25">23:25</span> Sa aba ninyo, mga eskriba at mga
Fariseo, mga mapagpapaimbabaw! sapagka't inyong nililinis ang labas ng
saro at ng pinggan, datapuwa't sa loob ay puno sila ng panglulupig at
katakawan.

<span id="an_23:26">23:26</span> Ikaw bulag na Fariseo, linisin mo muna
ang loob ng saro at ng pinggan, upang luminis naman ang kaniyang labas.

<span id="an_23:27">23:27</span> Sa aba ninyo, mga eskriba at mga
Fariseo, mga mapagpaimbabaw! sapagka't tulad kayo sa mga libingang
pinaputi, na may anyong maganda sa labas, datapuwa't sa loob ay puno ng
mga buto ng mga patay na tao, at ng lahat na karumaldumal.

<span id="an_23:28">23:28</span> Gayon din naman kayo, sa labas ay
nangagaanyong matuwid sa mga tao, datapuwa't sa loob ay puno kayo ng
pagpapaimbabaw at ng katampalasanan.

<span id="an_23:29">23:29</span> Sa aba ninyo, mga eskriba at mga
Fariseo, mga mapagpaimbabaw! sapagka't itinatayo ninyo ang mga libingan
ng mga propeta, at inyong ginayakan ang mga libingan ng mga matuwid,

<span id="an_23:30">23:30</span> At sinasabi ninyo, Kung kami sana ang
nangabubuhay nang mga kaarawan ng aming mga magulang disi'y hindi kami
nangakaramay nila sa dugo ng mga propeta.

<span id="an_23:31">23:31</span> Kaya't kayo'y nangagpapatotoo sa inyong
sarili, na kayo'y mga anak niyaong mga nagsipatay ng mga propeta.

<span id="an_23:32">23:32</span> Punuin nga ninyo ang takalan ng inyong
mga magulang.

<span id="an_23:33">23:33</span> Kayong mga ahas, kayong mga lahi ng mga
ulupong, paanong mangakawawala kayo sa kahatulan sa impierno?

<span id="an_23:34">23:34</span> Kaya't, narito, sinusugo ko sa inyo ang
mga propeta, at mga pantas na lalake, at mga eskriba: ang mga iba sa
kanila'y inyong papatayin at ipapako sa krus; at ang mga iba sa kanila'y
inyong hahampasin sa inyong mga sinagoga, at sila'y inyong paguusigin sa
bayan-bayan:

<span id="an_23:35">23:35</span> Upang mabubo sa inyo ang lahat na
matuwid na dugo na nabuhos sa ibabaw ng lupa, buhat sa dugo ng matuwid
na si Abel hanggang sa dugo ni Zacarias na anak ni Baraquias na pinatay
ninyo sa pagitan ng santuario at ng dambana.

<span id="an_23:36">23:36</span> Katotohanang sinasabi ko sa inyo, Ang
lahat ng mga bagay na ito ay darating sa lahing ito.

<span id="an_23:37">23:37</span> Oh Jerusalem, Jerusalem, na pumapatay
sa mga propeta, at bumabato sa mga sinusugo sa kaniya! makailang inibig
kong tipunin ang iyong mga anak, na gaya ng pagtitipon ng inahing manok
sa kaniyang mga sisiw sa ilalim ng kaniyang mga pakpak, ay ayaw kayo!

<span id="an_23:38">23:38</span> Narito, ang inyong bahay ay iniiwan sa
inyong wasak.

<span id="an_23:39">23:39</span> Sapagka't sinasabi ko sa inyo, Buhat
ngayon ay hindi ninyo ako makikita, hanggang sa inyong sabihin, Mapalad
ang pumaparito sa pangalan ng Panginoon.

<span id="an_24:1">24:1</span> At lumabas si Jesus sa templo, at payaon
sa kaniyang lakad; at nagsilapit sa kaniya ang kaniyang mga alagad upang
sa kaniya'y ipamalas ang mga gusali ng templo.

<span id="an_24:2">24:2</span> Datapuwa't siya'y sumagot at sa kanila'y
sinabi, Hindi baga ninyo nangakikita ang lahat ng mga bagay na ito?
katotohanang sinasabi ko sa inyo, Dito'y walang maiiwang isang bato sa
ibabaw ng ibang bato, na hindi ibabagsak.

<span id="an_24:3">24:3</span> At samantalang siya'y nakaupo sa bundok
ng mga Olivo, ay nagsilapit sa kaniya ng bukod ang mga alagad, na
nagsisipagsabi, Sabihin mo sa amin, kailan mangyayari ang mga bagay na
ito? at ano ang magiging tanda ng iyong pagparito, at ng katapusan ng
sanglibutan?

<span id="an_24:4">24:4</span> At sumagot si Jesus at sinabi sa kanila,
Mangagingat kayo na huwag kayong mailigaw ninoman.

<span id="an_24:5">24:5</span> Sapagka't marami ang magsisiparito sa
aking pangalan, na mangagsasabi, Ako ang Cristo; at ililigaw ang marami.

<span id="an_24:6">24:6</span> At mangakakarinig kayo ng mga digmaan at
mga alingawngaw ng mga digmaan; ingatan ninyo na huwag kayong
magulumihanan: sapagka't kinakailangang ito'y mangyari datapuwa't hindi
pa ang wakas.

<span id="an_24:7">24:7</span> Sapagka't magsisitindig ang bansa laban
sa bansa, at ang kaharian laban sa kaharian; at magkakagutom at lilindol
sa iba't ibang dako.

<span id="an_24:8">24:8</span> Datapuwa't ang lahat ng mga bagay na ito
ay siyang pasimula ng kahirapan.

<span id="an_24:9">24:9</span> Kung magkagayo'y ibibigay kayo sa
kapighatian, at kayo'y papatayin: at kayo'y kapopootan ng lahat ng mga
bansa dahil sa aking pangalan.

<span id="an_24:10">24:10</span> At kung magkagayo'y maraming
mangatitisod, at mangagkakanuluhan ang isa't isa, at mangagkakapootan
ang isa't isa.

<span id="an_24:11">24:11</span> At magsisibangon ang maraming bulaang
propeta, at kanilang ililigaw ang marami.

<span id="an_24:12">24:12</span> At dahil sa pagsagana ng
katampalasanan, ang pagibig ng marami ay lalamig.

<span id="an_24:13">24:13</span> Datapuwa't ang magtitiis hanggang sa
wakas ay siyang maliligtas.

<span id="an_24:14">24:14</span> At ipangangaral ang evangeliong ito ng
kaharian sa buong sanglibutan sa pagpapatotoo sa lahat ng mga bansa; at
kung magkagayo'y darating ang wakas.

<span id="an_24:15">24:15</span> Kaya nga pagkakita ninyo ng
kasuklamsuklam na paninira, na sinalita sa pamamagitan ng propeta
Daniel, na natatayo sa dakong banal (unawain ng bumabasa),

<span id="an_24:16">24:16</span> Kung magkagayo'y magsitakas sa mga
bundok ang nangasa Judea:

<span id="an_24:17">24:17</span> Ang nasa bubungan ay huwag bumaba upang
maglabas ng mga bagay sa loob ng kaniyang bahay:

<span id="an_24:18">24:18</span> At ang nasa bukid ay huwag magbalik
upang kumuha ng kaniyang balabal.

<span id="an_24:19">24:19</span> Datapuwa't sa aba ng nangagdadalang-tao
at nangagpapasuso sa mga araw na yaon!

<span id="an_24:20">24:20</span> At magsipanalangin kayo na huwag
mangyari ang pagtakas ninyo sa panahong taginaw, o sa sabbath man:

<span id="an_24:21">24:21</span> Sapagka't kung magkagayo'y magkakaroon
ng malaking kapighatian, na ang gayo'y di pa nangyayari buhat sa
pasimula ng sanglibutan hanggang ngayon, at ni hindi na mangyayari
kailan man.

<span id="an_24:22">24:22</span> At malibang paikliin ang mga araw na
yaon, ay walang lamang makaliligtas: datapuwa't dahil sa mga hirang ay
paiikliin ang mga araw na yaon.

<span id="an_24:23">24:23</span> Kung magkagayon, kung may magsabi sa
inyong sinomang tao, Narito ang Cristo, o, Nariyan; huwag ninyong
paniwalaan.

<span id="an_24:24">24:24</span> Sapagka't may magsisilitaw na mga
bulaang Cristo, at mga bulaang propeta, at mangagpapakita ng mga
dakilang tanda at mga kababalaghan; ano pa't ililigaw, kung maaari, pati
ng mga hirang.

<span id="an_24:25">24:25</span> Narito, ipinagpauna ko nang sinabi sa
inyo.

<span id="an_24:26">24:26</span> Kaya nga kung sa inyo'y kanilang
sasabihin, Narito, siya'y nasa ilang; huwag kayong magsilabas: Narito,
siya'y nasa mga silid; huwag ninyong paniwalaan.

<span id="an_24:27">24:27</span> Sapagka't gaya ng kidlat na kumikidlat
sa silanganan, at nakikita hanggang sa kalunuran; gayon din naman ang
pagparito ng Anak ng tao.

<span id="an_24:28">24:28</span> Saan man naroon ang bangkay, ay doon
mangagkakatipon ang mga uwak.

<span id="an_24:29">24:29</span> Datapuwa't karakarakang pagkatapos ng
kapighatian sa mga araw na yaon ay magdidilim ang araw, at ang buwan ay
hindi magbibigay ng kaniyang liwanag, at mangalalaglag ang mga bituin
mula sa langit, at magsisipangatal ang mga kapangyarihan sa mga langit:

<span id="an_24:30">24:30</span> At kung magkagayo'y lilitaw ang tanda
ng Anak ng tao sa langit: at kung magkagayo'y magsisitaghoy ang lahat ng
mga angkan sa lupa, at mangakikita nila ang Anak ng tao na napaparitong
sumasa mga alapaap ng langit na may kapangyarihan at dakilang
kaluwalhatian.

<span id="an_24:31">24:31</span> At susuguin ang kaniyang mga anghel na
may matinding pakakak, at kanilang titipunin ang kaniyang mga hinirang
mula sa apat na hangin ng sanglibutan, mula sa isang dulo ng langit
hanggang sa kabila.

<span id="an_24:32">24:32</span> Sa puno ng igos nga ay pagaralan ninyo
ang kaniyang talinghaga: pagka nananariwa ang kaniyang sanga, at
sumusupling ang mga dahon, ay nalalaman ninyo na malapit na ang tagaraw;

<span id="an_24:33">24:33</span> Gayon din naman kayo, pagka nangakita
ninyo ang lahat ng mga bagay na ito, ay talastasin ninyo na siya'y
malapit na, nasa mga pintuan nga.

<span id="an_24:34">24:34</span> Katotohanang sinasabi ko sa inyo, Hindi
lilipas ang lahing ito, hanggang sa mangaganap ang lahat ng mga bagay na
ito.

<span id="an_24:35">24:35</span> Ang langit at ang lupa ay lilipas,
datapuwa't ang aking mga salita ay hindi lilipas.

<span id="an_24:36">24:36</span> Nguni't tungkol sa araw at oras na yaon
walang makakaalam, kahit ang mga anghel sa langit, kahit ang Anak, kundi
ang Ama lamang.

<span id="an_24:37">24:37</span> At kung paano ang mga araw ni Noe,
gayon din naman ang pagparito ng Anak ng tao.

<span id="an_24:38">24:38</span> Sapagka't gaya ng mga araw bago
nagkagunaw, sila'y nagsisikain at nagsisiinom, at nangagaasawa at
pinapapagaasawa, hanggang sa araw na pumasok si Noe sa daong,

<span id="an_24:39">24:39</span> At hindi nila nalalaman hanggang sa
dumating ang paggunaw, at sila'y tinangay na lahat; ay gayon din naman
ang pagparito ng Anak ng tao.

<span id="an_24:40">24:40</span> Kung magkagayo'y sasa bukid ang
dalawang lalake; ang isa'y kukunin, at ang isa'y iiwan:

<span id="an_24:41">24:41</span> Dalawang babaing nagsisigiling sa isang
gilingan; ang isa'y kukunin, at ang isa'y iiwan.

<span id="an_24:42">24:42</span> Mangagpuyat nga kayo: sapagka't hindi
ninyo nalalaman kung anong araw paririto ang inyong Panginoon.

<span id="an_24:43">24:43</span> Datapuwa't ito'y talastasin ninyo, na
kung nalalaman ng puno ng sangbahayan kung anong panahon darating ang
magnanakaw, ay siya'y magpupuyat, at hindi niya pababayaang tibagin ang
kaniyang bahay.

<span id="an_24:44">24:44</span> Kaya nga kayo'y magsihanda naman;
sapagka't paririto ang Anak ng tao sa oras na hindi ninyo iniisip.

<span id="an_24:45">24:45</span> Sino nga baga ang aliping tapat at
matalino, na pinagkatiwalaan ng kaniyang panginoon sa kaniyang
sangbahayan, upang sila'y bigyan ng pagkain sa kapanahunan?

<span id="an_24:46">24:46</span> Mapalad yaong aliping kung dumating ang
kaniyang panginoon, ay maratnan siyang gayon ang kaniyang ginagawa.

<span id="an_24:47">24:47</span> Katotohanang sinasabi ko sa inyo, na sa
kaniya'y ipagkakatiwala ang lahat niyang pag-aari.

<span id="an_24:48">24:48</span> Datapuwa't kung ang masamang aliping
yaon ay magsabi sa kaniyang puso, Magtatagal ang aking panginoon;

<span id="an_24:49">24:49</span> At magsimulang bugbugin ang kaniyang
mga kapuwa alipin, at makipagkainan at makipaginuman sa mga lasing;

<span id="an_24:50">24:50</span> Darating ang panginoon ng aliping yaon
sa araw na hindi niya hinihintay, at oras na hindi niya nalalaman,

<span id="an_24:51">24:51</span> At siya'y babaakin, at isasama ang
kaniyang bahagi sa mga mapagpaimbabaw: doon na nga ang pagtangis at
pagngangalit ng mga ngipin.

<span id="an_25:1">25:1</span> Kung magkagayon ay makakatulad ang
kaharian ng langit ng sangpung dalaga, na kinuha ang kanilang mga
ilawan, at nagsilabas upang salubungin ang kasintahang lalake.

<span id="an_25:2">25:2</span> At ang lima sa kanila'y mga mangmang, at
ang lima'y matatalino.

<span id="an_25:3">25:3</span> Sapagka't nang dalhin ng mga mangmang ang
kanilang mga ilawan, ay hindi sila nangagdala ng langis:

<span id="an_25:4">25:4</span> Datapuwa't ang matatalino ay nangagdala
ng langis sa kanilang sisidlan na kasama ng kanilang mga ilawan.

<span id="an_25:5">25:5</span> Samantalang nagtatagal nga ang
kasintahang lalake, ay nangagantok silang lahat at nangakatulog.

<span id="an_25:6">25:6</span> Datapuwa't pagkahating gabi ay may
sumigaw, Narito, ang kasintahang lalake! Magsilabas kayo upang
salubungin siya.

<span id="an_25:7">25:7</span> Nang magkagayo'y nagsipagbangong lahat
ang mga dalagang yaon, at pinagigi ang kanilang mga ilawan.

<span id="an_25:8">25:8</span> At sinabi ng mga mangmang sa matatalino,
Bigyan ninyo kami ng inyong langis; sapagka't nangamamatay ang aming mga
ilawan.

<span id="an_25:9">25:9</span> Datapuwa't nagsisagot ang matatalino, na
nangagsasabi, Baka sakaling hindi magkasiya sa amin at sa inyo:
magsiparoon muna kayo sa nangagbibili, at magsibili kayo ng ganang inyo.

<span id="an_25:10">25:10</span> At samantalang sila'y nagsisiparoon sa
pagbili, ay dumating ang kasintahang lalake; at ang mga nahahanda ay
nagsipasok na kasama niya sa piging ng kasalan: at inilapat ang pintuan.

<span id="an_25:11">25:11</span> Pagkatapos ay nagsirating naman ang mga
ibang dalaga, na nagsisipagsabi, Panginoon, Panginoon, buksan mo kami.

<span id="an_25:12">25:12</span> Datapuwa't sumagot siya at sinabi,
Katotohanang sinasabi ko sa inyo, Hindi ko kayo nangakikilala.

<span id="an_25:13">25:13</span> Mangagpuyat nga kayo, sapagka't hindi
ninyo nalalaman ang araw ni ang oras.

<span id="an_25:14">25:14</span> Sapagka't tulad sa isang tao, na nang
paroroon sa ibang lupain, ay tinawag ang kaniyang sariling mga alipin,
at ipinamahala sa kanila ang kaniyang mga pag-aari.

<span id="an_25:15">25:15</span> At ang isa'y binigyan niya ng limang
talento, ang isa'y dalawa, at ang isa'y isa; sa bawa't isa'y ayon sa
kanikaniyang kaya; at siya'y yumaon sa kaniyang paglalakbay.

<span id="an_25:16">25:16</span> Ang tumanggap ng limang talento
pagdaka'y yumaon at ipinangalakal niya ang mga yaon, at siya'y
nakinabang ng lima pang talento.

<span id="an_25:17">25:17</span> Sa gayon ding paraan ang tumanggap ng
dalawa ay nakinabang ng ibang dalawa pa.

<span id="an_25:18">25:18</span> Datapuwa't ang tumanggap ng isa ay
yumaon at humukay sa lupa, at itinago ang salapi ng kaniyang panginoon.

<span id="an_25:19">25:19</span> Pagkatapos nga ng mahabang panahon, ay
dumating ang panginoon ng mga aliping yaon, at nakipaghusay sa kanila.

<span id="an_25:20">25:20</span> At ang tumanggap ng limang talento ay
lumapit at nagdala ng lima pang talento, na nagsasabi, Panginoon,
binigyan mo ako ng limang talento: narito, ako'y nakinabang ng lima pang
talento.

<span id="an_25:21">25:21</span> Sinabi sa kaniya ng kaniyang panginoon,
Mabuting gawa, mabuti at tapat na alipin: nagtapat ka sa kakaunting
bagay, pamamahalain kita sa maraming bagay; pumasok ka sa kagalakan ng
iyong panginoon.

<span id="an_25:22">25:22</span> At lumapit naman ang tumanggap ng
dalawang talento at sinabi, Panginoon, binigyan mo ako ng dalawang
talento: narito, ako'y nakinabang ng dalawa pang talento.

<span id="an_25:23">25:23</span> Sinabi sa kaniya ng kaniyang panginoon,
Mabuting gawa, mabuti at tapat na alipin: nagtapat ka sa kakaunting
bagay, pamamahalain kita sa maraming bagay; pumasok ka sa kagalakan ng
iyong panginoon.

<span id="an_25:24">25:24</span> At lumapit naman ang tumanggap ng isang
talento at sinabi, Panginoon, nakikilala kita na ikaw ay taong
mapagmatigas, na gumagapas ka doon sa hindi mo hinasikan, at nagaani ka
doon sa hindi mo sinabugan;

<span id="an_25:25">25:25</span> At ako'y natakot, at ako'y yumaon at
aking itinago sa lupa ang talento mo: narito, nasa iyo ang iyong sarili.

<span id="an_25:26">25:26</span> Datapuwa't sumagot ang kaniyang
panginoon at sinabi sa kaniya, Ikaw na aliping masama at tamad,
nalalaman mong ako'y gumagapas sa hindi ko hinasikan, at nagaani doon sa
hindi ko sinabugan;

<span id="an_25:27">25:27</span> Gayon pala'y ibinigay mo sana ang aking
salapi sa nagsisipangalakal ng salapi, at nang sa aking pagdating ay
tinanggap ko sana ang ganang akin pati ng pakinabang.

<span id="an_25:28">25:28</span> Alisin nga ninyo sa kaniya ang talento,
at ibigay ninyo sa may sangpung talento.

<span id="an_25:29">25:29</span> Sapagka't ang bawa't mayroon ay
bibigyan, at siya'y magkakaroon ng sagana: nguni't ang wala, pati pa
nang nasa kaniya ay aalisin sa kaniya.

<span id="an_25:30">25:30</span> At ang aliping walang kabuluhan ay
inyong itapon sa kadiliman sa labas: diyan na nga ang pagtangis at ang
pagngangalit ng mga ngipin.

<span id="an_25:31">25:31</span> Datapuwa't pagparito ng Anak ng tao na
nasa kaniyang kaluwalhatian, na kasama niya ang lahat ng mga anghel,
kung magkagayo'y luluklok siya sa luklukan ng kaniyang kaluwalhatian:

<span id="an_25:32">25:32</span> At titipunin sa harap niya ang lahat ng
mga bansa: at sila'y pagbubukdinbukdin niya na gaya ng pagbubukodbukod
ng pastor sa mga tupa at sa mga kambing;

<span id="an_25:33">25:33</span> At ilalagay niya ang mga tupa sa
kaniyang kanan, datapuwa't sa kaliwa ang mga kambing.

<span id="an_25:34">25:34</span> Kung magkagayo'y sasabihin ng Hari sa
nangasa kaniyang kanan, Magsiparito kayo, mga pinagpala ng aking Ama,
manahin ninyo ang kahariang nakahanda sa inyo buhat nang itatag ang
sanglibutan:

<span id="an_25:35">25:35</span> Sapagka't ako'y nagutom, at ako'y
inyong pinakain; ako'y nauhaw, at ako'y inyong pinainom; ako'y naging
taga ibang bayan, at inyo akong pinatuloy;

<span id="an_25:36">25:36</span> Naging hubad, at inyo akong pinaramtan;
ako'y nagkasakit, at inyo akong dinalaw; ako'y nabilanggo, at inyo akong
pinaroonan.

<span id="an_25:37">25:37</span> Kung magkagayo'y sasagutin siya ng mga
matuwid, na mangagsasabi, Panginoon, kailan ka namin nakitang nagutom,
at pinakain ka namin? o nauuhaw, at pinainom ka?

<span id="an_25:38">25:38</span> At kailan ka naming nakitang isang taga
ibang bayan, at pinatuloy ka? o hubad, at pinaramtan ka?

<span id="an_25:39">25:39</span> At kailan ka namin nakitang may-sakit,
o nasa bilangguan, at dinalaw ka namin?

<span id="an_25:40">25:40</span> At sasagot ang Hari at sasabihin sa
kanila, Katotohanang sinasabi ko sa inyo, Yamang inyong ginawa sa isa
dito sa aking mga kapatid, kahit sa pinakamaliit na ito, ay sa akin
ninyo ginawa.

<span id="an_25:41">25:41</span> Kung magkagayo'y sasabihin naman niya
sa mga nasa kaliwa, Magsilayo kayo sa akin, kayong mga sinumpa, at pasa
apoy na walang hanggan na inihanda sa diablo at sa kaniyang mga anghel:

<span id="an_25:42">25:42</span> Sapagka't ako'y nagutom, at hindi ninyo
ako pinakain; ako'y nauhaw, at hindi ninyo ako pinainom;

<span id="an_25:43">25:43</span> Ako'y naging isang taga ibang bayan, at
hindi ninyo ako pinatuloy; hubad, at hindi ninyo ako pinaramtan;
maysakit at nasa bilangguan, at hindi ako dinalaw.

<span id="an_25:44">25:44</span> Kung magkagayo'y sila nama'y
magsisisagot, na magsisipagsabi, Panginoon, kailan ka namin nakitang
nagugutom, o nauuhaw, o isang taga ibang bayan, o hubad, o may-sakit, o
nasa bilangguan, at hindi ka namin pinaglingkuran?

<span id="an_25:45">25:45</span> Kung magkagayo'y sila'y sasagutin niya,
na sasabihin, Katotohanang sinasabi ko sa inyo, na yamang hindi ninyo
ginawa sa maliliit na ito, ay hindi ninyo ginawa sa akin.

<span id="an_25:46">25:46</span> At ang mga ito'y mangapaparoon sa
walang hanggang kaparusahan: datapuwa't ang mga matuwid ay sa walang
hanggang buhay.

<span id="an_26:1">26:1</span> At nangyari, na nang matapos ni Jesus ang
lahat ng mga salitang ito, ay sinabi niya sa kaniyang mga alagad,

<span id="an_26:2">26:2</span> Nalalaman ninyo na pagkaraan ng dalawang
araw ay darating ang paskua, at ibibigay ang Anak ng tao upang ipako sa
krus.

<span id="an_26:3">26:3</span> Nang magkagayo'y ang mga pangulong
saserdote, at ang mga matanda sa bayan ay nangagkatipon sa looban ng
dakilang saserdote, na tinatawag na Caifas;

<span id="an_26:4">26:4</span> At sila'y nangagsanggunian upang hulihin
si Jesus sa pamamagitan ng daya, at siya'y patayin.

<span id="an_26:5">26:5</span> Datapuwa't sinabi nila, Huwag sa
kapistahan, baka magkagulo sa bayan.

<span id="an_26:6">26:6</span> Nang nasa Betania nga si Jesus sa bahay
ni Simon na ketongin,

<span id="an_26:7">26:7</span> Ay lumapit sa kaniya ang isang babae na
may dalang isang sisidlang alabastro ng unguento na lubhang mahalaga, at
ibinuhos sa kaniyang ulo, samantalang siya'y nakaupo sa pagkain.

<span id="an_26:8">26:8</span> Datapuwa't nang makita ito ng mga alagad,
ay nangagalit sila, na nangagsasabi, Ano ang layon ng pagaaksayang ito?

<span id="an_26:9">26:9</span> Sapagka't ito'y maipagbibili sa malaking
halaga, at maibibigay sa mga dukha.

<span id="an_26:10">26:10</span> Datapuwa't nang mahalata ito ni Jesus
ay sinabi sa kanila, Bakit ninyo binabagabag ang babae? sapagka't gumawa
siya sa akin ng mabuting gawa.

<span id="an_26:11">26:11</span> Sapagka't laging nangasa inyo ang mga
dukha; datapuwa't ako'y hindi laging nasa inyo.

<span id="an_26:12">26:12</span> Sapagka't sa pagbubuhos niya nitong
unguento sa aking katawan, ay ginawa niya ito upang ihanda ako sa
paglilibing.

<span id="an_26:13">26:13</span> Katotohanang sinasabi ko sa inyo, Saan
man ipangaral ang evangeliong ito sa buong sanglibutan, ay sasaysayin
din ang ginawa ng babaing ito sa pagaalaala sa kaniya.

<span id="an_26:14">26:14</span> Nang magkagayo'y isa sa labingdalawa,
na tinatawag na Judas Iscariote, ay naparoon sa mga pangulong saserdote,

<span id="an_26:15">26:15</span> At sinabi, Ano ang ibig ninyong ibigay
sa akin, at siya'y ibibigay ko sa inyo? At siya'y tinimbangan nila ng
tatlongpung putol na pilak.

<span id="an_26:16">26:16</span> At buhat nang panahong yao'y humanap
siya ng pagkakataon upang maibigay siya.

<span id="an_26:17">26:17</span> Nang unang araw nga ng mga tinapay na
walang lebadura ay nagsilapit ang mga alagad kay Jesus, na
nagsisipagsabing, Saan mo ibig na ipaghanda ka namin upang kumain ng
kordero ng paskua?

<span id="an_26:18">26:18</span> At sinabi niya, Magsipasok kayo sa
bayan sa gayong tao, at sabihin ninyo sa kaniya, Sinabi ng Guro, malapit
na ang aking panahon; sa iyong bahay magpapaskua ako pati ng aking mga
alagad.

<span id="an_26:19">26:19</span> At ginawa ng mga alagad ang ayon sa
ipinagutos sa kanila ni Jesus; at inihanda nila ang kordero ng paskua.

<span id="an_26:20">26:20</span> Nang dumating nga ang gabi, ay nakaupo
siya sa pagkain na kasalo ang labingdalawang alagad;

<span id="an_26:21">26:21</span> At samantalang sila'y nagsisikain, ay
sinabi niya, Katotohanang sinasabi ko sa inyo, na ako'y ipagkakanulo ng
isa sa inyo.

<span id="an_26:22">26:22</span> At sila'y lubhang nangamanglaw, at
nagpasimula ang bawa't isa na magsabi sa kaniya, Ako baga, Panginoon?

<span id="an_26:23">26:23</span> At siya'y sumagot at sinabi, Yaong
kasabay kong idampot ang kamay sa pinggan, ay siya ring magkakanulo sa
akin.

<span id="an_26:24">26:24</span> Ang Anak ng tao ay papanaw, ayon sa
nasusulat tungkol sa kaniya: datapuwa't sa aba niyaong taong magkakanulo
sa Anak ng tao! mabuti pa sana sa taong yaon ang hindi na siya
ipinanganak.

<span id="an_26:25">26:25</span> At si Judas, na sa kaniya'y nagkanulo,
ay sumagot at nagsabi, Ako baga, Rabi? Sinabi niya sa kaniya, Ikaw ang
nagsabi.

<span id="an_26:26">26:26</span> At samantalang sila'y nagsisikain, ay
dumampot si Jesus ng tinapay, at pinagpala, at pinagputolputol; at
ibinigay sa mga alagad, at sinabi, Kunin ninyo, kanin ninyo; ito ang
aking katawan.

<span id="an_26:27">26:27</span> At dumampot siya ng isang saro, at
nagpasalamat, at ibinigay sa kanila, na nagsasabi, Magsiinom kayong
lahat diyan;

<span id="an_26:28">26:28</span> Sapagka't ito ang aking dugo ng tipan,
na nabubuhos dahil sa marami, sa ikapagpapatawad ng mga kasalanan.

<span id="an_26:29">26:29</span> Datapuwa't sinasabi ko sa inyo, na
buhat ngayon ay hindi na ako iinom nitong bunga ng ubas, hanggang sa
araw na yaon na inumin kong panibago na mga kasalo ko kayo sa kaharian
ng aking Ama.

<span id="an_26:30">26:30</span> At pagkaawit nila ng isang himno, ay
nagsiparoon sila sa bundok ng mga Olivo.

<span id="an_26:31">26:31</span> Nang magkagayo'y sinabi sa kanila ni
Jesus, Kayong lahat ay mangagdaramdam sa akin sa gabing ito: sapagka't
nasusulat, Sasaktan ko ang pastor, at mangangalat ang mga tupa ng kawan.

<span id="an_26:32">26:32</span> Datapuwa't pagkapagbangon ko, ay mauuna
ako sa inyo sa Galilea.

<span id="an_26:33">26:33</span> Datapuwa't sumagot si Pedro at sinabi
sa kaniya, Kung ang lahat ay mangagdaramdam sa iyo, ako kailan ma'y
hindi magdaramdam.

<span id="an_26:34">26:34</span> Sinabi sa kaniya ni Jesus, Katotohanang
sinasabi ko sa iyo, na sa gabing ito, bago tumilaok ang manok, ay
ikakaila mo akong makaitlo.

<span id="an_26:35">26:35</span> Sinabi sa kaniya ni Pedro, Kahima't
ako'y mamatay na kasama mo, ay hindi kita ikakaila. Gayon din ang sinabi
ng lahat ng mga alagad.

<span id="an_26:36">26:36</span> Nang magkagayo'y dumating si Jesus na
kasama sila sa isang dako na tinatawag na Getsemani, at sinabi sa
kaniyang mga alagad, Magsiupo kayo rito, samantalang ako'y pumaparoon
doon at manalangin.

<span id="an_26:37">26:37</span> At kaniyang isinama si Pedro at ang
dalawang anak ni Zebedeo, at nagpasimula siyang namanglaw at nanglumong
totoo.

<span id="an_26:38">26:38</span> Nang magkagayo'y sinabi niya sa kanila,
Namamanglaw na lubha ang kaluluwa ko, hanggang sa kamatayan: mangatira
kayo rito, at makipagpuyat sa akin.

<span id="an_26:39">26:39</span> At lumakad siya sa dako pa roon, at
siya'y nagpatirapa, at nanalangin, na nagsasabi, Ama ko, kung baga
maaari, ay lumampas sa akin ang sarong ito: gayon ma'y huwag ang ayon sa
ibig ko, kundi ang ayon sa ibig mo.

<span id="an_26:40">26:40</span> At lumapit siya sa mga alagad, at
sila'y kaniyang naratnang nangatutulog, at sinabi kay Pedro, Ano, hindi
kayo maaaring mangakipagpuyat sa akin ng isang oras?

<span id="an_26:41">26:41</span> Kayo'y mangagpuyat at magsipanalangin,
upang huwag kayong magsipasok sa tukso: ang espiritu sa katotohanan ay
may ibig, datapuwa't mahina ang laman.

<span id="an_26:42">26:42</span> Muli siyang umalis na bilang ikalawa,
at nanalangin, na nagsasabi, Ama ko, kung di mangyayaring makalampas
ito, kundi ko inumin, mangyari nawa ang iyong kalooban.

<span id="an_26:43">26:43</span> At siya'y nagbalik na muli at naratnan
silang nangatutulog, sapagka't nangabibigatan ang kanilang mga mata.

<span id="an_26:44">26:44</span> At muli niya silang iniwan, at umalis,
at nanalangin bilang ikatlo, na sinabing muli ang gayon ding mga salita.

<span id="an_26:45">26:45</span> Nang magkagayo'y lumapit siya sa mga
alagad, at sinabi sa kanila, Mangatulog na kayo, at mangagpahinga:
narito, malapit na ang oras, at ang Anak ng tao ay ipinagkakanulo sa mga
kamay ng mga makasalanan.

<span id="an_26:46">26:46</span> Magsitindig kayo, hayo na tayo: narito,
malapit na ang nagkakanulo sa akin.

<span id="an_26:47">26:47</span> At samantalang nagsasalita pa siya,
narito, dumating si Judas, na isa sa labingdalawa, at kasama niya ang
lubhang maraming taong may mga tabak at mga panghampas, mula sa mga
pangulong saserdote at sa matatanda sa bayan.

<span id="an_26:48">26:48</span> Ang nagkanulo nga sa kaniya ay nagbigay
sa kanila ng isang hudyat, na sinasabi, Ang aking hagkan, ay yaon nga:
hulihin ninyo siya.

<span id="an_26:49">26:49</span> At pagdaka'y lumapit siya kay Jesus, at
nagsabi, Magalak, Rabi; at siya'y hinagkan.

<span id="an_26:50">26:50</span> At sinabi sa kaniya ni Jesus, Gawin mo
ang dahil ng pagparito mo. Nang magkagayon ay nagsilapit sila at
kanilang sinunggaban si Jesus, at siya'y kanilang dinakip.

<span id="an_26:51">26:51</span> At narito, ang isa sa mga kasama ni
Jesus ay iniunat ang kaniyang kamay at binunot ang kaniyang tabak, at
sinugatan ang alipin ng dakilang saserdote, at tinagpas ang kaniyang
tainga.

<span id="an_26:52">26:52</span> Nang magkagayo'y sinabi sa kaniya ni
Jesus, Isauli mo ang iyong tabak sa kaniyang lalagyan: sapagka't ang
lahat ng nangagtatangan ng tabak ay sa tabak mangamamatay.

<span id="an_26:53">26:53</span> O inaakala mo baga na hindi ako
makapamamanhik sa aking Ama, at padadalhan niya ako ngayon din ng
mahigit sa labingdalawang pulutong na mga anghel?

<span id="an_26:54">26:54</span> Kung gayo'y paano bagang mangatutupad
ang mga kasulatan, na ganyan ang nauukol na mangyari?

<span id="an_26:55">26:55</span> Sa oras na yaon ay sinabi ni Jesus sa
mga karamihan, Kayo baga'y nangagsilabas na waring laban sa isang
tulisan, na may mga tabak at mga panghampas upang dakpin ako? Araw-araw
ay nauupo ako sa templo na nagtuturo, at hindi ninyo ako dinakip.

<span id="an_26:56">26:56</span> Datapuwa't nangyari ang lahat ng ito,
upang mangatupad ang mga kasulatan ng mga propeta. Nang magkagayo'y
iniwan siya ng lahat ng mga alagad, at nagsitakas.

<span id="an_26:57">26:57</span> At si Jesus ay dinala ng nagsihuli sa
kaniya sa dakilang saserdoteng si Caifas, na doo'y nangagkakapisan ang
mga eskriba at matatanda.

<span id="an_26:58">26:58</span> Datapuwa't si Pedro'y sumunod sa kaniya
sa malayo, hanggang sa looban ng dakilang saserdote, at siya'y pumasok,
at nakiumpok sa mga punong kawal, upang makita niya ang wakas.

<span id="an_26:59">26:59</span> Ang mga pangulong saserdote nga at ang
buong Sanedrin ay nagsisihanap ng patotoong kabulaanan laban kay Jesus,
upang siya'y kanilang maipapatay;

<span id="an_26:60">26:60</span> At yao'y hindi nila nangasumpungan,
bagaman maraming nagsiharap na mga saksing bulaan. Nguni't pagkatapos ay
nagsidating ang dalawa,

<span id="an_26:61">26:61</span> At nangagsabi, Sinabi ng taong ito,
Maigigiba ko ang templo ng Dios, at muling itatayo ko sa tatlong araw.

<span id="an_26:62">26:62</span> At nagtindig ang dakilang saserdote, at
sinabi sa kaniya, Wala kang isinasagot na anoman? Ano itong sinasaksihan
ng mga ito laban sa iyo?

<span id="an_26:63">26:63</span> Datapuwa't hindi umimik si Jesus. At
sinabi ng dakilang saserdote sa kaniya, Kita'y pinapanunumpa alangalang
sa Dios na buhay, na sabihin mo sa amin kung ikaw nga ang Cristo, ang
Anak ng Dios.

<span id="an_26:64">26:64</span> At sinabi sa kaniya ni Jesus, Ikaw ang
nagsabi: gayon ma'y sinasabi ko sa inyo, Buhat ngayon ay inyong makikita
ang Anak ng tao na nakaupo sa kanan ng Kapangyarihan, at pumaparitong
nasa mga alapaap ng langit.

<span id="an_26:65">26:65</span> Nang magkagayo'y hinapak ng dakilang
saserdote ang kaniyang mga damit, na sinasabi, Nagsalita siya ng
kapusungan: ano pa ang kailangan natin ng mga saksi? narito, ngayo'y
narinig ninyo ang kapusungan:

<span id="an_26:66">26:66</span> Ano ang akala ninyo? Nagsisagot sila at
kanilang sinabi, Karapatdapat siya sa kamatayan.

<span id="an_26:67">26:67</span> Nang magkagayo'y niluraan nila ang
kaniyang mukha at siya'y kanilang pinagsusuntok: at tinatampal siya ng
mga iba,

<span id="an_26:68">26:68</span> Na nangagsasabi, Hulaan mo sa amin,
ikaw Cristo: sino ang sa iyo'y bumubugbog?

<span id="an_26:69">26:69</span> Nakaupo nga si Pedro sa labas ng
looban: at lumapit sa kaniya ang isang alilang babae, na nagsasabi, Ikaw
man ay kasama ng taga Galileang si Jesus.

<span id="an_26:70">26:70</span> Datapuwa't siya'y kumaila sa harap
nilang lahat, na sinasabi, Hindi ko nalalaman ang sinasabi mo.

<span id="an_26:71">26:71</span> At paglabas niya sa portiko ay nakita
siya ng ibang alila, at sinabi sa nangaroon, Ang taong ito ay kasama rin
ni Jesus na taga Nazaret.

<span id="an_26:72">26:72</span> At muling kumailang may sumpa, Hindi ko
nakikilala ang tao.

<span id="an_26:73">26:73</span> At pagkaraan ng sandali ay nagsilapit
ang nangakatayo roon at kanilang sinabi kay Pedro, Sa katotohanang ikaw
man ay isa rin sa kanila; sapagka't ipinakikilala ka ng iyong
pananalita.

<span id="an_26:74">26:74</span> Nang magkagayo'y nagpasimula siyang
manungayaw at manumpa, Hindi ko nakikilala ang tao. At pagdaka'y
tumilaok ang manok.

<span id="an_26:75">26:75</span> At naalaala ni Pedro ang salitang
sinabi ni Jesus, Bago tumilaok ang manok, ay ikakaila mo akong makaitlo.
At siya'y lumabas at nanangis na mainam.

<span id="an_27:1">27:1</span> Pagka umaga nga, ang lahat ng mga
pangulong saserdote at ang matatanda sa bayan ay nangagsanggunian laban
kay Jesus upang siya'y ipapatay:

<span id="an_27:2">27:2</span> At siya'y ginapos nila, at siya'y
inilabas, at kanilang ibinigay siya kay Pilato na gobernador.

<span id="an_27:3">27:3</span> Nang magkagayo'y si Judas, na nagkanulo
sa kaniya, pagkakitang siya'y nahatulan na, ay nagsisi, at isinauli ang
tatlongpung putol na pilak sa mga pangulong saserdote at sa matatanda,

<span id="an_27:4">27:4</span> Na sinasabi, Nagkasala ako sa aking
pagkakanulo sa dugong walang kasalanan. Datapuwa't kanilang sinabi, Ano
sa amin? ikaw ang bahala niyan.

<span id="an_27:5">27:5</span> At kaniyang ibinulaksak sa santuario ang
mga putol na pilak, at umalis; at siya'y yumaon at nagbigti.

<span id="an_27:6">27:6</span> At kinuha ng mga pangulong saserdote ang
mga putol na pilak, at sinabi, Hindi matuwid na ilagay ang pilak na iyan
sa kabang-yaman, sapagka't halaga ng dugo.

<span id="an_27:7">27:7</span> At sila'y nangagsanggunian, at ibinili
nila ang mga yaon ng bukid ng magpapalyok, upang paglibingan ng mga taga
ibang bayan.

<span id="an_27:8">27:8</span> Dahil dito'y tinawag ang bukid na yaon,
ang bukid ng dugo, hanggang ngayon.

<span id="an_27:9">27:9</span> Nang magkagayo'y natupad ang sinalita sa
pamamagitan ng propeta Jeremias, na nagsasabi, At kinuha nila ang
tatlongpung putol na pilak, halaga noong hinalagahan, na inihalaga ng
mga anak ng Israel;

<span id="an_27:10">27:10</span> At kanilang ibinigay ang mga yaon na
pinakabayad sa bukid ng magpapalyok, ayon sa iniutos sa akin ng
Panginoon.

<span id="an_27:11">27:11</span> Si Jesus nga ay nakatayo sa harap ng
gobernador: at tinanong siya ng gobernador, na nagsasabi, Ikaw baga ang
Hari ng mga Judio? At sinabi sa kaniya ni Jesus, Ikaw ang nagsasabi.

<span id="an_27:12">27:12</span> At nang siya'y isakdal ng mga pangulong
saserdote at ng matatanda, ay hindi siya sumagot ng anoman.

<span id="an_27:13">27:13</span> Nang magkagayo'y sinabi sa kaniya ni
Pilato, Hindi mo baga naririnig kung gaano karaming bagay ang kanilang
sinasaksihang laban sa iyo?

<span id="an_27:14">27:14</span> At hindi siya sinagot niya, ng kahit
isang salita man lamang: ano pa't nanggilalas na mainam ang gobernador.

<span id="an_27:15">27:15</span> Sa kapistahan nga ay pinagkaugalian ng
gobernador na pawalan sa karamihan ang isang bilanggo, na sinoman ang
kanilang ibigin.

<span id="an_27:16">27:16</span> At noo'y sila'y may isang bilanggong
bantog, na tinatawag na Barrabas.

<span id="an_27:17">27:17</span> Nang sila'y mangagkatipon nga, ay
sinabi sa kanila ni Pilato, Sino ang ibig ninyong sa inyo'y aking
pawalan? si Barrabas, o si Jesus na tinatawag na Cristo?

<span id="an_27:18">27:18</span> Sapagka't natatalastas niya na dahil sa
kapanaghilian ay ibinigay siya nila sa kaniya.

<span id="an_27:19">27:19</span> At samantalang nakaupo siya sa luklukan
ng pagkahukom, ay nagsugo sa kaniya ang kaniyang asawa, na nagsasabi,
Huwag kang makialam sa matuwid na taong iyan; sapagka't ngayong araw na
ito'y naghirap ako ng maraming bagay sa panaginip dahil sa kaniya.

<span id="an_27:20">27:20</span> Inudyukan ng mga pangulong saserdote at
ng matatanda ang mga karamihan na hingin nila si Barrabas, at puksain si
Jesus.

<span id="an_27:21">27:21</span> Datapuwa't sumagot ang gobernador at sa
kanila'y sinabi, Alin sa dalawa ang ibig ninyong sa inyo'y aking
pawalan? At sinabi nila, Si Barrabas.

<span id="an_27:22">27:22</span> Sinabi sa kanila ni Pilato, Ano ang
gagawin kay Jesus na tinatawag na Cristo? Sinabi nilang lahat, Mapako
siya sa krus.

<span id="an_27:23">27:23</span> At sinabi niya, Bakit, anong kasamaan
ang kaniyang ginawa? Datapuwa't sila'y lalong nangagsigawan, na
nangagsasabi, Mapako siya sa krus.

<span id="an_27:24">27:24</span> Kaya't nang makita ni Pilato na wala
siyang magawa, kundi bagkus pa ngang lumalala ang kaguluhan, siya'y
kumuha ng tubig, at naghugas ng kaniyang mga kamay sa harap ng
karamihan, na sinasabi, Wala akong kasalanan sa dugo nitong matuwid na
tao; kayo ang bahala niyan.

<span id="an_27:25">27:25</span> At sumagot ang buong bayan at nagsabi,
Mapasa amin ang kaniyang dugo, at sa aming mga anak.

<span id="an_27:26">27:26</span> Nang magkagayo'y pinawalan niya sa
kanila si Barrabas; nguni't si Jesus ay hinampas at ibinigay upang ipako
sa krus.

<span id="an_27:27">27:27</span> Nang magkagayo'y dinala si Jesus ng mga
kawal ng gobernador sa Pretorio, at nagkatipon sa kaniya ang buong
pulutong.

<span id="an_27:28">27:28</span> At siya'y kanilang hinubdan, at
dinamtan siya ng isang balabal na kulay-ube.

<span id="an_27:29">27:29</span> At sila'y nangagkamakama ng isang
putong na tinik, at ipinutong sa kaniyang ulo, at inilagay sa kanang
kamay niya ang isang tambo; at sila'y nagsiluhod sa harap niya at siya'y
kanilang nilibak, na nagsisipagsabi, Magalak, Hari ng mga Judio!

<span id="an_27:30">27:30</span> At siya'y kanilang niluluraan, at
kinuha nila ang tambo at sinaktan siya sa ulo.

<span id="an_27:31">27:31</span> At nang siya'y kanilang malibak, ay
hinubdan nila siya ng balabal, at isinuot sa kaniya ang kaniyang mga
damit, at kanilang inilabas siya upang ipako sa krus.

<span id="an_27:32">27:32</span> At paglabas nila'y kanilang nasalubong
ang isang taong taga Cirene, na ang pangala'y Simon: ito'y kanilang
pinilit na sumama sa kanila, upang pasanin niya ang kaniyang krus.

<span id="an_27:33">27:33</span> At nang sila'y magsirating sa isang
dakong tinatawag na Golgota, sa makatuwid baga'y, Ang dako ng bungo,

<span id="an_27:34">27:34</span> Ay pinainom nila siya ng alak na may
kahalong apdo: at nang kaniyang matikman, ay ayaw niyang inumin.

<span id="an_27:35">27:35</span> At nang siya'y kanilang maipako sa krus
ay kanilang binahagi ang kaniyang mga damit, na kanilang pinagsapalaran;

<span id="an_27:36">27:36</span> At sila'y nangagsiupo at binantayan
siya roon.

<span id="an_27:37">27:37</span> At inilagay nila sa kaniyang ulunan ang
pamagat sa kaniya, na nasusulat: ITO'Y SI JESUS, ANG HARI NG MGA JUDIO.

<span id="an_27:38">27:38</span> Nang magkagayo'y ipinakong kasama niya
ang dalawang tulisan, isa sa kanan at isa sa kaliwa.

<span id="an_27:39">27:39</span> At siya'y nililibak ng nangagdaraan, na
iginagalaw ang kanilang mga ulo,

<span id="an_27:40">27:40</span> At nangagsasabi, Ikaw na igigiba mo ang
templo, at sa tatlong araw ay iyong itatayo, iyong iligtas ang sarili
mo: kung ikaw ay Anak ng Dios, ay bumaba ka sa krus.

<span id="an_27:41">27:41</span> Gayon din naman ang paglibak sa kaniya
ng mga pangulong saserdote, pati ng mga eskriba at ng matatanda, na
nagsipagsabi,

<span id="an_27:42">27:42</span> Nagligtas siya sa mga iba; sa kaniyang
sarili ay hindi makapagligtas. Siya ang Hari ng Israel; bumaba siya
ngayon sa krus, at tayo'y magsisisampalataya sa kaniya.

<span id="an_27:43">27:43</span> Nananalig siya sa Dios; iligtas niya
siya ngayon, kung siya'y iniibig: sapagka't sinabi niya, Ako'y Anak ng
Dios.

<span id="an_27:44">27:44</span> At minumura din naman siya ng mga
tulisang kasama niyang nangapapako sa krus.

<span id="an_27:45">27:45</span> Mula nga nang oras na ikaanim ay
nagdilim sa ibabaw ng buong sangkalupaan hanggang sa oras na ikasiyam.

<span id="an_27:46">27:46</span> At nang malapit na ang oras na ikasiyam
ay sumigaw si Jesus ng malakas na tinig, na sinasabi: Eli, Eli, lama
sabachthani? sa makatuwid baga'y, Dios ko, Dios ko bakit mo ako
pinabayaan?

<span id="an_27:47">27:47</span> At nang marinig ito ng ilan sa
nangakatayo roon, ay sinabi, Tinatawag ng taong ito si Elias.

<span id="an_27:48">27:48</span> At pagkaraka'y tumakbo ang isa sa
kanila, at kumuha ng isang espongha, at binasa ng suka, saka inilagay sa
isang tambo, at ipinainom sa kaniya.

<span id="an_27:49">27:49</span> At sinabi ng mga iba, Pabayaan ninyo;
tingnan natin kung paririto si Elias upang siya'y iligtas.

<span id="an_27:50">27:50</span> At muling sumigaw si Jesus ng malakas
na tinig, at nalagot ang kaniyang hininga.

<span id="an_27:51">27:51</span> At narito, ang tabing ng templo'y
nahapak na nagkadalawa buhat sa itaas hanggang sa ibaba; at nayanig ang
lupa; at nangabaak ang mga bato;

<span id="an_27:52">27:52</span> At nangabuksan ang mga libingan; at
maraming katawan ng mga banal na nangakatulog ay nangagbangon;

<span id="an_27:53">27:53</span> At paglabas sa mga libingan pagkatapos
na siya'y mabuhay na maguli ay nagsipasok sila sa bayang banal at
nangapakita sa marami.

<span id="an_27:54">27:54</span> Ang senturion nga, at ang mga kasamahan
niya sa pagbabantay kay Jesus, nang mangakita nila ang lindol, at ang
mga bagay na nangyari, ay lubhang nangatakot, na nangagsasabi, Tunay na
ito ang Anak ng Dios.

<span id="an_27:55">27:55</span> At nangaroroon ang maraming babae na
nagsisipanood buhat sa malayo, na nagsisunod kay Jesus buhat sa Galilea,
na siya'y kanilang pinaglilingkuran:

<span id="an_27:56">27:56</span> Na sa mga yaon ay si Maria Magdalena,
at si Maria na ina ni Santiago at ni Jose, at ang ina ng mga anak ni
Zebedeo.

<span id="an_27:57">27:57</span> At nang hapon na ay dumating ang isang
mayamang mula sa Arimatea, na nagngangalang Jose, na ito'y naging alagad
din naman ni Jesus;

<span id="an_27:58">27:58</span> Ang taong ito'y naparoon kay Pilato, at
hiningi ang bangkay ni Jesus. Nang magkagayo'y ipinagutos ni Pilato na
ibigay yaon.

<span id="an_27:59">27:59</span> At kinuha ni Jose ang bangkay at
binalot niya ng isang malinis na kayong lino,

<span id="an_27:60">27:60</span> At inilagay sa kaniyang sariling bagong
libingan, na kaniyang hinukay sa bato: at iginulong niya ang isang
malaking bato sa pintuan ng libingan, at umalis.

<span id="an_27:61">27:61</span> At nangaroon si Maria Magdalena, at ang
isang Maria, at nangakaupo sa tapat ng libingan.

<span id="an_27:62">27:62</span> Nang kinabukasan nga, na siyang araw
pagkatapos ng Paghahanda, ay nangagkatipon kay Pilato ang mga pangulong
saserdote at ang mga Fariseo,

<span id="an_27:63">27:63</span> Na nagsisipagsabi, Ginoo, naaalaala
namin na sinabi ng magdarayang yaon nang nabubuhay pa, Pagkaraan ng
tatlong araw ay magbabangon akong muli.

<span id="an_27:64">27:64</span> Ipagutos mo nga na ingatan ang libingan
hanggang sa ikatlong araw, baka sakaling magsiparoon ang kaniyang mga
alagad at siya'y nakawin, at sabihin sa bayan, Siya'y nagbangon sa gitna
ng mga patay: at lalong sasama ang huling kamalian.

<span id="an_27:65">27:65</span> Sinabi sa kanila ni Pilato, Mayroon
kayong bantay: magsiparoon kayo, inyong ingatan ayon sa inyong makakaya.

<span id="an_27:66">27:66</span> Kaya't sila'y nagsiparoon, at iningatan
nila ang libingan, tinatakan ang bato, na kasama nila ang bantay.

<span id="an_28:1">28:1</span> Nang magtatapos ang araw ng sabbath, nang
nagbubukang liwayway na ang unang araw ng sanglinggo, ay nagsiparoon si
Maria Magdalena at ang isa pang Maria upang tingnan ang libingan.

<span id="an_28:2">28:2</span> At narito, lumindol ng malakas; sapagka't
bumaba mula sa langit ang isang anghel ng Panginoon, at naparoon at
iginulong ang bato, at nakaupo sa ibabaw nito.

<span id="an_28:3">28:3</span> Ang kaniyang anyo ay tulad sa kidlat, at
ang kaniyang pananamit ay maputing parang niebe:

<span id="an_28:4">28:4</span> At sa takot sa kaniya'y nagsipanginig ang
mga bantay, at nangaging tulad sa mga taong patay.

<span id="an_28:5">28:5</span> At sumagot ang anghel at sinabi sa mga
babae, Huwag kayong mangatakot; sapagka't nalalaman ko na inyong
hinahanap si Jesus na ipinako sa krus.

<span id="an_28:6">28:6</span> Siya'y wala rito; sapagka't siya'y
nagbangon, ayon sa sinabi niya. Magsiparito kayo, tingnan ninyo ang
dakong kinalagyan ng Panginoon.

<span id="an_28:7">28:7</span> At magsiyaon kayong madali, at sa
kaniyang mga alagad ay sabihin ninyo, Siya'y nagbangon sa mga patay; at
narito, siya'y nangunguna sa inyo sa Galilea; doon makikita ninyo siya:
narito, nasabi ko na sa inyo.

<span id="an_28:8">28:8</span> At sila'y nagsialis na madali sa libingan
na taglay ang takot at ang malaking galak, at nagsitakbo upang ibalita
sa kaniyang mga alagad.

<span id="an_28:9">28:9</span> At narito, sila'y sinalubong ni Jesus na
nagsasabi, Mangagalak kayo. At sila'y nagsilapit at niyakap ang kaniyang
mga paa, at siya'y sinamba.

<span id="an_28:10">28:10</span> Nang magkagayo'y sinabi sa kanila ni
Jesus, Huwag kayong mangatakot: magsiyaon kayo at sabihin ninyo sa aking
mga kapatid na magsiparoon sa Galilea, at doo'y makikita nila ako.

<span id="an_28:11">28:11</span> Samantala ngang sila'y nagsisiparoon,
narito, ang ilan sa mga bantay ay nagsiparoon sa bayan, at ibinalita sa
mga pangulong saserdote ang lahat ng mga bagay na nangyari.

<span id="an_28:12">28:12</span> At nang sila'y mangakipagkatipon na sa
matatanda, at makapagsanggunian na, ay nangagbigay sila ng maraming
salapi sa mga kawal,

<span id="an_28:13">28:13</span> Na nangagsasabi, Sabihin ninyo,
Nagsiparito nang gabi ang kaniyang mga alagad, at siya'y kanilang
ninakaw samantalang kami'y nangatutulog.

<span id="an_28:14">28:14</span> At kung ito'y dumating sa tainga ng
gobernador, ay siya'y aming hihikayatin, at kayo'y aming ilalagay sa
panatag.

<span id="an_28:15">28:15</span> Kaya't kinuha nila ang salapi, at
kanilang ginawa alinsunod sa pagkaturo sa kanila: at ang pananalitang
ito ay kumalat sa gitna ng mga Judio, at nananatili hanggang sa mga araw
na ito.

<span id="an_28:16">28:16</span> Datapuwa't nagsiparoon ang labingisang
alagad sa Galilea, sa bundok na sa kanila'y itinuro ni Jesus.

<span id="an_28:17">28:17</span> At nang siya'y kanilang makita, ay
kanilang sinamba siya; datapuwa't ang ilan ay nangagalinlangan.

<span id="an_28:18">28:18</span> At lumapit si Jesus sa kanila at sila'y
kaniyang kinausap, na sinasabi, Ang lahat ng kapamahalaan sa langit at
sa ibabaw ng lupa ay naibigay na sa akin.

<span id="an_28:19">28:19</span> Dahil dito magsiyaon nga kayo, at gawin
ninyong mga alagad ang lahat ng mga bansa, na sila'y inyong bautismuhan
sa pangalan ng Ama at ng Anak at ng Espiritu Santo:

<span id="an_28:20">28:20</span> Na ituro ninyo sa kanila na kanilang
ganapin ang lahat ng mga bagay na iniutos ko sa inyo: at narito, ako'y
sumasa inyong palagi, hanggang sa katapusan ng sanglibutan.

------------------------------------------------------------------------

[Next: Mark](mar)
