[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](heb)  [Next](pe1.md) 

------------------------------------------------------------------------

### Tagalog Bible: James

<span id="an_1:1">1:1</span> Si Santiago, na alipin ng Dios at ng
Panginoon Jesucristo, ay bumabati sa labingdalawang angkan na nasa
Pangangalat.

<span id="an_1:2">1:2</span> Mga kapatid ko, ariin ninyong buong
kagalakan, kung kayo'y mangahulog sa sarisaring tukso;

<span id="an_1:3">1:3</span> Yamang nalalaman na ang pagsubok sa inyong
pananampalataya ay gumagawa ng pagtitiis.

<span id="an_1:4">1:4</span> At inyong pabayaan na ang pagtitiis ay
magkaroon ng sakdal na gawa, upang kayo'y maging sakdal at ganap, na
walang anoman kakulangan.

<span id="an_1:5">1:5</span> Nguni't kung nagkukulang ng karunungan ang
sinoman sa inyo, ay humingi sa Dios, na nagbibigay ng sagana sa lahat at
hindi nanunumbat; at ito'y ibibigay sa kaniya.

<span id="an_1:6">1:6</span> Nguni't humingi siyang may pananampalataya,
na walang anomang pagaalinlangan: sapagka't yaong nagaalinlangan ay
katulad ng isang alon ng dagat na itinutulak ng hangin at ipinapadpad sa
magkabikabila.

<span id="an_1:7">1:7</span> Sapagka't huwag isipin ng taong yaon na
siya'y tatanggap ng anoman bagay sa Panginoon;

<span id="an_1:8">1:8</span> Ang taong may dalawang akala, ay walang
tiyaga sa lahat ng kaniyang mga paglakad.

<span id="an_1:9">1:9</span> Datapuwa't ang kapatid na mababang
kapalaran ay magmapuri sa kaniyang mataas na kalagayan:

<span id="an_1:10">1:10</span> At ang mayaman, dahil sa siya'y pinababa:
sapagka't siya'y lilipas na gaya ng bulaklak ng damo.

<span id="an_1:11">1:11</span> Sapagka't sumisikat ang araw na may
hanging nakakasunog, at naluluoy ang damo; at nangalalagas ang bulaklak
nito, at nawawala ang karikitan ng kaniyang anyo: gayon din naman ang
taong mayaman na malalanta sa lahat ng kaniyang mga paglakad.

<span id="an_1:12">1:12</span> Mapalad ang taong nagtitiis ng tukso;
sapagka't pagkasubok sa kaniya, siya'y tatanggap ng putong ng buhay, na
ipinangako ng Panginoon sa mga nagsisiibig sa kaniya.

<span id="an_1:13">1:13</span> Huwag sabihin ng sinoman pagka siya'y
tinutukso, Ako'y tinutukso ng Dios; sapagka't ang Dios ay hindi
matutukso sa masamang bagay, at hindi rin naman siya nanunukso sa kanino
man:

<span id="an_1:14">1:14</span> Kundi ang bawa't tao ay natutukso, pagka
nahihila ng sariling masamang pita at nahihikayat.

<span id="an_1:15">1:15</span> Kung magkagayo'y ang kahalayan, kung
maipaglihi ay nanganganak ng kasalanan: at ang kasalanan, pagka malaki
na ay namumunga ng kamatayan.

<span id="an_1:16">1:16</span> Huwag kayong padaya, mga minamahal kong
kapatid.

<span id="an_1:17">1:17</span> Ang bawa't mabuting kaloob at ang bawa't
sakdal na kaloob ay pawang buhat sa itaas, na bumababa mula sa Ama ng
mga ilaw, na walang pagbabago, ni kahit anino man ng pagiiba.

<span id="an_1:18">1:18</span> Sa kaniyang sariling kalooban ay kaniya
tayong ipinanganak sa pamamagitan ng salita ng katotohanan, upang tayo'y
maging isang uri ng mga pangunahing bunga ng kaniyang mga nilalang.

<span id="an_1:19">1:19</span> Nalalaman ninyo ito, minamahal kong mga
kapatid. Nguni't magmaliksi ang bawa't tao sa pakikinig, magmakupad sa
pananalita, magmakupad sa pagkagalit;

<span id="an_1:20">1:20</span> Sapagka't ang galit ng tao ay hindi
gumagawa ng katuwiran ng Dios.

<span id="an_1:21">1:21</span> Kaya't ihiwalay ninyo ang lahat na
karumihan at ang pagapaw ng kasamaan, at tanggapin ninyo na may kaamuan
ang salitang itinanim, na makapagliligtas ng inyong mga kaluluwa.

<span id="an_1:22">1:22</span> Datapuwa't maging tagatupad kayo ng
salita, at huwag tagapakinig lamang, na inyong dinadaya ang inyong
sarili.

<span id="an_1:23">1:23</span> Sapagka't kung ang sinoman ay tagapakinig
ng salita at hindi tagatupad, ay katulad siya ng isang tao na
tinitingnan ang kaniyang talagang mukha sa salamin:

<span id="an_1:24">1:24</span> Sapagka't minamasdan niya ang kaniyang
sarili, at siya'y umaalis at pagdaka'y kaniyang nalilimutan kung ano
siya.

<span id="an_1:25">1:25</span> Nguni't ang nagsisiyasat ng sakdal na
kautusan, ang kautusan ng kalayaan, at nananatiling gayon, na hindi
tagapakinig na lumilimot, kundi tagatupad na gumagawa, ay pagpapalain
ang taong ito sa kaniyang ginagawa.

<span id="an_1:26">1:26</span> Kung ang sinoman ay nagiisip na siya'y
relihioso samantalang hindi pinipigil ang kaniyang dila, kundi dinadaya
ang kaniyang puso, ang relihion ng taong ito ay walang kabuluhan.

<span id="an_1:27">1:27</span> Ang dalisay na relihion at walang dungis
sa harapan ng ating Dios at Ama ay ito, dalawin ang mga ulila at mga
babaing bao sa kanilang kapighatian, at pagingatang walang dungis ang
kaniyang sarili sa sanglibutan.

<span id="an_2:1">2:1</span> Mga kapatid ko, yayamang mayroon kayong
pananampalataya ng ating Panginoong Jesucristo, na Panginoon ng
kaluwalhatian ay huwag magtatangi sa mga tao.

<span id="an_2:2">2:2</span> Sapagka't kung may pumapasok sa inyong
sinagoga ang isang tao na may singsing na ginto, at may magandang
kasuotan, at may pumapasok namang isang dukha na may damit na hamak;

<span id="an_2:3">2:3</span> At inyong itangi ang may suot na damit na
maganda, at inyong sabihin, Maupo ka rito sa dakong mabuti; at sa dukha
ay inyong sabihin, Tumayo ka riyan, o maupo ka sa ibaba ng aking
tungtungan;

<span id="an_2:4">2:4</span> Hindi baga kayo'y nagtatangi sa inyong
sarili, at nagiging mga hukom na may masasamang pagiisip?

<span id="an_2:5">2:5</span> Dinggin ninyo, mga minamahal kong kapatid;
hindi baga pinili ng Dios ang mga dukha sa sanglibutang ito upang maging
mayayaman sa pananampalataya, at mga tagapagmana ng kahariang ipinangako
niya sa mga nagsisiibig sa kaniya?

<span id="an_2:6">2:6</span> Nguni't inyong niwalang-puri ang dukha.
Hindi baga kayo'y pinahihirapan ng mayayaman, at sila rin ang
kumakaladkad sa inyo sa harapan ng mga hukuman?

<span id="an_2:7">2:7</span> Hindi baga nilalapastangan nila yaong
marangal na pangalan na sa inyo'y itinatawag?

<span id="an_2:8">2:8</span> Gayon man kung inyong ganapin ang kautusang
hari, ayon sa kasulatan, Iibigin mo ang iyong kapuwa na gaya ng sa iyong
sarili, ay nagsisigawa kayo ng mabuti:

<span id="an_2:9">2:9</span> Datapuwa't kung kayo'y nagtatangi ng mga
tao, ay nangagkakasala kayo, at kayo'y hinahatulan ng kautusan na gaya
ng mga suwail.

<span id="an_2:10">2:10</span> Sapagka't ang sinomang gumaganap ng buong
kautusan, at gayon ma'y natitisod sa isa, ay nagiging makasalanan sa
lahat.

<span id="an_2:11">2:11</span> Sapagka't ang nagsabi, Huwag kang
mangalunya, ay nagsabi, naman, Huwag kang pumatay. Ngayon, kung ikaw ay
hindi nangangalunya, nguni't pumapatay ka, ay nagiging suwail ka sa
kautusan.

<span id="an_2:12">2:12</span> Gayon ang inyong salitain, at gayon ang
inyong gawin, na gaya ng mga taong huhukuman sa pamamagitan ng kautusan
ng kalayaan.

<span id="an_2:13">2:13</span> Sapagka't ang paghuhukom ay walang awa
doon sa hindi nagpakita ng awa: ang awa ay lumuluwalhati laban sa
paghuhukom.

<span id="an_2:14">2:14</span> Anong pakikinabangin, mga kapatid ko,
kung sinasabi ng sinoman na siya'y may pananampalataya, nguni't walang
mga gawa? makapagliligtas baga sa kaniya ang pananampalatayang iyan?

<span id="an_2:15">2:15</span> Kung ang isang kapatid na lalake o babae
ay hubad at walang kakanin araw-araw,

<span id="an_2:16">2:16</span> At ang isa sa inyo ay magsabi sa kanila,
Magsiyaon kayong payapa, kayo'y mangagpainit at mangagpakabusog; at
gayon ma'y hindi ninyo ibinibigay sa kanila ang mga bagay na
kinakailangan ng katawan; anong mapapakinabang dito?

<span id="an_2:17">2:17</span> Gayon din naman ang pananampalataya na
walang mga gawa, ay patay sa kaniyang sarili.

<span id="an_2:18">2:18</span> Oo, sasabihin ng isang tao, Ikaw ay
mayroong pananampalataya, at ako'y mayroong mga gawa: ipakita mo sa akin
ang iyong pananampalatayang hiwalay sa mga gawa, at ako sa pamamagitan
ng aking mga gawa ay ipakita sa iyo ang aking pananampalataya.

<span id="an_2:19">2:19</span> Ikaw ay sumasampalataya na ang Dios ay
iisa; mabuti ang iyong ginagawa: ang mga demonio man ay
nagsisisampalataya, at nagsisipanginig.

<span id="an_2:20">2:20</span> Datapuwa't ibig mo bagang maalaman, Oh
taong walang kabuluhan, na ang pananampalataya na walang mga gawa ay
baog?

<span id="an_2:21">2:21</span> Hindi baga ang ating amang si Abraham ay
inaring ganap sa pamamagitan ng mga gawa, dahil sa kaniyang inihain si
Isaac na kaniyang anak sa ibabaw ng dambana?

<span id="an_2:22">2:22</span> Nakikita mo na ang pananampalataya ay
gumagawang kalakip ng kaniyang mga gawa, at sa pamamagitan ng mga gawa
ay naging sakdal ang pananampalataya;

<span id="an_2:23">2:23</span> At natupad ang kasulatan na nagsasabi, At
si Abraham ay sumampalataya sa Dios, at yao'y ibinilang na katuwiran sa
kaniya; at siya'y tinawag na kaibigan ng Dios.

<span id="an_2:24">2:24</span> Nakikita ninyo na sa pamamagitan ng mga
gawa'y inaaring ganap ang tao, at hindi sa pamamagitan ng
pananampalataya lamang.

<span id="an_2:25">2:25</span> At gayon din naman hindi rin baga si
Rahab na patutot ay inaring ganap sa pamamagitan ng mga gawa, dahil sa
tinanggap niya ang mga sugo, at kaniyang pinapagdaan sila sa ibang daan?

<span id="an_2:26">2:26</span> Sapagka't kung paanong ang katawan na
walang espiritu ay patay, ay gayon din ang pananampalataya na walang mga
gawa ay patay.

<span id="an_3:1">3:1</span> Huwag maging guro ang marami sa inyo, mga
kapatid ko, yamang nalalamang tayo'y tatanggap ng lalong mabigat na
hatol.

<span id="an_3:2">3:2</span> Sapagka't sa maraming mga bagay tayong
lahat ay nangatitisod. Kung ang sinoman ay hindi natitisod sa salita, ay
isang taong sakdal ang gayon, may kaya rin namang makapigil ng buong
katawan.

<span id="an_3:3">3:3</span> Kung atin ngang inilalagay ang mga preno ng
kabayo sa kanilang mga bibig, upang tayo'y talimahin, ay ibinabaling din
naman natin ang kanilang buong katawan.

<span id="an_3:4">3:4</span> Narito, ang mga daong naman, bagama't
lubhang malalaki at itinutulak ng malalakas na hangin, gayon ma'y sa
pamamagitan ng isang lubhang maliit na ugit ay napapabaling kung saan
ibig ng tagaugit.

<span id="an_3:5">3:5</span> Gayon din naman ang dila ay isang maliit na
sangkap, at nagpapalalo ng malalaking bagay. Narito, kung gaano kalaking
gubat ang pinagaalab ng lubhang maliit na apoy!

<span id="an_3:6">3:6</span> At ang dila'y isang apoy: ang sanglibutan
ng kasamaan sa ating mga sangkap ay dili iba't ang dila, na nakakahawa
sa buong katawan, at pinagningas ang gulong ng katalagahan, at ang
dila'y pinagniningas ng impierno.

<span id="an_3:7">3:7</span> Sapagka't ang bawa't uri ng mga hayop at
mga ibon, ng mga nagsisiusad at mga bagay sa dagat, ay pinaaamo, at
napaaamo ng tao:

<span id="an_3:8">3:8</span> Datapuwa't ang dila ay hindi napaaamo ng
sinomang tao; isang masamang hindi nagpapahinga, na puno ng lasong
nakamamatay.

<span id="an_3:9">3:9</span> Siyang ating ipinagpupuri sa Panginoon at
Ama; at siyang ating ipinanglalait sa mga taong ginawang ayon sa larawan
ng Dios:

<span id="an_3:10">3:10</span> Sa bibig din lumalabas ang pagpuri't
paglait. Mga kapatid ko, ang mga bagay na ito ay hindi nararapat
magkagayon.

<span id="an_3:11">3:11</span> Ang bukal baga'y sa isa lamang siwang ay
binubukalan ng matamis at mapait?

<span id="an_3:12">3:12</span> Maaari baga, mga kapatid ko, na ang puno
ng igos ay magbunga ng aseitunas, o ng mga igos ang puno ng ubas? hindi
rin naman babalungan ng matamis ang maalat na tubig.

<span id="an_3:13">3:13</span> Sino ang marunong at matalino sa inyo?
ipakita niya sa pamamagitan ng mabuting kabuhayan ang kaniyang mga gawa
sa kaamuan ng karunungan.

<span id="an_3:14">3:14</span> Nguni't kung kayo'y mayroong mapapait na
paninibugho at pagkakampikampi sa inyong puso, ay huwag ninyong
ipagmapuri at huwag magsinungaling laban sa katotohanan.

<span id="an_3:15">3:15</span> Hindi ito ang karunungang bumababa mula
sa itaas, kundi ang nauukol sa lupa, sa laman, sa diablo.

<span id="an_3:16">3:16</span> Sapagka't kung saan mayroong paninibugho
at pagkakampikampi, ay doon mayroong kaguluhan at lahat ng gawang
masama.

<span id="an_3:17">3:17</span> Nguni't ang karunungang buhat sa itaas,
ay una-una'y malinis saka mapayapa, banayad, madaling panaingan, puspos
ng kaawaan at ng mabubuting bunga, walang inaayunan, walang
pagpapaimbabaw.

<span id="an_3:18">3:18</span> At ang bunga ng katuwiran ay natatanim sa
kapayapaan sa mga nagsisigawa ng kapayapaan.

<span id="an_4:1">4:1</span> Saan nagbubuhat ang mga pagbabaka at saan
nagbubuhat ang mga pagaaway sa inyo? hindi baga nagbubuhat dito, sa
inyong mga kalayawan na bumabaka sa inyong mga sangkap?

<span id="an_4:2">4:2</span> Kayo'y nangagiimbot, at kayo'y wala: kayo'y
nagsisipatay, at kayo'y nangaiinggit, at hindi maaaring kamtan: kayo'y
nangakikipagaway at nangakikipagbaka; kayo'y wala, sapagka't hindi kayo
nagsisihingi.

<span id="an_4:3">4:3</span> Kayo'y nagsisihingi, at hindi kayo
nagsisitanggap, sapagka't nagsisihingi kayo ng masama, upang gugulin sa
inyong mga kalayawan.

<span id="an_4:4">4:4</span> Kayong mga mangangalunya, hindi baga ninyo
nalalaman na ang pakikipagkaibigan sa sanglibutan ay pakikipagaway sa
Dios? Sinoman ngang magibig na maging kaibigan ng sanglibutan ay
nagiging kaaway ng Dios.

<span id="an_4:5">4:5</span> O iniisip baga ninyo na ang kasulatan ay
nagsasalita ng walang kabuluhan? Ang Espiritu baga na pinatira sa atin
ay nagnanais hanggang sa kapanaghilian?

<span id="an_4:6">4:6</span> Nguni't siya'y nagbibigay ng lalong biyaya.
Kaya't sinasabi ng kasulatan, Ang Dios ay sumasalansang sa mga palalo,
datapuwa't nagbibigay ng biyaya sa mga mapagpakumbaba.

<span id="an_4:7">4:7</span> Pasakop nga kayo sa Dios; datapuwa't
magsisalangsang kayo sa diablo, at tatakas siya sa inyo.

<span id="an_4:8">4:8</span> Magsilapit kayo sa Dios, at siya'y lalapit
sa inyo. Mangaglinis kayo ng inyong mga kamay, kayong mga makasalanan;
at dalisayin ninyo ang inyong mga puso, kayong mga may dalawang akala.

<span id="an_4:9">4:9</span> Kayo'y mangagpighati, at magsihibik, at
magsitangis: inyong palitan ang inyong pagtawa ng paghibik, at ang
inyong kagalakan ng kalumbayan.

<span id="an_4:10">4:10</span> Mangagpakababa kayo sa paningin ng
Panginoon, at kaniyang itataas kayo.

<span id="an_4:11">4:11</span> Huwag kayong mangagsalita ng laban sa
isa't isa, mga kapatid. Ang nagsasalita laban sa kapatid, o humahatol sa
kaniyang kapatid, ay nagsasalita laban sa kautusan, at humahatol sa
kautusan: datapuwa't kung ikaw ay humahatol sa kautusan, hindi ka na
tagatupad ng kautusan, kundi hukom.

<span id="an_4:12">4:12</span> Iisa ang tagapagbigay ng kautusan at
hukom, sa makatuwid baga'y ang makapagliligtas at makapagwawasak:
datapuwa't sino ka na humahatol sa iyong kapuwa?

<span id="an_4:13">4:13</span> Magsiparito ngayon, kayong
nagsisipagsabi, Ngayon o bukas ay magsisiparoon kami sa gayong bayan, at
titira kami doong isang taon, at mangangalakal, at magtutubo:

<span id="an_4:14">4:14</span> Kayo ngang hindi nakaaalam ng mangyayari
bukas. Ano ang inyong buhay? Kayo nga'y isang singaw na sa sangdaling
panahon ay lumilitaw, at pagdaka'y napapawi.

<span id="an_4:15">4:15</span> Sapagka't ang dapat ninyong sabihin ay,
Kung loloobin ng Panginoon ay mangabubuhay kami, at gagawin namin ito o
yaon.

<span id="an_4:16">4:16</span> Datapuwa't ngayon ay nagmamapuri kayo sa
inyong mga pagpapalalo: ang lahat ng ganitong pagmamapuri ay masama.

<span id="an_4:17">4:17</span> Sa nakakaalam nga ng paggawa ng mabuti,
at hindi ginagawa, ito'y kasalanan sa kaniya.

<span id="an_5:1">5:1</span> Magsiparito ngayon, kayong mayayaman,
kayo'y magsitangis at magsihagulhol dahil sa mga karalitaan ninyong sa
inyo'y darating.

<span id="an_5:2">5:2</span> Ang inyong mga kayamanan ay mga bulok, at
ang inyong mga damit ay nginangatngat ng tanga.

<span id="an_5:3">5:3</span> Ang inyong ginto at ang inyong pilak ay
kinakalawang na; at ang mga kalawang na ito ay siyang magiging patotoo
laban sa inyo, at gaya ng apoy na lalamunin ang inyong laman. Kayo'y
nagtipon ng inyong mga kayamanan sa mga huling araw.

<span id="an_5:4">5:4</span> Narito, ang kaupahan ng mga manggagawa na
nagsiani sa inyong mga bukid, na iniring ninyo sa pamamagitan ng daya,
ay humihibik: at ang mga hibik ng mga nagsiani ay nagsipasok sa mga
pakinig ng Panginoon ng mga hukbo.

<span id="an_5:5">5:5</span> Kayo'y nangabuhay ng tamasa sa ibabaw ng
lupa, at nangagalak; inyong pinataba ang inyong mga puso sa araw ng
patayan.

<span id="an_5:6">5:6</span> Inyong hinatulan, inyong pinatay ang
matuwid; hindi niya kayo nilalabanan.

<span id="an_5:7">5:7</span> Mangagtiis nga kayo, mga kapatid, hanggang
sa pagparito ng Panginoon. Narito, inaasahan ng magsasaka ang mahalagang
bunga ng lupa, na may pagtitiis, hanggang sa tanggapin ang ulang maaga
at huli.

<span id="an_5:8">5:8</span> Mangagtiis din naman kayo; pagtibayin ninyo
ang inyong mga puso, sapagka't ang pagparito ng Panginoon ay malapit na.

<span id="an_5:9">5:9</span> Huwag kayong mangagupasalaan, mga kapatid,
laban sa isa't isa, upang kayo'y huwag mahatulan; narito, ang hukom ay
nakatayo sa harapan ng mga pinto.

<span id="an_5:10">5:10</span> Kunan ninyong halimbawa ng pagbabata at
ng pagtitiis, mga kapatid, ang mga propeta na nagsipagsalita sa pangalan
ng Panginoon.

<span id="an_5:11">5:11</span> Narito, tinatawag nating mapapalad ang
nangagtiis: inyong nabalitaan ang pagtitiis ni Job, at inyong nakita ang
pinapangyari ng Panginoon, kung gaano ang lubos na pagkahabag at ang
pagkamaawain ng Panginoon.

<span id="an_5:12">5:12</span> Nguni't higit sa lahat ng mga bagay, mga
kapatid ko, ay huwag ninyong ipanumpa, kahit ang langit, ni ang lupa, ni
ang anomang ibang sumpa: kundi ang inyong oo, ay maging oo; at ang
inyong hindi, ay maging hindi; upang kayo'y huwag mangahulog sa ilalim
ng hatol.

<span id="an_5:13">5:13</span> Nagbabata baga ang sinoman sa inyo?
siya'y manalangin. Natutuwa ang sinoman? awitin niya ang mga pagpupuri.

<span id="an_5:14">5:14</span> May sakit baga ang sinoman sa inyo?
ipatawag niya ang mga matanda sa iglesia; at ipanalangin nila siya, na
pahiran nila ng langis sa pangalan ng Panginoon:

<span id="an_5:15">5:15</span> At ang panalangin ng pananampalataya ay
magliligtas sa may sakit, at ibabangon siya ng Panginoon; at kung
nagkasala siya, ay ipatatawad sa kaniya.

<span id="an_5:16">5:16</span> Mangagpahayagan nga kayo sa isa't isa ng
inyong mga kasalanan, at ipanalangin ng isa't isa ang iba, upang kayo'y
magsigaling. Malaki ang nagagawa ng maningas na panalangin ng taong
matuwid.

<span id="an_5:17">5:17</span> Si Elias ay isang taong may pagkataong
gaya rin ng atin, at siya'y nanalangin ng buong ningas upang huwag
umulan; at hindi umulan sa lupa sa loob ng tatlong taon at anim na
buwan.

<span id="an_5:18">5:18</span> At muli siyang nanalangin; at ang langit
ay nagbigay ng ulan, at ang lupa ay namunga ng kaniyang bunga.

<span id="an_5:19">5:19</span> Mga kapatid ko, kung ang sinoman sa inyo
ay nalilihis sa katotohanan, at siya'y papagbaliking loob ng sinoman;

<span id="an_5:20">5:20</span> Ay alamin nito na ang nagpapabalik-loob
ng isang makasalanan, mula sa kamalian ng lakad niya ay magliligtas ng
isang kaluluwa sa kamatayan, at magtatakip ng karamihang kasalanan.

------------------------------------------------------------------------

[Next: 1 Peter](pe1.md)
