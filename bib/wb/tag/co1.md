[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rom)  [Next](co2) 

------------------------------------------------------------------------

### Tagalog Bible: 1 Corinthians

<span id="an_1:1">1:1</span> Si Pablo, na tinawag na maging apostol ni
Jesucristo sa pamamagitan ng kalooban ng Dios, at si Sostenes na ating
kapatid,

<span id="an_1:2">1:2</span> Sa iglesia ng Dios na nasa Corinto, sa
makatuwid baga'y sa mga pinapagingbanal kay Cristo Jesus, na tinawag na
mangagbanal, na kasama ng lahat ng mga nagsisitawag sa bawa't dako, sa
pangalan ng ating Panginoong Jesucristo, na kanila at ating Panginoon:

<span id="an_1:3">1:3</span> Sumainyo nawa ang biyaya at kapayapaang
mula sa Dios na ating Ama at sa Panginoong Jesucristo.

<span id="an_1:4">1:4</span> Nagpapasalamat akong lagi sa aking Dios
tungkol sa inyo, dahil sa biyaya ng Dios na ipinagkaloob sa inyo sa
pamamagitan ni Cristo Jesus;

<span id="an_1:5">1:5</span> Na kayo ay pinayaman sa kanya, sa lahat ng
mga bagay sa lahat ng pananalita at sa lahat ng kaalaman;

<span id="an_1:6">1:6</span> Gaya ng pinagtibay sa inyo ang patotoo ni
Cristo:

<span id="an_1:7">1:7</span> Ano pa't kayo'y hindi nagkulang sa anomang
kaloob; na nagsisipaghintay ng paghahayag ng ating Panginoong
Jesucristo;

<span id="an_1:8">1:8</span> Na siya namang magpapatibay sa inyo
hanggang sa katapusan, upang huwag kayong mapagwikaan sa kaarawan ng
ating Panginoong Jesucristo.

<span id="an_1:9">1:9</span> Ang Dios ay tapat, na sa pamamagitan niya
ay tinawag kayo sa pakikisama ng kaniyang anak na si Jesucristo na
Panginoon natin.

<span id="an_1:10">1:10</span> Ngayo'y ipinamamanhik ko sa inyo, mga
kapatid, sa pamamagitan ng pangalan ng ating Panginoong Jesucristo, na
kayong lahat ay mangagsalita ng isa lamang bagay, at huwag mangagkaroon
sa inyo ng mga pagkakabahabahagi; kundi kayo'y mangalubos sa isa lamang
pagiisip at isa lamang paghatol.

<span id="an_1:11">1:11</span> Sapagka't ipinatalastas sa akin tungkol
sa inyo, mga kapatid ko, ng mga kasangbahay ni Cloe, na sa inyo'y may
mga pagtatalotalo.

<span id="an_1:12">1:12</span> Ibig ko ngang sabihin ito, na ang bawa't
isa sa inyo ay nagsasabi, Ako'y kay Pablo; at ako'y kay Apolos; at ako'y
kay Cefas; at ako'y kay Cristo.

<span id="an_1:13">1:13</span> Nabahagi baga si Cristo? ipinako baga sa
krus si Pablo dahil sa inyo? o binautismuhan baga kayo sa pangalan ni
Pablo?

<span id="an_1:14">1:14</span> Nagpapasalamat ako sa Dios na hindi ko
binautismuhan ang sinoman sa inyo, maliban si Crispo at si Gayo;

<span id="an_1:15">1:15</span> Baka masabi ninoman na kayo'y
binautismuhan sa pangalan ko.

<span id="an_1:16">1:16</span> At binautismuhan ko rin naman ang
sangbahayan ni Estefanas: maliban sa mga ito, di ko maalaman kung may
nabautismuhan akong iba pa.

<span id="an_1:17">1:17</span> Sapagka't hindi ako sinugo ni Cristo
upang bumautismo, kundi upang mangaral ng evangelio: hindi sa karunungan
ng mga salita baka mawalan ng kabuluhan ang krus ni Cristo.

<span id="an_1:18">1:18</span> Sapagka't ang salita ng krus ay
kamangmangan sa kanila na nangapapahamak; nguni't ito'y kapangyarihan ng
Dios sa atin na nangaliligtas.

<span id="an_1:19">1:19</span> Sapagka't nasusulat, Iwawalat ko ang
karunungan ng marurunong, At isasawala ko ang kabaitan ng mababait.

<span id="an_1:20">1:20</span> Saan naroon ang marunong? saan naroon ang
eskriba? saan naroon ang mapagmatuwid sa sanglibutang ito? hindi baga
ginawa ng Dios na kamangmangan ang karunungan ng sanglibutan?

<span id="an_1:21">1:21</span> Sapagka't yamang sa karunungan ng Dios ay
hindi nakilala ng sanglibutan ang Dios sa pamamagitan ng kaniyang
karunungan, ay kinalugdan ng Dios na iligtas ang mga
nagsisipanampalataya sa pamamagitan ng kamangmangan ng pangangaral.

<span id="an_1:22">1:22</span> Ang mga Judio nga ay nagsisihingi ng mga
tanda, at ang mga Griego ay nagsisihanap ng karunungan:

<span id="an_1:23">1:23</span> Datapuwa't ang aming ipinangangaral ay
ang Cristo na napako sa krus, na sa mga Judio ay katitisuran, at sa mga
Gentil ay kamangmangan;

<span id="an_1:24">1:24</span> Nguni't sa kanila na mga tinawag, maging
mga Judio at mga Griego, si Cristo ang kapangyarihan ng Dios, at ang
karunungan ng Dios.

<span id="an_1:25">1:25</span> Sapagka't ang kamangmangan ng Dios ay
lalong marunong kay sa mga tao; at ang kahinaan ng Dios ay lalong
malakas kay sa mga tao.

<span id="an_1:26">1:26</span> Sapagka't masdan ninyo ang sa inyo'y
pagkatawag, mga kapatid, na hindi ang maraming marurunong ayon sa laman,
hindi ang maraming may kapangyarihan, hindi ang maraming mahal na tao
ang mga tinawag:

<span id="an_1:27">1:27</span> Kundi pinili ng Dios ang mga bagay na
kamangmangan ng sanglibutan, upang hiyain niya ang mga marurunong; at
pinili ng Dios ang mga bagay na mahihina ng sanglibutan, upang hiyain
niya ang mga bagay na malalakas;

<span id="an_1:28">1:28</span> At ang mga bagay na mababa ng
sanglibutan, at ang mga bagay na hinamak, ang pinili ng Dios, oo at ang
mga bagay na walang halaga upang mawalang halaga ang mga bagay na
mahahalaga:

<span id="an_1:29">1:29</span> Upang walang laman na magmapuri sa
harapan ng Dios.

<span id="an_1:30">1:30</span> Datapuwa't sa kaniya kayo'y nangasa kay
Cristo Jesus, na sa atin ay ginawang karunungang mula sa Dios, at
katuwiran at kabanalan, at katubusan:

<span id="an_1:31">1:31</span> Na, ayon sa nasusulat, Ang nagmamapuri,
ay magmapuri sa Panginoon.

<span id="an_2:1">2:1</span> At ako, mga kapatid, nang pumariyan sa
inyo, ay hindi ako napariyan na may kagalingan sa pananalita o sa
karunungan, na nagbabalita sa inyo ng patotoo ng Dios.

<span id="an_2:2">2:2</span> Sapagka't aking pinasiyahang walang
maalaman anoman sa gitna ninyo, maliban na si Jesucristo, at siya na
napako sa krus.

<span id="an_2:3">2:3</span> At ako'y nakisama sa inyo na may kahinaan,
at may katakutan, at may lubhang panginginig.

<span id="an_2:4">2:4</span> At ang aking pananalita at ang aking
pangangaral ay hindi sa mga salitang panghikayat ng karunungan, kundi sa
patotoo ng Espiritu at ng kapangyarihan:

<span id="an_2:5">2:5</span> Upang ang inyong pananampalataya ay huwag
masalig sa karunungan ng mga tao, kundi sa kapangyarihan ng Dios.

<span id="an_2:6">2:6</span> Gayon man, ay nangagsasalita kami ng
karunungan sa mga may gulang: bagaman hindi ng karunungan ng
sanglibutang ito, o ng mga may kapangyarihan sa sanglibutang ito, na ang
mga ito'y nangauuwi sa wala:

<span id="an_2:7">2:7</span> Kundi sinasalita namin ang karunungan ng
Dios sa hiwaga, yaong karunungan na itinalaga ng Dios, bago nilalang ang
mga sanglibutan sa ikaluluwalhati natin:

<span id="an_2:8">2:8</span> Na hindi napagkilala ng sinomang pinuno sa
sanglibutang ito: sapagka't kung nakilala sana nila, ay dising di
ipinako sa krus ang Panginoon ng kaluwalhatian:

<span id="an_2:9">2:9</span> Datapuwa't gaya ng nasusulat, Ang mga bagay
na hindi nakita ng mata, at ni narinig ng tainga, Ni hindi pumasok sa
puso ng tao, Anomang mga bagay na inihanda ng Dios sa kanila na
nangagsisiibig sa kaniya.

<span id="an_2:10">2:10</span> Nguni't ang mga ito ay ipinahayag sa atin
ng Dios sa pamamagitan ng Espiritu; sapagka't nasisiyasat ng Espiritu
ang lahat ng mga bagay, oo, ang malalalim na mga bagay ng Dios.

<span id="an_2:11">2:11</span> Sapagka't sino sa mga tao ang
nakakakilala ng mga bagay ng tao, kundi ang espiritu ng tao, na nasa
kaniya? gayon din naman ang mga bagay ng Dios ay hindi nakikilala ng
sinoman, maliban na ng Espiritu ng Dios.

<span id="an_2:12">2:12</span> Nguni't ating tinanggap, hindi ang
espiritu ng sanglibutan, kundi ang espiritung mula sa Dios; upang ating
mapagkilala ang mga bagay na sa atin ay ibinigay na walang bayad ng
Dios.

<span id="an_2:13">2:13</span> Na ang mga bagay na ito ay atin namang
sinasalita, hindi sa mga salitang itinuturo ng karunungan ng tao, kundi
sa itinuturo ng Espiritu; na iniwawangis natin ang mga bagay na ayon sa
espiritu sa mga pananalitang ayon sa espiritu.

<span id="an_2:14">2:14</span> Nguni't ang taong ayon sa laman ay hindi
tumatanggap ng mga bagay ng Espiritu ng Dios: sapagka't ang mga ito ay
kamangmangan sa kaniya; at hindi niya nauunawa, sapagka't ang mga yaon
ay sinisiyasat ayon sa espiritu.

<span id="an_2:15">2:15</span> Nguni't ang sa espiritu ay nagsisiyasat
sa lahat ng mga bagay, at siya'y hindi sinisiyasat ng sinoman.

<span id="an_2:16">2:16</span> Sapagka't sino ang nakakilala ng pagiisip
ng Panginoon, upang siya'y turuan niya? Datapuwa't nasa atin ang
pagiisip ni Cristo.

<span id="an_3:1">3:1</span> At ako, mga kapatid, ay hindi nakapagsalita
sa inyo na tulad sa mga nasa espiritu, kundi tulad sa mga nasa laman,
tulad sa mga sanggol kay Cristo.

<span id="an_3:2">3:2</span> Kinandili ko kayo ng gatas, at hindi ng
lamang-kati; sapagka't kayo'y wala pang kaya noon: wala, na ngayon pa
man ay wala kayong kaya;

<span id="an_3:3">3:3</span> Sapagka't kayo'y mga sa laman pa: sapagka't
samantalang sa inyo'y may mga paninibugho at mga pagtatalo, hindi baga
kayo'y mga sa laman, at kayo'y nagsisilakad ayon sa kaugalian ng mga
tao?

<span id="an_3:4">3:4</span> Sapagka't kung sinasabi ng isa, Ako'y kay
Pablo; at ng iba, Ako'y kay Apolos; hindi baga kayo'y mga tao?

<span id="an_3:5">3:5</span> Ano nga si Apolos? at Ano si Pablo? Mga
ministro na sa pamamagitan nila ay nagsisampalataya kayo; at sa bawa't
isa ayon sa ipinagkaloob ng Panginoon sa kaniya.

<span id="an_3:6">3:6</span> Ako ang nagtanim, si Apolos ang nagdilig;
nguni't ang Dios ang siyang nagpalago.

<span id="an_3:7">3:7</span> Ano pa't walang anoman ang nagtatanim, ni
ang nagdidilig; kundi ang Dios na nagpapalago.

<span id="an_3:8">3:8</span> Ngayon ang nagtatanim at ang nagdidilig ay
iisa: nguni't ang bawa't isa ay tatanggap ng kaniyang sariling
kagantihan ayon sa kaniyang sariling pagpapagal.

<span id="an_3:9">3:9</span> Sapagka't tayo ay mga kamanggagawa ng Dios:
kayo ang bukid ng Dios, ang gusali ng Dios.

<span id="an_3:10">3:10</span> Ayon sa biyaya ng Dios na ibinigay sa
akin, na tulad sa matalinong tagapagtayo ay inilagay ko ang
pinagsasaligan; at iba ang nagtatayo sa ibabaw nito. Nguni't ingatan ng
bawa't tao kung paano ang pagtatayo niya sa ibabaw nito.

<span id="an_3:11">3:11</span> Sapagka't sinoman ay hindi makapaglalagay
ng ibang pinagsasaligan, kundi ang nalalagay na, na ito'y si Cristo
Jesus.

<span id="an_3:12">3:12</span> Datapuwa't kung ang sinoma'y magtatayo sa
ibabaw ng pinagsasaligang ito ng ginto, pilak, mga mahahalagang bato,
kahoy, tuyong dayami;

<span id="an_3:13">3:13</span> Ang gawa ng bawa't isa ay mahahayag:
sapagka't ang araw ang magsasaysay, sapagka't sa pamamagitan ng apoy
inihahayag; at ang apoy rin ang susubok sa gawa ng bawa't isa kung ano
yaon.

<span id="an_3:14">3:14</span> Kung ang gawa ng sinoman ay manatili, na
kaniyang itinayo sa ibabaw niyaon, siya'y tatanggap ng kagantihan.

<span id="an_3:15">3:15</span> Kung ang gawa ng sinoman ay masunog, ay
malulugi siya: nguni't siya sa kaniyang sarili ay maliligtas; gayon ma'y
tulad sa pamamagitan ng apoy.

<span id="an_3:16">3:16</span> Hindi baga ninyo nalalaman na kayo'y
templo ng Dios, at ang Espiritu ng Dios ay nananahan sa inyo?

<span id="an_3:17">3:17</span> Kung gibain ng sinoman ang templo ng
Dios, siya'y igigiba ng Dios; sapagka't ang templo ng Dios ay banal, na
ang templong ito ay kayo.

<span id="an_3:18">3:18</span> Sinoma'y huwag magdaya sa kaniyang
sarili. Kung ang sinoman sa inyo ay nagiisip na siya'y marunong sa
kapanahunang ito, ay magpakamangmang siya, upang siya ang maging
marunong.

<span id="an_3:19">3:19</span> Sapagka't ang karunungan ng sanglibutang
ito ay kamangmangan sa Dios. Sapagka't nasusulat, Hinuhuli niya ang
marurunong sa kanilang katusuhan:

<span id="an_3:20">3:20</span> At muli, Nalalaman ng Panginoon ang
pangangatuwiran ng marurunong, na pawang walang kabuluhan.

<span id="an_3:21">3:21</span> Kaya't huwag ipagmamapuri ninoman sa mga
tao, Sapagka't ang lahat ng mga bagay ay sa inyo.

<span id="an_3:22">3:22</span> Kahit si Pablo, kahit si Apolos, kahit si
Cefas, kahit ang sanglibutan, kahit ang buhay, kahit ang kamatayan,
kahit ang mga bagay na kasalukuyan, kahit ang mga bagay na darating;
lahat ay sa inyo:

<span id="an_3:23">3:23</span> At kayo'y kay Cristo; at si Cristo ay sa
Dios.

<span id="an_4:1">4:1</span> Ipalagay nga kami ng sinoman na mga
ministro ni Cristo, at mga katiwala ng mga hiwaga ng Dios.

<span id="an_4:2">4:2</span> Bukod dito'y kinakailangan sa mga katiwala,
na ang bawa't isa ay maging tapat.

<span id="an_4:3">4:3</span> Datapuwa't sa ganang akin ay isang bagay na
totoong maliit ang ako'y siyasatin ninyo, o ng pagsisiyasat ng tao: oo,
ako'y hindi nagsisiyasat sa aking sarili.

<span id="an_4:4">4:4</span> Sapagka't wala akong nalalamang anomang
laban sa aking sarili; bagaman hindi dahil dito'y inaaring-ganap ako:
sapagka't ang nagsisiyasat sa akin ay ang Panginoon.

<span id="an_4:5">4:5</span> Kaya nga huwag muna kayong magsihatol ng
anoman, hanggang sa dumating ang Panginoon, na siya ang maghahayag ng
mga bagay na nalilihim sa kadiliman, at ipahahayag naman ang mga haka ng
mga puso; at kung magkagayon ang bawa't isa ay magkakaroon ng kapurihan
sa Dios.

<span id="an_4:6">4:6</span> Ang mga bagay ngang ito, mga kapatid, ay
inianyo ko sa halimbawa sa aking sarili at kay Apolos dahil sa inyo;
upang sa amin ay mangatuto kayo na huwag magsihigit sa mga bagay na
nangasusulat; upang ang sinoman sa inyo ay huwag magpalalo ang isa laban
sa iba.

<span id="an_4:7">4:7</span> Sapagka't sino ang gumawa na ikaw ay
matangi? at anong nasa iyo na hindi mo tinanggap? nguni't kung tinanggap
mo, ay bakit mo ipinagmamapuri na tulad sa hindi mo tinanggap?

<span id="an_4:8">4:8</span> Kayo'y mga busog na, kayo'y mayayaman na,
kayo'y nangaghari nang wala kami: at ibig ko sanang mangaghari kayo,
upang kami nama'y mangagharing kasama ninyo.

<span id="an_4:9">4:9</span> Sapagka't iniisip ko, na pinalitaw ng Dios
kaming mga apostol na mga kahulihulihan sa lahat, na tulad sa mga
itinalaga sa kamatayan: sapagka't kami'y ginawang panoorin ng
sanglibutan, at ng mga anghel, at ng mga tao.

<span id="an_4:10">4:10</span> Kami'y mga mangmang dahil kay Cristo,
nguni't kayo'y marurunong kay Cristo; kami'y mahihina, nguni't kayo'y
malalakas; kayo'y may karangalan, datapuwa't kami ay walang kapurihan.

<span id="an_4:11">4:11</span> Hanggang sa oras na ito'y nangagugutom
kami, at nangauuhaw, at mga hubad, at mga tinampal, at wala kaming tiyak
na tahanan;

<span id="an_4:12">4:12</span> At kami'y nangagpapagal, na
nangagsisigawa ng aming sariling mga kamay: bagama't inuupasala, ay
kami'y nangagpapala; bagama't mga pinaguusig, ay nangagtitiis kami;

<span id="an_4:13">4:13</span> Bagama't mga sinisiraangpuri, ay aming
pinamamanhikan: kami'y naging tulad ng yagit sa sanglibutan, sukal ng
lahat ng mga bagay hanggang ngayon.

<span id="an_4:14">4:14</span> Hindi ko isinusulat ang mga bagay na ito
upang kayo'y hiyain, kundi upang paalalahanan kayong tulad sa aking mga
minamahal na anak.

<span id="an_4:15">4:15</span> Sapagka't bagaman mangagkaroon kayo ng
sampung libong mga guro kay Cristo, ay wala nga kayong maraming mga ama;
sapagka't kay Cristo Jesus ipinanganak ko kayo sa pamamagitan ng
evangelio.

<span id="an_4:16">4:16</span> Ipinamamanhik ko nga sa inyo, na kayo'y
maging mga tagatulad sa akin.

<span id="an_4:17">4:17</span> Dahil dito'y aking sinugo sa inyo si
Timoteo, na aking minamahal at tapat na anak sa Panginoon, na siya ang
sa inyo'y magpapaalaala ng aking mga daang nanga kay Cristo, gaya ng
itinuturo ko saan mang dako sa bawa't iglesia.

<span id="an_4:18">4:18</span> Ang mga iba nga'y nangagpapalalo, na
waring hindi na ako mapapariyan sa inyo.

<span id="an_4:19">4:19</span> Nguni't ako'y paririyan agad sa inyo,
kung loloobin ng Panginoon; at aking aalamin, hindi ang salita ng
nangagpapalalo, kundi ang kapangyarihan.

<span id="an_4:20">4:20</span> Sapagka't ang kaharian ng Dios ay hindi
sa salita, kundi sa kapangyarihan.

<span id="an_4:21">4:21</span> Anong ibig ninyo? paririyan baga ako sa
inyo na may panghampas, o sa pagibig, at sa espiritu ng kahinahunan?

<span id="an_5:1">5:1</span> Sa kasalukuya'y nababalita na sa inyo'y may
pakikiapid, at ang ganyang pakikiapid ay wala kahit sa mga Gentil, na
isa sa inyo'y nagaari ng asawa ng kaniyang ama.

<span id="an_5:2">5:2</span> At kayo'y mga mapagpalalo, at hindi kayo
bagkus nangalumbay, upang maalis sa gitna ninyo ang gumagawa ng gawang
ito.

<span id="an_5:3">5:3</span> Sapagka't ako sa katotohanan, bagama't wala
sa harapan ninyo sa katawan nguni't ako'y nasa harapan ninyo sa
espiritu, akin ngang hinatulan na ang gumawa ng bagay na ito, na tulad
sa ako'y nahaharap,

<span id="an_5:4">5:4</span> Sa pangalan ng ating Panginoong Jesus, nang
nangagkakatipon kayo, at ang aking espiritu, na taglay ang kapangyarihan
ng ating Panginoong Jesus,

<span id="an_5:5">5:5</span> Upang ang ganyan ay ibigay kay Satanas sa
ikawawasak ng kaniyang laman, upang ang espiritu ay maligtas sa araw ng
Panginoong Jesus.

<span id="an_5:6">5:6</span> Hindi mabuti ang inyong pagmamapuri. Hindi
baga ninyo nalalaman na ang kaunting lebadura ay nagpapakumbo sa buong
limpak?

<span id="an_5:7">5:7</span> Alisin ninyo ang lumang lebadura, upang
kayo'y maging bagong limpak, na tulad sa kayo'y walang lebadura.
Sapagka't ang kordero ng ating paskua ay naihain na, sa makatuwid baga'y
si Cristo:

<span id="an_5:8">5:8</span> Kaya nga ipangilin natin ang pista, hindi
sa lumang lebadura, ni sa lebadura man ng masamang akala at ng kasamaan,
kundi sa tinapay na walang lebadura ng pagtatapat at ng katotohanan.

<span id="an_5:9">5:9</span> Isinulat ko sa inyo sa aking sulat na huwag
kayong makisama sa mga mapakiapid;

<span id="an_5:10">5:10</span> Tunay nga hindi ang ibig sabihin ay sa
mga mapakiapid sa sanglibutang ito, o sa mga masasakim at mga
manglulupig, o sa mga mananamba sa diosdiosan; sapagka't kung gayo'y
kinakailangang magsialis kayo sa sanglibutan:

<span id="an_5:11">5:11</span> Datapuwa't sinusulatan ko nga kayo, na
huwag kayong makisama sa kanino mang tinatawag na kapatid, kung siya'y
mapakiapid, o masakim, o mananamba sa diosdiosan, o mapagtungayaw, o
manglalasing, o manglulupig; sa gayo'y huwag man lamang kayong makisalo.

<span id="an_5:12">5:12</span> Sapagka't ano sa akin ang humatol sa
nangasa labas? Hindi baga kayo nagsisihatol sa nangasa loob?

<span id="an_5:13">5:13</span> Datapuwa't sa nangasa labas ay Dios ang
humahatol. Alisin nga ninyo sa inyo ang masamang tao.

<span id="an_6:1">6:1</span> Nangangahas baga ang sinoman sa inyo, kung
mayroong anomang bagay laban sa iba, na siya'y magsakdal sa harapan ng
mga liko, at hindi sa harapan ng mga banal?

<span id="an_6:2">6:2</span> O hindi baga ninyo nalalaman na ang mga
banal ay magsisihatol sa sanglibutan? at kung ang sanglibutan ay
hahatulan ninyo, hindi kaya baga dapat magsihatol kayo sa mga bagay na
pinakamaliit?

<span id="an_6:3">6:3</span> Hindi baga ninyo nalalaman na ating
hahatulan ang mga anghel? gaano pa kaya ang mga bagay na nauukol sa
buhay na ito?

<span id="an_6:4">6:4</span> Kung kayo nga'y mayroong usapin na mga
bagay na nauukol sa buhay na ito, ilalagay baga ninyo upang magsihatol
ang mga taong walang halaga sa iglesia?

<span id="an_6:5">6:5</span> Sinasabi ko ito upang mangahiya kayo. Ano,
diyata't wala baga sa inyo na isa mang marunong na makapagpapayo sa
kaniyang mga kapatid,

<span id="an_6:6">6:6</span> Kundi ang kapatid ay nakikipagusapin laban
sa kapatid, at ito'y sa harapan ng mga hindi nagsisipanampalataya?

<span id="an_6:7">6:7</span> Ngayon nga, tunay na isang pagkukulang sa
inyo ang kayo-kayo'y magkaroon ng mga usapin. Bakit hindi bagkus ninyong
tiisin ang mga kalikuan? bakit hindi bagkus kayo'y padaya?

<span id="an_6:8">6:8</span> Nguni't kayo rin ang mga nagsisigawa ng
kalikuan, at nangagdaraya, at ito'y sa mga kapatid ninyo.

<span id="an_6:9">6:9</span> O hindi baga ninyo nalalaman na ang mga
liko ay hindi magsisipagmana ng kaharian ng Dios? Huwag kayong padaya:
kahit ang mga mapakiapid, ni ang mga mananamba sa diosdiosan, ni ang mga
mangangalunya, ni ang mga nangbababae, ni ang mga mapakiapid sa kapuwa
lalake.

<span id="an_6:10">6:10</span> Ni ang mga magnanakaw, ni ang mga
masasakim, ni ang mga manglalasing, ni ang mga mapagtungayaw, ni ang mga
manglulupig, ay hindi mangagmamana ng kaharian ng Dios.

<span id="an_6:11">6:11</span> At ganyan ang mga ilan sa inyo: nguni't
nangahugasan na kayo, nguni't binanal na kayo, nguni't inaring-ganap na
kayo sa pangalan ng Panginoong Jesucristo, at sa Espiritu ng ating Dios.

<span id="an_6:12">6:12</span> Ang lahat ng mga bagay sa akin ay
matuwid; nguni't hindi ang lahat ay nararapat. Ang lahat ng mga bagay sa
akin ay matuwid; nguni't hindi ako pasasakop sa kapangyarihan ng anoman.

<span id="an_6:13">6:13</span> Ang mga pagkain ay sa tiyan, at ang tiyan
ay sa mga pagkain: nguni't kapuwa iwawasak ng Dios yaon at ang mga ito.
Datapuwa't ang katawan ay hindi sa pakikiapid, kundi sa Panginoon; at
ang Panginoon ay sa katawan:

<span id="an_6:14">6:14</span> At muling binuhay ng Dios ang Panginoon,
at muling bubuhayin naman tayo sa pamamagitan ng kaniyang kapangyarihan.

<span id="an_6:15">6:15</span> Hindi baga ninyo nalalaman na ang inyong
mga katawan ay mga sangkap ni Cristo? kukunin ko nga baga ang mga
sangkap ni Cristo, at gagawin kong mga sangkap ng isang patutot? Huwag
nawang mangyari.

<span id="an_6:16">6:16</span> O hindi baga ninyo nalalaman na ang
nakikisama sa patutot, ay kaisang katawan niya? sapagka't sinasabi niya,
Ang dalawa ay magiging isang laman.

<span id="an_6:17">6:17</span> Nguni't ang nakikisama sa Panginoon, ay
kaisang espiritu niya.

<span id="an_6:18">6:18</span> Magsitakas kayo sa pakikiapid. Lahat ng
kasalanang gawin ng mga tao ay nangasa labas ng katawan; nguni't ang
gumagawa ng pakikiapid ay nagkakasala laban sa kaniyang sariling
katawan.

<span id="an_6:19">6:19</span> O hindi baga ninyo nalalaman na ang
inyong katawan ay templo ng Espiritu Santo na nasa inyo, na tinanggap
ninyo sa Dios? at hindi kayo sa inyong sarili;

<span id="an_6:20">6:20</span> Sapagka't kayo'y binili sa halaga:
luwalhatiin nga ninyo ng inyong katawan ang Dios.

<span id="an_7:1">7:1</span> At tungkol sa mga bagay na isinulat ninyo
sa akin: Mabuti sa lalake ay huwag humipo sa babae.

<span id="an_7:2">7:2</span> Datapuwa't, dahil sa mga pakikiapid, ang
bawa't lalake ay magkaroon ng kaniyang sariling asawa, at bawa't babae
ay magkaroon ng kaniyang sariling asawa.

<span id="an_7:3">7:3</span> Ibigay ng lalake sa asawa ang sa kaniya'y
nararapat: at gayon din naman ang babae sa asawa.

<span id="an_7:4">7:4</span> Ang babae ay walang kapangyarihan sa
kaniyang sariling katawan, kundi ang asawa: at gayon din naman ang
lalake ay walang kapangyarihan sa kaniyang sariling katawan, kundi ang
asawa.

<span id="an_7:5">7:5</span> Huwag magpigil ang isa't isa, maliban kung
pagkasunduan sa ilang panahon, upang kayo'y mamalagi sa pananalangin, at
muling kayo'y magsama, baka kayo'y tuksuhin ni Satanas dahil sa inyong
kawalan ng pagpipigil.

<span id="an_7:6">7:6</span> Nguni't ito'y sinasabi ko na parang payo,
hindi sa utos.

<span id="an_7:7">7:7</span> Kaya't ibig ko sana, na ang lahat ng tao ay
maging gaya ko. Nguni't ang bawa't tao'y mayroong kanikaniyang kaloob na
mula sa Dios, ang isa'y ayon sa paraang ito, at ang iba'y ayon sa paraan
yaon.

<span id="an_7:8">7:8</span> Datapuwa't sinasabi ko sa mga walang asawa,
at sa mga babaing bao, Mabuti sa kanila kung sila'y magsipanatiling
gayon sa makatuwid baga'y gaya ko.

<span id="an_7:9">7:9</span> Nguni't kung sila'y hindi makapagpigil, ay
magsipagasawa: sapagka't magaling ang magasawa kay sa mangagningas ang
pita.

<span id="an_7:10">7:10</span> Datapuwa't sa mga may asawa ay aking
ipinaguutos, Nguni't hindi ako, kundi ang Panginoon, na ang babae ay
huwag humiwalay sa kaniyang asawa.

<span id="an_7:11">7:11</span> (Datapuwa't kung siya'y humiwalay, ay
manatiling walang asawa, o kaya'y makipagkasundo sa kaniyang asawa); at
huwag hiwalayan ng lalake ang kaniyang asawa.

<span id="an_7:12">7:12</span> Datapuwa't sa iba, ay ako ang nagsasabi,
hindi ang Panginoon: Kung ang sinomang kapatid na lalake ay may asawang
hindi sumasampalataya, at kung kalooban niyang makipamahay sa kaniya, ay
huwag niyang hiwalayan.

<span id="an_7:13">7:13</span> At ang babaing may asawang hindi
sumasampalataya, at kalooban niyang makipamahay sa kaniya, ay huwag
niyang hiwalayan ang kaniyang asawa.

<span id="an_7:14">7:14</span> Sapagka't ang lalaking hindi
sumasampalataya ay nagiging banal sa pamamagitan ng kaniyang asawa, at
ang babaing hindi sumasampalataya ay nagiging banal sa pamamagitan ng
kaniyang asawa: sa ibang paraa'y ang inyong mga anak ay nangagkaroon ng
kapintasan; nguni't ngayo'y mga banal.

<span id="an_7:15">7:15</span> Gayon ma'y kung humiwalay ang hindi
sumasampalataya, ay bayaan siyang humiwalay: ang kapatid na lalake o
kapatid na babae ay hindi natatali sa mga ganitong bagay: kundi sa
kapayapaan kayo tinawag ng Dios.

<span id="an_7:16">7:16</span> Sapagka't paanong malalaman mo, Oh babae,
kung maililigtas mo ang iyong asawa? o paanong malalaman mo, Oh lalake,
kung maililigtas mo ang iyong asawa?

<span id="an_7:17">7:17</span> Ayon nga lamang sa ipinamahagi ng
Panginoon sa bawa't isa, at ayon sa pagkatawag ng Dios sa bawa't isa, ay
gayon siya lumakad. At gayon ang iniuutos ko sa lahat ng mga iglesia.

<span id="an_7:18">7:18</span> Tinawag baga ang sinomang taong tuli na?
huwag siyang maging di tuli. Tinawag baga ang sinomang di tuli? huwag
siyang maging tuli.

<span id="an_7:19">7:19</span> Ang pagtutuli ay walang anoman, at ang di
pagtutuli ay walang anoman; kundi ang pagtupad sa mga utos ng Dios.

<span id="an_7:20">7:20</span> Bayaang ang bawa't isa'y manatili doon sa
pagkatawag na itinawag sa kaniya.

<span id="an_7:21">7:21</span> Ikaw baga'y alipin ng ikaw ay tinawag?
huwag kang magalaala: kung maaaring ikaw ay maging malaya, ay pagsikapan
mo ng maging laya.

<span id="an_7:22">7:22</span> Sapagka't ang tinawag sa Panginoon nang
siya'y alipin, ay malaya sa Panginoon: gayon din naman ang tinawag nang
siya'y malaya, ay alipin ni Cristo.

<span id="an_7:23">7:23</span> Sa halaga kayo'y binili; huwag kayong
maging mga alipin ng mga tao.

<span id="an_7:24">7:24</span> Mga kapatid, bayaang ang bawa't isa'y
manatili sa Dios sa kalagayang itinawag sa kaniya.

<span id="an_7:25">7:25</span> Ngayon, tungkol sa mga dalaga ay wala
akong utos ng Panginoon: nguni't ibinibigay ko ang aking pasiya, na
tulad sa nagkamit ng habag ng Panginoon upang mapagkatiwalaan.

<span id="an_7:26">7:26</span> Inaakala ko ngang mabuti ito dahil sa
kasalukuyang kahapisan, sa makatuwid baga'y mabuti ngang ang tao'y
manatili ng ayon sa kaniyang kalagayan.

<span id="an_7:27">7:27</span> Natatali ka ba sa asawa? huwag mong
pagsikapang ikaw ay makakalag. Ikaw baga'y kalag sa asawa? huwag kang
humanap ng asawa.

<span id="an_7:28">7:28</span> Nguni't kung ikaw ay magasawa, ay hindi
ka nagkakasala; at kung ang isang dalaga ay magasawa, ay hindi siya
nagkakasala. Datapuwa't ang mga gayon ay magkakaroon ng kahirapan sa
laman: at ibig ko sanang kayo'y iligtas.

<span id="an_7:29">7:29</span> Nguni't sinasabi ko ito, mga kapatid, ang
panahon ay pinaikli, upang mula ngayon ang mga lalaking may asawa ay
maging mga tulad sa wala;

<span id="an_7:30">7:30</span> At ang mga nagsisiiyak, ay maging tulad
sa mga hindi nagsisiiyak; at ang nangagagalak, ay maging tulad sa hindi
nangagagalak; at ang mga nagsisibili, ay maging tulad sa mga walang
inaari;

<span id="an_7:31">7:31</span> At ang mga nagsisigamit ng sanglibutan,
ay maging tulad sa hindi nangagpapakalabis ng paggamit: sapagka't ang
kaasalan ng sanglibutang ito ay lumilipas.

<span id="an_7:32">7:32</span> Datapuwa't ang ibig ko ay mawalan kayo ng
kabalisahan. Ang walang asawa ay nagsusumakit sa mga bagay ng Panginoon,
kung paanong makalulugod sa Panginoon:

<span id="an_7:33">7:33</span> Nguni't ang may asawa ay nagsusumakit sa
mga bagay ng sanglibutan, kung paanong makalulugod sa kaniyang asawa,

<span id="an_7:34">7:34</span> At nagkakabahagi ang isipan. Gayon din
naman ang babaing walang asawa at ang dalaga, ay nagsusumakit sa mga
bagay ng Panginoon, upang siya'y maging banal sa katawan at sa espiritu
man; nguni't ang babaing may asawa ay nagsusumakit sa mga bagay ng
sanglibutan, kung paanong makalulugod sa kaniyang asawa.

<span id="an_7:35">7:35</span> At ito'y sinasabi ko sa inyong sariling
kapakinabangan; hindi upang alisin ko ang inyong kalayaan, kundi dahil
sa bagay na nararapat, at upang kayo'y makapaglingkod sa Panginoon nang
walang abala.

<span id="an_7:36">7:36</span> Nguni't kung iniisip ng sinomang lalake
na hindi siya gumagawa ng marapat sa kaniyang anak na dalaga, kung ito'y
sumapit na sa kaniyang katamtamang gulang, at kung kailangan ay sundin
niya ang kaniyang maibigan, hindi siya nagkakasala; bayaang mangagasawa
sila.

<span id="an_7:37">7:37</span> Subali't ang nananatiling matibay sa
kaniyang puso, na walang kailangan, kundi may kapangyarihan tungkol sa
kaniyang sariling kalooban, at pinasiyahan sa kaniyang sariling puso na
ingatan ang kaniyang sariling anak na dalaga, ay mabuti ang gagawin.

<span id="an_7:38">7:38</span> Kaya nga ang nagpapahintulot sa kaniyang
anak na dalaga na magasawa ay gumagawa ng mabuti; at ang hindi
nagpapahintulot na siya'y magasawa ay gumagawa ng lalong mabuti.

<span id="an_7:39">7:39</span> Ang babaing may asawa ay natatalian
samantalang nabubuhay ang kaniyang asawa; nguni't kung patay na ang
kaniyang asawa, ay may kalayaan siyang makapagasawa sa kanino mang ibig
niya; sa kalooban lamang ng Panginoon.

<span id="an_7:40">7:40</span> Nguni't lalong maligaya siya kung
manatili ng ayon sa kaniyang kalagayan, ayon sa aking akala: at iniisip
ko na ako'y may Espiritu rin naman ng Dios.

<span id="an_8:1">8:1</span> Ngayon tungkol sa mga bagay na inihain sa
mga diosdiosan: Nalalaman natin na tayong lahat ay may kaalaman. Ang
kaalaman ay nagpapalalo, nguni't ang pagibig ay nagpapatibay.

<span id="an_8:2">8:2</span> Kung ang sinoman ay nagaakala na siya'y may
nalalamang anoman, ay wala pang nalalaman gaya ng nararapat niyang
maalaman;

<span id="an_8:3">8:3</span> Datapuwa't kung ang sinoman ay umiibig sa
Dios, ay kilala niya ang gayon.

<span id="an_8:4">8:4</span> Tungkol nga sa pagkain ng mga bagay na
inihain sa mga diosdiosan, nalalaman natin na ang diosdiosan ay walang
kabuluhan sa sanglibutan, at walang Dios liban sa iisa.

<span id="an_8:5">8:5</span> Sapagka't bagama't mayroong mga tinatawag
na mga dios, maging sa langit o maging sa lupa; gaya nang may maraming
mga dios at maraming mga panginoon;

<span id="an_8:6">8:6</span> Nguni't sa ganang atin ay may isang Dios
lamang, ang Ama, na buhat sa kaniya ang lahat ng mga bagay, at tayo'y sa
kaniya; at isa lamang Panginoon, si Jesucristo, na sa pamamagitan niya
ang lahat ng mga bagay, at tayo'y sa pamamagitan niya.

<span id="an_8:7">8:7</span> Gayon ma'y wala sa lahat ng mga tao ang
kaalamang iyan: kundi ang ilan na hanggang ngayon ay nangamimihasa sa
diosdiosan, ay kumakain na parang isang bagay na inihain sa diosdiosan;
at ang kanilang budhi palibhasa'y mahina ay nangahahawa.

<span id="an_8:8">8:8</span> Datapuwa't ang pagkain ay hindi
magtataguyod sa atin sa Dios: ni hindi tayo masama, kung tayo'y di
magsikain; ni hindi tayo lalong mabuti, kung tayo'y magsikain.

<span id="an_8:9">8:9</span> Datapuwa't magsipagingat kayo baka sa
anomang paraan ang inyong kalayaang ito ay maging katitisuran sa
mahihina.

<span id="an_8:10">8:10</span> Sapagka't kung makita ng sinomang ikaw na
may kaalaman na nakikisalo sa pagkain sa templo ng diosdiosan, hindi
baga titibay ang kaniyang budhi, kung siya'y mahina, upang kumain ng mga
bagay na inihain sa mga diosdiosan?

<span id="an_8:11">8:11</span> Sapagka't sa pamamagitan ng iyong
kaalaman ay napapahamak ang mahina, ang kapatid na dahil sa kaniya'y
namatay si Cristo.

<span id="an_8:12">8:12</span> At sa ganitong pagkakasala laban sa mga
kapatid, at sa pagkakasugat ng kaniyang budhi kung ito'y mahina, ay
nangagkakasala kayo laban kay Cristo.

<span id="an_8:13">8:13</span> Kaya, kung ang pagkain ay
nakapagpapatisod sa aking kapatid, kailan man ay hindi ako kakain ng
lamang-kati, upang ako'y huwag makapagpatisod sa aking kapatid.

<span id="an_9:1">9:1</span> Hindi baga ako'y malaya? hindi baga ako'y
apostol? hindi ko baga nakita si Jesus na Panginoon natin? hindi baga
kayo'y gawa ko sa Panginoon?

<span id="an_9:2">9:2</span> Kung sa iba'y hindi ako apostol, sa inyo
man lamang ako'y gayon; sapagka't ang tatak ng aking pagkaapostol ay
kayo sa Panginoon.

<span id="an_9:3">9:3</span> Ito ang aking pagsasanggalang sa mga
nagsisiyasat sa akin.

<span id="an_9:4">9:4</span> Wala baga kaming matuwid na magsikain at
magsiinom?

<span id="an_9:5">9:5</span> Wala baga kaming matuwid na magsipagsama ng
isang asawa na sumasampalataya, gaya ng iba't ibang mga apostol, at ng
mga kapatid ng Panginoon, at ni Cefas?

<span id="an_9:6">9:6</span> O ako baga lamang at si Bernabe ang walang
matuwid na magsitigil ng paggawa?

<span id="an_9:7">9:7</span> Sinong kawal ang magpakailan pa man ay
naglilingkod sa kaniyang sariling gugol? sino ang nagtatanim ng isang
ubasan, at hindi kumakain ng bunga niyaon? o sino ang nagpapakain sa
kawan, at hindi kumakain ng gatas ng kawan?

<span id="an_9:8">9:8</span> Ang mga ito baga'y sinasalita ko ayon sa
kaugalian lamang ng mga tao? o di baga sinasabi rin naman ang gayon ng
kautusan?

<span id="an_9:9">9:9</span> Sapagka't nasusulat sa kautusan ni Moises,
Huwag mong lalagyan ng busal ang baka pagka gumigiik. Ang mga baka baga
ay iniingatan ng Dios,

<span id="an_9:10">9:10</span> O sinasabi kayang tunay ito dahil sa
atin? Oo, dahil sa atin ito sinulat: sapagka't ang nagsasaka ay dapat
magsaka sa pagasa, at ang gumigiik, ay sa pagasa na makakabahagi.

<span id="an_9:11">9:11</span> Kung ipinaghasik namin kayo ng mga bagay
na ayon sa espiritu, malaking bagay baga na aming anihin ang inyong mga
bagay na ayon sa laman?

<span id="an_9:12">9:12</span> Kung ang iba ay mayroon sa inyong
matuwid, hindi baga lalo pa kami? Gayon ma'y hindi namin ginamit ang
matuwid na ito; kundi aming tinitiis ang lahat ng mga bagay, upang huwag
kaming makahadlang sa evangelio ni Cristo.

<span id="an_9:13">9:13</span> Hindi baga ninyo nalalaman na ang mga
nagsisipangasiwa sa mga bagay na banal, ay nagsisikain ng mga bagay na
ukol sa templo, at ang mga nagsisipaglingkod sa dambana ay mga kabahagi
ng dambana?

<span id="an_9:14">9:14</span> Gayon din naman ipinagutos ng Panginoon
na ang mga nagsisipangaral ng evangelio ay dapat mangabuhay sa
pamamagitan ng evangelio.

<span id="an_9:15">9:15</span> Nguni't ako'y hindi gumamit ng anoman sa
mga bagay na ito: at hindi ko sinusulat ang mga bagay na ito upang gawin
ang gayon sa akin; sapagka't mabuti pa sa akin ang mamatay, kay sa
pawalang kabuluhan ninoman ang aking karangalan.

<span id="an_9:16">9:16</span> Sapagka't kung ipinangangaral ko ang
evangelio, ay wala akong sukat ipagmapuri; sapagka't ang pangangailangan
ay iniatang sa akin; sapagka't sa aba ko kung hindi ko ipangaral ang
evangelio.

<span id="an_9:17">9:17</span> Sapagka't kung ito'y gawin ko sa aking
sariling kalooban, ay may ganting-pala ako: nguni't kung hindi sa aking
sariling kalooban, ay mayroon akong isang pamamahala na ipinagkatiwala
sa akin.

<span id="an_9:18">9:18</span> Ano nga kaya ang aking ganting-pala? Na
pagka ipinangangaral ko ang evangelio, ay ang evangelio ay maging walang
bayad, upang huwag kong gamiting lubos ang aking karapatan sa evangelio.

<span id="an_9:19">9:19</span> Sapagka't bagaman ako ay malaya sa lahat
ng mga tao, ay napaalipin ako sa lahat, upang ako'y makahikayat ng
lalong marami.

<span id="an_9:20">9:20</span> At sa mga Judio, ako'y nagaring tulad sa
Judio, upang mahikayat ko ang mga Judio; sa mga nasa ilalim ng kautusan
ay gaya ng nasa ilalim ng kautusan, bagaman wala ako sa ilalim ng
kautusan upang mahikayat ang mga nasa ilalim ng kautusan;

<span id="an_9:21">9:21</span> Sa mga walang kautusan, ay tulad sa
walang kautusan, bagama't hindi ako walang kautusan sa Dios, kundi nasa
ilalim ng kautusan ni Cristo, upang mahikayat ko ang mga walang
kautusan.

<span id="an_9:22">9:22</span> Sa mga mahihina ako'y nagaring mahina,
upang mahikayat ko ang mahihina: sa lahat ng mga bagay ay nakibagay ako
sa lahat ng mga tao, upang sa lahat ng mga paraan ay mailigtas ko ang
ilan.

<span id="an_9:23">9:23</span> At ginawa ko ang lahat ng mga bagay dahil
sa evangelio, upang ako'y makasamang makabahagi nito.

<span id="an_9:24">9:24</span> Hindi baga ninyo nalalaman na ang mga
nagsisitakbo sa takbuhan ay tumatakbong lahat, nguni't iisa lamang ang
tumatanggap ng ganting-pala? Magsitakbo kayo ng gayon; upang
magsipagtamo kayo.

<span id="an_9:25">9:25</span> At ang bawa't tao na nakikipaglaban sa
mga palaruan ay mapagpigil sa lahat ng mga bagay. Ginagawa nga nila ito
upang magsipagtamo ng isang putong na may pagkasira; nguni't tayo'y
niyaong walang pagkasira.

<span id="an_9:26">9:26</span> Ako nga'y tumatakbo sa ganitong paraan,
na hindi gaya ng nagsasapalaran; sa ganito rin ako'y sumusuntok, na
hindi gaya ng sumusuntok sa hangin:

<span id="an_9:27">9:27</span> Nguni't hinahampas ko ang aking katawan,
at aking sinusupil: baka sakaling sa anomang paraan, pagkapangaral ko sa
iba, ay ako rin ay itakuwil.

<span id="an_10:1">10:1</span> Sapagka't hindi ko ibig mga kapatid, na
di ninyo maalaman, na ang ating mga magulang ay nangapasa ilalim ng
alapaap, at ang lahat ay nagsitawid sa dagat;

<span id="an_10:2">10:2</span> At lahat ay nangabautismuhan kay Moises
sa alapaap at sa dagat;

<span id="an_10:3">10:3</span> At lahat ay nagsikain ng isang pagkain
ding ayon sa espiritu;

<span id="an_10:4">10:4</span> At lahat ay nagsiinom ng isang inumin
ding ayon sa espiritu; sapagka't nagsiinom sa batong ayon sa espiritu na
sumunod sa kanila: at ang batong yaon ay si Cristo.

<span id="an_10:5">10:5</span> Bagaman ang karamihan sa kanila ay hindi
nakalugod sa Dios; sapagka't sila'y ibinuwal sa ilang.

<span id="an_10:6">10:6</span> Ang mga bagay na ito nga'y pawang naging
mga halimbawa sa atin, upang huwag tayong magsipagnasa ng mga bagay na
masama na gaya naman nila na nagsipagnasa.

<span id="an_10:7">10:7</span> Ni huwag din naman kayong mapagsamba sa
mga diosdiosan, gaya niyaong ilan sa kanila; ayon sa nasusulat, Naupo
ang bayan upang magsikain at magsiinom, at nagsitindig upang
magsipagsayaw.

<span id="an_10:8">10:8</span> Ni huwag din naman tayong makiapid, na
gaya ng ilan sa kanila na nangakiapid, at ang nangabuwal sa isang araw
ay dalawangpu at tatlong libo.

<span id="an_10:9">10:9</span> Ni huwag din naman nating tuksuhin ang
Panginoon, na gaya ng pagkatukso ng ilan sa kanila, at nangapahamak sa
pamamagitan ng mga ahas.

<span id="an_10:10">10:10</span> Ni huwag din kayong
mangagbulongbulungan, na gaya ng ilan sa kanila na nangagbulungan, at
nangapahamak sa pamamagitan ng mga mangwawasak.

<span id="an_10:11">10:11</span> Ang mga bagay na ito nga'y nangyari sa
kanila na pinakahalimbawa; at pawang nangasulat sa pagpapaalaala sa
atin, na mga dinatnan ng katapusan ng mga panahon.

<span id="an_10:12">10:12</span> Kaya't ang may akalang siya'y nakatayo,
magingat na baka mabuwal.

<span id="an_10:13">10:13</span> Hindi dumating sa inyo ang anomang
tukso kundi yaong matitiis ng tao: datapuwa't tapat ang Dios, na hindi
niya itutulot na kayo'y tuksuhin ng higit sa inyong makakaya; kundi
kalakip din ng tukso ay gagawin naman ang paraan ng pagilag, upang ito'y
inyong matiis.

<span id="an_10:14">10:14</span> Kaya, mga minamahal ko, magsitakas kayo
sa pagsamba sa diosdiosan.

<span id="an_10:15">10:15</span> Ako'y nagsasalitang tulad sa
marurunong; hatulan ninyo ang sinasabi ko.

<span id="an_10:16">10:16</span> Ang saro ng pagpapala na ating
pinagpapala, hindi baga siyang pakikipagkaisa ng dugo ni Cristo? Ang
tinapay na ating pinagpuputolputol, hindi baga siyang pakikipagkaisa ng
katawan ni Cristo?

<span id="an_10:17">10:17</span> Bagaman tayo'y marami, ay iisa lamang
tinapay, iisang katawan: sapagka't tayong lahat ay nakikibahagi sa isa
lamang tinapay.

<span id="an_10:18">10:18</span> Tingnan ninyo ang Israel na ayon sa
laman: ang mga nagsisikain baga ng mga hain ay wala kayang
pakikipagkaisa sa dambana?

<span id="an_10:19">10:19</span> Ano ang aking sinasabi? na ang hain
baga sa mga diosdiosan ay may kabuluhan? o ang diosdiosan ay may
kabuluhan?

<span id="an_10:20">10:20</span> Subali't sinasabi ko, na ang mga bagay
na inihahain ng mga Gentil, ay kanilang inihahain sa mga demonio, at
hindi sa Dios: at di ko ibig na kayo'y mangagkaroon ng pakikipagkaisa sa
mga demonio.

<span id="an_10:21">10:21</span> Hindi ninyo maiinuman ang saro ng
Panginoon, at ang saro ng mga demonio: kayo'y hindi maaaring makisalo sa
dulang ng Panginoon, at sa dulang ng mga demonio.

<span id="an_10:22">10:22</span> O minumungkahi baga natin sa
paninibugho ang Panginoon? tayo baga'y lalong malakas kay sa kaniya?

<span id="an_10:23">10:23</span> Lahat ng mga bagay ay matuwid; nguni't
hindi ang lahat ng mga bagay ay nararapat. Lahat ng mga bagay ay
matuwid; nguni't hindi ang lahat ng mga bagay ay makapagpapatibay.

<span id="an_10:24">10:24</span> Huwag hanapin ninoman ang sa kaniyang
sarili, kundi ang ikabubuti ng kapuwa.

<span id="an_10:25">10:25</span> Lahat ng ipinagbibili sa pamilihan ay
kanin ninyo, at huwag kayong magsipagtanong ng anoman dahilan sa budhi;

<span id="an_10:26">10:26</span> Sapagka't ang lupa ay sa Panginoon, at
ang kabuuan ng naririto.

<span id="an_10:27">10:27</span> Kung kayo'y aanyayahan ng isang hindi
sumasampalataya, at ibig ninyong pumaroon; ang anomang ihain sa inyo ay
kanin ninyo, at huwag kayong magsipagtanong ng anoman dahilan sa budhi.

<span id="an_10:28">10:28</span> Datapuwa't kung sa inyo'y may magsabi,
Ito'y inihandog na hain, ay huwag ninyong kanin, dahilan doon sa
nagpahayag at dahilan sa budhi;

<span id="an_10:29">10:29</span> Budhi, sinasabi ko, hindi ang inyong
sarili, kundi ang sa iba; sapagka't bakit hahatulan ang kalayaan ng
budhi ng iba?

<span id="an_10:30">10:30</span> Kung nakikisalo ako na may
pagpapasalamat, bakit ako'y aalipustain ng dahil sa aking
ipinagpapasalamat?

<span id="an_10:31">10:31</span> Kaya kung kayo'y nagsisikain man, o
nagsisiinom man o anoman ang inyong ginagawa, gawin ninyo ang lahat sa
ikaluluwalhati ng Dios.

<span id="an_10:32">10:32</span> Huwag kayong magbigay ng dahilang
ikatitisod, sa mga Judio man, sa mga Griego man, o sa iglesia man ng
Dios:

<span id="an_10:33">10:33</span> Na gaya ko din naman, na sa lahat ng
mga bagay ay nagbibigay lugod ako sa lahat ng mga tao, na hindi ko
hinahanap ang aking sariling kapakinabangan, kundi ang sa marami, upang
sila'y mangaligtas.

<span id="an_11:1">11:1</span> Maging taga tulad kayo sa akin, na gaya
ko naman kay Cristo.

<span id="an_11:2">11:2</span> Kayo'y aking pinupuri nga, na sa lahat ng
mga bagay ay naaalaala ninyo ako, at iniingatan ninyong matibay ang mga
turo, na gaya ng ibinigay ko sa inyo.

<span id="an_11:3">11:3</span> Datapuwa't ibig ko na inyong maalaman, na
ang pangulo ng bawa't lalake ay si Cristo, at ang pangulo ng babae ay
ang lalake, at ang pangulo ni Cristo ay ang Dios.

<span id="an_11:4">11:4</span> Ang bawa't lalaking nanalangin, o
nanghuhula na may takip ang ulo, ay niwawalan ng puri ang kaniyang ulo.

<span id="an_11:5">11:5</span> Datapuwa't ang bawa't babaing
nananalangin o nanghuhula na walang lambong ang kaniyang ulo, niwawalan
ng puri ang kaniyang ulo; sapagka't gaya rin ng kung kaniyang inahitan.

<span id="an_11:6">11:6</span> Sapagka't kung ang babae ay walang
lambong, ay pagupit naman; nguni't kung kahiyahiya sa babae ang pagupit
o paahit, ay maglambong siya.

<span id="an_11:7">11:7</span> Sapagka't katotohanang ang lalake ay
hindi dapat maglambong sa kaniyang ulo, palibhasa'y larawan siya at
kaluwalhatian ng Dios: nguni't ang babae ay siyang kaluwalhatian ng
lalake.

<span id="an_11:8">11:8</span> Sapagka't ang lalake ay hindi sa babae;
kundi ang babae ay sa lalake:

<span id="an_11:9">11:9</span> Sapagka't hindi nilalang ang lalake dahil
sa babae; kundi ang babae dahil sa lalake;

<span id="an_11:10">11:10</span> Dahil dito'y nararapat na ang babae ay
magkaroon sa kaniyang ulo ng tanda ng kapamahalaan, dahil sa mga anghel.

<span id="an_11:11">11:11</span> Gayon man, ang babae ay di maaaring
walang lalake at ang lalake ay di maaaring walang babae, sa Panginoon.

<span id="an_11:12">11:12</span> Sapagka't kung paanong ang babae ay sa
lalake, gayon din naman ang lalake ay sa pamamagitan ng babae;
datapuwa't ang lahat ng mga bagay ay sa Dios.

<span id="an_11:13">11:13</span> Hatulan ninyo sa inyo-inyong sarili:
nararapat baga na manalangin ang babae sa Dios nang walang lambong?

<span id="an_11:14">11:14</span> Hindi baga ang katalagahan din ang
nagtuturo sa inyo, na kung may mahabang buhok ang lalake, ay mahalay sa
kaniya?

<span id="an_11:15">11:15</span> Datapuwa't kung ang babae ang may
mahabang buhok, ay isang kapurihan niya; sapagka't ang buhok sa kaniya'y
ibinigay na pangtakip.

<span id="an_11:16">11:16</span> Datapuwa't kung tila mapagtunggali ang
sinoman, walang gayong ugali kami, ni ang iglesia man ng Dios.

<span id="an_11:17">11:17</span> Datapuwa't sa pagtatagubilin sa inyo
nito, ay hindi ko kayo pinupuri, sapagka't kayo'y nangagkakatipon hindi
sa lalong mabuti kundi sa lalong masama.

<span id="an_11:18">11:18</span> Sapagka't unauna'y nababalitaan ko na
kung nangagkakatipon kayo sa iglesia, ay mayroon sa inyong mga
pagkakabahabahagi; at may kaunting paniniwala ako.

<span id="an_11:19">11:19</span> Sapagka't tunay na sa inyo'y mayroong
mga hidwang pananampalataya, upang yaong mga napatunayan na ay
mangahayag sa inyo.

<span id="an_11:20">11:20</span> Kung kayo nga ay nangagkakatipon, ay
hindi kayo maaaring magsikain ng hapunan ng Panginoon;

<span id="an_11:21">11:21</span> Sapagka't sa inyong pagkain, ang bawa't
isa'y kumukuha ng kanikaniyang sariling hapunan na nagpapauna sa iba; at
ang isa ay gutom, at ang iba'y lasing.

<span id="an_11:22">11:22</span> Ano, wala baga kayong mga bahay na
inyong makakanan at maiinuman? o niwawalang halaga ninyo ang iglesia ng
Dios, at hinihiya ninyo ang mga wala ng anoman? Ano ang aking sasabihin
sa inyo? Kayo baga'y aking pupurihin? Sa bagay na ito ay hindi ko kayo
pinupuri.

<span id="an_11:23">11:23</span> Sapagka't tinanggap ko sa Panginoon ang
ibinibigay ko naman sa inyo; na ang Panginoong Jesus nang gabing siya'y
ipagkanulo ay dumampot ng tinapay;

<span id="an_11:24">11:24</span> At nang siya'y makapagpasalamat, ay
kaniyang pinagputolputol, at sinabi, Ito'y aking katawan na
pinagputolputol dahil sa inyo: gawin ninyo ito sa pagaalaala sa akin.

<span id="an_11:25">11:25</span> At gayon din naman hinawakan ang saro
pagkatapos na makahapon, na sinasabi, Ang sarong ito'y siyang bagong
tipan sa aking dugo: gawin ninyo ito sa tuwing kayo'y magsisiinom, sa
pagaalaala sa akin.

<span id="an_11:26">11:26</span> Sapagka't sa tuwing kanin ninyo ang
tinapay na ito, at inuman ninyo ang saro, ay inihahayag ninyo ang
pagkamatay ng Panginoon hanggang sa dumating siya.

<span id="an_11:27">11:27</span> Kaya't ang sinomang kumain ng tinapay,
o uminom sa saro ng Panginoon, na di nararapat, ay magkakasala sa
katawan at dugo ng Panginoon.

<span id="an_11:28">11:28</span> Datapuwa't siyasatin ng tao ang
kaniyang sarili, at saka kumain ng tinapay, at uminom sa saro.

<span id="an_11:29">11:29</span> Sapagka't ang kumakain at umiinom, ay
kumakain at umiinom ng hatol sa kaniyang sarili, kung hindi niya
kinikilala ang katawan ng Panginoon.

<span id="an_11:30">11:30</span> Dahil dito'y marami sa inyo ang
mahihina at mga masasaktin, at hindi kakaunti ang nangatutulog.

<span id="an_11:31">11:31</span> Datapuwa't kung ating kilalanin ang
ating sarili, ay hindi tayo hahatulan.

<span id="an_11:32">11:32</span> Datapuwa't kung tayo'y hinahatulan, ay
pinarurusahan tayo ng Panginoon, upang huwag tayong mahatulang kasama ng
sanglibutan.

<span id="an_11:33">11:33</span> Dahil dito, mga kapatid ko, kung kayo'y
mangagsasalosalo sa pagkain, ay mangaghintayan kayo.

<span id="an_11:34">11:34</span> Kung ang sinoman ay magutom, kumain
siya sa bahay; upang ang inyong pagsasalosalo ay huwag maging sa
paghatol. At ang iba ay aking aayusin pagpariyan ko.

<span id="an_12:1">12:1</span> Ngayong tungkol sa mga kaloob na ayon sa
espiritu, mga kapatid, ay hindi ko ibig na hindi kayo makaalam.

<span id="an_12:2">12:2</span> Nalalaman ninyo na nang kayo'y mga Gentil
pa, ay iniligaw kayo sa mga piping diosdiosan, sa alin mang paraang
pagkahatid sa inyo.

<span id="an_12:3">12:3</span> Kaya't ipinatatalastas ko sa inyo, na
wala sinomang nagsasalita sa pamamagitan ng Espiritu ng Dios ay
nagsasabi, Si Jesus ay itinakwil; at wala sinoman ay makapagsasabi, Si
Jesus ay Panginoon kundi sa pamamagitan ng Espiritu Santo.

<span id="an_12:4">12:4</span> Ngayo'y may iba't ibang mga kaloob,
datapuwa't iisang Espiritu.

<span id="an_12:5">12:5</span> At may iba't ibang mga pangangasiwa,
datapuwa't iisang Panginoon.

<span id="an_12:6">12:6</span> At may iba't ibang paggawa, datapuwa't
iisang Dios na gumagawa ng lahat ng mga bagay sa lahat.

<span id="an_12:7">12:7</span> Datapuwa't sa bawa't isa ay ibinibigay
ang paghahayag ng Espiritu, upang pakinabangan naman.

<span id="an_12:8">12:8</span> Sapagka't sa isa, sa pamamagitan ng
Espiritu ay ibinibigay ang salita ng karunungan; at sa iba'y ang salita
ng kaalaman ayon din sa Espiritu:

<span id="an_12:9">12:9</span> Sa iba'y ang pananampalataya, sa gayon
ding Espiritu; at sa iba'y ang mga kaloob na pagpapagaling, sa iisang
Espiritu.

<span id="an_12:10">12:10</span> At sa iba'y ang mga paggawa ng mga
himala; at sa iba'y hula; at sa iba'y ang pagkilala sa mga espiritu; at
sa iba'y ang iba't ibang wika; at sa iba'y ang pagpapaliwanag ng mga
wika.

<span id="an_12:11">12:11</span> Datapuwa't ang lahat ng ito ay ginagawa
ng isa at ng gayon ding Espiritu, na binabahagi sa bawa't isa ayon sa
kaniyang ibig.

<span id="an_12:12">12:12</span> Sapagka't kung paanong ang katawan ay
iisa, at mayroong maraming mga sangkap, at ang lahat ng mga sangkap ng
katawan, bagama't marami, ay iisang katawan; gayon din naman si Cristo.

<span id="an_12:13">12:13</span> Sapagka't sa isang Espiritu ay
binabautismuhan tayong lahat sa isang katawan, maging tayo'y Judio o
Griego, maging mga alipin o mga laya; at tayong lahat ay pinainom sa
isang Espiritu.

<span id="an_12:14">12:14</span> Sapagka't ang katawan ay hindi iisang
sangkap, kundi marami.

<span id="an_12:15">12:15</span> Kung sasabihin ng paa, Sapagka't hindi
ako kamay, ay hindi ako sa katawan; hindi nga dahil dito'y hindi sa
katawan.

<span id="an_12:16">12:16</span> At kung sasabihin ng tainga, Sapagka't
hindi ako mata, ay hindi ako sa katawan; hindi nga dahil dito'y hindi sa
katawan.

<span id="an_12:17">12:17</span> Kung ang buong katawan ay pawang mata,
saan naroroon ang pakinig? Kung ang lahat ay pawang pakinig, saan
naroroon ang pangamoy.

<span id="an_12:18">12:18</span> Datapuwa't ngayo'y inilagay ng Dios ang
bawa't isa sa mga sangkap ng katawan, ayon sa kaniyang minagaling.

<span id="an_12:19">12:19</span> At kung ang lahat nga'y pawang isang
sangkap, saan naroroon ang katawan?

<span id="an_12:20">12:20</span> Datapuwa't maraming mga sangkap nga,
nguni't iisa ang katawan.

<span id="an_12:21">12:21</span> At hindi makapagsasabi ang mata sa
kamay, Hindi kita kinakailangan: at hindi rin ang ulo sa mga paa, Hindi
ko kayo kailangan.

<span id="an_12:22">12:22</span> Hindi, kundi lalo pang kailangan yaong
mga sangkap ng katawan na wari'y lalong mahihina:

<span id="an_12:23">12:23</span> At yaong mga sangkap ng katawan, na
inaakala nating kakaunti ang kapurihan, sa mga ito ipinagkakaloob natin
ang lalong saganang papuri; at ang mga sangkap nating mga pangit ay
siyang may lalong saganang kagandahan;

<span id="an_12:24">12:24</span> Yamang ang mga sangkap nating magaganda
ay walang kailangan: datapuwa't hinusay ng Dios ang katawan na binigyan
ng lalong saganang puri yaong sangkap na may kakulangan;

<span id="an_12:25">12:25</span> Upang huwag magkaroon ng
pagkakabahabahagi sa katawan; kundi ang mga sangkap ay mangagkaroon ng
magkasing-isang pagiingat sa isa't isa.

<span id="an_12:26">12:26</span> At kung ang isang sangkap ay
nagdaramdam, ang lahat ng mga sangkap ay nangagdaramdam na kasama niya;
o kung ang isang sangkap ay nagkakapuri, ang lahat ng mga sangkap ay
nangagagalak na kasama niya.

<span id="an_12:27">12:27</span> Kayo nga ang katawan ni Cristo, at
bawa't isa'y samasamang mga sangkap niya.

<span id="an_12:28">12:28</span> At ang Dios ay naglagay ng ilan sa
iglesia, una-una'y mga apostol, ikalawa'y mga propeta, ikatlo'y mga
guro, saka mga himala, saka mga kaloob na pagpapagaling, mga pagtulong,
mga pamamahala, at iba't ibang mga wika.

<span id="an_12:29">12:29</span> Lahat baga'y mga apostol? lahat baga'y
mga propeta? lahat baga'y mga guro? lahat baga'y mga manggagawa ng mga
himala?

<span id="an_12:30">12:30</span> May mga kaloob na pagpapagaling baga
ang lahat? nangagsasalita baga ang lahat ng mga wika? lahat baga ay
nangagpapaliwanag?

<span id="an_12:31">12:31</span> Datapuwa't maningas ninyong nasain, ang
lalong dakilang mga kaloob. At itinuturo ko sa inyo ang isang daang
kagalinggalingan.

<span id="an_13:1">13:1</span> Kung ako'y magsalita ng mga wika ng mga
tao at ng mga anghel, datapuwa't wala akong pagibig, ay ako'y naging
tanso na tumutunog, o batingaw na umaalingawngaw.

<span id="an_13:2">13:2</span> At kung magkaroon ako ng kaloob na
panghuhula, at maalaman ko ang lahat ng mga hiwaga at ang lahat ng mga
kaalaman; at kung magkaroon ako ng buong pananampalataya, na ano pa't
mapalipat ko ang mga bundok, datapuwa't wala akong pagibig, ay wala
akong kabuluhan.

<span id="an_13:3">13:3</span> At kung ipagkaloob ko ang lahat ng aking
mga tinatangkilik upang ipakain sa mga dukha, at kung ibigay ko ang
aking katawan upang sunugin, datapuwa't wala akong pagibig, ay walang
pakikinabangin sa akin.

<span id="an_13:4">13:4</span> Ang pagibig ay mapagpahinuhod, at
magandang-loob; ang pagibig ay hindi nananaghili; ang pagibig ay hindi
nagmamapuri, hindi mapagpalalo.

<span id="an_13:5">13:5</span> Hindi naguugaling mahalay, hindi
hinahanap ang kaniyang sarili, hindi nayayamot, hindi inaalumana ang
masama;

<span id="an_13:6">13:6</span> Hindi nagagalak sa kalikuan, kundi
nakikigalak sa katotohanan;

<span id="an_13:7">13:7</span> Lahat ay binabata, lahat ay
pinaniniwalaan, lahat ay inaasahan, lahat ay tinitiis.

<span id="an_13:8">13:8</span> Ang pagibig ay hindi nagkukulang kailan
man: kahit maging mga hula, ay mangatatapos; maging mga wika, ay
titigil: maging kaalaman, ay mawawala.

<span id="an_13:9">13:9</span> Sapagka't nangakakakilala tayo ng
bahagya, at nanganghuhula tayo ng bahagya;

<span id="an_13:10">13:10</span> Datapuwa't kung dumating ang sakdal,
ang bahagya ay matatapos.

<span id="an_13:11">13:11</span> Nang ako'y bata pa, ay nagsasalita
akong gaya ng bata, nagdaramdam akong gaya ng bata, nagiisip akong gaya
ng bata: ngayong maganap ang aking pagkatao, ay iniwan ko na ang mga
bagay ng pagkabata.

<span id="an_13:12">13:12</span> Sapagka't ngayo'y malabo tayong
nakakikita sa isang salamin; nguni't pagkatapos ay makikita natin sa
mukhaan: ngayo'y nakikilala ko ng bahagya, nguni't pagkatapos ay
makikilala ko ng gaya naman ng pagkakilala sa akin.

<span id="an_13:13">13:13</span> Datapuwa't ngayo'y nanatili ang tatlong
ito: ang pananampalataya, ang pagasa, at ang pagibig; nguni't ang
pinakadakila sa mga ito ay ang pagibig.

<span id="an_14:1">14:1</span> Sundin ninyo ang pagibig; gayon ma'y
maningas ninyong pakanasain ang mga kaloob na ayon sa espiritu, nguni't
lalo na ang kayo'y mangakapanghula.

<span id="an_14:2">14:2</span> Sapagka't ang nagsasalita ng wika ay
hindi sa mga tao nagsasalita, kundi sa Dios; sapagka't walang nakauunawa
sa kaniya; kundi sa espiritu ay nagsasalita ng mga hiwaga.

<span id="an_14:3">14:3</span> Datapuwa't ang nanghuhula ay nagsasalita
sa mga tao sa ikatitibay, at sa ikapangangaral, at sa ikaaaliw.

<span id="an_14:4">14:4</span> Ang nagsasalita ng wika, ay nagpapatibay
sa sarili; nguni't ang nanghuhula ay nagpapatibay sa iglesia.

<span id="an_14:5">14:5</span> Ibig ko sanang kayong lahat ay
mangagsalita ng mga wika, datapuwa't lalo na ang kayo'y magsipanghula:
at lalong dakila ang nanghuhula kay sa nagsasalita ng mga wika, maliban
na kung siya'y magpapaliwanag upang ang iglesia ay mapagtibay.

<span id="an_14:6">14:6</span> Ngayon nga, mga kapatid, kung ako'y
pumariyan sa inyo na nagsasalita ng mga wika, anong inyong
pakikinabangin sa akin, maliban na kung kayo'y pagsalitaan ko sa
pamamagitan ng pahayag, o ng kaalaman, o ng panghuhula, o ng aral?

<span id="an_14:7">14:7</span> Kahit ang mga bagay na walang buhay, na
nagsisitunog, maging plauta, o alpa, kundi bigyan ng pagkakaiba ang mga
tunog, paanong malalaman kung ano ang tinutugtog sa plauta o sa alpa?

<span id="an_14:8">14:8</span> Sapagka't kung ang pakakak ay tumunog na
walang katiyakan, sino ang hahanda sa pakikibaka?

<span id="an_14:9">14:9</span> Gayon din naman kayo, kung hindi
ipinangungusap ninyo ng dila ang mga salitang madaling maunawaan,
paanong matatalos ang inyong sinasalita? sapagka't sa hangin kayo
magsisipagsalita.

<span id="an_14:10">14:10</span> Halimbawa, mayroon ngang iba't ibang
mga tinig sa sanglibutan, at walang di may kahulugan.

<span id="an_14:11">14:11</span> Kung hindi ko nga nalalaman ang
kahulugan ng tinig, magiging barbaro ako sa nagsasalita, at ang
nagsasalita ay magiging barbaro sa akin.

<span id="an_14:12">14:12</span> Gayon din naman kayo, na yamang kayo'y
mapagsikap sa mga kaloob na ayon sa espiritu ay pagsikapan ninyong
kayo'y magsisagana sa ikatitibay ng iglesia.

<span id="an_14:13">14:13</span> Kaya't ang nagsasalita ng wika ay
manalangin na siya'y makapagpaliwanag.

<span id="an_14:14">14:14</span> Sapagka't kung ako'y nananalangin sa
wika, ay nananalangin ang aking espiritu, datapuwa't ang aking pagiisip
ay hindi namumunga.

<span id="an_14:15">14:15</span> Ano nga ito? Mananalangin ako sa
espiritu, at mananalangin din naman ako sa pagiisip: aawit ako sa
espiritu, at aawit din naman ako sa pagiisip.

<span id="an_14:16">14:16</span> Sa ibang paraan, kung ikaw ay nagpupuri
sa espiritu, ang nasa kalagayan ng di marunong, paanong siya'y
makapagsasabi ng Siya nawa, sa iyong pagpapasalamat, palibhasa'y hindi
nalalaman ang inyong sinasabi?

<span id="an_14:17">14:17</span> Sapagka't ikaw sa katotohanan ay
nagpapasalamat kang mabuti, datapuwa't ang iba'y hindi napapagtibay.

<span id="an_14:18">14:18</span> Nagpapasalamat ako sa Dios, na ako'y
nagsasalita ng mga wika na higit kay sa inyong lahat:

<span id="an_14:19">14:19</span> Nguni't sa iglesia ibig ko pang
magsalita ng limang salita ng aking pagiisip, upang makapagturo ako
naman sa iba, kay sa magsalita ng sangpung libong salita sa wika.

<span id="an_14:20">14:20</span> Mga kapatid, huwag kayong
mangagpakabata sa pagiisip; gayon ma'y sa kahalayan ay mangagpakasanggol
kayo, datapuwa't sa pagiisip kayo'y mangagpakatao.

<span id="an_14:21">14:21</span> Sa kautusan ay nasusulat, sa
pamamagitan ng mga taong may iba't ibang wika, at sa pamamagitan ng mga
labi ng mga taga ibang lupa ay magsasalita ako, sa bayang ito: at gayon
ma'y hindi ako pakikinggan nila, ang sabi ng Panginoon.

<span id="an_14:22">14:22</span> Kaya nga ang mga wika ay pinaka tanda,
hindi sa mga nagsisisampalataya; kundi sa mga hindi nagsisisampalataya;
nguni't ang panghuhula ay hindi sa mga hindi nagsisisampalataya, kundi
sa mga nagsisisampalataya.

<span id="an_14:23">14:23</span> Kung ang buong iglesia nga'y magkatipon
sa isang dako at lahat ay mangagsalita ng mga wika, at mangagsipasok ang
mga hindi marurunong o hindi mga nagsisisampalataya, hindi baga nila
sasabihing kayo'y mga ulol?

<span id="an_14:24">14:24</span> Datapuwa't kung ang lahat ay
nagsisipanghula, at may pumasok na isang hindi sumasampalataya, o hindi
marunong, mahihikayat siya ng lahat, masisiyasat siya ng lahat;

<span id="an_14:25">14:25</span> Ang mga lihim ng kaniyang puso ay
nahahayag; at sa gayo'y magpapatirapa siya at sasamba sa Dios, na
sasabihing tunay ngang ang Dios ay nasa gitna ninyo.

<span id="an_14:26">14:26</span> Ano nga ito, mga kapatid? Pagka kayo'y
nangagkakatipon ang bawa't isa sa inyo'y may isang awit, may isang aral,
may isang pahayag, may wika, may isang pagpapaliwanag. Gawin ninyo ang
lahat ng mga bagay sa ikatitibay.

<span id="an_14:27">14:27</span> Kung nagsasalita ang sinoman ng wika,
maging dalawa, o huwag higit sa tatlo, at sunodsunod; at ang isa'y
magpaliwanag:

<span id="an_14:28">14:28</span> Datapuwa't kung walang tagapagpaliwanag
ay tumahimik siya sa iglesia; at siya'y magsalita sa kaniyang sarili, at
sa Dios.

<span id="an_14:29">14:29</span> At ang dalawa o tatlo sa mga propeta ay
magsipagsalita, at ang mga iba'y mangagsiyasat.

<span id="an_14:30">14:30</span> Datapuwa't kung may ipinahayag na
anoman sa isang nauupo, ay tumahimik ang nauuna.

<span id="an_14:31">14:31</span> Sapagka't kayong lahat ay
makapanghuhulang isa-isa, upang ang lahat ay mangatuto, at ang lahat ay
maaralan;

<span id="an_14:32">14:32</span> At ang mga espiritu ng mga propeta ay
nasasakupan ng mga propeta;

<span id="an_14:33">14:33</span> Sapagka't ang Dios ay hindi Dios ng
kaguluhan, kundi ng kapayapaan. Gaya sa lahat ng mga iglesia ng mga
banal,

<span id="an_14:34">14:34</span> Ang mga babae ay magsitahimik sa mga
iglesia: sapagka't sila'y walang kapahintulutang mangagsalita; kundi
sila'y pasakop, gaya naman ng sinasabi ng kautusan.

<span id="an_14:35">14:35</span> At kung ibig nilang maalaman ang
anomang bagay, magtanong sila sa kanilang asawa sa bahay; sapagka't
mahalay na ang isang babae ay magsalita sa iglesia.

<span id="an_14:36">14:36</span> Ano? lumabas baga mula sa inyo ang
salita ng Dios? o sa inyo lamang dumating?

<span id="an_14:37">14:37</span> Kung iniisip ninoman na siya'y propeta,
o ayon sa espiritu, ay kilalanin niya ang mga bagay na sa inyo'y
isinusulat ko, na pawang utos ng Panginoon.

<span id="an_14:38">14:38</span> Datapuwa't kung ang sinoman ay
mangmang, ay manatili siyang mangmang.

<span id="an_14:39">14:39</span> Kaya nga, mga kapatid ko, maningas na
pakanasain ninyong makapanghula, at huwag ninyong ipagbawal ang
magsalita ng mga wika.

<span id="an_14:40">14:40</span> Datapuwa't gawin ninyong may karapatan
at may kaayusan ang lahat ng mga bagay.

<span id="an_15:1">15:1</span> Ngayo'y ipinatatalastas ko sa inyo, mga
kapatid, ang evangelio na sa inyo'y aking ipinangaral, na inyo namang
tinanggap, na siya naman ninyong pinananatilihan,

<span id="an_15:2">15:2</span> Sa pamamagitan naman nito'y ligtas kayo
kung matiyaga ninyong iingatan ang salitang ipinangaral ko sa inyo,
maliban na kung kayo'y nagsipanampalataya nang walang kabuluhan.

<span id="an_15:3">15:3</span> Sapagka't ibinigay ko sa inyo una sa
lahat, ang akin namang tinanggap: na si Cristo ay namatay dahil sa ating
mga kasalanan, ayon sa mga kasulatan,

<span id="an_15:4">15:4</span> At siya'y inilibing; at siya'y muling
binuhay nang ikatlong araw ayon sa mga kasulatan;

<span id="an_15:5">15:5</span> At siya'y napakita kay Cefas, at saka sa
labingdalawa;

<span id="an_15:6">15:6</span> Pagkatapos ay napakita sa mahigit na
limang daang kapatid na paminsan, na ang karamihan sa mga ito'y
nangabubuhay hanggang ngayon, datapuwa't ang mga iba'y nangatulog na;

<span id="an_15:7">15:7</span> Saka napakita kay Santiago; at saka sa
lahat ng mga apostol;

<span id="an_15:8">15:8</span> At sa kahulihulihan, tulad sa isang
ipinanganak sa di kapanahunan, ay napakita naman siya sa akin.

<span id="an_15:9">15:9</span> Ako nga ang pinakamaliit sa mga apostol,
at hindi ako karapatdapat na tawaging apostol, sapagka't pinagusig ko
ang iglesia ng Dios.

<span id="an_15:10">15:10</span> Datapuwa't sa pamamagitan ng biyaya ng
Dios, ako nga'y ako; at ang kaniyang biyaya na ibinigay sa akin ay hindi
nawawalan ng kabuluhan; bagkus ako'y malabis na nagpagal kay sa kanilang
lahat: bagaman hindi ako, kundi ang biyaya ng Dios na sumasa akin.

<span id="an_15:11">15:11</span> Maging ako nga o sila, ay gayon ang
aming ipinangangaral, at gayon ang inyong sinampalatayanan.

<span id="an_15:12">15:12</span> Kung si Cristo nga'y ipinangangaral na
siya'y muling binuhay sa mga patay, bakit ang ilan sa inyo ay
nagsisipagsabi na walang pagkabuhay na maguli ng mga patay?

<span id="an_15:13">15:13</span> Datapuwa't kung walang pagkabuhay na
maguli ng mga patay, ay hindi rin nga muling binuhay si Cristo:

<span id="an_15:14">15:14</span> At kung si Cristo'y hindi muling
binuhay, ay walang kabuluhan nga ang aming pangangaral, wala rin namang
kabuluhan ang inyong pananampalataya.

<span id="an_15:15">15:15</span> Oo, at kami ay nasusumpungang mga
saksing bulaan tungkol sa Dios; sapagka't aming sinasaksihan tungkol sa
Dios, na kaniyang muling binuhay si Cristo; na hindi siyang muling
nabuhay, kung tunay nga ang mga patay ay hindi muling binubuhay.

<span id="an_15:16">15:16</span> Sapagka't kung hindi muling binubuhay
ang mga patay, ay hindi rin nga muling binuhay si Cristo:

<span id="an_15:17">15:17</span> At kung si Cristo ay hindi muling
binuhay, ang inyong pananampalataya ay walang kabuluhan kayo'y nasa
inyong mga kasalanan pa.

<span id="an_15:18">15:18</span> Kung gayon nga, ang mga nangatutulog
din naman kay Cristo ay pawang nangapahamak.

<span id="an_15:19">15:19</span> Kung sa buhay lamang na ito tayo
nagsisiasa kay Cristo, ay tayo sa lahat ng mga tao ang lalong
kahabaghabag.

<span id="an_15:20">15:20</span> Datapuwa't si Cristo nga'y muling
binuhay sa mga patay na siya ay naging pangunahing bunga ng
nangatutulog.

<span id="an_15:21">15:21</span> Sapagka't yamang sa pamamagitan ng
tao'y dumating ang kamatayan, sa pamamagitan din naman ng tao'y dumating
ang pagkabuhay na maguli sa mga patay.

<span id="an_15:22">15:22</span> Sapagka't kung paanong kay Adam ang
lahat ay nangamamatay, gayon din naman kay Cristo ang lahat ay
bubuhayin.

<span id="an_15:23">15:23</span> Datapuwa't ang bawa't isa'y sa kaniyang
sariling katayuan; si Cristo ang pangunahing bunga; pagkatapos ay ang
mga kay Cristo, sa kaniyang pagparito.

<span id="an_15:24">15:24</span> Kung magkagayo'y darating ang wakas,
pagka ibibigay na niya ang kaharian sa Dios, sa makatuwid baga'y sa Ama;
pagka lilipulin na niya ang lahat ng paghahari, at lahat ng kapamahalaan
at kapangyarihan.

<span id="an_15:25">15:25</span> Sapagka't kinakailangang siya'y maghari
hanggang mailagay niya sa ilalim ng kaniyang mga talampakan ang lahat
niyang mga kaaway.

<span id="an_15:26">15:26</span> Ang kahulihulihang kaaway na lilipulin
ay ang kamatayan.

<span id="an_15:27">15:27</span> Sapagka't kaniyang pinasuko ang lahat
ng mga bagay sa ilalim ng kaniyang paa. Datapuwa't kung sinasabi, ang
lahat ng mga bagay ay pinasuko, ay maliwanag na itinangi yaong nagpasuko
ng lahat ng mga bagay sa kaniya.

<span id="an_15:28">15:28</span> At kung ang lahat ng mga bagay ay
mapasuko na sa kaniya, kung magkagayo'y ang Anak rin ay pasusukuin naman
sa nagpasuko ng lahat ng mga bagay sa kaniya, upang ang Dios ay maging
lahat sa lahat.

<span id="an_15:29">15:29</span> Sa ibang paraan, anong gagawin ng mga
binabautismuhan dahil sa mga patay? Kung ang mga patay ay tunay na hindi
muling binubuhay, bakit nga sila'y binabautismuhan dahil sa kanila?

<span id="an_15:30">15:30</span> Bakit baga naman tayo'y nanganganib
bawa't oras?

<span id="an_15:31">15:31</span> Ipinahahayag ko alangalang sa
ikaluluwalhati ninyo, mga kapatid, na taglay ko kay Cristo Jesus na
Panginoon natin na araw-araw ay nasa panganib ng kamatayan ako.

<span id="an_15:32">15:32</span> Kung ako'y nakipagbaka sa Efeso laban
sa mga ganid, ayon sa kaugalian ng tao, ano ang pakikinabangin ko? Kung
ang mga patay ay hindi muling binubuhay, magsikain at magsiinom tayo
yamang bukas tayo'y mangamamatay.

<span id="an_15:33">15:33</span> Huwag kayong padaya: Ang masasamang
kasama ay sumisira ng magagandang ugali.

<span id="an_15:34">15:34</span> Gumising kayo ng ayon sa katuwiran, at
huwag mangagkasala; sapagka't may mga ibang walang pagkakilala sa Dios:
sinasabi ko ito upang kayo'y kilusin sa kahihiyan.

<span id="an_15:35">15:35</span> Datapuwa't sasabihin ng iba, Paanong
muling bubuhayin ang mga patay? at anong anyo ng katawan ang iparirito
nila?

<span id="an_15:36">15:36</span> Ikaw na mangmang, ang inyong inihahasik
ay hindi binubuhay maliban na kung mamatay:

<span id="an_15:37">15:37</span> At ang iyong inihahasik ay hindi mo
inihahasik ang katawang lilitaw, kundi ang butil lamang, na marahil ay
trigo, o ibang bagay;

<span id="an_15:38">15:38</span> Datapuwa't ang Dios ay nagbibigay ng
katawan dito ayon sa kaniyang minagaling, at sa bawa't binhi ay ang
sariling katawan.

<span id="an_15:39">15:39</span> Hindi ang lahat ng laman ay
magkasing-isang laman: kundi may laman sa mga tao, at ibang laman sa mga
hayop, at ibang laman sa mga ibon, at ibang laman sa mga isda.

<span id="an_15:40">15:40</span> Mayroon namang mga katawang ukol sa
langit, at mga katawang ukol sa lupa: datapuwa't iba ang kaluwalhatian
ng ukol sa langit, at iba ang ukol sa lupa.

<span id="an_15:41">15:41</span> Iba ang kaluwalhatian ng araw, at iba
ang kaluwalhatian ng buwan, at iba ang kaluwalhatian ng mga bituin;
sapagka't ang isang bituin ay naiiba sa ibang bituin sa kaluwalhatian.

<span id="an_15:42">15:42</span> Gayon din naman ang pagkabuhay na
maguli ng mga patay. Itinatanim na may kasiraan; binubuhay na maguli na
walang kasiraan;

<span id="an_15:43">15:43</span> Itinatanim na may pagkasiphayo;
binubuhay na maguli na may kaluwalhatian: itinatanim na may kahinaan;
binubuhay na maguli na may kapangyarihan:

<span id="an_15:44">15:44</span> Itinatanim na may katawang ukol sa
lupa; binubuhay na maguli na katawang ukol sa espiritu. Kung may
katawang ukol sa lupa ay may katawang ukol sa espiritu naman.

<span id="an_15:45">15:45</span> Gayon din naman nasusulat, Ang unang
taong si Adam ay naging kaluluwang buhay. Ang huling Adam ay naging
espiritung nagbibigay buhay.

<span id="an_15:46">15:46</span> Bagaman ang ukol sa espiritu ay hindi
siyang una, kundi ang ukol sa lupa: pagkatapos ang ukol sa espiritu.

<span id="an_15:47">15:47</span> Ang unang tao ay taga lupa na ukol sa
lupa: ang ikalawang tao ay taga langit.

<span id="an_15:48">15:48</span> Kung ano ang ukol sa lupa, ay gayon din
naman silang mga taga lupa: at kung ano ang ukol sa langit ay gayon din
naman silang taga langit.

<span id="an_15:49">15:49</span> At kung paanong tinaglay natin ang
larawang ukol sa lupa, ay tataglayin din naman natin ang larawang ukol
sa langit.

<span id="an_15:50">15:50</span> Sinasabi ko nga ito, mga kapatid, na
ang laman at ang dugo ay hindi makapagmamana ng kaharian ng Dios; ni ang
kasiraan ay magmamana ng walang kasiraan.

<span id="an_15:51">15:51</span> Narito, sinasaysay ko sa inyo ang isang
hiwaga: hindi tayong lahat ay mangatutulog, nguni't tayong lahat ay
babaguhin,

<span id="an_15:52">15:52</span> Sa isang sangdali, sa isang kisap-mata,
sa huling pagtunog ng pakakak: sapagka't tutunog ang pakakak, at ang mga
patay ay mangabubuhay na maguli na walang kasiraan, at tayo'y babaguhin.

<span id="an_15:53">15:53</span> Sapagka't kinakailangan na itong may
kasiraan ay magbihis ng walang kasiraan, at itong may kamatayan ay
magbihis ng walang kamatayan.

<span id="an_15:54">15:54</span> Datapuwa't pagka itong may kasiraan ay
mabihisan ng walang kasiraan, at itong may kamatayan ay mabihisan ng
walang kamatayan, kung magkakagayon ay mangyayari ang wikang nasusulat,
Nilamon ng pagtatagumpay ang kamatayan.

<span id="an_15:55">15:55</span> Saan naroon, Oh kamatayan, ang iyong
pagtatagumpay? Saan naroon, Oh kamatayan, ang iyong tibo?

<span id="an_15:56">15:56</span> Ang tibo ng kamatayan ay ang kasalanan;
at ang kapangyarihan ng kasalanan ay ang kautusan:

<span id="an_15:57">15:57</span> Datapuwa't salamat sa Dios, na
nagbibigay sa atin ng pagtatagumpay sa pamamagitan ng ating Panginoong
Jesucristo.

<span id="an_15:58">15:58</span> Kaya nga, mga kapatid kong minamahal,
kayo'y magsitatag, huwag makilos, na laging sumasagana sa gawa ng
Panginoon, yamang nalalaman ninyo na hindi walang kabuluhan ang inyong
gawa sa Panginoon.

<span id="an_16:1">16:1</span> Ngayon tungkol sa ambagan sa mga banal,
ay gawin din naman ninyong gaya ng iniutos ko sa mga iglesia ng Galacia.

<span id="an_16:2">16:2</span> Tuwing unang araw ng sanglinggo ang
bawa't isa sa inyo ay magbukod na magsimpan, ayon sa kaniyang
iginiginhawa, upang huwag nang gumawa ng mga ambagan sa pagpariyan ko.

<span id="an_16:3">16:3</span> At pagdating ko, ang sinomang inyong
mamagalingin, ay sila ang aking susuguin na may mga sulat upang
makapagdala ng inyong abuloy sa Jerusalem:

<span id="an_16:4">16:4</span> At kung nararapat na ako naman ay
pumaroon, sila'y isasama ko.

<span id="an_16:5">16:5</span> Nguni't ako'y paririyan sa inyo,
pagkaraan ko sa Macedonia; sapagka't magdaraan ako sa Macedonia;

<span id="an_16:6">16:6</span> Datapuwa't marahil ako'y matitira sa inyo
o makikisama sa inyo sa taginaw, upang ako'y tulungan ninyo sa aking
paglalakbay saan man ako pumaroon.

<span id="an_16:7">16:7</span> Sapagka't hindi ko ibig na kayo'y makita
ngayon sa paglalakbay; sapagka't inaasahan kong ako'y makikisama sa
inyong kaunting panahon, kung itutulot ng Panginoon.

<span id="an_16:8">16:8</span> Datapuwa't ako'y titigil sa Efeso
hanggang sa Pentecostes;

<span id="an_16:9">16:9</span> Sapagka't sa akin ay nabuksan ang isang
pintuang malaki at mapapakinabangan, at marami ang mga kaaway.

<span id="an_16:10">16:10</span> Ngayon kung dumating si Timoteo,
ingatan ninyo na siya'y mapasainyo na walang pangamba; sapagka't
ginagawa niya ang gawain ng Panginoon, na gaya ko rin naman:

<span id="an_16:11">16:11</span> Sinoman nga ay huwag humamak sa kaniya.
Kundi tulungan ninyo siyang payapa sa kaniyang paglalakbay, upang siya'y
makaparito sa akin: sapagka't inaasahan ko siya'y kasama ng mga kapatid.

<span id="an_16:12">16:12</span> Nguni't tungkol sa kapatid na si
Apolos, ay ipinamanhik ko sa kaniyang malabis na siya'y pumariyan sa
inyong kasama ng mga kapatid: at sa anomang paraan ay hindi niya
kalooban na pumariyan ngayon; nguni't paririyan pagkakaroon niya ng
panahon.

<span id="an_16:13">16:13</span> Magsipagingat kayo, mangagpakatibay
kayo sa pananampalataya, kayo'y mangagpakalalake, kayo'y
mangagpakalakas.

<span id="an_16:14">16:14</span> Gawin ninyo sa pagibig ang lahat
ninyong ginagawa.

<span id="an_16:15">16:15</span> Ipinamamanhik ko nga sa inyo, mga
kapatid (nalalaman ninyo na ang sangbahayan ni Estefanas ay siyang
pangunahing bunga ng Acaya, at nangagsitalaga sa paglilingkod sa mga
banal),

<span id="an_16:16">16:16</span> Na kayo'y pasakop naman sa mga gayon,
at sa bawa't tumutulong sa gawa at nagpapagal.

<span id="an_16:17">16:17</span> At ikinagagalak ko ang pagdating ni
Estefanas at ni Fortunato at ni Acaico: sapagka't ang kakulangan ninyo
ay pinunan nila.

<span id="an_16:18">16:18</span> Sapagka't inaliw nila ang aking
espiritu at ang inyo: magsikilala nga kayo sa mga gayon.

<span id="an_16:19">16:19</span> Binabati kayo ng mga iglesia sa Asia.
Kayo'y binabating malabis sa Panginoon ni Aquila at ni Prisca pati ng
iglesiang nasa kanilang bahay.

<span id="an_16:20">16:20</span> Binabati kayo ng lahat ng mga kapatid.
Kayo'y mangagbatian ng halik na banal.

<span id="an_16:21">16:21</span> Ang bati ko, ni Pablo na sinulat ng
aking sariling kamay.

<span id="an_16:22">16:22</span> Kung ang sinoman ay hindi umiibig sa
Panginoon, ay maging takuwil siya. Maranatha.

<span id="an_16:23">16:23</span> Ang biyaya ng Panginoong Jesucristo ay
sumainyo nawa.

<span id="an_16:24">16:24</span> Ang aking pagibig kay Cristo Jesus ay
sumainyo nawang lahat. Siya nawa.

------------------------------------------------------------------------

[Next: 2 Corinthians](co2)
