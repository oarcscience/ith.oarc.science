[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hos)  [Next](amo.md) 

------------------------------------------------------------------------

### Tagalog Bible: Joel

<span id="an_1:1">1:1</span> Ang salita ng Panginoon na dumating kay
Joel na anak ni Pethuel.

<span id="an_1:2">1:2</span> Dinggin ninyo ito, ninyong mga matanda, at
pakinggan ninyo, ninyong lahat na mananahan sa lupain. Nagkaroon baga
nito sa inyong mga kaarawan o sa mga kaarawan ng inyong mga magulang?

<span id="an_1:3">1:3</span> Saysayin ninyo sa inyong mga anak, at
saysayin ng inyong mga anak sa kanilang mga anak, at ng kanilang mga
anak sa susunod na lahi.

<span id="an_1:4">1:4</span> Ang iniwan ng tipaklong, ay kinain ng
balang; at ang iniwan ng balang ay kinain ng uod; at ang iniwan ng uod
ay kinain ng kuliglig.

<span id="an_1:5">1:5</span> Magsibangon kayo, kayong mga manglalasing,
at magsiiyak kayo; at manambitan kayo, kayong lahat na manginginom ng
alak, dahil sa matamis na alak; sapagka't nahiwalay sa inyong bibig.

<span id="an_1:6">1:6</span> Sapagka't isang bansa ay sumampa sa aking
lupain, malakas at walang bilang; ang kaniyang mga ngipin ay mga ngipin
ng leon, at siya'y may bagang ng malaking leon.

<span id="an_1:7">1:7</span> Kaniyang iniwasak ang aking puno ng ubas,
at ibinagsak ang aking puno ng igos: kaniyang tinalupang malinis at
inihagis; ang mga sanga niyao'y naging maputi.

<span id="an_1:8">1:8</span> Managhoy ka na parang babaing nabibigkisan
ng kayong magaspang dahil sa asawa ng kaniyang kabataan.

<span id="an_1:9">1:9</span> Ang handog na harina at ang inuming handog
ay nahiwalay sa bahay ng Panginoon; ang mga saserdote, ang mga
tagapangasiwa ng Panginoon, ay nangananangis.

<span id="an_1:10">1:10</span> Ang bukid ay sira, ang lupain ay
nahahapis; sapagka't ang trigo ay sira, ang bagong alak ay tuyo, ang
langis ay kulang.

<span id="an_1:11">1:11</span> Mangahiya kayo, Oh kayong mga
mangbubukid, manambitan kayo, Oh kayong mga maguubas, dahil sa trigo at
dahil sa cebada; sapagka't ang pagaani sa bukid ay nawala.

<span id="an_1:12">1:12</span> Ang puno ng ubas ay natuyo, at ang puno
ng higos ay nalalanta; ang puno ng granada, ang puno ng palma ay gayon
din at ang puno ng manzanas, lahat ng punong kahoy sa parang ay tuyo;
sapagka't ang kagalakan ay nawala sa mga anak ng mga tao.

<span id="an_1:13">1:13</span> Mangagbigkis kayo ng kayong magaspang, at
magsipanaghoy kayong mga saserdote; manambitan kayo, kayong mga
tagapangasiwa ng dambana; halikayo, magsihiga kayo magdamag sa kayong
magaspang, kayong mga tagapangasiwa ng aking Dios: sapagka't ang handog
na harina at ang inuming handog ay nahiwalay sa bahay ng inyong Dios.

<span id="an_1:14">1:14</span> Mangaghayag kayo ng ayuno, magsitawag
kayo ng isang takdang kapulungan, inyong pisanin ang mga matanda at ang
lahat na mananahan sa lupain sa bahay ng Panginoon ninyong Dios, at
magsidaing kayo sa Panginoon.

<span id="an_1:15">1:15</span> Sa aba ng araw na yaon! sapagka't ang
kaarawan ng Panginoon ay malapit na, at darating na parang kagibaan na
mula sa Makapangyarihan sa lahat.

<span id="an_1:16">1:16</span> Hindi baga ang pagkain ay nahiwalay sa
ating mga mata, oo, ang kagalakan at ang kasayahan ay nahiwalay sa bahay
ng ating Dios?

<span id="an_1:17">1:17</span> Ang mga binhi ay nangabubulok sa kanilang
bugal; ang mga kamalig ay nangakahandusay na sira, ang mga imbakan ay
bagsak; sapagka't ang trigo ay natuyo.

<span id="an_1:18">1:18</span> Ganyan na lamang ang ungal ng mga hayop!
ang mga kawan ng mga hayop ay natitigilan, sapagka't wala silang
pastulan; oo, ang mga kawan ng tupa ay nangapahamak.

<span id="an_1:19">1:19</span> Oh Panginoon, sa iyo'y dumadaing ako:
sapagka't sinupok ng apoy ang mga pastulan sa ilang, at sinunog ng liyab
ang lahat na punong kahoy sa parang.

<span id="an_1:20">1:20</span> Oo, ang mga hayop sa bukid ay
nagsisihingal sa iyo; sapagka't ang mga batis ng tubig ay nangatuyo, at
sinupok ng apoy ang mga pastulan sa ilang.

<span id="an_2:1">2:1</span> Hipan ninyo ang pakakak sa Sion, at
mangagpatunog kayo ng hudyat sa aking banal na bundok; manginig ang
lahat na mananahan sa lupain: sapagka't ang kaarawan ng Panginoon ay
dumarating, sapagka't malapit na;

<span id="an_2:2">2:2</span> Araw ng kadiliman at ng pagkukulimlim, araw
ng mga ulap at ng pagsasalimuot ng dilim, gaya ng liwayway na
namumukadkad sa mga bundok; isang malaking bayan at matibay; hindi
nagkaroon kailan man ng gaya niyaon, ni magkakaroon pa man pagkatapos ng
mga yaon, hanggang sa mga taon ng maraming sali't saling lahi.

<span id="an_2:3">2:3</span> Isang apoy ang sumusupok sa harap nila; at
sa likuran nila'y isang liyab ang sumusunog: ang lupain ay parang
halamanan sa Eden sa harap nila, at sa likuran nila'y isang sirang
ilang; oo, at walang nakatanan sa kanila.

<span id="an_2:4">2:4</span> Ang anyo nila ay parang anyo ng mga kabayo;
at kung paano ang mga mangangabayo, gayon sila nagsisitakbo.

<span id="an_2:5">2:5</span> Parang ingay ng mga karo sa mga taluktok ng
mga bundok nagsisilukso sila, parang hugong ng liyab ng apoy na
sumusupok sa dayami, parang isang matibay na bayan na humahanay sa
pagbabaka.

<span id="an_2:6">2:6</span> Sa kanilang harapan ay nangahihirapan ang
mga bayan; lahat ng mukha ay nangamumutla.

<span id="an_2:7">2:7</span> Sila'y nagsisitakbong parang mga malakas na
lalake; sila'y nagsisipagalambitin sa kuta na parang mga lalaking
mangdidigma; at sila'y nagsisilakad bawa't isa ng kanikaniyang mga
lakad, at hindi nila binabago ang kanilang mga hanay.

<span id="an_2:8">2:8</span> Ni nagtutulakan mang isa'y isa; sila'y
lumalakad bawa't isa sa kanikaniyang landas; at sila'y magsisisagupa sa
mga almas, at hindi sila malalansag.

<span id="an_2:9">2:9</span> Kanilang nilulukso ang bayan; kanilang
tinatakbo ang kuta; kanilang pinagaalambitinan ang mga bahay; sila'y
nagsisipasok sa mga dungawan na parang magnanakaw.

<span id="an_2:10">2:10</span> Ang lupa ay nayayanig sa harap nila; ang
langit ay nanginginig; ang araw at ang buwan ay nagdidilim at itinitigil
ng mga bituin ang kanilang kislap:

<span id="an_2:11">2:11</span> At pinatutunog ng Panginoon ang kaniyang
tinig sa harap ng kaniyang hukbo; sapagka't ang kaniyang kampamento ay
totoong malaki; sapagka't malakas na nagsasagawa ng kaniyang salita;
sapagka't ang kaarawan ng Panginoon ay dakila at totoong kakilakilabot;
at sinong makatatahan?

<span id="an_2:12">2:12</span> Gayon ma'y ngayon, sabi ng Panginoon,
magsipanumbalik kayo sa akin ng inyong buong puso, na may pagaayuno, at
may pananangis, at may pananambitan:

<span id="an_2:13">2:13</span> At papagdalamhatiin ninyo ang inyong
puso, at hindi ang mga damit ang inyong hapakin, at kayo'y
magsipanumbalik sa Panginoon ninyong Dios; sapagka't siya'y maawain at
puspos ng kahabagan, banayad sa pagkagalit, at sagana sa
kagandahang-loob, at nagsisisi siya sa kasamaan.

<span id="an_2:14">2:14</span> Sinong nakakaalam kung siya'y hindi
magbabalik-loob, at magsisisi, at magiiwan ng isang pagpapala sa likuran
niya, ng handog na harina, at ng inuming handog sa Panginoon ninyong
Dios?

<span id="an_2:15">2:15</span> Hipan ninyo ang pakakak sa Sion:
magsipangilin kayo ng isang ayuno, magsitawag kayo ng isang takdang
kapulungan;

<span id="an_2:16">2:16</span> Tipunin ninyo ang bayan, banalin ang
kapisanan, pisanin ang mga matanda, tipunin ang mga bata, at yaong mga
pasusuhin; lumabas ang bagong kasal na lalake sa kaniyang silid, at ang
bagong kasal na babae sa kaniyang silid.

<span id="an_2:17">2:17</span> Manangis ang mga saserdote, ang mga
tagapangasiwa ng Panginoon, sa pagitan ng portiko at ng dambana, at
kanilang sabihin, Maawa ka sa iyong bayan, Oh Panginoon, at huwag mong
ibigay ang iyong bayan sa kakutyaan, na ang mga bansa baga'y magpuno sa
kanila: bakit nila sasabihin sa gitna ng mga bayan, Saan nandoon ang
kanilang Dios?

<span id="an_2:18">2:18</span> Noong ang Panginoon ay naging masikap sa
kanilang lupain, at nahabag sa kaniyang bayan.

<span id="an_2:19">2:19</span> At ang Panginoon ay sumagot, at nagsabi
sa kaniyang bayan, Narito, ako'y magdadala sa inyo ng trigo, at alak, at
langis, at inyong kabubusugan; at hindi ko na gagawin pa kayo na
kakutyaan sa gitna ng mga bansa;

<span id="an_2:20">2:20</span> Kundi aking ihihiwalay na malayo sa inyo
ang hukbo sa hilagaan, at aking itataboy siya sa isang lupaing basal at
sira, ang kaniyang unaha'y sa dagat silanganan, at ang kaniyang
pinakahuling bahagi ay sa dagat kanluran; at ang kaniyang baho ay
aalingasaw, at ang masamang amoy ay iilanglang, sapagka't siya'y gumawa
ng mga malaking bagay.

<span id="an_2:21">2:21</span> Huwag kang matakot, Oh lupain, ikaw ay
matuwa at magalak; sapagka't ang Panginoon ay gumawa ng dakilang mga
bagay.

<span id="an_2:22">2:22</span> Huwag kayong mangatakot, kayong mga hayop
sa parang; sapagka't ang mga pastulan sa ilang ay lumalago, sapagka't
ang punong kahoy ay nagbubunga, ang puno ng higos at ang puno ng ubas ay
nagbubunga.

<span id="an_2:23">2:23</span> Kayo nga'y mangatuwa, kayong mga anak ng
Sion, at mangagalak sa Panginoon ninyong Dios; sapagka't kaniyang
ibinibigay sa inyo ang maagang ulan sa tapat na sukat, at kaniyang
pinalalagpak ang ulan dahil sa inyo, ang maagang ulan at ang huling
ulan, sa unang buwan.

<span id="an_2:24">2:24</span> At ang mga lapag ay mangapupuno ng trigo,
at ang mga kamalig ay aapawan ng alak at langis.

<span id="an_2:25">2:25</span> At aking isasauli sa inyo ang mga taon na
kinain ng balang, ng uod, at ng kuliglig, at ng tipaklong na siyang
aking malaking hukbo, na aking sinugo sa gitna ninyo.

<span id="an_2:26">2:26</span> At kayo'y magsisikaing sagana, at
mangabubusog, at inyong pupurihin ang pangalan ng Panginoon ninyong
Dios, na gumawa ng kababalaghan sa inyo; at ang aking bayan ay hindi
mapapahiya kailan man.

<span id="an_2:27">2:27</span> At inyong malalaman na ako'y nasa gitna
ng Israel, at ako ang Panginoon ninyong Dios, at wala nang iba; at ang
aking bayan ay hindi mapapahiya magpakailan man.

<span id="an_2:28">2:28</span> At mangyayari pagkatapos, na ibubuhos ko
ang aking Espiritu sa lahat ng laman; at ang inyong mga anak na lalake
at babae ay manganghuhula, ang inyong mga matanda ay magsisipanaginip ng
mga panaginip, ang inyong mga binata ay mangakakakita ng mga pangitain:

<span id="an_2:29">2:29</span> At sa mga lingkod na lalake at babae
naman ay ibubuhos ko sa mga araw na yaon ang aking Espiritu.

<span id="an_2:30">2:30</span> At ako'y magpapakita ng mga kababalaghan
sa langit at sa lupa, dugo, at apoy, at mga haliging usok.

<span id="an_2:31">2:31</span> Ang araw ay magiging kadiliman, at ang
buwan ay dugo, bago dumating ang dakila at kakilakilabot na kaarawan ng
Panginoon.

<span id="an_2:32">2:32</span> At mangyayari na ang sinomang tumawag sa
pangalan ng Panginoon ay maliligtas, sapagka't sa bundok ng Sion at sa
Jerusalem doroon yaong nangakatanan, gaya ng sinabi ng Panginoon, at sa
nangalabi ay yaong mga tinatawag ng Panginoon.

<span id="an_3:1">3:1</span> Sapagka't, narito, sa mga kaarawang yaon,
at sa panahong yaon, pagka aking ibabalik ang mangabihag sa Juda at
Jerusalem.

<span id="an_3:2">3:2</span> Aking pipisanin ang lahat na bansa, at
aking ibababa sila sa libis ni Josaphat; at ako'y makikipagtanggol sa
kanila roon dahil sa aking bayan at dahil sa aking manang Israel, na
kanilang pinangalat sa mga bansa, at binahagi ang aking lupain,

<span id="an_3:3">3:3</span> At kanilang pinagsapalaran ang aking bayan,
at kanilang ibinigay ang isang batang lalake dahil sa isang patutot, at
ipinagbili ang isang batang babae dahil sa alak, upang sila'y
mangakainom.

<span id="an_3:4">3:4</span> Oo, at ano kayo sa akin. Oh Tiro, at Sidon,
at buong lupain ng Filistia? gagantihin baga ninyo ako? at kung ako'y
inyong gantihin, maliksi at madali na aking ibabalik ang inyong
kagantihan sa inyong sariling ulo.

<span id="an_3:5">3:5</span> Yamang inyong kinuha ang aking pilak at
aking ginto, at inyong dinala sa inyong mga templo ang aking mainam at
maligayang mga bagay,

<span id="an_3:6">3:6</span> At ipinagbili ang mga anak ng Juda at ang
mga anak ng Jerusalem ay inyong ipinagbili sa mga anak ng mga taga
Grecia, upang inyong mailayo sa kanilang hangganan;

<span id="an_3:7">3:7</span> Narito, aking pasisiglahin sila sa dako na
inyong pinagbilhan sa kanila, at aking ibabalik ang inyong kagantihan sa
inyong sariling ulo;

<span id="an_3:8">3:8</span> At aking ipagbibili ang inyong mga anak na
lalake at babae sa kamay ng mga anak ni Juda, at ipagbibili nila sila sa
mga tao sa Seba, sa isang bansang malayo: sapagka't sinalita ng
Panginoon.

<span id="an_3:9">3:9</span> Itanyag ninyo ito sa mga bansa: mangaghanda
kayo ng digma; pasiglahin ninyo ang mga malakas na lalake; magsilapit
ang lahat na lalaking mangdidigma, sila'y magsisampa.

<span id="an_3:10">3:10</span> Gawin ninyong mga tabak ang inyong mga
sudsod, at mga sibat ang inyong mga karit: magsabi ang mahina, Ako'y
malakas.

<span id="an_3:11">3:11</span> Mangagmadali kayo, at magsiparito kayong
lahat na bansa sa palibot, at magpipisan kayo: iyong pababain doon ang
iyong mga makapangyarihan, Oh Panginoon.

<span id="an_3:12">3:12</span> Magpakasigla ang mga bansa, at magsisampa
sa libis ni Josaphat; sapagka't doo'y uupo ako upang hatulan ang lahat
na bansa sa palibot.

<span id="an_3:13">3:13</span> Gamitin ninyo ang karit; sapagka't ang
aanihin ay hinog na: kayo'y magsiparito, at magsiyapak; sapagka't ang
alilisan ng alak ay puno, ang kamalig ng alak ay inaapawan; sapagka't
ang kanilang kasamaan ay malaki.

<span id="an_3:14">3:14</span> Mga karamihan, mga karamihan sa libis ng
pasiya! sapagka't ang kaarawan ng Panginoon ay malapit na sa libis ng
pasiya.

<span id="an_3:15">3:15</span> Ang araw at ang buwan ay nagdidilim, at
pinipigil ng mga bituin ang kanilang kislap.

<span id="an_3:16">3:16</span> At ang Panginoo'y aangal mula sa Sion, at
palalakasin ang kaniyang tinig mula sa Jerusalem; at ang langit at ang
lupa ay mangayayanig: nguni't ang Panginoon ay magiging kanlungan sa
kaniyang bayan, at katibayan sa mga anak ni Israel.

<span id="an_3:17">3:17</span> Sa gayo'y inyong malalaman na ako ang
Panginoon ninyong Dios, na tumatahan sa Sion, na aking banal na bundok:
kung magkagayo'y magiging banal ang Jerusalem, at hindi na daraan pa sa
kaniya ang mga taga ibang lupa.

<span id="an_3:18">3:18</span> At mangyayari sa araw na yaon, na ang mga
bundok ay tutuluan ng matamis na alak, at ang mga burol ay aagusan ng
gatas, at ang lahat na batis ng Juda ay aagusan ng mga tubig; at isang
bukal ay babalong sa bahay ng Panginoon, at didiligin ang libis ng
Sittim.

<span id="an_3:19">3:19</span> Ang Egipto ay masisira, at ang Edom ay
magiging ilang na sira, dahil sa karahasang ginawa sa mga anak ni Juda,
sapagka't sila'y nagbubo ng walang salang dugo sa kanilang lupain.

<span id="an_3:20">3:20</span> Nguni't ang Juda'y tatahan magpakailan
man, at ang Jerusalem ay sa sali't saling lahi.

<span id="an_3:21">3:21</span> At aking lilinisin ang kanilang dugo na
hindi ko nilinis: sapagka't ang Panginoon ay tumatahan sa Sion.

------------------------------------------------------------------------

[Next: Amos](amo.md)
