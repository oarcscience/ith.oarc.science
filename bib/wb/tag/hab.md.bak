[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](nah)  [Next](zep.md) 

------------------------------------------------------------------------

### Tagalog Bible: Habakkuk

<span id="an_1:1">1:1</span> Ang hula na nakita ni Habacuc na propeta.

<span id="an_1:2">1:2</span> Oh Panginoon, hanggang kailan dadaing ako,
at hindi mo didinggin? Ako'y dadaing sa iyo dahil sa pangdadahas, at
hindi ka magliligtas.

<span id="an_1:3">1:3</span> Bakit pinagpapakitaan mo ako ng kasamaan,
at iyong pinamamasdan ang kasamaan? sapagka't ang kasiraan at
pangdadahas ay nasa harap ko; at may pakikipagalit, at pagtatalong
bumabangon.

<span id="an_1:4">1:4</span> Kaya't ang kautusan ay natitigil, at ang
katarungan ay hindi lumalabas kailan man; sapagka't kinukulong ng masama
ang matuwid; kaya't ang kahatulan ay lumalabas na liko.

<span id="an_1:5">1:5</span> Mangagmasid kayo sa gitna ng mga bansa, at
tumingin kayo at mamangha kayo ng kagilagilalas; sapagka't ako'y
gumagawa ng isang gawain sa inyong mga kaarawan na hindi ninyo
paniniwalaan bagaman saysayin sa inyo.

<span id="an_1:6">1:6</span> Sapagka't narito, aking itinitindig ang mga
Caldeo, yaong makapangingilabot at marahas na bansa, na lumalakad sa
kaluwangan ng lupa, upang magari ng mga tahanang dako na hindi kanila.

<span id="an_1:7">1:7</span> Sila'y kakilakilabot at nangakatatakot; ang
kanilang kahatulan at ang kanilang karangalan ay mula sa kanilang
sarili.

<span id="an_1:8">1:8</span> Ang kanilang mga kabayo naman ay matutulin
kay sa mga leopardo, at mababangis kay sa lobo sa gabi; at ang kanilang
mga mangangabayo ay nagtutumulin na may kapalaluan: oo, ang kanilang mga
mangangabayo ay nanganggagaling sa malayo; sila'y nagsisilipad na parang
aguila na nagmamadali upang manakmal.

<span id="an_1:9">1:9</span> Sila'y nagsisiparitong lahat sa
pangdadahas; ang kanilang mga mukha ay nangakatitig sa silanganan; at
sila'y nangagpipisan ng mga bihag na parang buhangin.

<span id="an_1:10">1:10</span> Oo, siya'y nanunuya sa mga hari, at ang
mga prinsipe ay katuyaan sa kaniya; kaniyang kinukutya ang bawa't
katibayan; sapagka't nagbubunton siya ng alabok, at sinasakop.

<span id="an_1:11">1:11</span> Kung magkagayo'y lalampas siya na parang
hangin, at magdaraan, at magiging salarin, sa makatuwid baga'y siya na
ang kapangyarihan ay ang kaniyang dios.

<span id="an_1:12">1:12</span> Di baga ikaw ay mula sa walang hanggan,
Oh Panginoon kong Dios, aking Banal? kami ay hindi mangamamatay. Oh
Panginoon, iyong itinakda siya ukol sa kahatulan; at ikaw, Oh Malaking
Bato, ay iyong itinatag siya na pinakasaway.

<span id="an_1:13">1:13</span> Ikaw na may mga matang malinis kay sa
tumingin ng kasuwailan, at hindi ka makatitingin sa kasamaan, bakit mo
minamasdan ang nagsisigawa ng paglililo, at tumatahimik ka pagka
sinasakmal ng masama ang tao na lalong matuwid kay sa kaniya;

<span id="an_1:14">1:14</span> At kaniyang ginagawa ang mga tao na
parang mga isda sa dagat, parang nagsisigapang na walang nagpupuno sa
kanila?

<span id="an_1:15">1:15</span> Kaniyang binubuhat ng bingwit silang
lahat, kaniyang hinuhuli sila sa kaniyang dala, at kaniyang pinipisan
sila sa kaniyang lambat: kaya't siya'y nagagalak at siya'y masaya.

<span id="an_1:16">1:16</span> Kaya't siya'y naghahain sa kaniyang
lambat, at nagsusunog ng kamangyan sa kaniyang lambat; sapagka't sa
pamamagitan ng mga yao'y ang kaniyang bahagi ay mataba, at ang kaniyang
pagkain ay sagana.

<span id="an_1:17">1:17</span> Mawawalan nga baga ng laman ang kaniyang
lambat, at hindi mahahabag na pumatay na palagi sa mga bansa.

<span id="an_2:1">2:1</span> Ako'y tatayo sa aking bantayan, at lalagay
ako sa moog, at tatanaw upang maalaman ko kung ano ang kaniyang
sasalitain sa akin, at kung ano ang aking isasagot tungkol sa aking
daing.

<span id="an_2:2">2:2</span> At ang Panginoon ay sumagot sa akin, at
nagsabi, Isulat mo ang pangitain, at iukit mo na malinaw sa mga tapyas
na bato upang makatakbo ang bumabasa niyaon.

<span id="an_2:3">2:3</span> Sapagka't ang pangitain ay sa panahong
takda pa, at nagmamadali sa pagkatapos, at hindi magbubulaan: bagaman
nagluluwat ay hintayin mo; sapagka't walang pagsalang darating, hindi
magtatagal.

<span id="an_2:4">2:4</span> Narito, ang kaniyang kaluluwa ay
nagpapalalo, hindi tapat sa kaniya; nguni't ang ganap ay mabubuhay sa
pamamagitan ng kaniyang pananampalataya.

<span id="an_2:5">2:5</span> Oo, bukod dito'y ang alak ay magdaraya,
isang taong hambog, at hindi natitira sa bahay; na lumaki ang kaniyang
nasa na parang Sheol, at siya'y parang kamatayan, at hindi masisiyahan,
kundi pinipisan sa kaniya ang lahat na bansa, at ibinubunton sa kaniya
ang lahat na bayan.

<span id="an_2:6">2:6</span> Hindi baga ang lahat ng ito ay magbabadya
ng talinhaga laban sa kaniya, at ng nakagagalit na kawikaan laban sa
kaniya, at mangagsasabi, Sa aba niya na nagpaparami ng di kaniya!
hanggang kailan? at nagpapasan siya sa kaniyang sarili ng mga sangla!

<span id="an_2:7">2:7</span> Hindi baga sila mangagtitindig, na bigla na
kakagat sa iyo, at magsisigising na babagabag sa iyo, at ikaw ay
magiging samsam sa kanila?

<span id="an_2:8">2:8</span> Dahil sa iyong sinamsaman ang maraming
bansa, lahat ng nalabi sa mga tao ay magsisisamsam sa iyo, dahil sa dugo
ng mga tao, at dahil sa karahasang ginawa sa lupain, sa bayan at sa
lahat ng nagsisitahan doon.

<span id="an_2:9">2:9</span> Sa aba niya na nagiimpok ng masamang
pakinabang para sa kaniyang sangbahayan, upang kaniyang mailagay ang
pugad niya sa itaas, upang siya'y maligtas sa kamay ng kasamaan!

<span id="an_2:10">2:10</span> Ikaw ay naghaka ng ikahihiya ng iyong
sangbahayan, sa paghihiwalay ng maraming tao, at ikaw ay nagkasala laban
sa iyong sarili.

<span id="an_2:11">2:11</span> Sapagka't ang bato ay dadaing mula sa
pader, at ang tahilan mula sa mga kahoy ay sasagot.

<span id="an_2:12">2:12</span> Sa aba niya na nagtatayo ng bayan sa
pamamagitan ng dugo, at nagtatatag ng bayan sa pamamagitan ng kasamaan!

<span id="an_2:13">2:13</span> Narito, hindi baga dahil sa Panginoon ng
mga hukbo na ang mga tao ay nagsisigawa para sa apoy, at ang mga bansa
ay nangagpapakapagod sa walang kabuluhan?

<span id="an_2:14">2:14</span> Sapagka't ang lupa ay mapupuno ng
kaalaman ng kaluwalhatian ng Panginoon, gaya ng pagtakip ng tubig sa
dagat.

<span id="an_2:15">2:15</span> Sa aba niya na nagpapainom ng alak sa
kaniyang kapuwa, na idinadagdag mo ang iyong kamandag, at nilalasing mo
rin naman siya, upang iyong mamasdan ang kaniyang kahubaran!

<span id="an_2:16">2:16</span> Ikaw ay puno ng kahihiyan, at hindi ng
kaluwalhatian: uminom ka naman, at maging gaya ng isang hindi tuli; ang
saro ng kanan ng Panginoon ay mababalik sa iyo, at kasuklamsuklam na
kahihiyan ang mahahalili sa iyong kaluwalhatian.

<span id="an_2:17">2:17</span> Sapagka't ang pangdadahas na ginawa sa
Libano ay tatakip sa iyo, at ang panggigiba sa mga hayop na nakatakot sa
kanila; dahil sa dugo ng mga tao, at dahil sa pangdadahas na ginawa sa
lupain, sa bayan, at sa lahat na nagsisitahan doon.

<span id="an_2:18">2:18</span> Anong napapakinabang ng larawang inanyuan
na yao'y inanyuan ng manggagawa niyaon; ng binubong larawan, na
tagapagturo ng mga kasinungalingan, na tinitiwalaan ng nagaanyo sa
kaniya, na gumawa ng mga piping diosdiosan?

<span id="an_2:19">2:19</span> Sa aba niya na nagsasabi sa kahoy,
Gumising ka; sa piping bato, Bumangon ka! Magtuturo baga ito? Narito,
nababalot ng ginto at pilak, at walang hinga sa loob niyaon.

<span id="an_2:20">2:20</span> Nguni't ang Panginoo'y nasa kaniyang
banal na templo: tumahimik ang buong lupa sa harap niya.

<span id="an_3:1">3:1</span> Panalangin ni Habacuc na propeta, itinugma
sa Sigionoth.

<span id="an_3:2">3:2</span> Oh Panginoon, aking narinig ang kagitingan
mo, at ako'y natatakot: Oh Panginoon, buhayin mo ang iyong gawa sa gitna
ng mga taon; Sa gitna ng mga taon ay iyong ipabatid; Sa kapootan ay
alalahanin mo ang kaawaan.

<span id="an_3:3">3:3</span> Ang Dios ay nanggaling mula sa Tema, At ang
Banal ay mula sa bundok ng Paran. (Selah) Ang kaniyang kaluwalhatia'y
tumakip sa langit. At ang lupa'y napuno ng kaniyang kapurihan.

<span id="an_3:4">3:4</span> At ang kaniyang ningning ay parang liwanag;
Siya'y may mga sinag na nagbubuhat sa kaniyang kamay; At doo'y nakukubli
ang kaniyang kapangyarihan.

<span id="an_3:5">3:5</span> Sa unahan niya'y nagpapauna ang salot, At
nagniningas na baga ang lumalabas sa kaniyang mga paa.

<span id="an_3:6">3:6</span> Siya'y tumayo, at sinukat ang lupa; Siya'y
tumingin, at pinaghiwalay ang mga bansa; At ang mga walang hanggang
bundok ay nangalat; Ang mga burol na walang hanggan ay nagsiyukod; Ang
kaniyang mga lakad ay gaya noong araw.

<span id="an_3:7">3:7</span> Nakita ko ang mga tolda sa Cushan sa
pagdadalamhati; Ang mga tabing ng lupain ng Madian ay nanginig.

<span id="an_3:8">3:8</span> Kinasasamaan baga ng loob ng Panginoon ang
mga ilog? Ang iyo bagang galit ay laban sa mga ilog, O ang iyo bagang
poot ay laban sa dagat, Na ikaw ay sumakay sa iyong mga kabayo, Sa iyong
mga karo ng kaligasan?

<span id="an_3:9">3:9</span> Ang iyong busog ay nahubarang lubos; Ang
mga panunumpa sa mga lipi ay tunay na salita. (Selah) Iyong pinuwangan
ng mga ilog ang lupa.

<span id="an_3:10">3:10</span> Ang mga bundok ay nangakakita sa iyo, at
nangatakot; Ang unos ng tubig ay dumaan: Inilakas ng kalaliman ang
kaniyang tinig, At itinaas ang kaniyang mga kamay sa itaas.

<span id="an_3:11">3:11</span> Ang araw at buwan ay tumigil sa kanilang
tahanan, Sa liwanag ng iyong mga pana habang sila'y nagsisiyaon, Sa
kislap ng iyong makinang na sibat.

<span id="an_3:12">3:12</span> Ikaw ay lumakad sa mga lupain sa
pagkagalit; Iyong giniik ang mga bansa sa galit.

<span id="an_3:13">3:13</span> Ikaw ay lumabas sa ikaliligtas ng iyong
bayan, Sa ikaliligtas ng iyong pinahiran ng langis; Iyong sinugatan ang
pangulo ng bahay ng masama, Na inililitaw ang patibayan hanggang sa
leeg. (Selah)

<span id="an_3:14">3:14</span> Iyong mga pinalagpasan ng kaniyang
sariling mga sibat ang ulo ng kaniyang mga mangdidigma: Sila'y
nagsiparitong parang ipoipo upang pangalatin ako; Ang kanilang kagalakan
ay sakmaling lihim ang dukha.

<span id="an_3:15">3:15</span> Ikaw ay nagdaan sa dagat sa iyong mga
kabayo. Sa bunton ng makapangyarihang tubig.

<span id="an_3:16">3:16</span> Aking narinig, at ang aking katawan ay
nanginginig, Ang aking mga labi ay nangatal sa tinig; kabuluka'y
pumapasok sa aking mga buto, at ako'y nanginginig sa aking dako;
Sapagka't ako'y kailangang magtiis sa kaarawan ng kabagabagan, Sa
pagsampa ng bayan na lumulusob sa atin.

<span id="an_3:17">3:17</span> Sapagka't bagama't ang puno ng igos ay
hindi namumulaklak, Ni magkakaroon man ng bunga sa mga puno ng ubas; Ang
bunga ng olibo ay maglilikat. At ang mga bukid ay hindi magbibigay ng
pagkain; Ang kawan ay mahihiwalay sa kulungan, At hindi na magkakaroon
ng bakahan sa mga silungan:

<span id="an_3:18">3:18</span> Gayon ma'y magagalak ako sa Panginoon,
Ako'y magagalak sa Dios ng aking kaligtasan.

<span id="an_3:19">3:19</span> Si Jehova, na Panginoon, siyang aking
lakas; At ginagawa niya ang aking mga paa na gaya ng sa mga usa. At
ako'y palalakarin niya sa aking mga mataas na dako. Sa Pangulong
Manunugtog, sa aking mga panugtog na kawad.

------------------------------------------------------------------------

[Next: Zephaniah](zep.md)
