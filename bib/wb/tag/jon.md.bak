[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](oba)  [Next](mic.md) 

------------------------------------------------------------------------

### Tagalog Bible: Jonah

<span id="an_1:1">1:1</span> Ang salita nga ng Panginoon ay dumating kay
Jonas na anak ni Amittai, na nagsasabi,

<span id="an_1:2">1:2</span> Bumangon ka, pumaroon ka sa Ninive, sa
malaking bayang yaon, at humiyaw ka laban doon; sapagka't ang kanilang
kasamaan ay umabot sa harap ko.

<span id="an_1:3">1:3</span> Nguni't si Jonas ay bumangon upang tumakas
na patungo sa Tarsis mula sa harapan ng Panginoon; at siya'y lumusong sa
Joppe, at nakasumpong ng sasakyan na patungo sa Tarsis: sa gayo'y
nagbayad siya ng upa niyaon, at siya'y lumulan, upang yumaong kasama
nila sa Tarsis mula sa harapan ng Panginoon.

<span id="an_1:4">1:4</span> Nguni't ang Panginoon ay nagpasapit ng
malakas na hangin sa dagat, at nagkaroon ng malakas na unos sa dagat, na
anopa't ang sasakyan ay halos masira.

<span id="an_1:5">1:5</span> Nang magkagayo'y nangatakot ang mga taong
dagat at dumaing ang bawa't tao sa kanikaniyang dios; at kanilang
inihagis sa dagat ang mga daladalahang nangasa sasakyan upang
makapagpagaan sa kanila. Nguni't si Jonas ay bumaba sa pinakaloob na
bahagi ng sasakyan; at siya'y nahiga at nakatulog ng mahimbing.

<span id="an_1:6">1:6</span> Sa gayo'y lumapit sa kaniya ang puno ng
sasakyan, at sinabi sa kaniya, Ano ang inaakala mo, O matutulugin?
bumangon ka, tumawag ka sa iyong Dios, baka sakaling alalahanin ng Dios
tayo, upang huwag tayong mangamatay.

<span id="an_1:7">1:7</span> At sinabi ng bawa't isa sa kanila sa
kaniyang kasama, Magsiparito kayo at tayo'y mangagsapalaran, upang ating
maalaman kung dahil kanino dumating ang kasamaang ito sa atin. Sa gayo'y
nangagsapalaran sila, at ang palad ay nahulog kay Jonas.

<span id="an_1:8">1:8</span> Nang magkagayo'y sinabi nila sa kaniya,
Isinasamo namin sa iyo na iyong saysayin sa amin, kung dahil kanino
dumating ang kasamaang ito sa atin; ano ang iyong hanap-buhay? at saan
ka nanggaling? ano ang iyong lupain? at taga saang bayan ka?

<span id="an_1:9">1:9</span> At kaniyang sinabi sa kanila, Ako'y isang
Hebreo; at ako'y natatakot sa Panginoon, sa Dios ng langit, na siyang
gumawa ng dagat at ng tuyong lupain.

<span id="an_1:10">1:10</span> Nang magkagayo'y nangatakot na mainam ang
mga tao, at sinabi sa kaniya, Ano itong iyong ginawa? Sapagka't talastas
ng mga tao na siya'y tumatakas mula sa harapan ng Panginoon, sapagka't
isinaysay niya sa kanila,

<span id="an_1:11">1:11</span> Nang magkagayo'y sinabi nila sa kaniya,
Anong gagawin namin sa iyo, upang ang dagat ay tumahimik sa atin?
sapagka't ang dagat ay lalo't lalong umuunos.

<span id="an_1:12">1:12</span> At sinabi niya sa kanila, Ako'y inyong
buhatin, at ihagis ninyo ako sa dagat; sa gayo'y ang dagat ay tatahimik
sa inyo: sapagka't talastas ko na dahil sa akin dumating ang malaking
unos na ito sa inyo.

<span id="an_1:13">1:13</span> Gayon ma'y ang mga lalake ay nagsisigaod
na mainam upang bumalik sa lupa; nguni't hindi nila magawa; sapagka't
ang dagat ay lalo't lalong umuunos laban sa kanila.

<span id="an_1:14">1:14</span> Kaya't sila'y nagsidaing sa Panginoon, at
nangagsabi, Ipinamamanhik namin sa iyo, Oh Panginoon, ipinamamanhik
namin sa iyo, huwag mo kaming ipahamak dahil sa buhay ng lalaking ito,
at huwag mong ihulog sa amin ang walang salang dugo; sapagka't ikaw, Oh
Panginoon, iyong ginawa ang nakalulugod sa iyo.

<span id="an_1:15">1:15</span> Sa gayo'y kanilang binuhat si Jonas, at
inihagis sa dagat; at ang dagat ay tumigil sa kaniyang poot.

<span id="an_1:16">1:16</span> Nang magkagayo'y nangatakot na mainam ang
mga tao sa Panginoon; at sila'y nangaghandog ng isang hain sa Panginoon,
at nagsipanata.

<span id="an_1:17">1:17</span> At inihanda ng Panginoon ang isang
malaking isda upang lamunin si Jonas; at si Jonas ay napasa tiyan ng
isda na tatlong araw at tatlong gabi.

<span id="an_2:1">2:1</span> Nang magkagayo'y nanalangin si Jonas sa
Panginoon niyang Dios mula sa tiyan ng isda.

<span id="an_2:2">2:2</span> At kaniyang sinabi, Tinawagan ko ang
Panginoon dahil sa aking pagdadalamhati, At siya'y sumagot sa akin; Mula
sa tiyan ng Sheol ako'y sumigaw, At iyong dininig ang aking tinig.

<span id="an_2:3">2:3</span> Sapagka't inihagis mo ako sa kalaliman, sa
gitna ng dagat, At ang tubig ay nasa palibot ko; Ang lahat ng iyong alon
at lahat ng iyong malaking alon ay umaapaw sa akin.

<span id="an_2:4">2:4</span> At aking sinabi, Ako'y nahagis mula sa
harap ng iyong mga mata; Gayon ma'y titingin ako uli sa iyong banal na
templo.

<span id="an_2:5">2:5</span> Kinukulong ako ng tubig sa palibot hanggang
sa kaluluwa; Ang kalaliman ay nasa palibot ko; Ang mga damong dagat ay
pumilipit sa aking ulo.

<span id="an_2:6">2:6</span> Ako'y bumaba sa mga kaibaibabaan ng mga
bundok; Ang lupa sangpu ng kaniyang halang ay tumakip sa akin
magpakailan man: Gayon may isinampa mo ang aking buhay mula sa hukay, Oh
Panginoon kong Dios.

<span id="an_2:7">2:7</span> Nang ang aking kaluluwa ay nanglupaypay sa
loob ko; naaalaala ko ang Panginoon; At ang aking dalangin ay umabot sa
loob ng iyong banal na templo.

<span id="an_2:8">2:8</span> Ang nagsisilingap ng mga walang kabuluhang
magdaraya Binabayaan ang kanilang sariling kaawaan.

<span id="an_2:9">2:9</span> Nguni't ako'y maghahain sa iyo ng tinig ng
pasasalamat; Aking tutuparin yaong aking ipinanata. Kaligtasa'y sa
Panginoon.

<span id="an_2:10">2:10</span> At ang Panginoon ay nagsalita sa isda, at
iniluwa si Jonas sa tuyong lupa.

<span id="an_3:1">3:1</span> At ang salita ng Panginoon ay dumating kay
Jonas na ikalawa, na nagsasabi,

<span id="an_3:2">3:2</span> Bumangon ka, pumaroon ka sa Ninive, sa
malaking bayang yaon, at ipangaral mo ang pangaral na aking iniutos sa
iyo.

<span id="an_3:3">3:3</span> Sa gayo'y bumangon si Jonas, at naparoon sa
Ninive, ayon sa salita ng Panginoon. Ang Ninive nga ay totoong malaking
bayan, na tatlong araw na lakarin.

<span id="an_3:4">3:4</span> At pumasok si Jonas sa bayan na may isang
araw na gumagala, at siya'y sumigaw, at nagsasabi, Apat na pung araw pa
at ang Ninive ay mawawasak.

<span id="an_3:5">3:5</span> At ang bayan ng Ninive ay sumampalataya sa
Dios; at sila'y nangaghayag ng ayuno, at nangagsuot ng kayong magaspang,
mula sa kadakidakilaan sa kanila hanggang sa kaliitliitan sa kanila.

<span id="an_3:6">3:6</span> At ang mga balita ay dumating sa hari sa
Ninive, at siya'y tumindig sa kaniyang luklukan, at hinubad niya ang
kaniyang balabal, at nagbalot siya ng kayong magaspang, at naupo sa mga
abo.

<span id="an_3:7">3:7</span> At kaniyang inihayag at itinanyag sa buong
Ninive sa pasiya ng hari at ng kaniyang mga mahal na tao, na sinasabi,
Huwag lumasa maging tao ni hayop man, bakahan ni kawan man, ng anomang
bagay: huwag silang magsikain, ni magsiinom man ng tubig;

<span id="an_3:8">3:8</span> Kundi mangagbalot sila ng kayong magaspang,
ang tao at gayon din ang hayop, at magsidaing silang mainam sa Dios: oo,
talikdan ng bawa't isa ang kaniyang masamang lakad, at ang pangdadahas
na nasa kanilang mga kamay.

<span id="an_3:9">3:9</span> Sino ang nakaaalam kung manumbalik ang Dios
at magsisisi, at hihiwalay sa kaniyang mabangis na galit, upang tayo'y
huwag mangamatay.

<span id="an_3:10">3:10</span> At nakita ng Dios ang kanilang mga gawa,
na sila'y nagsihiwalay sa kanilang masamang lakad; at nagsisi ang Dios
sa kasamaan, na kaniyang sinabing kaniyang gagawin sa kanila; at hindi
niya ginawa.

<span id="an_4:1">4:1</span> Nguni't naghinanakit na mainam si Jonas, at
siya'y nagalit.

<span id="an_4:2">4:2</span> At siya'y nanalangin sa Panginoon, at
nagsabi, Ako'y nakikipanayam sa iyo, Oh Panginoon, di baga ito ang aking
sinabi, nang ako'y nasa aking lupain pa? Kaya't ako'y nagmadaling
tumakas na patungo sa Tarsis; sapagka't talastas ko na ikaw ay Dios na
mapagbiyaya, at puspos ng kahabagan, banayad sa pagkagalit, at sagana sa
kagandahang-loob, at nagsisisi ka sa kasamaan.

<span id="an_4:3">4:3</span> Kaya nga, Oh Panginoon, isinasamo ko sa
iyo, na kitlin mo ang aking buhay; sapagka't mabuti sa akin ang mamatay
kay sa mabuhay.

<span id="an_4:4">4:4</span> At sinabi ng Panginoon, Mabuti baga ang
iyong ginagawa na magalit?

<span id="an_4:5">4:5</span> Nang magkagayo'y lumabas si Jonas sa bayan,
at naupo sa dakong silanganan ng bayan, at doo'y gumawa siya ng isang
balag, at naupo siya sa ilalim niyaon sa lilim, hanggang sa kaniyang
makita kung ano ang mangyayari sa bayan.

<span id="an_4:6">4:6</span> At naghanda ang Panginoong Dios ng isang
halamang kikayon, at pinataas sa itaas ni Jonas, upang maging lilim sa
kaniyang ulo, upang iligtas siya sa kaniyang masamang kalagayan. Sa
gayo'y natuwang mainam si Jonas dahil sa kikayon.

<span id="an_4:7">4:7</span> Nguni't naghanda ang Dios ng isang uod nang
magumaga nang kinabukasan at sinira ang halamang kikayon, na anopa't
natuyo.

<span id="an_4:8">4:8</span> At nangyari, nang sumikat ang araw, na
naghanda ang Dios ng mainit na hanging silanganan; at sinikatan ng araw
ang ulo ni Jonas, na anopa't siya'y nanglupaypay, at hiniling niya
tungkol sa kaniya na siya'y mamatay, at nagsasabi, Mabuti sa akin ang
mamatay kay sa mabuhay.

<span id="an_4:9">4:9</span> At sinabi ng Dios kay Jonas, Mabuti baga
ang ginagawa mo na magalit dahil sa kikayon? At kaniyang sinabi, Mabuti
ang ginagawa ko na magalit hanggang sa kamatayan.

<span id="an_4:10">4:10</span> At sinabi ng Panginoon, Ikaw ay
nanghinayang sa kikayon na hindi mo pinagpagalan o pinatubo man; na
sumampa sa isang gabi, at nawala sa isang gabi:

<span id="an_4:11">4:11</span> At hindi baga ako manghihinayang sa
Ninive, sa malaking bayang yaon, na mahigit sa isang daan at dalawang
pung libong katao na hindi marunong magmunimuni ng kanilang kamay at ng
kanilang kaliwang kamay; at marami ring hayop?

------------------------------------------------------------------------

[Next: Micah](mic.md)
