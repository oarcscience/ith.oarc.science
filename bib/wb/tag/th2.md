[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th1)  [Next](ti1.md) 

------------------------------------------------------------------------

### Tagalog Bible: 2 Thessalonians

<span id="an_1:1">1:1</span> Si Pablo, at si Silvano, at si Timoteo, sa
iglesia ng mga taga Tesalonica na nasa Dios na ating Ama at sa
Panginoong Jesucristo;

<span id="an_1:2">1:2</span> Sumainyo nawa ang biyaya at kapayapaang
mula sa Dios Ama at sa Panginoong Jesucristo.

<span id="an_1:3">1:3</span> Kami ay nararapat, mga kapatid, na
mangagpasalamat na lagi sa Dios dahil sa inyo, gaya ng marapat, dahil sa
ang inyong pananampalataya ay lumalaking lubha, at ang pagibig ng bawa't
isa sa iba't iba sa inyong lahat ay sumasagana;

<span id="an_1:4">1:4</span> Ano pa't kami sa aming sarili ay
nangagkakapuri sa inyo sa mga iglesia ng Dios dahil sa inyong pagtitiis
at pananampalataya sa lahat ng mga paguusig sa inyo at sa mga
kapighatiang inyong tinitiis;

<span id="an_1:5">1:5</span> Na isang tandang hayag ng matuwid na
paghukom ng Dios; upang kayo'y ariing karapatdapat sa kaharian ng Dios,
na dahil dito'y nangagbabata rin naman kayo:

<span id="an_1:6">1:6</span> Kung isang bagay na matuwid sa Dios na
gantihin ng kapighatian ang mga pumipighati sa inyo,

<span id="an_1:7">1:7</span> At kayong mga pinighati ay bigyang kasama
namin ng kapahingahan sa pagpapakahayag ng Panginoong Jesus mula sa
langit na kasama ang mga anghel ng kaniyang kapangyarihan na nasa
nagniningas na apoy,

<span id="an_1:8">1:8</span> Na maghihiganti sa hindi nagsisikilala sa
Dios, at sa kanila na hindi nagsisitalima sa evangelio ng ating
Panginoong Jesus:

<span id="an_1:9">1:9</span> Na siyang tatanggap ng kaparusahan, na
walang hanggang kapahamakang mula sa harapan ng Panginoon at mula sa
kaluwalhatian ng kaniyang kapangyarihan.

<span id="an_1:10">1:10</span> Pagka paririto siya upang luwalhatiin sa
kaniyang mga banal, at upang siya'y maging kahangahanga sa lahat ng mga
nagsisampalataya sa araw na yaon (sapagka't ang aming patotoo sa inyo ay
pinaniwalaan).

<span id="an_1:11">1:11</span> Dahil din dito ay lagi naming
idinadalangin kayo, upang kayo'y ariing karapatdapat ng ating Dios sa
pagkatawag sa inyo, at ganaping may kapangyarihan ang bawa't nais sa
kabutihan at gawa ng pananampalataya;

<span id="an_1:12">1:12</span> Upang ang pangalan ng ating Panginoong
Jesus ay luwalhatiin sa inyo, at kayo'y sa kaniya, ayon sa biyaya ng
ating Dios at ng Panginoong Jesucristo.

<span id="an_2:1">2:1</span> Ngayon aming ipinamamanhik sa inyo, mga
kapatid, tungkol sa pagparito ng ating Panginoong Jesucristo, at sa
ating pagkakatipon sa kaniya:

<span id="an_2:2">2:2</span> Upang huwag kayong madaling makilos sa
inyong pagiisip, at huwag din naman kayong mabagabag maging sa
pamamagitan man ng espiritu, o sa pamamagitan ng salita, o sa
pamamagitan ng sulat na waring mula sa amin, na wari bagang nalalapit na
ang kaarawan ng Panginoon;

<span id="an_2:3">2:3</span> Huwag kayong padaya kanino man sa anomang
paraan: sapagka't ito'y hindi darating, maliban nang dumating mula ang
pagtaliwakas, at mahayag ang taong makasalanan, ang anak ng kapahamakan,

<span id="an_2:4">2:4</span> Na sumasalangsang at nagmamataas laban sa
lahat na tinatawag na Dios o sinasamba; ano pa't siya'y nauupo sa templo
ng Dios, na siya'y nagtatanyag sa kaniyang sarili na tulad sa Dios.

<span id="an_2:5">2:5</span> Hindi baga ninyo naaalaala nang ako'y
kasama ninyo pa, ay sinabi ko sa inyo ang mga bagay na ito?

<span id="an_2:6">2:6</span> At ngayo'y nalalaman ninyo ang nakapipigil,
upang siya'y mahayag sa kaniyang talagang kapanahunan.

<span id="an_2:7">2:7</span> Sapagka't ang hiwaga ng kasamaan ay
gumagawa na: lamang ay may pumipigil ngayon, hanggang sa alisin ito.

<span id="an_2:8">2:8</span> At kung magkagayo'y mahahayag ang
tampalasan, na papatayin ng Panginoong Jesus ng hininga ng kaniyang
bibig, at sa pamamagitan ng pagkahayag ng kaniyang pagparito ay
lilipulin;

<span id="an_2:9">2:9</span> Siya, na ang kaniyang pagparito ay ayon sa
paggawa ni Satanas na may buong kapangyarihan at mga tanda at mga
kahangahangang kasinungalingan,

<span id="an_2:10">2:10</span> At may buong daya ng kalikuan sa
nangapapahamak; sapagka't hindi nila tinanggap ang pagibig sa
katotohanan, upang sila'y mangaligtas.

<span id="an_2:11">2:11</span> At dahil dito'y ipinadadala sa kanila ng
Dios ang paggawa ng kamalian, upang magsipaniwala sila sa
kasinungalingan:

<span id="an_2:12">2:12</span> Upang mangahatulan silang lahat na hindi
nagsisampalataya sa katotohanan, kundi nangalugod sa kalikuan.

<span id="an_2:13">2:13</span> Nguni't kami ay nararapat magpasalamat sa
Dios dahil sa inyo, mga kapatid na minamahal ng Panginoon, sa
pagkakahirang sa inyo ng Dios buhat nang pasimula sa ikaliligtas sa
pagpapabanal ng Espiritu at pananampalataya sa katotohanan:

<span id="an_2:14">2:14</span> Sa kalagayang ito'y tinawag niya kayo sa
pamamagitan ng aming evangelio, upang magkamit ng kaluwalhatian ng ating
Panginoong Jesucristo.

<span id="an_2:15">2:15</span> Kaya nga, mga kapatid, kayo'y
mangagpakatibay, at inyong panghawakan ang mga aral na sa inyo'y
itinuro, maging sa pamamagitan ng salita, o ng aming sulat.

<span id="an_2:16">2:16</span> Ngayon ang ating Panginoong Jesucristo
rin, at ang Dios na ating Ama na sa amin ay umibig at sa amin ay
nagbigay ng walang hanggang kaaliwan at mabuting pagasa sa pamamagitan
ng biyaya,

<span id="an_2:17">2:17</span> Aliwin nawa ang inyong puso, at patibayin
kayo sa bawa't mabuting gawa at salita.

<span id="an_3:1">3:1</span> Katapustapusan, mga kapatid, ay inyong
idalangin kami, upang ang salita ng Panginoon ay lumaganap at
luwalhatiin nawa na gaya rin naman sa inyo;

<span id="an_3:2">3:2</span> At upang kami ay mangaligtas sa mga taong
walang katuwiran at masasama; sapagka't hindi lahat ay mayroong
pananampalataya.

<span id="an_3:3">3:3</span> Nguni't tapat ang Panginoon na magpapatibay
sa inyo, at sa inyo'y magiingat sa masama.

<span id="an_3:4">3:4</span> At may pagkakatiwala kami sa Panginoon
tungkol sa inyo, na inyong ginagawa at gagawin naman ang mga bagay na
aming iniuutos.

<span id="an_3:5">3:5</span> At patnubayan nawa ng Panginoon ang inyong
mga puso sa pagibig ng Dios, at sa pagtitiis ni Cristo.

<span id="an_3:6">3:6</span> Aming inuutos nga sa inyo, mga kapatid, sa
pangalan ng ating Panginoong Jesucristo, na kayo'y magsihiwalay sa
bawa't kapatid na lumalakad ng walang kaayusan, at hindi ayon sa aral na
tinanggap nila sa amin.

<span id="an_3:7">3:7</span> Sapagka't kayo rin ang nangakakaalam kung
paano kami ay inyong dapat tularan: sapagka't kami ay hindi nangagugali
ng walang kaayusan sa inyo;

<span id="an_3:8">3:8</span> Ni nagsikain man kami ng walang bayad ng
tinapay ng sinoman; kundi sa pagpapagal at sa pagdaramdam na gumagawa
gabi't araw, upang kami ay huwag maging pasanin sa kanino man sa inyo:

<span id="an_3:9">3:9</span> Hindi dahil sa kami ay walang karapatan,
kundi upang kami ay mangakapagbigay sa inyo ng isang uliran, upang kami
ay inyong tularan.

<span id="an_3:10">3:10</span> Sapagka't noon pa mang kami ay kasama
ninyo, ay aming iniutos ito sa inyo, Kung ang sinoman ay ayaw gumawa, ay
huwag din namang kumain.

<span id="an_3:11">3:11</span> Sapagka't aming nababalitaan ang ilan sa
inyo na nagsisilakad ng walang kaayusan, na hindi man lamang
nagsisigawa, kundi mga mapakialam sa mga bagay ng iba.

<span id="an_3:12">3:12</span> Sa mga gayon nga ay aming iniuutos at
ipinamamanhik sa Panginoong Jesucristo, na sila'y magsigawang may
katahimikan, at magsikain ng kanilang sariling tinapay.

<span id="an_3:13">3:13</span> Nguni't kayo, mga kapatid, huwag kayong
mangapagod sa paggawa ng mabuti.

<span id="an_3:14">3:14</span> At kung ang sinoma'y hindi tumalima sa
aming salita sa pamamagitan ng sulat na ito, inyong tandaan ang taong
yaon, upang huwag kayong makisama sa kaniya, nang siya'y mahiya.

<span id="an_3:15">3:15</span> At gayon ma'y huwag ninyong ariin siyang
kaaway, kundi inyo siyang paalalahanan tulad sa kapatid.

<span id="an_3:16">3:16</span> Ngayon ang Panginoon din ng kapayapaan ay
magbigay nawa sa inyo ng kapayapaan sa buong panahon at sa lahat ng
paraan. Ang Panginoon ay sumainyo nawang lahat.

<span id="an_3:17">3:17</span> Ang bati na sinulat ng aking sariling
kamay, akong si Pablo, na siyang tanda sa bawa't sulat: gayon sumusulat
ako.

<span id="an_3:18">3:18</span> Ang biyaya ng ating Panginoong Jesucristo
ay sumainyo nawang lahat.

------------------------------------------------------------------------

[Next: 1 Timothy](ti1.md)
