[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jon)  [Next](nah.md) 

------------------------------------------------------------------------

### Tagalog Bible: Micah

<span id="an_1:1">1:1</span> Ang Salita ng Panginoon na dumating kay
Mikas na Morastita, nang mga kaarawan ni Jotham, ni Achaz, at ni
Ezechias, na mga hari sa Juda, na nakakita ng tungkol sa Samaria at sa
Jerusalem.

<span id="an_1:2">1:2</span> Dinggin ninyong mga bayan, ninyong lahat;
dinggin mo, Oh lupa, at ng lahat na nasa iyo: at ang Panginoong Dios ay
maging saksi laban sa iyo, ang Panginoon mula sa kaniyang banal na
templo.

<span id="an_1:3">1:3</span> Sapagka't, narito, ang Panginoo'y lumalabas
sa kaniyang dako, at bababa, at yayapak sa mga mataas na dako ng lupa.

<span id="an_1:4">1:4</span> At ang mga bundok ay mangatutunaw sa ilalim
niya, at ang mga libis ay mauupos, na parang pagkit sa harap ng apoy,
parang tubig na bumubuhos mula sa isang bundok.

<span id="an_1:5">1:5</span> Dahil sa pagsalansang ng Jacob ang lahat na
ito, at dahil sa mga kasalanan ng sangbahayan ni Israel, Ano ang
pagsalangsang ng Jacob? hindi baga ang Samaria? at ano ang mga mataas na
dako ng Juda? di baga ang Jerusalem?

<span id="an_1:6">1:6</span> Kaya't gagawin ko ang Samaria na parang
bunton sa parang, at parang mga pananim sa ubasan; at aking ilalagpak
ang mga bato niyaon sa libis, at aking ililitaw ang mga patibayan
niyaon.

<span id="an_1:7">1:7</span> At lahat niyang larawang inanyuan ay
pagpuputolputulin, at ang lahat niyang kaupahan ay susupukin sa apoy, at
ang lahat niyang diosdiosan ay aking ihahandusay na sira; sapagka't sa
kaupahan sa isang patutot ay kaniyang mga pinisan, at sa kaupahan sa
isang patutot ay mangauuwi.

<span id="an_1:8">1:8</span> Dahil dito tataghoy ako, at mananambitan;
ako'y yayaong hinubdan at hubad; ako'y uungal na parang chakal, at
mananangis na gaya ng mga avestruz.

<span id="an_1:9">1:9</span> Sapagka't ang kaniyang mga sugat ay walang
kagamutan; sapagka't dumarating hanggang sa Juda; umaabot hanggang sa
pintuang-bayan ng aking bansa, hanggang sa Jerusalem.

<span id="an_1:10">1:10</span> Huwag ninyong saysayin sa Gath huwag
kayong pakaiyak: sa Bethle-Aphra gumumon ako sa alabok.

<span id="an_1:11">1:11</span> Magdaan ka, Oh nananahan sa Saphir, sa
kahubaran at kahihiyan: ang nananahan sa Haanan ay hindi lumalabas; ang
taghoy ng Beth-esel ay magaalis sa iyo ng pangalalay niyaon.

<span id="an_1:12">1:12</span> Sapagka't ang nananahan sa Maroth ay
naghihintay na mainam ng ikabubuti, sapagka't ang kasamaan ay bumaba
mula sa Panginoon hanggang sa pintuang-bayan ng Jerusalem.

<span id="an_1:13">1:13</span> Isingkaw mo ang karo sa maliksing kabayo,
Oh nananahan sa Lachis: siya ang pasimula ng kasalanan sa anak na babae
ng Sion: sapagka't ang pagsalangsang ng Israel ay nasumpungan sa iyo.

<span id="an_1:14">1:14</span> Kaya't ikaw ay magbibigay ng kaloob sa
pagpapaalam sa Moresethgath: ang mga bahay sa Achzib ay magiging
karayaang bagay sa mga hari sa Israel.

<span id="an_1:15">1:15</span> Dadalhin ko pa sa iyo, Oh nananahan sa
Maresah ang magaari sa iyo: ang kaluwalhatian ng Israel ay darating
hanggang sa Adullam.

<span id="an_1:16">1:16</span> Magpakakalbo ka, at pagupit ka dahil sa
mga anak ng iyong kalayawan: palakihin mo ang iyong pagkakalbo na gaya
ng aguila; sapagka't sila'y nangapasa pagkabihag mula sa iyo.

<span id="an_2:1">2:1</span> Sa aba nila na humahaka ng kasamaan, at
nagsisigawa ng kasamaan sa kanilang mga higaan! pagliliwanag sa umaga,
ay kanilang isinasagawa, sapagka't nasa kapangyarihan ng kanilang kamay.

<span id="an_2:2">2:2</span> At sila'y nangagiimbot ng mga bukid, at
kanilang inaangkin; at ng mga bahay, at inaalis: at kanilang pinipighati
ang isang tao at ang kaniyang sangbahayan, ang tao, at ang kaniyang
mana.

<span id="an_2:3">2:3</span> Kaya't ganito ang sabi ng Panginoon,
Narito, laban sa angkang ito ay humahaka ako ng isang kasamaan na doo'y
hindi ninyo maaalis ang inyong mga leeg, ni makalalakad man ng
kahambugan; sapagka't isang masamang panahon.

<span id="an_2:4">2:4</span> Sa araw na yaon ay magsisisambit sila ng
talinhaga laban sa inyo, at mangananaghoy ng kakilakilabot na panaghoy,
at mangagsasabi, Kami ay lubos na nasira: kaniyang binabago ang bahagi
ng aking bayan; ano't inilalayo niya sa akin! sa mga manghihimagsik
kaniyang binahagi ang aming mga bukid.

<span id="an_2:5">2:5</span> Kaya't mawawalan ka na ng maghahagis ng
pisi na panukat sa pamamagitan ng sapalaran sa kapisanan ng Panginoon.

<span id="an_2:6">2:6</span> Huwag kayong manganghuhula, ganito sila
nanganghuhula. Hindi sila manganghuhula sa mga ito: ang mga kakutyaan ay
hindi mapapawi.

<span id="an_2:7">2:7</span> Sasabihin baga Oh sangbahayan ni Jacob, Ang
Espiritu baga ng Panginoon ay nagipit? ang mga ito baga ang kaniyang mga
gawa? Di baga ang aking mga salita ay nagsisigawa ng mabuti sa
nagsisilakad ng matuwid?

<span id="an_2:8">2:8</span> Nguni't kamakailan na ang aking bayan ay
bumangon na wari kaaway: inyong hinuhubad ang suot na kalakip ng balabal
sa nagsisidaang tiwasay na parang mga lalaking nagsisipanggaling sa
digma.

<span id="an_2:9">2:9</span> Ang mga babae ng aking bayan ay inyong
pinalalayas sa kanilang mga masayang bahay; sa kanilang mga bata ay
inyong inaalis ang aking kaluwalhatian magpakailan man.

<span id="an_2:10">2:10</span> Kayo'y magsibangon, at magsiyaon;
sapagka't hindi ito ang inyong kapahingahan; dahil sa karumihan na
lumilipol sa makatuwid baga'y sa mahigpit na paggiba.

<span id="an_2:11">2:11</span> Kung ang isang taong lumalakad sa
espiritu ng kabulaanan ay nagsisinungaling, na nagsasabi, Ako'y
manghuhula sa iyo tungkol sa alak at matapang na inumin; siya nga'y
magiging propeta sa bayang ito.

<span id="an_2:12">2:12</span> Walang pagsalang aking pipisanin, Oh
Jacob, ang lahat ng iyo; aking pipisaning walang pagsala ang nalabi sa
Israel: akin silang ilalagay na magkakasama na parang mga tupa sa Bosra,
na parang kawan sa gitna ng pastulan sa kanila; sila'y magkakaingay ng
di kawasa dahil sa karamihan ng tao.

<span id="an_2:13">2:13</span> Nangunguna sa kanila yaong nagbubukas ng
daan: sila'y nagbukas ng daan at nagsidaan sa pintuang-bayan, at
nagsilabas doon; at ang kanilang hari ay nagpauna sa kanila, at ang
Panginoon sa unahan nila.

<span id="an_3:1">3:1</span> At aking sinabi, Isinasamo ko sa inyo, na
inyong dinggin, ninyong mga pangulo ng Jacob, at mga pinuno ng
sangbahayan ni Israel: hindi baga sa inyo ang pagalam ng katuwiran.

<span id="an_3:2">3:2</span> Kayong napopoot sa mabuti at umiibig sa
kasamaan; na siyang umaagaw sa mga dukha ng balat nila, at ng kanilang
laman sa kanilang mga buto;

<span id="an_3:3">3:3</span> Kayo ring kumakain ng laman ng aking bayan,
at lumalapnos ng kanilang balat, at bumabali ng kanilang mga buto, at
kanilang pinagputolputol yaon, na wari'y para sa palyok, at parang laman
sa loob ng caldera.

<span id="an_3:4">3:4</span> Kung magkagayo'y magsisidaing sila sa
Panginoon, nguni't hindi niya sasagutin sila; oo, kaniyang ikukubli ang
kaniyang mukha sa kanila sa panahong yaon, ayon sa kanilang ginawang
kasamaan sa kanilang mga gawa.

<span id="an_3:5">3:5</span> Ganito ang sabi ng Panginoon tungkol sa mga
propeta na nagliligaw sa aking bayan; na nagkakanggigitil ng kanilang
mga ngipin at nagsisihiyaw, Kapayapaan; at yaong hindi naglalagay sa
kanilang bibig, ay pinaghahandaan siya nila ng digma:

<span id="an_3:6">3:6</span> Kaya't magiging gabi sa inyo, na hindi kayo
magkakaroon ng pangitain; at magkakaroon ng kadiliman, na hindi kayo
makapanghuhula; at ang araw ay lulubog sa mga propeta, at ang araw ay
mangungulimlim sa kanila.

<span id="an_3:7">3:7</span> At ang mga tagakita ay mangapapahiya, at
ang mga manghuhula ay mangatutulig; oo, silang lahat ay mangagtatakip ng
kanilang mga labi; sapagka't walang kasagutan ng Dios.

<span id="an_3:8">3:8</span> Nguni't sa ganang akin, ako'y puspos ng
kapangyarihan sa pamamagitan ng Espiritu ng Panginoon, at ng kahatulan,
at ng kapangyarihan, upang ipahayag sa Jacob ang kaniyang pagsalansang,
at sa Israel ang kaniyang kasalanan.

<span id="an_3:9">3:9</span> Dinggin ninyo ito, isinasamo ko sa inyo,
ninyong mga pangulo sa sangbahayan ni Jacob, at mga pinuno sa
sangbahayan ni Israel, na nangapopoot sa kahatulan, at nangagbabaluktot
ng matuwid.

<span id="an_3:10">3:10</span> Kanilang itinatayo ang Sion sa
pamamagitan ng dugo, at ang Jerusalem sa pamamagitan ng kasamaan.

<span id="an_3:11">3:11</span> Ang mga pangulo niya'y nagsisihatol dahil
sa suhol, at ang mga saserdote, niya'y nangagtuturo dahil sa upa, at ang
mga propeta niya'y nanganghuhula dahil sa salapi: gayon ma'y sila'y
sasandal sa Panginoon, at mangagsasabi, Hindi baga ang Panginoon ay nasa
gitna natin? walang kasamaang darating sa akin.

<span id="an_3:12">3:12</span> Kaya't ang Sion ay bubukirin na parang
isang bukid dahil sa inyo, at ang Jerusalem ay magiging mga bunton, at
ang mga bundok ng bahay ay parang mga mataas na dako sa isang gubat.

<span id="an_4:1">4:1</span> Nguni't sa mga huling araw ay mangyayari,
na ang bundok ng bahay ng Panginoon ay matatatag sa taluktok ng mga
bundok, at matataas sa mga burol; at mga tao'y paroroon sa kaniya.

<span id="an_4:2">4:2</span> At maraming bansa'y magsisiparoo't
mangagsasabi, Magsiparito kayo, at tayo'y magsiahon sa bundok ng
Panginoon, at sa bahay ng Dios ni Jacob; at siya'y magtuturo sa atin ng
kaniyang mga daan, at tayo'y magsisilakad sa kaniyang mga landas.
Sapagka't sa Sion ay lalabas ang kautusan, at ang salita ng Panginoon ay
mula sa Jerusalem;

<span id="an_4:3">4:3</span> At siya'y hahatol sa gitna ng maraming
bayan, at sasaway sa mga matibay na bansa sa malayo: at kanilang
papandayin ang kanilang mga tabak upang maging sudsud, at ang kanilang
mga sibat upang maging karit; ang bansa ay hindi magtataas ng tabak
laban sa bansa, ni magaaral pa man ng pakikipagdigma.

<span id="an_4:4">4:4</span> Kundi sila'y uupo bawa't isa sa ilalim ng
kaniyang punong ubas at sa ilalim ng kaniyang punong igos; at walang
tatakot sa kanila: sapagka't sinalita ng bibig ng Panginoon ng mga
hukbo.

<span id="an_4:5">4:5</span> Sapagka't ang lahat na bayan ay
magsisilakad bawa't isa sa pangalan ng kanikaniyang dios: at tayo'y
magsisilakad sa pangalan ng Panginoon nating Dios magpakailan kailan
man.

<span id="an_4:6">4:6</span> Sa araw na yaon, sabi ng Panginoon, aking
pipisanin siya na napipilay, at aking titipunin siya na natapon, at siya
na aking pinagdalamhati;

<span id="an_4:7">4:7</span> At aking gagawin ang pilay na isang nalabi,
at ang natapon sa malayo na isang matibay na bansa: at ang Panginoon ay
maghahari sa kanila sa bundok ng Sion mula ngayon hanggang sa walang
hanggan.

<span id="an_4:8">4:8</span> At ikaw, oh moog ng kawan, na burol ng anak
na babae ng Sion, ito sa iyo'y darating, oo, ang dating kapangyarihan ay
darating, ang kaharian ng anak na babae ng Jerusalem.

<span id="an_4:9">4:9</span> Ngayo'y bakit ka sumisigaw ng malakas? Wala
ka bagang hari, ang iyo bagang kasangguni ay namatay, upang ang mga
paghihirap ay suma iyo na gaya ng babae sa pagdaramdam?

<span id="an_4:10">4:10</span> Magdamdam ka, at magtiis ka ng hirap, Oh
anak na babae ng Sion, na gaya ng babae sa pagdaramdam: sapagka't
ngayo'y lalabas ka sa bayan, at ikaw ay tatahan sa parang, at ikaw ay
darating hanggang sa Babilonia: doon ka maliligtas; doon ka tutubusin ng
Panginoon sa kamay ng iyong mga kaaway.

<span id="an_4:11">4:11</span> At ngayo'y maraming bansa ay
nangagpupulong laban sa iyo, na nangagsasabi, Madumhan siya, at makita
ng ating mata ang nasa natin sa Sion.

<span id="an_4:12">4:12</span> Nguni't hindi nila nalalaman ang mga
pagiisip ng Panginoon, ni nauunawa man nila ang kaniyang payo; sapagka't
kaniyang pinisan sila na parang mga bigkis sa giikan.

<span id="an_4:13">4:13</span> Ikaw ay bumangon, at gumiik, Oh anak na
babae ng Sion; sapagka't aking gagawing bakal ang iyong sungay, at aking
gagawing tanso ang iyong mga kuko; at iyong pagluluraylurayin ang
maraming bayan: at iyong itatalaga ang kanilang pakinabang sa Panginoon,
at ang kanilang pag-aari ay sa Panginoon ng buong lupa.

<span id="an_5:1">5:1</span> Ngayon ay mapipisan ka sa mga hukbo, Oh
anak na babae ng mga hukbo: siya'y nangubkob laban sa atin; kanilang
hahampasin sa pisngi ang hukom ng Israel ng isang tungkod.

<span id="an_5:2">5:2</span> Nguni't ikaw, Beth-lehem Ephrata, na maliit
upang lumagay sa libolibo ng Juda, mula sa iyo ay lalabas sa akin ang
isa na magpupuno sa Israel; na ang pinagbuhatan niya ay mula nang una,
mula nang walang hanggan.

<span id="an_5:3">5:3</span> Kaya't kaniyang ibibigay sila hanggang sa
panahon na siya na nagdaramdam ay manganak: kung magkagayon ang nalabi
sa kaniyang mga kapatid ay babalik sa mga anak ni Israel.

<span id="an_5:4">5:4</span> At siya'y titindig, at magpapakain ng
kaniyang kawan sa kalakasan ng Panginoon, sa kamahalan ng pangalan ng
Panginoon niyang Dios: at sila'y mananatili; sapagka't ngayon siya'y
magiging dakila hanggang sa mga wakas ng lupa.

<span id="an_5:5">5:5</span> At ang lalaking ito ay magiging kapayapaan
natin. Pagka ang taga Asiria ay papasok sa ating lupain, at pagka siya'y
tutungtong sa ating mga palacio, tayo nga'y mangagtitindig laban sa
kaniya ng pitong pastor, at walong pinakapangulong tao.

<span id="an_5:6">5:6</span> At kanilang wawasakin ng tabak ang lupain
ng Asiria, at ang lupain ng Nimrod sa mga pasukan niyaon: at kaniyang
ililigtas tayo sa taga Asiria, pagka siya'y pumasok sa ating lupain, at
pagka siya'y tumungtong sa loob ng ating hangganan.

<span id="an_5:7">5:7</span> At ang nalabi sa Jacob ay magiging parang
hamog na mula sa Panginoon sa gitna ng maraming bayan, parang ulan sa
damo, na hindi naghihintay sa tao, ni naghihintay man sa mga anak ng
tao.

<span id="an_5:8">5:8</span> At ang nalabi sa Jacob ay magiging sa gitna
ng mga bansa, sa gitna ng maraming bayan, na parang leon sa mga hayop sa
gubat, na parang batang leon sa mga kawan ng mga tupa; na kung siya'y
dumaraan ay yumayapak at lumalapa, at walang magligtas.

<span id="an_5:9">5:9</span> Mataas ang iyong kamay sa iyong mga kaaway,
at mangahiwalay ang lahat ng iyong mga kaaway.

<span id="an_5:10">5:10</span> At mangyayari sa araw na yaon, sabi ng
Panginoon, na aking ihihiwalay ang iyong mga kabayo sa gitna mo, at
aking gigibain ang iyong mga karo:

<span id="an_5:11">5:11</span> At aking ihihiwalay ang mga bayan ng
iyong lupain, at aking ibabagsak ang lahat ng iyong katibayan:

<span id="an_5:12">5:12</span> At aking ihihiwalay ang mga panghuhula sa
iyong kamay; at hindi ka na magkakaroon ng mga manghuhula:

<span id="an_5:13">5:13</span> At aking ihihiwalay ang iyong mga
inanyuang larawan at ang iyong mga haligi mula sa gitna mo; at hindi ka
na sasamba sa gawa ng iyong mga kamay;

<span id="an_5:14">5:14</span> At aking bubunutin ang iyong mga Asera
mula sa gitna mo; at aking sisirain ang iyong mga bayan.

<span id="an_5:15">5:15</span> At ako'y maguukol ng panghihiganti sa
galit at kapusukan sa mga bansa na hindi nangakinig.

<span id="an_6:1">6:1</span> Dinggin ninyo ngayon kung ano ang sinasabi
ng Panginoon: Bumangon ka, makipagkaalit ka sa harap ng mga bundok, at
dinggin ng mga burol ang iyong tinig.

<span id="an_6:2">6:2</span> Dinggin ninyo, Oh ninyong mga bundok, ang
usap ng Panginoon, at ninyo na mga matibay na patibayan ng lupa;
sapagka't ang Panginoon ay may usap sa kaniyang bayan, at kaniyang
ipakikipagtalo sa Israel.

<span id="an_6:3">6:3</span> Oh bayan ko, anong ginawa ko sa iyo? at sa
ano kita pinagod? sumaksi ka laban sa akin.

<span id="an_6:4">6:4</span> Sapagka't ikaw ay aking iniahon mula sa
lupain ng Egipto, at tinubos kita sa bahay ng pagkaalipin; at aking
sinugo sa unahan mo si Moises, si Aaron, at si Miriam.

<span id="an_6:5">6:5</span> Oh bayan ko, alalahanin mo ngayon kung ano
ang isinangguni ni Balac na hari sa Moab, at kung ano ang isinagot sa
kaniya ni Balaam na anak ni Beor; alalahanin mo mula sa Sittem hanggang
sa Gilgal, upang iyong maalaman ang mga matuwid na gawa ng Panginoon.

<span id="an_6:6">6:6</span> Ano ang aking ilalapit sa harap ng
Panginoon, at iyuyukod sa harap ng mataas na Dios? paroroon baga ako sa
harap niya na may mga handog na susunugin, na may guyang isang taon ang
gulang?

<span id="an_6:7">6:7</span> Kalulugdan baga ng Panginoon ang mga
libolibong tupa, o ang mga sangpu-sangpung libong ilog na langis?
ibibigay ko baga ang aking panganay dahil sa aking pagsalangsang, ang
bunga ng aking katawan dahil sa kasalanan ng aking kaluluwa?

<span id="an_6:8">6:8</span> Kaniyang ipinakilala sa iyo, Oh tao, kung
ano ang mabuti; at ano ang hinihingi ng Panginoon sa iyo, kundi gumawa
na may kaganapan, at ibigin ang kaawaan, at lumakad na may kababaan na
kasama ng iyong Dios.

<span id="an_6:9">6:9</span> Ang tinig ng Panginoon ay humihiyaw sa
bayan, at ang taong may karunungan ay makakakita ng iyong pangalan:
dinggin ninyo ang tungkod, at ang naghalal niyaon.

<span id="an_6:10">6:10</span> Mayroon pa baga kaya ng mga kayamanan ng
kasamaan sa bahay ng masama, at ng kulang na panukat na kasuklamsuklam?

<span id="an_6:11">6:11</span> Magiging malinis baga ako na may masamang
timbangan, at sa marayang supot na panimbang?

<span id="an_6:12">6:12</span> Sapagka't ang mga mayaman niyaon ay puno
ng pangdadahas, at ang mga mananahan doo'y nangagsalita ng mga
kabulaanan, at ang kanilang dila ay magdaraya sa kanilang bibig.

<span id="an_6:13">6:13</span> Kaya't sinugatan din naman kita ng
mabigat na sugat; ginawa kitang kasiraan dahil sa iyong mga kasalanan.

<span id="an_6:14">6:14</span> Ikaw ay kakain, nguni't hindi ka
mabubusog; at ang iyong pagpapakumbaba ay sasa gitna mo: at ikaw ay
magtatabi, nguni't wala kang dadalhing maitatabi; at ang iyong ilalabas
ay aking iiwan sa tabak.

<span id="an_6:15">6:15</span> Ikaw ay maghahasik, nguni't hindi ka
magaani: ikaw ay magpipisa ng mga olibo, nguni't hindi ka magpapahid ng
langis; at ng ubas, nguni't hindi ka iinom ng alak.

<span id="an_6:16">6:16</span> Sapagka't naiingatan ang mga palatuntunan
ni Omri, at ang lahat na gawa ng sangbahayan ni Achab, at kayo'y
nagsisilakad ng ayon sa kanilang mga payo; upang gawin kitang kasiraan,
at ang mga mananahan niya'y kasutsutan: at inyong dadalhin ang kakutyaan
ng aking bayan.

<span id="an_7:1">7:1</span> Sa aba ko! sapagka't ako'y gaya ng kanilang
pisanin ang mga bunga sa taginit, gaya ng mga pamumulot ng ubas sa
ubasan: walang kumpol na makain; ako'y nananabik sa unang bunga ng igos.

<span id="an_7:2">7:2</span> Ang mabuting tao ay namatay sa lupa, at
wala nang matuwid sa mga tao: silang lahat ay nagsisibakay upang magbubo
ng dugo; hinuhuli ng bawa't isa ang kaniyang kapatid sa pamamagitan ng
silo.

<span id="an_7:3">7:3</span> Ang kanilang mga kamay ay nangasa kasamaan
upang sikaping isagawa; ang prinsipe ay humihingi, at ang hukom ay
maagap sa suhol; at ang dakilang tao ay nangagsasalita ng masamang
hangad ng kaniyang kaluluwa: ganito nila nilalala.

<span id="an_7:4">7:4</span> Ang pinakamahusay sa kanila ay parang
dawag; ang pinakamatuwid ay masama kay sa isang bakod na tinikan: ang
araw ng inihula sa iyo ng mga bantay, sa makatuwid baga'y ang araw ng
pagdalaw sa iyo, ay dumating; ngayo'y mangatitigilan sila.

<span id="an_7:5">7:5</span> Huwag kayong magsitiwala sa kalapit bahay;
huwag kayong magkatiwala sa kaibigan; ingatan mo ang mga pinto ng inyong
bibig sa kaniya na humihiga sa inyong sinapupunan.

<span id="an_7:6">7:6</span> Sapagka't sinisiraang puri ng anak na
lalake ang ama, ang anak na babae ay tumitindig laban sa kaniyang ina,
ang manugang na babae ay laban sa kaniyang biyanang babae; ang mga
kaaway ng tao ay ang kaniyang sariling kasangbahay.

<span id="an_7:7">7:7</span> Nguni't sa ganang akin, ako'y titingin sa
Panginoon; ako'y maghihintay sa Dios ng aking kaligtasan: didinggin ako
ng aking Dios.

<span id="an_7:8">7:8</span> Huwag kang magalak laban sa akin, Oh aking
kaaway: pagka ako'y nabuwal, ako'y babangon; pagka ako'y naupo sa
kadiliman, ang Panginoo'y magiging ilaw sa akin.

<span id="an_7:9">7:9</span> Aking babatahin ang kagalitan ng Panginoon,
sapagka't ako'y nagkasala laban sa kaniya, hanggang sa kaniyang
ipagsanggalang ang aking usap, at lapatan ako ng kahatulan: kaniyang
ilalabas ako sa liwanag, at aking mamasdan ang kaniyang katuwiran.

<span id="an_7:10">7:10</span> Kung magkagayo'y makikita ng aking
kaaway, at kahihiyan ang tatakip sa kaniya, na nagsabi sa akin, Saan
nandoon ang Panginoon mong Dios? Makikita ng aking mga mata ang nais ko
sa kaniya; siya nga'y yayapakan na parang putik sa mga lansangan.

<span id="an_7:11">7:11</span> Kaarawan ng pagtatayo ng iyong mga kuta!
sa kaarawang yaon ay malalayo ang pasiya.

<span id="an_7:12">7:12</span> Sa kaarawang yaon ay magsisiparoon sila
sa iyo mula sa Asiria at sa mga bayan ng Egipto, at mula sa Egipto
hanggang sa ilog, at mula sa dagat at dagat, at sa bundok at bundok.

<span id="an_7:13">7:13</span> Gayon ma'y masisira ang lupain dahil sa
kanila na nagsisitahan doon, dahil sa bunga ng kanilang mga gawa.

<span id="an_7:14">7:14</span> Pakanin mo ang iyong bayan sa pamamagitan
ng iyong tungkod, ang kawan na iyong mana, na tumatahang magisa, sa
gubat sa gitna ng Carmelo: pakanin mo sila sa Basan at sa Galaad, gaya
ng mga araw nang una.

<span id="an_7:15">7:15</span> Gaya ng mga araw ng iyong paglabas sa
lupain ng Egipto ay aking pagpapakitaan sila ng mga kagilagilalas na
bagay.

<span id="an_7:16">7:16</span> Makikita ng mga bansa, at mangapapahiya
sa buo nilang kapangyarihan; kanilang ilalagay ang kanilang kamay sa
kanilang bibig, ang kanilang mga pakinig ay mabibingi.

<span id="an_7:17">7:17</span> Sila'y magsisihimod sa alabok na parang
ahas; parang nagsisiusad na hayop sa lupa sila'y magsisilabas na
nagsisipanginig mula sa kanilang mga kulungan; sila'y magsisilapit na
may takot sa Panginoon nating Dios, at mangatatakot dahil sa iyo.

<span id="an_7:18">7:18</span> Sino ang Dios na gaya mo, na nagpapatawad
ng kasamaan, at pinalalagpas ang pagsalansang ng nalabi sa kaniyang
mana? hindi niya pinipigil ang kaniyang galit ng magpakailan man,
sapagka't siya'y nalulugod sa kagandahang-loob.

<span id="an_7:19">7:19</span> Siya'y muling magtataglay ng habag sa
atin; kaniyang yayapakan ang ating kasamaan: at kaniyang ihahagis ang
lahat nilang kasalanan sa mga kalaliman ng dagat.

<span id="an_7:20">7:20</span> Iyong isasagawa ang katotohanan kay
Jacob, at ang kagandahang-loob kay Abraham, na iyong isinumpa sa aming
mga magulang mula sa mga araw nang una.

------------------------------------------------------------------------

[Next: Nahum](nah.md)
