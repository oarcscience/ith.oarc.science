[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Tagalog Bible: Titus

<span id="an_1:1">1:1</span> Si Pablo, na alipin ng Dios, at apostol ni
Jesucristo, ayon sa pananampalataya ng mga hinirang ng Dios, at sa
pagkaalam ng katotohanan na ayon sa kabanalan,

<span id="an_1:2">1:2</span> Sa pagasa sa buhay na walang hanggan, na
ipinangako ng Dios na di makapagsisinungaling buhat pa ng mga panahong
walang hanggan;

<span id="an_1:3">1:3</span> Nguni't sa kaniyang mga panahon ay
ipinahayag ang kaniyang salita sa pangangaral, na sa akin ay
ipinagkatiwala ayon sa utos ng Dios na ating Tagapagligtas;

<span id="an_1:4">1:4</span> Kay Tito na aking tunay na anak ayon sa
pananampalataya ng lahat: Biyaya at kapayapaan nawang mula sa Dios Ama
at kay Cristo Jesus na Tagapagligtas natin.

<span id="an_1:5">1:5</span> Dahil dito'y iniwan kita sa Creta, upang
husayin mo ang mga bagay na nagkukulang, at maghalal ng mga matanda sa
bawa't bayan, na gaya ng ipinagbilin ko sa iyo;

<span id="an_1:6">1:6</span> Kung ang sinoman ay walang kapintasan,
asawa ng isang babae lamang, na may mga anak na nagsisisampalataya, na
hindi maisusumbong sa pangliligalig o suwail.

<span id="an_1:7">1:7</span> Sapagka't dapat na ang obispo ay walang
kapintasan, palibhasa siya'y katiwala ng Dios; hindi mapagsariling
kalooban, hindi magagalitin, hindi manggugulo, hindi palaaway, hindi
masakim sa mahalay na kapakinabangan;

<span id="an_1:8">1:8</span> Kundi mapagpatuloy, maibigin sa mabuti,
mahinahon ang pagiisip, matuwid, banal, mapagpigil;

<span id="an_1:9">1:9</span> Na nananangan sa tapat na salita na ayon sa
turo, upang umaral ng magaling na aral, at papaniwalain ang
nagsisisalangsang.

<span id="an_1:10">1:10</span> Sapagka't may maraming mga suwail, na
mapagsalita ng walang kabuluhan at mga magdaraya, lalong lalo na yaong
mga sa pagtutuli,

<span id="an_1:11">1:11</span> Na ang kanilang mga bibig ay nararapat
matikom; mga taong nagsisipanggulo sa buong mga sangbahayan, na
nangagtuturo ng mga bagay na di nararapat, dahil sa mahalay na
kapakinabangan.

<span id="an_1:12">1:12</span> Sinabi ng isa sa kanila rin, ng isang
propetang sarili nila, Ang mga taga Creta kailan pa man ay mga
sinungaling, masasamang hayop, matatakaw na mga tamad.

<span id="an_1:13">1:13</span> Ang patotoong ito ay tunay. Dahil dito'y
sawayin mong may kabagsikan sila, upang mangapakagaling sa
pananampalataya,

<span id="an_1:14">1:14</span> Na huwag mangakinig sa mga katha ng mga
Judio, at sa mga utos ng mga tao na nangagsisisinsay sa katotohanan.

<span id="an_1:15">1:15</span> Sa malinis ang lahat ng mga bagay ay
malinis: datapuwa't sa nangahawa at di nagsisisampalataya ay walang
anomang malinis; kundi pati ng kanilang pagiisip at kanilang budhi ay
pawang nangahawa.

<span id="an_1:16">1:16</span> Sila'y nangagpapanggap na nakikilala nila
ang Dios; nguni't ikinakaila sa pamamagitan ng kanilang mga gawa,
palibhasa'y mga malulupit, at mga masuwayin, at mga itinakuwil sa bawa't
gawang mabuti.

<span id="an_2:1">2:1</span> Nguni't magsalita ka ng mga bagay na
nauukol sa aral na magaling:

<span id="an_2:2">2:2</span> Na ang matatandang lalake ay maging
mapagpigil, mahusay, mahinahon ang pagiisip, magagaling sa
pananampalataya, sa pagibig, sa pagtitiis:

<span id="an_2:3">2:3</span> Na gayon din ang matatandang babae ay
maging magalang sa kanilang kilos, hindi palabintangin ni paalipin man
sa maraming alak, mga guro ng kabutihan;

<span id="an_2:4">2:4</span> Upang kanilang maturuan ang mga babaing may
kabataan na magsiibig sa kanikaniyang asawa, magsiibig sa kanilang mga
anak, mangagpakahinahon,

<span id="an_2:5">2:5</span> Mangagpakahinahon, mangagpakalinis,
mangagpakasipag sa bahay, magagandang-loob, pasakop sa kanikaniyang
asawa, upang huwag lapastanganin ang salita ng Dios:

<span id="an_2:6">2:6</span> Iaral mo rin naman sa mga bagong tao na
sila'y mangagpakahinahon ng pagiisip:

<span id="an_2:7">2:7</span> Sa lahat ng mga bagay ay magpakilala kang
ikaw ay isang uliran sa mabubuting gawa; at sa iyong aral ay ipakilala
mo ang walang kamalian ang kahusayan,

<span id="an_2:8">2:8</span> Pangungusap na magaling, na di mahahatulan;
upang sila na nasa kabilang panig ay mahiya, nang walang anomang
masamang masabi tungkol sa atin.

<span id="an_2:9">2:9</span> Iaral mo sa mga alipin na sila'y pasakop sa
kanikaniyang Panginoon, at kanilang kalugdan sa lahat ng mga bagay; at
huwag mga masagutin;

<span id="an_2:10">2:10</span> Huwag mangagdaya, kundi mangagpakita ng
buong buting pagtatapat; upang pamutihan sa lahat ng mga bagay ang aral
ng Dios na ating Tagapagligtas.

<span id="an_2:11">2:11</span> Sapagka't napakita ang biyaya ng Dios, na
may dalang kaligtasan sa lahat ng mga tao,

<span id="an_2:12">2:12</span> Na nagtuturo sa atin, upang, pagtanggi
natin sa kalikuan at sa mga kahalayan ng sanglibutan, ay marapat mabuhay
tayong may pagpipigil at matuwid at banal sa panahong kasalukuyan ng
sanglibutang ito;

<span id="an_2:13">2:13</span> Na hintayin yaong mapalad na pagasa at
ang pagpapakita ng kaluwalhatian ng ating dakilang Dios at Tagapagligtas
na si Jesucristo;

<span id="an_2:14">2:14</span> Na siyang nagbigay ng kaniyang sarili
dahil sa atin, upang tayo'y matubos niya sa lahat ng mga kasamaan, at
malinis niya sa kaniyang sarili ang bayang masikap sa mabubuting gawa,
upang maging kaniyang sariling pag-aari.

<span id="an_2:15">2:15</span> Ang mga bagay na ito ay iyong salitain at
iaral at isaway ng buong kapangyarihan. Sinoman ay huwag humamak sa iyo.

<span id="an_3:1">3:1</span> Ipaalala mo sa kanilang pasakop sa mga
pinuno, sa mga may kapangyarihan, na mangagmasunurin, na humanda sa
bawa't gawang mabuti,

<span id="an_3:2">3:2</span> Na huwag magsalita ng masama tungkol sa
kanino man, na huwag makipagtalo, kundi mapakahinhin, at magpakahinahon
sa lahat ng mga tao.

<span id="an_3:3">3:3</span> Sapagka't tayo rin naman nang unang panahon
ay mga mangmang, mga suwail, mga nadaya, na nagsisipaglingkod sa
sarisaring masamang pita at kalayawan, na nangamumuhay sa masasamang
akala at kapanaghilian, mga napopoot, at tayo'y nangagkakapootan.

<span id="an_3:4">3:4</span> Nguni't nang mahayag na ang
kagandahang-loob ng Dios na ating Tagapagligtas, at ang kaniyang pagibig
sa tao,

<span id="an_3:5">3:5</span> Na hindi dahil sa mga gawa sa katuwiran na
ginawa nating sarili, kundi ayon sa kaniyang kaawaan ay kaniyang
iniligtas tayo, sa pamamagitan ng paghuhugas sa muling kapanganakan at
ng pagbabago sa Espiritu Santo,

<span id="an_3:6">3:6</span> Na kaniyang ibinuhos ng sagana sa atin, sa
pamamagitan ni Jesucristo na ating Tagapagligtas;

<span id="an_3:7">3:7</span> Upang, sa pagkaaring-ganap sa atin sa
pamamagitan ng kaniyang biyaya, ay maging tagapagmana tayo ayon sa
pagasa sa buhay na walang hanggan.

<span id="an_3:8">3:8</span> Tapat ang pasabi, at tungkol sa mga bagay
na ito ay ninanasa kong patotohanan mong may pagkakatiwala, upang ang
mga nagsisipanampalataya sa Dios ay maging maingat na papanatilihin ang
mabubuting gawa. Ang mga bagay na ito ay pawang mabubuti at
mapapakinabangan ng mga tao:

<span id="an_3:9">3:9</span> Nguni't ilagan mo ang mga hangal na usapan,
at ang mga pagsasalaysay ng lahi, at ang mga pagtatalo, at pagtataltalan
tungkol sa kautusan; sapagka't ang mga ito ay di pinakikinabangan at
walang kabuluhan.

<span id="an_3:10">3:10</span> Ang taong may maling pananampalataya
pagkatapos nang una at ikalawang pagsaway ay itakuwil mo;

<span id="an_3:11">3:11</span> Yamang nalalaman mo na ang gayon ay
napahamak, at nagkakasala at siya'y hinahatulan ng kaniyang sarili.

<span id="an_3:12">3:12</span> Pagka susuguin ko sa iyo si Artemas, o si
Tiquico, ay magsikap kang pumarini sa akin sa Nicopolis: sapagka't
pinasiyahan kong doon matira sa taginaw.

<span id="an_3:13">3:13</span> Suguin mong may sikap si Zenas na
tagapagtanggol ng kautusan at si Apolos sa kanilang paglalakbay, upang
sila'y huwag kulangin ng ano man.

<span id="an_3:14">3:14</span> At pagaralan din naman ng ating mga tao
na manatili sa mabubuting gawa sa kagamitang kailangan, upang huwag
mawalan ng bunga.

<span id="an_3:15">3:15</span> Binabati ka ng lahat ng mga kasama ko.
Batiin mo ang mga nagsisiibig sa atin sa pananampalataya. Biyaya ang
sumainyo nawang lahat.

------------------------------------------------------------------------

[Next: Philemon](plm.md)
