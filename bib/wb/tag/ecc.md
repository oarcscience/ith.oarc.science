[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pro)  [Next](sol) 

------------------------------------------------------------------------

### Tagalog Bible: Ecclesiastes

<span id="an_1:1">1:1</span> Ang mga salita ng Mangangaral, na anak ni
David, hari sa Jerusalem.

<span id="an_1:2">1:2</span> Walang kabuluhan ng mga walang kabuluhan,
sabi ng Mangangaral; walang kabuluhan ng mga walang kabuluhan, lahat ay
walang kabuluhan.

<span id="an_1:3">1:3</span> Anong pakinabang mayroon ang tao sa lahat
ng kaniyang gawa, na kaniyang ginagawa sa ilalim ng araw?

<span id="an_1:4">1:4</span> Isang salin ng lahi ay yumayaon, at ibang
salin ng lahi ay dumarating; nguni't ang lupa ay nananatili magpakailan
man.

<span id="an_1:5">1:5</span> Ang araw naman ay sumisikat, at ang araw ay
lumulubog, at nagmamadali sa dakong sinisikatan nito.

<span id="an_1:6">1:6</span> Ang hangin ay yumayaon sa dakong timugan,
at pumipihit sa hilagaan: at laging pumipihit na patuloy, at ang hangin
ay bumabalik uli ayon sa kaniyang pihit.

<span id="an_1:7">1:7</span> Lahat ng mga ilog ay humuhugos sa dagat,
gayon may hindi napupuno ang dagat; sa dakong hinuhugusan ng mga ilog,
doon din nagsisihugos uli ang mga yaon.

<span id="an_1:8">1:8</span> Lahat ng mga bagay ay puspos ng
pagaalapaap; hindi maisasaysay ng tao: ang mata ay hindi nasisiyahan ng
pagtingin, ni ang tainga man ay nasisiyahan sa pakikinig.

<span id="an_1:9">1:9</span> Yaong nangyari ay siyang mangyayari; at
yaong nagawa ay siyang magagawa: at walang bagong bagay sa ilalim ng
araw.

<span id="an_1:10">1:10</span> May bagay ba na masasabi ang mga tao,
Tingnan mo, ito'y bago? nayari nga sa mga panahon na una sa atin.

<span id="an_1:11">1:11</span> Walang alaala sa mga dating lahi; ni
magkakaroon man ng alaala sa mga huling salin ng lahi na darating, sa
mga yaon na darating pagkatapos.

<span id="an_1:12">1:12</span> Akong Mangangaral ay naging hari sa
Israel sa Jerusalem.

<span id="an_1:13">1:13</span> At inihilig ko ang aking puso na hanapin
at siyasatin sa pamamagitan ng karunungan ang lahat na nagawa sa silong
ng langit: mahirap na pagdaramdam na ito ang ibinigay ng Dios sa mga
anak ng mga tao, upang pagsanayan.

<span id="an_1:14">1:14</span> Aking nakita ang lahat na gawa, na nagawa
sa ilalim ng araw; at, narito, lahat ay walang kabuluhan at nauuwi sa
wala.

<span id="an_1:15">1:15</span> Ang baluktot ay hindi matutuwid: at ang
kulang ay hindi mabibilang.

<span id="an_1:16">1:16</span> Ako'y sumangguni sa aking sariling puso,
na sinasabi ko, Narito, nagtamo ako sa akin ng malaking karunungan ng
higit kay sa lahat na nauna sa akin sa Jerusalem: oo, ang puso ko'y
nagtaglay ng malaking kabihasnan sa karunungan at kaalaman.

<span id="an_1:17">1:17</span> At inihilig ko ang aking puso na makaalam
ng karunungan, at makaalam ng kaululan at ng kamangmangan: aking
nahalata na ito man ay nauuwi sa wala.

<span id="an_1:18">1:18</span> Sapagka't sa maraming karunungan at
maraming kapanglawan: at siyang nananagana sa kaalaman ay nananagana sa
kapanglawan.

<span id="an_2:1">2:1</span> Sinabi ko sa aking puso: Pumarito ka
ngayon, Susubukin kitang may kasayahan; kaya't magsawa ka sa kalayawan:
at narito, ito rin ay walang kabuluhan.

<span id="an_2:2">2:2</span> Aking sinabi tungkol sa tawa, Ito'y ulol:
at sa kasayahan, Anong ginagawa nito?

<span id="an_2:3">2:3</span> Aking siniyasat sa aking puso na kung
paanong masasayahan ang aking katawan sa pamamagitan ng alak,
pinapatnubayan pa ng karunungan ang aking puso at kung paanong hahawak
sa kamangmangan, hanggang sa aking makita kung ano ang mabuti sa mga
anak ng mga tao na marapat nilang gawin sa silong ng langit sa lahat ng
mga kaarawan ng kanilang buhay.

<span id="an_2:4">2:4</span> Gumawa ako sa ganang akin ng mga malaking
gawa; nagtayo ako sa ganang akin ng mga bahay; nagtanim ako sa ganang
akin ng mga ubasan;

<span id="an_2:5">2:5</span> Gumawa ako sa ganang akin ng mga halamanan
at mga liwasan, at aking tinamnan ng mga sarisaring puno ng kahoy na
nagkakabunga:

<span id="an_2:6">2:6</span> Gumawa ako sa ganang akin ng mga tipunan ng
tubig, upang dumilig ng gubat na pagtatamnan ng mga puno ng kahoy:

<span id="an_2:7">2:7</span> Ako'y bumili ng mga aliping lalake at
babae, at nagkaroon ako ng mga aliping ipinanganak sa aking bahay;
nagkaroon din naman ako ng mga malaking pag-aari na mga bakahan at mga
kawan, ng higit kay sa lahat na nauna sa akin sa Jerusalem:

<span id="an_2:8">2:8</span> Nagtipon din ako sa ganang akin ng pilak at
ginto, at ng tanging kayamanan ng mga hari at ng mga lalawigan:
nagtatangkilik ako sa akin ng mga lalaking mangaawit at mga babaing
mangaawit, at ng mga kalayawan ng mga anak ng mga tao, mga sarisaring
instrumento ng musiko iya'y totoong marami.

<span id="an_2:9">2:9</span> Sa gayo'y naging dakila ako, at lumago ako
ng higit kay sa lahat na nauna sa akin sa Jerusalem: ang akin namang
karunungan ay namamalagi sa akin.

<span id="an_2:10">2:10</span> At anomang ninasa ng aking mga mata ay
hindi ko ipinagkait: hindi ko pinigil ang aking puso sa anomang
kagalakan, sapagka't nagagalak ang aking puso dahil sa lahat kong
gawain; at ito ang aking bahagi na mula sa lahat kong gawain.

<span id="an_2:11">2:11</span> Nang magkagayo'y minasdan ko ang lahat ng
mga gawa, na ginawa ng aking mga kamay, at ang gawain na aking
pinagsikapang gawin; at, narito, lahat ay walang kabuluhan at nauuwi sa
wala, at walang pakinabang sa ilalim ng araw.

<span id="an_2:12">2:12</span> At ako'y pumihit upang masdan ang
karunungan, at ang kaululan at ang kamangmangan; sapagka't ano ang
magagawa ng tao na sumusunod sa hari? samakatuwid baga'y ang nagawa na
laong panahon ng nakaraan.

<span id="an_2:13">2:13</span> Nang magkagayo'y aking nakita, na ang
karunungan ay humihigit sa kamangmangan, na gaya ng liwanag na humihigit
sa dilim.

<span id="an_2:14">2:14</span> Ang mga mata ng pantas ay na sa kaniyang
ulo, at ang mangmang ay lumalakad sa kadiliman: at gayon ma'y aking
namalas na isang pangyayari ang nangyari sa kanilang lahat.

<span id="an_2:15">2:15</span> Nang magkagayo'y sinabi ko sa puso ko,
Kung ano ang nangyari sa mangmang gayon ang mangyayari sa akin; at bakit
pa nga ako naging lalong pantas? Nang magkagayo'y sinabi ko sa puso ko,
na ito man ay walang kabuluhan.

<span id="an_2:16">2:16</span> Sapagka't kung paano sa pantas ay gayon
din sa mangmang, walang alaala magpakailan man; dangang sa mga araw na
darating ay malilimutang lahat na. At kung paanong ang pantas ay
namamatay ay gayon ang mangmang!

<span id="an_2:17">2:17</span> Sa gayo'y ipinagtanim ko ang buhay;
sapagka't ang gawa na ginawa sa ilalim ng araw ay mapanglaw sa akin:
sapagka't lahat ay walang kabuluhan at nauuwi sa wala.

<span id="an_2:18">2:18</span> At ipinagtanim ko ang lahat kong gawa na
aking ginawa sa ilalim ng araw: yamang marapat kong iwan sa tao na
susunod sa akin.

<span id="an_2:19">2:19</span> At sinong nakakaalam kung siya'y magiging
isang pantas o isang mangmang? gayon ma'y magpupuno siya sa lahat ng
aking gawa, na aking ginawa, at sa aking pinagpakitaan ng karunungan sa
ilalim ng araw. Ito man ay walang kabuluhan.

<span id="an_2:20">2:20</span> Kaya't ako'y bumalik upang aking alisan
ng pagasa ang aking puso tungkol sa lahat na gawa na aking ginawa sa
ilalim ng araw.

<span id="an_2:21">2:21</span> Sapagka't may tao, na ang gawa ay sa
pamamagitan ng karunungan, at ng kaalaman, at ng kabihasnan; gayon ma'y
sa tao na hindi gumawa niyaon ay iiwan niya na pinakabahagi niyaon. Ito
man ay walang kabuluhan at malaking kasamaan.

<span id="an_2:22">2:22</span> Sapagka't ano ang tinatamo ng tao sa
lahat niyang gawa, at sa nais ng kaniyang puso na kaniyang iginawa sa
ilalim ng araw?

<span id="an_2:23">2:23</span> Sapagka't lahat niyang kaarawan ay mga
kapanglawan lamang, at ang kaniyang pagdaramdam ay hapis; oo, pati sa
gabi ay hindi nagpapahinga ang kaniyang puso. Ito man ay walang
kabuluhan.

<span id="an_2:24">2:24</span> Walang maigi sa tao kundi ang kumain at
uminom, at pagalaking mabuti ang kaniyang kaluluwa sa kaniyang gawa. Ito
man ay aking nakita na mula sa kamay ng Dios.

<span id="an_2:25">2:25</span> Sapagka't sinong makakakain, o sinong
makapagtataglay ng kagalakang higit kay sa akin?

<span id="an_2:26">2:26</span> Sapagka't ang tao na kinaluluguran niya,
binibigyan ng Dios ng karunungan, at kaalaman, at kagalakan: nguni't ang
makasalanan ay binibigyan niya ng damdam, na magpisan at magbunton,
upang maibigay sa kaniya na kinaluluguran ng Dios. Ito man ay walang
kabuluhan at nauuwi sa wala.

<span id="an_3:1">3:1</span> Sa bawa't bagay ay may kapanahunan, at
panahon sa bawa't panukala sa silong ng langit:

<span id="an_3:2">3:2</span> Panahon ng kapanganakan, at panahon ng
kamatayan; panahon ng pagtatanim, at panahon ng pagbunot ng itinanim;

<span id="an_3:3">3:3</span> Panahon ng pagpatay, at panahon ng
pagpapagaling; panahon ng paggiba, at panahon ng pagtatayo;

<span id="an_3:4">3:4</span> Panahon ng pagiyak, at panahon ng pagtawa;
panahon ng pagtangis, at panahon ng pagsayaw;

<span id="an_3:5">3:5</span> Panahon ng paghahagis ng mga bato, at
panahon ng pagpipisan ng mga bato; panahon ng pagyakap, at panahon ng
pagpipigil sa pagyakap;

<span id="an_3:6">3:6</span> Panahon ng paghanap, at panahon ng
pagkawala: panahon ng pagiingat, at panahon ng pagtatapon;

<span id="an_3:7">3:7</span> Panahon ng pagpunit, at panahon ng
pananahi; panahon ng pagtahimik, at panahon ng pagsasalita;

<span id="an_3:8">3:8</span> Panahon ng pagibig, at panahon ng
pagtatanim; panahon ng digma, at panahon ng kapayapaan.

<span id="an_3:9">3:9</span> Anong pakinabang ang tinatamo niya, na
gumagawa sa kaniyang pinagpapagalan?

<span id="an_3:10">3:10</span> Aking nakita ang sakit na ibinigay ng
Dios sa mga anak ng mga tao upang pagsanayan.

<span id="an_3:11">3:11</span> Ginawa niya ang bawa't bagay na maganda
sa kapanahunan niyaon: inilagay rin niya ang sanglibutan sa kanilang
puso, na anopa't hindi matalos ng tao ang gawa na ginawa ng Dios mula sa
pasimula hanggang sa wakas.

<span id="an_3:12">3:12</span> Nalalaman ko, na walang maigi sa kanila,
kay sa magalak, at gumawa ng mabuti habang sila'y nabubuhay.

<span id="an_3:13">3:13</span> At ang bawa't tao rin naman ay marapat
kumain at uminom, at magalak sa kabutihan sa lahat niyang gawa, siyang
kaloob ng Dios.

<span id="an_3:14">3:14</span> Nalalaman ko, na anomang ginagawa ng
Dios, magiging magpakailan pa man: walang bagay na maidadagdag, o
anomang bagay na maaalis: at ginawa ng Dios, upang ang tao ay matakot sa
harap niya.

<span id="an_3:15">3:15</span> Ang nangyari sa nagdaan ay nangyari na;
at ang mangyayari pa ay nangyari na rin; at hinahanap uli ng Dios ang
nakaraan na.

<span id="an_3:16">3:16</span> At bukod dito'y aking nakita sa ilalim ng
araw, sa dako ng kahatulan, na nandoon ang kasamaan; at sa dako ng
katuwiran, na nandoon ang kasamaan.

<span id="an_3:17">3:17</span> Sinabi ko sa puso ko, Hahatulan ng Dios
ang matuwid at ang masama: sapagka't may panahon doon sa bawa't panukala
at sa bawa't gawa.

<span id="an_3:18">3:18</span> Sinabi ko sa puso ko, Dahil sa mga anak
ng mga tao, upang subukin sila ng Dios, at upang kanilang makita na
sila'y mga hayop lamang.

<span id="an_3:19">3:19</span> Sapagka't ang nangyayari sa mga anak ng
mga tao ay nangyayari sa mga hayop: sa makatuwid baga'y isang bagay ang
nangyari sa kanila: kung paanong namamatay ang hayop, gayon namamatay
ang tao; oo, silang lahat ay may isang hininga; at ang tao ay wala ng
karangalang higit sa hayop: sapagka't lahat ay walang kabuluhan.

<span id="an_3:20">3:20</span> Lahat ay nagsisiyaon sa isang dako; lahat
ay buhat sa alabok, at lahat ay nangauuwi sa alabok uli.

<span id="an_3:21">3:21</span> Sinong nakakaalam ng diwa ng tao kung
napaiilanglang, at ng diwa ng hayop kung napaiibaba sa lupa?

<span id="an_3:22">3:22</span> Kaya't aking nakita, na walang bagay na
maigi, kundi ang tao ay magalak sa kaniyang mga gawa; sapagka't siyang
kaniyang bahagi: sapagka't sinong magbabalik sa kaniya upang makita ang
mangyayari pagkamatay niya?

<span id="an_4:1">4:1</span> Nang magkagayo'y pumihit ako, at aking
nakita ang lahat na kapighatian na nagawa sa ilalim ng araw: at, narito,
ang mga luha ng mga yaon, na napipighati, at wala silang mangaaliw: at
sa siping ng mga mamimighati sa kanila ay may kapangyarihan, nguni't
wala silang mangaaliw.

<span id="an_4:2">4:2</span> Kaya't aking pinuri ang patay na namatay
na, ng higit kay sa may buhay na nabubuhay pa;

<span id="an_4:3">4:3</span> Oo, maigi kay sa kanila kapuwa ang hindi
ipinanganganak, na hindi nakakita ng masamang gawa na nagawa sa ilalim
ng araw.

<span id="an_4:4">4:4</span> Nang magkagayo'y nakita ko ang lahat na
gawa, at bawa't gawang mainam na dahil dito ay pinananaghilian ang tao
ng kaniyang kapuwa. Ito man ay walang kabuluhan at nauuwi sa wala.

<span id="an_4:5">4:5</span> Inihahalukipkip ng mangmang ang kaniyang
mga kamay, at kumakain ng kaniyang sariling laman.

<span id="an_4:6">4:6</span> Maigi ang isang dakot na may katahimikan,
kay sa dalawang dakot na may kahirapan at walang kabuluhan.

<span id="an_4:7">4:7</span> Nang magkagayo'y bumalik ako at aking
nakita ang walang kabuluhan sa ilalim ng araw.

<span id="an_4:8">4:8</span> May isa na nagiisa, at siya'y walang
pangalawa; oo, siya'y walang anak o kapatid man; gayon ma'y walang wakas
sa lahat niyang gawa, ni nasisiyahan man ang kaniyang mga mata sa mga
kayamanan. Dahil kanino nga, sabi niya, nagpapagal ako, at binabawahan
ko ang aking kaluluwa ng mabuti? Ito man ay walang kabuluhan, oo,
mahirap na damdam.

<span id="an_4:9">4:9</span> Dalawa ay maigi kay sa isa; sapagka't
sila'y may mabuting kagantihan sa kanilang gawa.

<span id="an_4:10">4:10</span> Sapagka't kung sila'y mabuwal, ibabangon
ng isa ang kaniyang kasama; nguni't sa aba niya, na nagiisa pagka siya'y
nabuwal, at walang iba na magbangon sa kaniya.

<span id="an_4:11">4:11</span> Muli, kung ang dalawa ay mahigang
magkasama, may init nga sila: nguni't paanong makapagpapainit ang isa na
nagiisa?

<span id="an_4:12">4:12</span> At kung ang isang tao ay manaig laban sa
kaniya na nagiisa, ang dalawa ay makalalaban sa kaniya; at ang panaling
tatlong ikid ay hindi napapatid na madali.

<span id="an_4:13">4:13</span> Maigi ang dukha at pantas na bata kay sa
matanda at mangmang na hari, na hindi nakakaalam ng pagtanggap ng payo
pa.

<span id="an_4:14">4:14</span> Sapagka't mula sa bilangguan ay lumabas
siya upang maghari; oo, sa kaniyang kaharian nga ay ipinanganak siyang
dukha.

<span id="an_4:15">4:15</span> Aking nakita ang lahat na may buhay, na
nagsisilakad sa ilalim ng araw, na sila'y kasama ng bata, ng ikalawa, na
tumatayo na kahalili niya.

<span id="an_4:16">4:16</span> Walang wakas sa lahat ng bayan, sa
makatuwid baga'y sa lahat na pinaghaharian niya: gayon ma'y silang
darating pagkatapos ay hindi mangagagalak sa kaniya.Tunay na ito man ay
walang kabuluhan at nauuwi sa wala.

<span id="an_5:1">5:1</span> Ingatan mo ang iyong paa pagka ikaw ay
napasasa bahay ng Dios; sapagka't ang paglapit upang makinig ay maigi
kay sa magbigay ng hain ng mga mangmang: sapagka't hindi nila nalalaman
na sila'y nagsisigawa ng kasamaan.

<span id="an_5:2">5:2</span> Huwag kang pakabigla ng iyong bibig, at
huwag magmadali ang iyong puso na magsalita ng anomang bagay sa harap ng
Dios; sapagka't ang Dios ay nasa langit, at ikaw ay nasa lupa: kaya't
pakauntiin mo ang iyong mga salita.

<span id="an_5:3">5:3</span> Sapagka't ang panaginip ay dumarating sa
karamihan ng gawain; at ang tinig ng mangmang sa karamihan ng mga
salita.

<span id="an_5:4">5:4</span> Pagka ikaw ay nananata ng panata sa Dios,
huwag kang magliban ng pagtupad; sapagka't siya'y walang kaligayahan sa
mga mangmang: tuparin mo ang iyong ipinanata.

<span id="an_5:5">5:5</span> Maigi nga ang ikaw ay huwag manata, kay sa
ikaw ay manata at hindi tumupad.

<span id="an_5:6">5:6</span> Huwag bayaan ang iyong bibig, na
papagkasalanin ang iyong laman; at huwag ka mang magsabi sa harap ng
anghel, na isang kamalian: bakit nga magagalit ang Dios sa iyong tinig,
at sisirain ang gawa ng iyong mga kamay?

<span id="an_5:7">5:7</span> Sapagka't sa karamihan ng mga panaginip ay
may kawalangkabuluhan, at sa maraming mga salita: nguni't matakot ka sa
Dios.

<span id="an_5:8">5:8</span> Kung iyong nakikita ang kapighatian ng
dukha, at ang karahasang pagaalis ng kahatulan at kaganapan sa isang
lalawigan, huwag mong kamanghaan ang bagay: sapagka't ang lalong mataas
kay sa mataas ay nagmamasid; at may lalong mataas kay sa kanila.

<span id="an_5:9">5:9</span> Bukod dito, ay sa lahat ang pakinabang sa
lupa: ang hari man ay pinaglilingkuran ng bukid.

<span id="an_5:10">5:10</span> Siyang umiibig sa pilak ay hindi
masisiyahan sa pilak; o siya mang umiibig sa kasaganaan ng pakinabang:
ito man ay walang kabuluhan.

<span id="an_5:11">5:11</span> Pagka ang mga pag-aari ay nagsisidami, ay
nagsisidami silang nagsisikain ng mga yaon: at anong pakinabang mayroon
ang may-ari niyaon, kundi ang mamasdan ng kaniyang mga mata?

<span id="an_5:12">5:12</span> Ang tulog ng manggagawang tao ay
mahimbing, maging siya'y kumain ng kaunti o marami: nguni't ang
kasaganaan ng yaman ay hindi magpapatulog sa kaniya.

<span id="an_5:13">5:13</span> May malubhang kasamaan na aking nakita sa
ilalim ng araw, ito nga, ang mga yamang iningatan ng may-ari niyaon sa
kapahamakan niya.

<span id="an_5:14">5:14</span> At ang mga yamang yaon ay nawawala ng
masamang pangyayari; at kung siya'y magkaanak ng lalake, walang maiiwan
sa kaniyang kamay.

<span id="an_5:15">5:15</span> Kung paanong siya'y lumabas sa bahay-bata
ng kaniyang ina, hubad na yayaon siya uli na gaya ng siya'y dumating, at
hindi magdadala ng anoman sa kaniyang nagawa, na kaniyang madadala sa
kaniyang kamay.

<span id="an_5:16">5:16</span> At ito man ay malubhang kasamaan, na kung
paano siya dumating ay gayon siya yayaon: at anong pakinabang mayroon
siya, na gumagawa sa hangin?

<span id="an_5:17">5:17</span> Lahat ng mga araw naman niya ay ikinakain
niya sa kadiliman, at siya'y totoong nayayamot, at may sakit at
pag-iinit.

<span id="an_5:18">5:18</span> Narito, na aking nakita na mabuti at ukol
sa isa ang kumain at uminom, at magalak sa kabutihan sa lahat niyang
gawa na kaniyang ginawa sa ilalim ng araw lahat ng mga kaarawan ng
kaniyang buhay na ibinigay sa kaniya ng Dios: sapagka't ito'y kaniyang
bahagi.

<span id="an_5:19">5:19</span> Bawa't tao rin naman na binigyan ng Dios
ng mga kayamanan at mga pag-aari, at binigyan ng kapangyarihan na kumain
niyaon, at kumuha ng kaniyang bahagi, at magalak sa kaniyang gawa, ito'y
kaloob ng Dios.

<span id="an_5:20">5:20</span> Sapagka't hindi niya aalalahaning lubha
ang mga kaarawan ng kaniyang buhay; sapagka't sinasagot siya ng Dios sa
kagalakan ng kaniyang puso.

<span id="an_6:1">6:1</span> May kasamaan na nakita ako sa ilalim ng
araw, at mabigat sa mga tao:

<span id="an_6:2">6:2</span> Ang tao na binibigyan ng Dios ng mga
kayamanan, pag-aari, at karangalan, na anopa't walang kulang sa kaniyang
kaluluwa sa lahat niyang ninanasa, gayon ma'y hindi binibigyan siya ng
Dios ng kapangyarihan na kumain niyaon, kundi iba ang kumakain niyaon;
ito'y walang kabuluhan, at masamang sakit.

<span id="an_6:3">6:3</span> Kung ang isang tao ay magkaanak ng isang
daan, at mabuhay na maraming taon, na anopa't ang mga kaarawan ng
kaniyang mga taon ay dumami, nguni't ang kaniyang kaluluwa ay hindi
mabusog ng mabuti, at bukod dito ay wala siyang pangpalibing; aking
sinasabing maigi ang isang naagas kay sa kaniya:

<span id="an_6:4">6:4</span> Sapagka't dumarating na walang kabuluhan,
at yumayaon sa kadiliman, at ang pangalan niyaon ay natatakpan ng
kadiliman;

<span id="an_6:5">6:5</span> Bukod dito ay hindi nakita ang araw o
nakilala man; ito'y may kapahingahang maigi kay sa isa;

<span id="an_6:6">6:6</span> Oo, bagaman siya'y mabuhay na isang libong
taon na makalawang masaysay, at hindi man nagalak na mabuti: hindi ba
nagsisiyaon ang lahat sa iisang dako?

<span id="an_6:7">6:7</span> Lahat ng gawa ng tao ay para sa kaniyang
bibig, at gayon ma'y ang panglasa ay hindi nasisiyahan.

<span id="an_6:8">6:8</span> Sapagka't anong pakinabang mayroon ang
pantas na higit sa mangmang? o anong pakinabang mayroon ang dukha na
maalam lumakad sa harap ng mga buhay?

<span id="an_6:9">6:9</span> Maigi ang paningin ng mga mata kay sa
pagdidilidili; ito man ay walang kabuluhan at nauuwi sa wala.

<span id="an_6:10">6:10</span> Anomang nangyari, ang pangalan niyaon ay
natawag nang malaon, at kilala na siya'y tao: ni hindi maaaring
makipagtalo siya sa lalong makapangyarihan kay sa kaniya.

<span id="an_6:11">6:11</span> Yamang maraming bagay na nangagdaragdag
ng walang kabuluhan, ano ang lalong ikinaigi ng tao?

<span id="an_6:12">6:12</span> Sapagka't sinong nakakaalam kung ano ang
mabuti sa tao sa kaniyang buhay, lahat ng mga kaarawan ng kaniyang
walang kabuluhang buhay na kaniyang ginugol na gaya ng anino? sapagka't
sinong makapagsasaysay sa tao kung ano ang mangyayari pagkamatay niya sa
ilalim ng araw?

<span id="an_7:1">7:1</span> Ang mabuting pangalan ay maigi kay sa
mahalagang unguento; at ang kaarawan ng kamatayan kay sa kaarawan ng
kapanganakan.

<span id="an_7:2">7:2</span> Maigi ang pasa bahay ng tangisan, kay sa
bahay ng pistahan: sapagka't siyang wakas ng lahat ng mga tao; at
ilalagak ng may buhay sa kaniyang puso.

<span id="an_7:3">7:3</span> Kapanglawan ay maigi kay sa pagtawa:
sapagka't sa kapanglawan ng mukha ay sumasaya ang puso.

<span id="an_7:4">7:4</span> Ang puso ng pantas ay nasa bahay ng
tangisan; nguni't ang puso ng mangmang ay nasa bahay ng kasayahan.

<span id="an_7:5">7:5</span> Maigi ang makinig ng saway ng pantas kay sa
isang tao'y makinig ng awit ng mga mangmang.

<span id="an_7:6">7:6</span> Sapagka't kung paano ang lagitik ng mga
tinik sa ilalim ng palyok, gayon ang tawa ng mangmang: ito ma'y walang
kabuluhan.

<span id="an_7:7">7:7</span> Tunay na nagpapamangmang sa pantas ang
pagkapighati; at ang suhol ay sumisira ng unawa.

<span id="an_7:8">7:8</span> Maigi ang wakas ng isang bagay kay sa
pasimula niyaon: at ang matiising loob ay maigi kay sa palalong loob.

<span id="an_7:9">7:9</span> Huwag kang magagalitin sa iyong kalooban:
sapagka't ang galit ay nagpapahinga sa sinapupunan ng mga mangmang.

<span id="an_7:10">7:10</span> Huwag mong sabihin, Ano ang kadahilanan
na ang mga unang araw ay maigi kay sa mga ito? sapagka't hindi ka
naguusisang may katalinuhan tungkol dito.

<span id="an_7:11">7:11</span> Karunungan ay mabuting gaya ng mana: oo,
lalong marilag sa ganang kanila na nakakakita ng araw.

<span id="an_7:12">7:12</span> Sapagka't ang karunungan ay sanggalang,
sa makatuwid baga'y gaya ng salapi na sanggalang: nguni't ang karilagan
ng kaalaman, ay iniingatan ng karunungan ang buhay niya na
nagtatangkilik niyaon.

<span id="an_7:13">7:13</span> Gunitain mo ang gawa ng Dios: sapagka't
sinong makapagtutuwid ng ginawa niyang baluktot?

<span id="an_7:14">7:14</span> Sa kaarawan ng kaginhawahan ay magalak
ka, at sa kaarawan ng kahirapan ay gumunita ka: oo, ginawa ng Dios ang
isa sa siping ng isa, upang ang tao ay huwag makasumpong ng anomang
bagay na mangyayari pagkamatay niya.

<span id="an_7:15">7:15</span> Lahat ng ito ay nakita ko sa mga kaarawan
ng aking walang kabuluhan: may matuwid na namamatay sa kaniyang
katuwiran, at may masama na humahaba ang buhay sa kaniyang masamang
gawa.

<span id="an_7:16">7:16</span> Huwag kang lubhang magpakamatuwid; ni
huwag ka mang lubhang magpakapantas: bakit sisirain mo ang iyong sarili?

<span id="an_7:17">7:17</span> Huwag kang magpakasamang lubha, ni
magpakamangmang man: bakit ka mamamatay bago dumating ang iyong
kapanahunan?

<span id="an_7:18">7:18</span> Mabuti na ikaw ay manghawak dito; oo,
doon man ay huwag mong iurong ang iyong kamay: sapagka't siyang
natatakot sa Dios ay lalayo sa lahat na yaon.

<span id="an_7:19">7:19</span> Karunungan ay kalakasan sa pantas, na
higit kay sa sangpung pinuno na nangasa bayan.

<span id="an_7:20">7:20</span> Tunay na walang matuwid sa lupa, na
gumagawa ng mabuti, at hindi nagkakasala.

<span id="an_7:21">7:21</span> Huwag ka rin namang makinig sa lahat ng
mga salita na sinasalita, baka marinig mong sinusumpa ka ng iyong
alipin:

<span id="an_7:22">7:22</span> Sapagka't madalas ding nalalaman ng iyong
sariling puso, na ikaw ay sumumpa rin sa mga iba.

<span id="an_7:23">7:23</span> Lahat ng ito ay tinikman ko sa
karunungan: aking sinabi, Ako'y magiging pantas: nguni't malayo sa akin.

<span id="an_7:24">7:24</span> Ang nilikha ay malayo at totoong malalim;
sinong makaaabot?

<span id="an_7:25">7:25</span> Ako'y pumihit at inilagak ang aking puso
na umalam, at sumiyasat, at humanap ng karunungan, at ng kadahilanan ng
mga bagay, at umalam na ang kasamaan ay kamangmangan, at ang
kamangmangan ay kaululan:

<span id="an_7:26">7:26</span> At nakasumpong ako ng bagay na lalong
mapait kay sa kamatayan, sa makatuwid baga'y ang babae na ang puso ay
mga silo at mga bitag, at ang kaniyang mga kamay ay gaya ng mga panali:
ang nalulugod sa Dios ay tatakas sa kaniya; nguni't ang makasalanan ay
makukuha niya.

<span id="an_7:27">7:27</span> Narito, ito'y aking nasumpungan, sabi ng
Mangangaral, na iniaagapay ang isang bagay sa iba, upang matagpuan ang
kadahilanan:

<span id="an_7:28">7:28</span> Na hinahanap pa ng aking kaluluwa,
nguni't hindi ko nasumpungan: isang tao sa isang libo ang aking
nasumpungan; nguni't isang babae sa lahat ng mga yaon ay hindi ko
nasumpungan.

<span id="an_7:29">7:29</span> Narito, ito lamang ang aking nasumpungan,
na ginawang matuwid ng Dios ang tao; nguni't nagsihanap sila ng maraming
katha.

<span id="an_8:1">8:1</span> Sino ang gaya ng pantas na lalake? at
sinong nakakaalam ng kahulugan ng isang bagay? Ang karunungan ng tao ay
nagpapasilang ng kaniyang mukha, at ang katigasan ng kaniyang mukha ay
nababago.

<span id="an_8:2">8:2</span> Ipinapayo ko sa iyo, ingatan mo ang utos ng
hari, at siya'y dahil sa sumpa ng Dios.

<span id="an_8:3">8:3</span> Huwag kang magmadaling umalis sa kaniyang
harapan; huwag kang mamalagi sa masamang bagay: sapagka't kaniyang
ginagawa ang anomang kaniyang kalugdan.

<span id="an_8:4">8:4</span> Sapagka't ang salita ng hari ay may
kapangyarihan; at sinong makapagsasabi sa kaniya, Anong ginagawa mo?

<span id="an_8:5">8:5</span> Ang nagiingat ng utos ay hindi makakaalam
ng masamang bagay; at ang puso ng pantas ay nagbubulay ng panahon at
kahatulan:

<span id="an_8:6">8:6</span> Sapagka't sa bawa't panukala ay may
kapanahunan at kahatulan; sapagka't ang karalitaan ng tao ay malaki sa
kaniya:

<span id="an_8:7">8:7</span> Sapagka't hindi niya nalalaman ang
mangyayari; sapagka't sinong makapagsasaysay sa kaniya, kung paanong
mangyayari?

<span id="an_8:8">8:8</span> Walang tao na may kapangyarihan sa diwa
upang pumigil ng diwa; ni walang kapangyarihan siya sa kaarawan ng
kamatayan; at walang dahilan sa pakikipagpunyaging yaon: ni maililigtas
siya ng kasamaan, na taglay niya.

<span id="an_8:9">8:9</span> Lahat ng ito ay nakita ko, at inihilig ko
ang aking puso sa bawa't gawa, na nagawa sa ilalim ng araw: may panahon
na ang isa ay may kapangyarihan sa isa sa kaniyang kapahamakan.

<span id="an_8:10">8:10</span> At gayon din nakita ko ang masama na
nakalibing, at nagsidating sa hukay; at silang nagsigawa ng matuwid ay
nagsialis sa dakong banal, at nalimutan sa bayan: ito man ay walang
kabuluhan.

<span id="an_8:11">8:11</span> Sapagka't ang hatol laban sa masamang
gawa ay hindi isinasagawa agad, kaya't ang puso ng mga anak ng mga tao
ay lubos na nangalalagak sa paggawa ng kasamaan.

<span id="an_8:12">8:12</span> Bagaman ang makasalanan ay gumawa ng
kasamaan na makaisang daan, at humaba ang kaniyang buhay, gayon ma'y
tunay, na talastas ko, na ikabubuti nilang nangatatakot sa Dios, na
nangatatakot sa harap niya:

<span id="an_8:13">8:13</span> Nguni't hindi ikabubuti ng masama, ni
hahaba man ang kaniyang buhay na parang isang anino; sapagka't siya'y
hindi natatakot sa harap ng Dios.

<span id="an_8:14">8:14</span> May walang kabuluhan na nangyayari sa
lupa; na may mga matuwid na tao na kinapapangyarihan ng ayon sa gawa ng
masama; muli, may mga masamang tao na kinapapangyarihan ng ayon sa gawa
ng matuwid; aking sinabi, na ito man ay walang kabuluhan.

<span id="an_8:15">8:15</span> Nang magkagayo'y pinuri ko ang kalayawan,
sapagka't ang tao ay walang maiging bagay sa ilalim ng araw, kundi ang
kumain, at uminom, at magsaya: sapagka't tatahang kasama niya sa
kaniyang gawa lahat ng mga kaarawan ng kaniyang buhay na ibinigay ng
Dios sa kaniya sa ilalim ng araw.

<span id="an_8:16">8:16</span> Nang aking ikiling ang aking puso upang
makaalam ng karunungan, at upang makakita ng gawain na ginagawa sa lupa:
(sapagka't may hindi nakakakita ng tulog ng kahit araw o gabi man ng
kaniyang mga mata:)

<span id="an_8:17">8:17</span> Namasdan ko nga ang lahat ng gawa ng
Dios, na hindi matalastas ng tao ang gawa na ginagawa sa ilalim ng araw:
sapagka't sikaping mainam man ng tao na hanapin, ay hindi rin
masusumpungan; oo, bukod dito, bagaman isipin ng pantas na maalaman
hindi rin niya masusumpungan.

<span id="an_9:1">9:1</span> Sapagka't lahat ng ito ay inilagak ko sa
aking puso, upang siyasatin ang lahat ng ito; na ang matuwid, at ang
pantas, at ang kanilang mga gawa, ay nangasa kamay ng Dios: maging
pagibig o pagtatanim hindi nalalaman ng tao; lahat ay nangasa harap
nila.

<span id="an_9:2">9:2</span> Lahat ng mga bagay ay nagsisidating na
parapara sa lahat: may isang pangyayari sa matuwid at sa masama; sa
mabuti, at sa malinis, at sa marumi; sa kaniyang naghahain at sa
kaniyang hindi naghahain: kung paano ang mabuti, gayon ang makasalanan;
at ang sumusumpa, gaya ng natatakot sa sumpa.

<span id="an_9:3">9:3</span> Ito'y isang kasamaan sa lahat na nalikha sa
ilalim ng araw, na may isang pangyayari sa lahat: oo, gayon din, ang
puso ng mga anak ng mga tao ay puspos ng kasamaan, at kaululan ang nasa
kanilang puso habang sila'y nangabubuhay, at pagkatapos niyaon ay
napatutungo sa pagkamatay.

<span id="an_9:4">9:4</span> Sapagka't sa kaniya, na napisan sa lahat na
may buhay ay may pagasa: sapagka't ang buhay na aso ay maigi kay sa
patay na leon.

<span id="an_9:5">9:5</span> Sapagka't nalalaman ng mga buhay, na sila'y
mangamamatay: nguni't hindi nalalaman ng patay ang anomang bagay ni
mayroon pa man silang kagantihan; sapagka't ang alaala sa kanila ay
nakalimutan.

<span id="an_9:6">9:6</span> Maging ang kanilang pagibig, gaya ng
kanilang pagtatanim at ng kanilang pananaghili ay nawala ngayon; na wala
man silang anomang bahagi pa na magpakailan man sa anomang bagay na
nagawa sa ilalim ng araw.

<span id="an_9:7">9:7</span> Yumaon ka ng iyong lakad, kumain ka ng
iyong tinapay na may kagalakan, at uminom ka ng iyong alak na may
masayang puso; sapagka't tinanggap na ng Dios ang iyong mga gawa.

<span id="an_9:8">9:8</span> Maging maputing lagi ang iyong mga suot; at
huwag magkulang ng unguento ang iyong ulo.

<span id="an_9:9">9:9</span> Ikaw ay mabuhay na masaya na kalakip ng
asawa na iyong iniibig sa lahat ng mga kaarawan ng buhay ng iyong walang
kabuluhan, na kaniyang ibinigay sa iyo sa ilalim ng araw, lahat ng mga
kaarawan ng iyong walang kabuluhan: sapagka't iyan ang iyong bahagi sa
buhay, at sa iyong gawa na iyong ginagawa sa ilalim ng araw.

<span id="an_9:10">9:10</span> Anomang masumpungang gawain ng iyong
kamay, gawin mo ng iyong kapangyarihan; sapagka't walang gawa, ni katha
man, ni kaalaman man, ni karunungan man, sa Sheol, na iyong pinaparunan.

<span id="an_9:11">9:11</span> Ako'y bumalik, at nakita ko sa ilalim ng
araw, na ang paguunahan ay hindi sa mga matulin, ni ang pagbabaka man ay
sa mga malakas, ni sa mga pantas man ang tinapay, ni ang mga kayamanan
man ay sa mga taong naguunawa, ni ang kaloob man ay sa taong matalino;
kundi ang panahon at kapalaran ay mangyayari sa kanilang lahat.

<span id="an_9:12">9:12</span> Sapagka't hindi rin nalalaman ng tao ang
kaniyang kapanahunan: kung paano ang mga isda na nahuhuli sa masamang
lambat, at kung paano ang mga ibon na nahuhuli sa bitag, gayon ang mga
anak ng mga tao, ay nasisilo sa masamang kapanahunan, pagka biglang
nahuhulog sa kanila.

<span id="an_9:13">9:13</span> Nakita ko rin ang karunungan sa ilalim ng
araw, sa ganitong anyo, at naging tila dakila sa akin:

<span id="an_9:14">9:14</span> Nagkaroon ng maliit na bayan, at iilan
ang tao sa loob niyaon; at may dumating na dakilang hari laban doon, at
kumubkob, at nagtayo ng mga malaking tanggulan laban doon:

<span id="an_9:15">9:15</span> May nasumpungan nga roong isang dukhang
pantas na lalake, at iniligtas niya ng kaniyang karunungan ang bayan;
gayon ma'y walang umalaala sa dukhang lalaking yaon.

<span id="an_9:16">9:16</span> Nang magkagayo'y sinabi ko, Karunungan ay
maigi kay sa kalakasan: gayon ma'y karunungan ng dukhang taong yaon ay
hinamak, at ang kaniyang mga salita ay hindi dinidinig.

<span id="an_9:17">9:17</span> Ang mga salita ng pantas na sinalitang
marahan ay narinig na higit kay sa hiyaw ng nagpupuno sa mga mangmang.

<span id="an_9:18">9:18</span> Karunungan ay maigi kay sa mga sandata sa
pakikipagdigma: nguni't ang isang makasalanan ay sumisira ng maraming
mabuti.

<span id="an_10:1">10:1</span> Ang mga patay na langaw ay nagpapabaho sa
unguento ng manggagawa ng pabango: gayon ang munting kamangmangan ay
sumisira ng karunungan at karangalan.

<span id="an_10:2">10:2</span> Ang puso ng pantas na tao ay nasa
kaniyang kanang kamay; nguni't ang puso ng mangmang ay sa kaniyang
kaliwa.

<span id="an_10:3">10:3</span> Oo gayon din, pagka ang mangmang ay
lumalakad sa daan, ay nawawalan siya ng bait, at kaniyang sinasabi sa
bawa't isa, na siya'y isang ulol.

<span id="an_10:4">10:4</span> Kung ang diwa ng pinuno ay bumangon laban
sa iyo, huwag kang umalis: sapagka't ang pagpapakalumanay ay
nagpapalikat ng mga malaking pagkagalit.

<span id="an_10:5">10:5</span> May isang kasamaan, na nakita ko sa
ilalim ng araw na tila kamalian na nanggagaling sa pinuno:

<span id="an_10:6">10:6</span> Ang mangmang ay nauupo sa malaking
karangalan, at ang mayaman ay nauupo sa mababang dako.

<span id="an_10:7">10:7</span> Nakakita ako ng mga alipin na nakasakay
sa mga kabayo, at ng mga pangulo na nagsisilakad sa lupa na gaya ng mga
alipin.

<span id="an_10:8">10:8</span> Siyang humuhukay ng lungaw ay mahuhulog
doon: at ang sumisira sa pader, ay kakagatin siya ng ahas.

<span id="an_10:9">10:9</span> Ang tumatabas ng mga bato ay masasaktan
niyaon; at ang pumapalakol ng kahoy ay napapanganib doon.

<span id="an_10:10">10:10</span> Kung ang bakal ay pumurol, at hindi
ihasa ninoman ang talim, marapat nga niyang gamitan ng lalong kalakasan:
nguni't ang karunungan ay pinakikinabangang magturo.

<span id="an_10:11">10:11</span> Kung ang ahas ay kumagat bago
maenkanto, wala ngang kapakinabangan sa mangeenkanto.

<span id="an_10:12">10:12</span> Ang mga salita ng bibig ng pantas ay
mapagbiyaya; nguni't ang mga labi ng mangmang ay lalamon sa kaniyang
sarili.

<span id="an_10:13">10:13</span> Ang pasimula ng mga salita ng kaniyang
bibig ay kamangmangan: at ang wakas ng kaniyang salita ay makamandag na
kaululan.

<span id="an_10:14">10:14</span> Ang mangmang din naman ay nagpaparami
ng mga salita: gayon ma'y hindi nalalaman ng tao kung ano ang
mangyayari; at ang mangyayari pagkamatay niya, sinong makapagsasaysay sa
kaniya?

<span id="an_10:15">10:15</span> Ang gawa ng mga mangmang ay
nagpapayamot sa bawa't isa sa kanila; sapagka't hindi niya nalalaman
kung paanong pagparoon sa bayan.

<span id="an_10:16">10:16</span> Sa aba mo, Oh lupain, kung ang iyong
hari ay isang bata, at ang iyong mga pangulo ay nagsisikain sa umaga!

<span id="an_10:17">10:17</span> Mapalad ka, Oh lupain, kung ang iyong
hari ay anak ng mga mahal na tao, at ang iyong mga pangulo ay
nagsisikain sa kaukulang panahon, sa ikalalakas, at hindi sa
paglalasing!

<span id="an_10:18">10:18</span> Sa katamaran ay gumuguho ang bubungan;
at di sa pagkilos ng mga kamay ay tumutulo ang bahay.

<span id="an_10:19">10:19</span> Ang kapistahan ay ginagawa sa
ikapagtatawa, at ang alak ay nagpapasaya sa buhay: at ang salapi ay
sumasagot sa lahat ng mga bagay.

<span id="an_10:20">10:20</span> Huwag mong sumpain ang hari, huwag,
huwag sa iyong pagiisip; at huwag mong sumpain ang mayaman sa iyong
silid na tulugan: sapagka't isang ibon sa himpapawid ay magdadala ng
tinig, at ang may mga pakpak ay magsasaysay ng bagay.

<span id="an_11:1">11:1</span> Ihasik mo ang iyong tinapay sa tubigan:
sapagka't iyong masusumpungan pagkaraan ng maraming araw.

<span id="an_11:2">11:2</span> Magbigay ka ng bahagi sa pito, oo, sa
walo; sapagka't hindi mo nalalaman kung anong kasamaan ang mangyayari sa
lupa.

<span id="an_11:3">11:3</span> Kung ang mga alapaap ay mapuno ng ulan,
ay tumutulo sa lupa: at kung ang punong kahoy ay mabuwal sa dakong
timugan, o sa dakong hilagaan sa dakong kabuwalan ng kahoy, ay doon ito
mamamalagi.

<span id="an_11:4">11:4</span> Ang nagmamalas sa hangin ay hindi
maghahasik; at ang tumitingin sa mga alapaap ay hindi aani.

<span id="an_11:5">11:5</span> Kung paanong hindi mo nalalaman kung ano
ang daan ng hangin o kung paano mang lumalaki ang mga buto sa bahay-bata
ng buntis; gayon hindi mo nalalaman ang gawa ng Dios na gumagawa sa
lahat.

<span id="an_11:6">11:6</span> Ihasik mo sa umaga ang iyong binhi, at
huwag mong iurong ang iyong kamay sa hapon; sapagka't hindi mo nalalaman
kung alin ang tutubo, kung ito o yaon, o kung kapuwa magiging mabuti.

<span id="an_11:7">11:7</span> Tunay na ang liwanag ay mainam, at
masayang bagay sa mga mata na magsitingin sa araw.

<span id="an_11:8">11:8</span> Oo, kung ang tao ay mabuhay ng maraming
taon, magalak siya sa lahat ng yaon; nguni't alalahanin niya ang mga
kaarawan ng kadiliman, sapagka't magiging marami. Lahat ng dumarating ay
walang kabuluhan.

<span id="an_11:9">11:9</span> Ikaw ay magalak, Oh binata, sa iyong
kabataan: at pasayahin ka ng iyong puso sa mga kaarawan ng iyong
kabataan, at lumakad ka ng mga lakad ng iyong kalooban, at sa paningin
ng iyong mga mata: nguni't talastasin mo na dahil sa lahat ng mga bagay
na ito ay dadalhin ka ng Dios sa kahatulan.

<span id="an_11:10">11:10</span> Kaya't ilayo mo ang kapanglawan sa
iyong puso, at alisin mo ang kasamaan sa iyong katawan: sapagka't ang
kabataan at ang kasariwaan ng buhay ay walang kabuluhan.

<span id="an_12:1">12:1</span> Alalahanin mo rin naman ang Maylalang sa
iyo sa mga kaarawan ng iyong kabataan, bago dumating ang mga masamang
araw, at ang mga taon ay lumapit, pagka iyong sasabihin, Wala akong
kaluguran sa mga yaon;

<span id="an_12:2">12:2</span> Bago ang araw, at ang liwanag, at ang
buwan, at ang mga bituin ay magdilim, at ang mga alapaap ay magsibalik
pagkatapos ng ulan.

<span id="an_12:3">12:3</span> Sa kaarawan na ang mga tagapagingat ng
bahay ay manganginginig, at ang mga malakas na lalake ay mapapayukod, at
ang mga manggigiling ay mangaglilikat sapagka't sila'y kaunti, at yaong
nagsisidungaw sa mga dungawan ay mangasisilaw,

<span id="an_12:4">12:4</span> At ang mga pintuan ay sasarhan sa mga
lansangan; pagka ang tunog ng giling ay humina, at ang isa'y babangon sa
tinig ng ibon, at lahat ng mga anak na babae ng tugtugin ay mabababa;

<span id="an_12:5">12:5</span> Oo, sila'y mangatatakot sa mataas, at ang
mga kakilabutan ay mapapasa daan; at ang puno ng almendro ay
mamumulaklak; at ang balang ay magiging pasan, at ang pita ay
manglulupaypay: sapagka't ang tao ay pumapanaw sa kaniyang malaong
tahanan, at ang mga tagapanangis ay nagsisigala sa mga lansangan:

<span id="an_12:6">12:6</span> Bago ang panaling pilak ay mapatid, o ang
mangkok na ginto ay mabasag, o ang banga ay mabasag sa bukal, o ang
gulong ay masira sa balon;

<span id="an_12:7">12:7</span> At ang alabok ay mauuwi sa lupa gaya ng
una, at ang diwa ay mababalik sa Dios na nagbigay sa kaniya.

<span id="an_12:8">12:8</span> Walang kabuluhan ng mga walang kabuluhan,
sabi ng Mangangaral; lahat ay walang kabuluhan.

<span id="an_12:9">12:9</span> At bukod dito, sapagka't ang Mangangaral
ay pantas, ay nagpatuloy siya ng pagtuturo ng kaalaman sa bayan; oo,
siya'y nagaral, at sumiyasat, at umayos ng maraming kawikaan.

<span id="an_12:10">12:10</span> Humanap ang Mangangaral ng mga
nakalulugod na salita, at ng nasusulat na matuwid, na mga salita ng
katotohanan.

<span id="an_12:11">12:11</span> Ang mga salita ng pantas ay gaya ng mga
tulis; at gaya ng mga pako na nakakapit na mabuti, ang mga salita ng mga
pangulo ng mga kapulungan, na nabigay mula sa isang pastor.

<span id="an_12:12">12:12</span> At bukod dito, anak ko, maaralan ka:
tungkol sa paggawa ng maraming aklat ay walang wakas; at ang maraming
pagaaral ay kapaguran ng katawan.

<span id="an_12:13">12:13</span> Ito ang wakas ng bagay; lahat ay
narinig: ikaw ay matakot sa Dios, at sundin mo ang kaniyang mga utos;
sapagka't ito ang buong katungkulan ng tao.

<span id="an_12:14">12:14</span> Sapagka't dadalhin ng Dios ang bawa't
gawa sa kahatulan, pati ng bawa't kubling bagay, maging ito'y mabuti o
maging ito'y masama.

------------------------------------------------------------------------

[Next: Song of Solomon](sol)
