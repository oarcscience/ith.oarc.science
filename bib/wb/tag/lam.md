[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jer)  [Next](eze.md) 

------------------------------------------------------------------------

### Tagalog Bible: Lamentations

<span id="an_1:1">1:1</span> Ano't nakaupong magisa ang bayan na puno ng
mga tao! Siya'y naging parang isang bao, na naging dakila sa gitna ng
mga bansa! Siya na naging prinsesa sa gitna ng mga lalawigan, ay naging
mamumuwis!

<span id="an_1:2">1:2</span> Siya'y umiiyak na lubha sa gabi, at ang mga
luha niya ay dumadaloy sa kaniyang mga pisngi; sa lahat ng mangingibig
sa kaniya ay walang umaliw sa kaniya: ginawan siya ng kataksilan ng
lahat ng kaniyang mga kaibigan; sila'y naging kaniyang mga kaaway.

<span id="an_1:3">1:3</span> Ang Juda ay pumasok sa pagkabihag dahil sa
pagdadalamhati, at sa kabigatan ng paglilingkod; siya'y tumatahan sa
gitna ng mga bansa, siya'y walang masumpungang kapahingahan; inabot siya
ng lahat na manghahabol sa kaniya sa mga gipit.

<span id="an_1:4">1:4</span> Ang mga daan ng Sion ay nangagluluksa,
sapagka't walang pumaparoon sa takdang kapulungan; lahat niyang
pintuang-bayan ay giba, ang mga saserdote niya'y
nangagbubuntong-hininga: ang mga dalaga niya ay nangagdadalamhati, at
siya'y nasa kahapisan.

<span id="an_1:5">1:5</span> Ang kaniyang mga kalaban ay naging pangulo,
ang kaniyang mga kaaway ay nagsiginhawa; sapagka't pinagdalamhati siya
ng Panginoon dahil sa karamihan ng kaniyang mga pagsalangsang: ang
kaniyang mga batang anak ay pumasok sa pagkabihag sa harap ng kalaban.

<span id="an_1:6">1:6</span> At nawala ang buong kamahalan ng anak na
babae ng Sion: ang kaniyang mga prinsipe ay naging parang mga usa na
hindi makasumpong ng pastulan, at nagsiyaong walang lakas sa harap ng
manghahabol.

<span id="an_1:7">1:7</span> Naaalaala ng Jerusalem sa kaarawan ng
kaniyang pagdadalamhati at ng kaniyang mga karalitaan ang lahat niyang
naging maligayang bagay ng mga kaarawan nang una: nang mahulog ang
kaniyang bayan sa kamay ng kalaban, at walang sumaklolo sa kaniya,
nakita siya ng mga kalaban, tinuya nila ang kaniyang mga pagkasira.

<span id="an_1:8">1:8</span> Ang Jerusalem ay lubhang nagkasala; kaya't
siya'y naging parang maruming bagay; lahat ng nangagparangal sa kaniya
ay humahamak sa kaniya, sapagka't kanilang nakita ang kaniyang
kahubaran: Oo, siya'y nagbubuntong-hininga, at tumatalikod.

<span id="an_1:9">1:9</span> Ang kaniyang karumihan ay nasa kaniyang mga
laylayan; hindi niya naalaala ang kaniyang huling wakas; kaya't siya'y
nababa ng katakataka; siya'y walang mangaaliw; masdan mo, Oh Panginoon,
ang aking pagdadalamhati; sapagka't ang kaaway ay nagmalaki.

<span id="an_1:10">1:10</span> Iginawad ng kalaban ang kaniyang kamay sa
lahat niyang maligayang bagay; sapagka't nakita niya na ang mga bansa ay
pumasok sa kaniyang santuario, yaong mga inutusan mo na huwag magsipasok
sa iyong kapisanan.

<span id="an_1:11">1:11</span> Buong bayan niya ay nagbubuntong-hininga,
sila'y nagsisihanap ng tinapay; ibinigay nila ang kanilang mga
maligayang bagay na kapalit ng pagkain upang paginhawahin ang kaluluwa.
Iyong tingnan, Oh Panginoon, at masdan mo; sapagka't ako'y naging hamak.

<span id="an_1:12">1:12</span> Wala bagang anoman sa inyo, sa inyong
lahat na nagsisipagdaan? Inyong masdan, at inyong tingnan kung may
anomang kapanglawan na gaya ng aking kapanglawan, na nagawa sa akin, na
idinalamhati sa akin ng Panginoon sa kaarawan ng kaniyang mabangis na
galit.

<span id="an_1:13">1:13</span> Mula sa itaas ay nagsugo siya ng apoy sa
aking mga buto, at mga pinananaigan; kaniyang ipinagladlad ng silo ang
aking mga paa, kaniyang ibinalik ako: kaniyang ipinahamak ako at
pinapanglupaypay buong araw.

<span id="an_1:14">1:14</span> Pamatok ng aking mga pagsalangsang ay
hinigpit ng kaniyang kamay; mga nagkalakiplakip, nagsiabot sa aking
leeg; kaniyang pinanglupaypay ang aking kalakasan: ibinigay ako ng
Panginoon sa kanilang mga kamay, laban sa mga hindi ko matatayuan.

<span id="an_1:15">1:15</span> Iniuwi ng Panginoon sa wala ang lahat na
aking mga makapangyarihang lalake sa gitna ko; siya'y tumawag ng isang
takdang kapulungan laban sa akin upang pagwaraywarayin ang aking mga
binata: niyapakan ng Panginoon na parang pisaan ng ubas ang anak na
dalaga ng Juda.

<span id="an_1:16">1:16</span> Dahil sa mga bagay na ito ay umiiyak ako;
ang mata ko, ang mata ko ay dinadaluyan ng luha; sapagka't ang mangaaliw
na marapat magpaginhawa ng aking kaluluwa ay malayo sa akin: ang mga
anak ko ay napahamak, sapagka't nanaig ang kaaway.

<span id="an_1:17">1:17</span> Iginawad ng Sion ang kaniyang mga kamay;
walang umaliw sa kaniya; nagutos ang Panginoon tungkol sa Jacob, na
silang nangasa palibot niya ay magiging kaniyang mga kalaban: ang
Jerusalem ay parang maruming bagay sa gitna nila.

<span id="an_1:18">1:18</span> Ang Panginoon ay matuwid; sapagka't ako'y
nanghimagsik laban sa kaniyang utos: inyong pakinggan, isinasamo ko sa
inyo, ninyong lahat na bayan, at inyong masdan ang aking kapanglawan:
ang aking mga dalaga at ang aking mga binata ay pumasok sa pagkabihag.

<span id="an_1:19">1:19</span> Aking tinawagan ang mga mangingibig sa
akin, nguni't dinaya nila: nalagot ang hininga ng aking mga saserdote at
ng aking mga matanda sa bayan, habang nagsisihanap sila ng pagkain upang
paginhawahin ang kanilang kaluluwa.

<span id="an_1:20">1:20</span> Masdan mo, Oh Panginoon; sapagka't ako'y
nasa kapanglawan; ang aking puso ay namamanglaw; ang aking puso ay
nagugulumihanan; sapagka't ako'y lubhang nanghimagsik: sa labas ay tabak
ang lumalansag, sa loob ay may parang kamatayan.

<span id="an_1:21">1:21</span> Nabalitaan nila na ako'y
nagbubuntong-hininga; walang umaliw sa akin; Lahat ng aking mga kaaway
ay nangakarinig ng aking kabagabagan; sila'y nangatuwa na iyong ginawa:
iyong pararatingin ang araw na iyong itinanyag, at sila'y magiging gaya
ko.

<span id="an_1:22">1:22</span> Magsidating nawa ang lahat nilang
kasamaan sa harap mo; at gawin mo sa kanila, ang gaya ng ginawa mo sa
akin dahil sa lahat kong mga pagsalangsang: sapagka't ang aking mga
buntong-hininga ay marami, at ang aking puso ay nanglulupaypay.

<span id="an_2:1">2:1</span> Ano't tinakpan ng Panginoon ang anak na
babae ng Sion ng alapaap sa kaniyang galit! Kaniyang inihagis mula sa
langit hanggang sa lupa ang kagandahan ng Israel, at hindi inalaala ang
kaniyang tungtungan ng paa sa kaarawan ng kaniyang galit.

<span id="an_2:2">2:2</span> Nilamon ng Panginoon ang lahat na tahanan
ng Jacob, at siya'y hindi naawa: Kanyang ibinagsak sa kaniyang poot ang
mga katibayan ng anak na babae ng Juda; kaniyang inilugmok ang mga yaon
sa lupa: kaniyang ipinahamak ang kaharian at ang mga prinsipe niyaon.

<span id="an_2:3">2:3</span> Kaniyang inihiwalay sa pamamagitan ng
mabangis na galit ang buong sungay ng Israel; kaniyang iniurong ang
kaniyang kanang kamay sa harap ng kaaway: at kaniyang sinilaban ang
Jacob na parang maalab na apoy, na namumugnaw sa palibot.

<span id="an_2:4">2:4</span> Kaniyang iniakma ang kaniyang busog na
parang kaaway, kaniyang iniyamba ang kaniyang kanan na parang kalaban,
at pinatay ang lahat na maligaya sa mata: sa tolda ng anak na babae ng
Sion ay kaniyang ibinuhos ang kaniyang kapusukan na parang apoy.

<span id="an_2:5">2:5</span> Ang Panginoon ay naging parang kaaway,
kaniyang nilamon ang Israel; kaniyang nilamon ang lahat niyang palacio,
kaniyang iginiba ang kaniyang mga katibayan; at kaniyang pinarami sa
anak na babae ng Juda ang panangis at panaghoy.

<span id="an_2:6">2:6</span> At kaniyang inalis na may karahasan ang
tabernakulo niya na gaya ng nasa halamanan; kaniyang sinira ang kaniyang
mga dako ng kapulungan: ipinalimot ng Panginoon ang takdang kapulungan
at sabbath sa Sion, at hinamak sa pagiinit ng kaniyang galit ang hari at
ang saserdote.

<span id="an_2:7">2:7</span> Iniwasak ng Panginoon ang kaniyang dambana,
kaniyang kinayamutan ang kaniyang santuario; kaniyang ibinigay sa kamay
ng kaaway ang mga pader ng kaniyang mga palacio: sila'y nangagingay sa
bahay ng Panginoon, na parang kaarawan ng takdang kapulungan.

<span id="an_2:8">2:8</span> Ipinasiya ng Panginoon na gibain ang kuta
ng anak na babae ng Sion; kaniyang iniladlad ang lubid, hindi niya
iniurong ang kaniyang kamay sa paggiba: at kaniyang pinapanaghoy ang
moog at ang kuta; nanganglulupaypay kapuwa.

<span id="an_2:9">2:9</span> Ang kaniyang mga pintuang-bayan ay
nangabaon sa lupa; kaniyang giniba at nasira ang kaniyang mga halang:
ang kaniyang hari at ang kaniyang mga prinsipe ay nangasa gitna ng mga
bansa na hindi kinaroroonan ng kautusan; Oo, ang kaniyang mga propeta ay
hindi nangakakasumpong ng pangitaing mula sa Panginoon.

<span id="an_2:10">2:10</span> Ang mga matanda ng anak na babae ng Sion
ay nangauupo sa lupa, sila'y nagsisitahimik; sila'y nangagsabog ng
alabok sa kanilang mga ulo; sila'y nangagbigkis ng kayong magaspang:
itinungo ng mga dalaga sa Jerusalem ang kanilang mga ulo sa lupa.

<span id="an_2:11">2:11</span> Pinangangalumata ng mga luha ang aking
mga mata, namamanglaw ang aking puso, ako'y lubhang nahahapis, dahil sa
pagkapahamak ng anak na babae ng aking bayan, dahil sa ang mga bata at
ang mga pasusuhin ay nanganglulupaypay sa mga lansangan ng bayan.

<span id="an_2:12">2:12</span> Kanilang sinasabi sa kanilang mga ina,
saan nandoon ang trigo at alak? Pagka sila'y nanganglulupaypay na parang
sugatan sa mga lansangan sa bayan, pagka ang kanilang kaluluwa ay
nanglulupaypay sa kandungan ng kanilang mga ina.

<span id="an_2:13">2:13</span> Ano ang aking patototohanan sa iyo? sa
ano kita iwawangis, Oh anak na babae ng Jerusalem? Ano ang ihahalintulad
ko sa iyo, upang maaliw kita, Oh anak na dalaga ng Sion? Sapagka't ang
iyong sira ay malaking parang dagat: sinong makapagpapagaling sa iyo?

<span id="an_2:14">2:14</span> Ang iyong mga propeta ay nakakita para sa
iyo ng mga pangitain na walang kabuluhan at kamangmangan; at hindi nila
inilitaw ang iyong kasamaan, upang bawiin ang iyong pagkabihag, kundi
nakarinig para sa iyo ng mga hulang walang kabuluhan at mga kadahilanan
ng pagkatapon.

<span id="an_2:15">2:15</span> Lahat na nangagdaraan ay ipinapakpak ang
kanilang kamay sa iyo; sila'y nagsisisutsot at iginagalaw ang kanilang
ulo sa anak na babae ng Jerusalem, na sinasabi, Ito baga ang bayan na
tinatawag ng mga tao Ang kasakdalan ng kagandahan, Ang kagalakan ng
buong lupa?

<span id="an_2:16">2:16</span> Ibinukang maluwang ng lahat mong kaaway
ang kanilang bibig laban sa iyo: sila'y nagsisisutsot at
nagsisipagngalit ng ngipin; kanilang sinasabi, Aming nilamon siya; tunay
na ito ang kaarawan na aming hinihintay; aming nasumpungan, aming
nakita.

<span id="an_2:17">2:17</span> Ginawa ng Panginoon ang kaniyang
ipinasiya; kaniyang tinupad ang kaniyang salita na kaniyang iniutos nang
mga kaarawan nang una; kaniyang ibinagsak, at hindi naawa: at kaniyang
pinapagkatuwa sa iyo ang kaaway; kaniyang pinataas ang sungay ng iyong
mga kalaban.

<span id="an_2:18">2:18</span> Ang kanilang puso ay nagsisidaing sa
Panginoon: Oh kuta ng anak na babae ng Sion, dumaloy ang mga luha na
parang ilog araw at gabi; huwag kang magpahinga; huwag maglikat ang itim
ng iyong mata.

<span id="an_2:19">2:19</span> Bumangon ka, humiyaw ka sa gabi, sa
pasimula ng mga pagpupuyat; ibuhos mo ang iyong puso na parang tubig sa
harap ng mukha ng Panginoon: igawad mo ang iyong mga kamay sa kaniya
dahil sa buhay ng iyong mga batang anak, na nanglulupaypay sa gutom sa
dulo ng lahat na lansangan.

<span id="an_2:20">2:20</span> Tingnan mo, Oh Panginoon, at masdan mo,
kung kanino mo ginawa ang ganito! Kakanin baga ng mga babae ang kanilang
ipinanganak, ang mga anak na kinakalong sa mga kamay? Papatayin baga ang
saserdote at ang propeta sa santuario ng Panginoon?

<span id="an_2:21">2:21</span> Ang binata at ang matanda ay humihiga sa
lupa sa mga lansangan; ang aking mga dalaga at ang aking mga binata ay
nangabuwal sa tabak: iyong pinatay sila sa kaarawan ng iyong galit;
iyong pinatay at hindi ka naawa.

<span id="an_2:22">2:22</span> Tinawag mo, gaya ng sa kaarawan ng
takdang kapulungan, ang aking mga kakilabutan ay sa bawa't dako; at
walang nakatanan, o nalabi sa kaarawan ng galit ng Panginoon: yaong
aking mga kinalong at pinalaki ay nilipol ng aking kaaway.

<span id="an_3:1">3:1</span> Ako ang tao na nakakita ng pagdadalamhati
sa pamalo ng iyong poot.

<span id="an_3:2">3:2</span> Ako'y kaniyang pinatnubayan at pinalakad sa
kadiliman, at hindi sa liwanag.

<span id="an_3:3">3:3</span> Tunay na laban sa akin ay kaniyang
iginagalaw ang kaniyang kamay na muli't muli buong araw.

<span id="an_3:4">3:4</span> Ang aking laman at aking balat ay pinatanda
niya; kaniyang binali ang aking mga buto.

<span id="an_3:5">3:5</span> Ako'y kinalaban niya, at kinulong ako ng
hirap at pagdaramdam.

<span id="an_3:6">3:6</span> Kaniyang pinatahan ako sa mga madilim na
dako, gaya ng nangamatay nang malaon.

<span id="an_3:7">3:7</span> Kaniyang binakuran ako na anopa't ako'y
hindi makalabas; kaniyang pinabigat ang aking tanikala.

<span id="an_3:8">3:8</span> Oo, pagka ako'y dumadaing, at humihinging
tulong, kaniyang pinagsasarhan ang aking daing.

<span id="an_3:9">3:9</span> Kaniyang binakuran ang aking mga daan ng
tinabas na bato, kaniyang iniliko ang aking mga landas.

<span id="an_3:10">3:10</span> Siya'y parang oso na nagaabang sa akin,
parang leon sa mga kubling dako.

<span id="an_3:11">3:11</span> Kaniyang iniligaw ang aking mga lakad, at
ako'y pinagwaraywaray niya; kaniyang ipinahamak ako;

<span id="an_3:12">3:12</span> Kaniyang iniakma ang kaniyang busog, at
ginawa akong pinaka tanda sa pana.

<span id="an_3:13">3:13</span> Ang mga pana ng kaniyang lalagyan ng pana
ay kaniyang isinasaksak sa aking mga bato ng katawan.

<span id="an_3:14">3:14</span> Ako'y naging kakutyaan sa aking buong
bayan, at kanilang awit buong araw.

<span id="an_3:15">3:15</span> Kaniyang pinuspos ako ng kapanglawan,
kaniyang sinuya ako ng ajenjo.

<span id="an_3:16">3:16</span> Kaniya namang biningot ang aking mga
ngipin ng mga maliliit na grava; kaniyang tinabunan ako ng mga abo.

<span id="an_3:17">3:17</span> At iyong inilayo ang aking kaluluwa sa
kapayapaan; ako'y nakalimot ng kaginhawahan.

<span id="an_3:18">3:18</span> At aking sinabi, Ang lakas ko'y nawala,
at ang aking pagasa sa Panginoon.

<span id="an_3:19">3:19</span> Alalahanin mo ang aking pagdadalamhati at
ang aking karalitaan, ang ajenjo at ng apdo.

<span id="an_3:20">3:20</span> Ang kaluluwa ko'y naaalaala pa nila, at
napangumbaba sa loob ko.

<span id="an_3:21">3:21</span> Ito ang ginugunita ko sa aking pagiisip;
kaya't may pagasa ako.

<span id="an_3:22">3:22</span> Sa mga kaawaan nga ng Panginoon ay hindi
tayo nalipol, sapagka't ang kaniyang mga habag ay hindi nauubos.

<span id="an_3:23">3:23</span> Ang mga yao'y bago tuwing umaga, dakila
ang inyong pagtatapat.

<span id="an_3:24">3:24</span> Ang Panginoon ay aking bahagi, sabi ng
aking kaluluwa; kaya't ako'y aasa sa kaniya.

<span id="an_3:25">3:25</span> Ang Panginoon ay mabuti sa kanila na
nangaghihintay sa kaniya, sa kaluluwa na humahanap sa kaniya.

<span id="an_3:26">3:26</span> Mabuti nga na ang tao ay umasa at
maghintay na tahimik sa pagliligtas ng Panginoon.

<span id="an_3:27">3:27</span> Mabuti nga sa tao na magpasan ng pamatok
sa kaniyang kabataan.

<span id="an_3:28">3:28</span> Maupo siyang magisa at tumahimik,
sapagka't kaniyang iniatang sa kaniya.

<span id="an_3:29">3:29</span> Sumubsob siya sa alabok, kung gayo'y
magkakaroon siya ng pagasa.

<span id="an_3:30">3:30</span> Ibigay niya ang kaniyang pisngi sa
sumasakit sa kaniya; mapuspos siya ng kadustaan.

<span id="an_3:31">3:31</span> Sapagka't ang Panginoon ay hindi
magtatakuwil magpakailan man.

<span id="an_3:32">3:32</span> Sapagka't bagaman siya'y nagpapapanglaw,
gayon ma'y magpapakita siya ng habag ayon sa kasaganaan ng kaniyang mga
kaawaan.

<span id="an_3:33">3:33</span> Sapagka't siya'y hindi kusang
dumadalamhati, o nagpapapanglaw man sa mga anak ng mga tao.

<span id="an_3:34">3:34</span> Na yapakan sa ilalim ng paa ang lahat ng
bihag sa lupa.

<span id="an_3:35">3:35</span> Na iliko ang matuwid ng tao sa harap ng
mukha ng Kataastaasan,

<span id="an_3:36">3:36</span> Na iligaw ang tao sa kaniyang usap, hindi
kinalulugdan ng Panginoon.

<span id="an_3:37">3:37</span> Sino siya na nagsasabi, at nangyayari,
kung hindi iniuutos ng Panginoon?

<span id="an_3:38">3:38</span> Hindi baga sa bibig ng Kataastaasan
nanggagaling ang masama't mabuti?

<span id="an_3:39">3:39</span> Bakit dumadaing ang taong may buhay, ang
tao dahil sa parusa sa kaniyang mga kasalanan?

<span id="an_3:40">3:40</span> Ating usisain at suriin ang ating mga
lakad, at manumbalik sa Panginoon.

<span id="an_3:41">3:41</span> Igawad natin ang ating puso sangpu ng
ating mga kamay sa Dios sa langit.

<span id="an_3:42">3:42</span> Kami ay sumalangsang at nanghimagsik;
ikaw ay hindi nagpatawad.

<span id="an_3:43">3:43</span> Tinakpan mo ang iyong sarili ng galit at
hinabol mo kami; ikaw ay pumatay, ikaw ay hindi naawa.

<span id="an_3:44">3:44</span> Tinakpan mo ang iyong sarili ng alapaap,
na anopa't hindi makadaan ang anomang panalangin.

<span id="an_3:45">3:45</span> Iyong ginawa kaming parang tapon at dumi
sa gitna ng mga bayan.

<span id="an_3:46">3:46</span> Ibinukang maluwang ng lahat naming kaaway
ang kanilang bibig laban sa amin.

<span id="an_3:47">3:47</span> Takot at ang hukay ay dumating sa amin,
ang pagkasira at pagkagiba.

<span id="an_3:48">3:48</span> Ang mata ko'y dumadaloy ng mga ilog ng
tubig, dahil sa pagkapahamak ng anak na babae ng aking bayan.

<span id="an_3:49">3:49</span> Ang mata ko'y dinadaluyan at hindi
naglilikat, na walang pagitan.

<span id="an_3:50">3:50</span> Hanggang sa ang Panginoon ay tumungo, at
tumingin mula sa langit.

<span id="an_3:51">3:51</span> Kinikilos ng aking mata ang aking
kaluluwa, dahil sa lahat na anak na babae ng aking bayan.

<span id="an_3:52">3:52</span> Lubha nila akong hinahabol na parang
ibon, na mga kaaway kong walang kadahilanan.

<span id="an_3:53">3:53</span> Kanilang pinaikli ang aking buhay sa
bilangguan at hinagis ako ng bato.

<span id="an_3:54">3:54</span> Tubig ay nagsisihuho sa aking ulo; aking
sinabi, Ako'y nahiwalay.

<span id="an_3:55">3:55</span> Ako'y tumawag sa iyong pangalan, Oh
Panginoon, mula sa kababababaang hukay.

<span id="an_3:56">3:56</span> Iyong dininig ang aking tinig; huwag mong
ikubli ang iyong pakinig sa aking hingal, sa aking daing.

<span id="an_3:57">3:57</span> Ikaw ay lumapit sa araw na ako'y tumawag
sa iyo; iyong sinabi, Huwag kang matakot.

<span id="an_3:58">3:58</span> Oh Panginoon, iyong ipinagsanggalang ang
mga usap ng aking kaluluwa; iyong tinubos ang aking buhay.

<span id="an_3:59">3:59</span> Oh Panginoon, iyong nakita ang aking
pagkakamali; hatulan mo ang aking usap.

<span id="an_3:60">3:60</span> Iyong nakita ang lahat nilang
panghihiganti, at ang lahat nilang pasiya laban sa akin.

<span id="an_3:61">3:61</span> Iyong narinig ang kanilang pagduwahagi,
Oh Panginoon, at lahat nilang pasiya laban sa akin,

<span id="an_3:62">3:62</span> Ang mga labi ng nagsisibangon laban sa
akin, at ang kanilang pasiya laban sa akin buong araw.

<span id="an_3:63">3:63</span> Masdan mo ang kanilang pagupo, at ang
kanilang pagtayo; ako ang kanilang awit.

<span id="an_3:64">3:64</span> Ikaw ay magbibigay sa kanila ng
kagantihan, Oh Panginoon, ayon sa gawa ng kanilang mga kamay.

<span id="an_3:65">3:65</span> Iyong papagmamatigasin ang kanilang puso,
ang iyong sumpa sa kanila.

<span id="an_3:66">3:66</span> Iyong hahabulin sila sa galit, at iyong
lilipulin sila mula sa silong ng langit ng Panginoon.

<span id="an_4:1">4:1</span> Ano't ang ginto ay naging malabo! Ano't ang
pinakadalisay na ginto ay nagbago! Ang mga bato ng santuario ay natapon
sa dulo ng lahat na lansangan.

<span id="an_4:2">4:2</span> Ang mga mahalagang anak ng Sion, na katulad
ng dalisay na ginto, ano't pinahahalagahan na waring mga sisidlang lupa,
na gawa ng mga kamay ng magpapalyok!

<span id="an_4:3">4:3</span> Maging ang mga chakal ay naglalabas ng
suso, nangagpapasuso sa kanilang mga anak: ang anak na babae ng aking
bayan ay naging mabagsik, parang mga avestruz sa ilang.

<span id="an_4:4">4:4</span> Ang dila ng sumususong bata ay nadidikit sa
ngalangala ng kaniyang bibig dahil sa uhaw: ang mga munting bata ay
nagsisihingi ng tinapay, at walang taong magpuputol nito sa kanila.

<span id="an_4:5">4:5</span> Silang nagsisikaing mainam ay nangahandusay
sa mga lansangan: silang nagsilaki sa matingkad na pula ay nagsisihiga
sa mga tapunan ng dumi.

<span id="an_4:6">4:6</span> Sapagka't ang kasamaan ng anak na babae ng
aking bayan ay lalong malaki kay sa kasalanan ng Sodoma, na nagiba sa
isang sangdali, at walang mga kamay na humawak sa kaniya.

<span id="an_4:7">4:7</span> Ang kaniyang mga mahal na tao ay lalong
malinis kay sa nieve, mga lalong maputi kay sa gatas; sila'y lalong
mapula sa katawan kay sa mga rubi, ang kanilang kinis ay parang zafiro.

<span id="an_4:8">4:8</span> Ang kanilang anyo ay lalong maitim kay sa
uling; sila'y hindi makilala sa mga lansangan: ang kanilang balat ay
naninikit sa kanilang mga buto; natutuyo, nagiging parang tungkod.

<span id="an_4:9">4:9</span> Silang napatay ng tabak ay maigi kay sa
kanila na napatay ng gutom; sapagka't ang mga ito ay nagsisihapay, na
napalagpasan, dahil sa pangangailangan ng mga bunga sa parang.

<span id="an_4:10">4:10</span> Ang mga kamay ng mga mahabaging babae ay
nangagluto ng kanilang sariling mga anak; mga naging kanilang pagkain sa
pagkapahamak ng anak na babae ng aking bayan.

<span id="an_4:11">4:11</span> Ginanap ng Panginoon ang kaniyang
kapusukan, kaniyang ibinugso ang kaniyang mabangis na galit; at siya'y
nagpaalab ng apoy sa Sion, na pumugnaw ng mga patibayan niyaon.

<span id="an_4:12">4:12</span> Ang mga hari sa lupa ay hindi
nanganiwala, o ang lahat mang nananahan sa sanglibutan, na ang kaaway at
kalaban ay papasok sa mga pintuang-bayan ng Jerusalem.

<span id="an_4:13">4:13</span> Dahil nga sa mga kasalanan ng kaniyang
mga propeta, at sa mga kasamaan ng kaniyang mga saserdote, na nagbubo ng
dugo ng mga ganap sa gitna niya.

<span id="an_4:14">4:14</span> Sila'y nagsisikapa sa mga lansangan na
parang mga bulag, sila'y nangadudumhan ng dugo, na anopa't hindi mahipo
ng mga tao ang kanilang mga suot.

<span id="an_4:15">4:15</span> Magsihiwalay kayo, sila'y nagsisihiyaw sa
kanila, Marurumi! magsihiwalay kayo, magsihiwalay kayo, huwag ninyong
hipuin: nang sila'y magsitakas at magsilaboy ay sinabi ng mga tao sa
gitna ng mga bansa, Hindi na sila nangingibang bayan pa rito.

<span id="an_4:16">4:16</span> Pinangalat sila ng galit ng Panginoon;
sila'y hindi na niya lilingapin pa. Hindi nila iginagalang ang mga
pagkatao ng mga saserdote, hindi nila pinakukundanganan ang mga matanda.

<span id="an_4:17">4:17</span> Ang aming mga mata ay nangangalumata
dahil sa aming paghihintay ng walang kabuluhang tulong: sa aming
paghihintay ay nangaghihintay kami sa isang bansa na hindi
makapagligtas.

<span id="an_4:18">4:18</span> Kanilang inaabangan ang aming mga
hakbang, upang huwag kaming makayaon sa aming mga lansangan: ang aming
wakas ay malapit na, ang aming mga kaarawan ay nangaganap; sapagka't ang
aming wakas ay dumating.

<span id="an_4:19">4:19</span> Ang mga manghahabol sa amin ay lalong
maliliksi kay sa mga aguila sa himpapawid: kanilang hinabol kami sa mga
bundok, kanilang binakayan kami sa ilang.

<span id="an_4:20">4:20</span> Ang hinga ng aming mga butas ng ilong,
ang pinahiran ng Panginoon ay nahuli sa kanilang mga hukay; na siya
naming pinagsasabihan, sa kaniyang mga lilim ay mabubuhay kami sa mga
bansa.

<span id="an_4:21">4:21</span> Ikaw ay magalak at matuwa Oh anak na
babae ng Edom, na tumatahan sa lupain ng Uz: ang saro ay darating din sa
iyo; ikaw ay malalango, at magpapakahubad.

<span id="an_4:22">4:22</span> Ang parusa sa iyong kasamaan ay naganap,
Oh anak na babae ng Sion, hindi ka na niya dadalhin pa sa pagkabihag:
kaniyang dadalawin ang iyong kasamaan, Oh anak na babae ng Edom;
kaniyang ililitaw ang iyong mga kasalanan.

<span id="an_5:1">5:1</span> Iyong alalahanin, Oh Panginoon, kung anong
dumating sa amin: iyong masdan, at tingnan ang aming pagkadusta.

<span id="an_5:2">5:2</span> Ang aming mana ay napasa mga taga ibang
lupa, ang aming mga bahay ay sa mga taga ibang bayan.

<span id="an_5:3">5:3</span> Kami ay mga ulila at walang ama; ang aming
mga ina ay parang mga bao.

<span id="an_5:4">5:4</span> Aming ininom ang aming tubig sa halaga ng
salapi; ang aming kahoy ay ipinagbibili sa amin.

<span id="an_5:5">5:5</span> Ang mga manghahabol sa amin ay nangasa
aming mga leeg: kami ay mga pagod, at walang kapahingahan.

<span id="an_5:6">5:6</span> Kami ay nakipagkamay sa mga taga Egipto, at
sa mga taga Asiria, upang mangabusog ng tinapay.

<span id="an_5:7">5:7</span> Ang aming mga magulang ay nagkasala at wala
na; At aming pinasan ang kanilang mga kasamaan.

<span id="an_5:8">5:8</span> Mga alipin ay nangagpupuno sa amin: walang
magligtas sa amin sa kanilang kamay.

<span id="an_5:9">5:9</span> Aming tinatamo ang aming tinapay sa
pamamagitan ng kapahamakan ng aming buhay, dahil sa tabak sa ilang.

<span id="an_5:10">5:10</span> Ang aming balat ay maitim na parang
hurno, dahil sa maningas na init ng kagutom.

<span id="an_5:11">5:11</span> Kanilang dinahas ang mga babae, sa Sion,
ang mga dalaga sa mga bayan ng Juda.

<span id="an_5:12">5:12</span> Ang mga prinsipe ay nangabibitin ng
kanilang kamay: ang mga mukha ng mga matanda ay hindi iginagalang.

<span id="an_5:13">5:13</span> Ang mga binata ay nangagpapasan ng
gilingan, at ang mga bata ay nangadudulas sa lilim ng kahoy.

<span id="an_5:14">5:14</span> Ang mga matanda ay wala na sa
pintuang-bayan. Ang mga binata'y wala na sa kanilang mga tugtugin.

<span id="an_5:15">5:15</span> Ang kagalakan ng aming puso ay naglikat;
ang aming sayaw ay napalitan ng tangisan.

<span id="an_5:16">5:16</span> Ang putong ay nahulog mula sa aming ulo:
sa aba namin! sapagka't kami ay nangagkasala.

<span id="an_5:17">5:17</span> Dahil dito ang aming puso ay
nanglulupaypay; dahil sa mga bagay na ito ay nagdidilim ang aming mga
mata;

<span id="an_5:18">5:18</span> Dahil sa bundok ng Sion na nasira;
nilalakaran ng mga zora.

<span id="an_5:19">5:19</span> Ikaw, Oh Panginoon, nananatili
magpakailan man: ang iyong luklukan ay sa sali't saling lahi.

<span id="an_5:20">5:20</span> Bakit mo kami nililimot magpakailan man,
at pinababayaan mo kaming totoong malaon?

<span id="an_5:21">5:21</span> Manumbalik ka sa amin, Oh Panginoon, at
kami ay manunumbalik: baguhin mo ang aming mga araw na gaya nang una.

<span id="an_5:22">5:22</span> Nguni't itinakuwil mo kaming lubos, ikaw
ay totoong napoot sa amin.

------------------------------------------------------------------------

[Next: Ezekiel](eze.md)
