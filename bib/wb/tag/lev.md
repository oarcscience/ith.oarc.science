[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](exo)  [Next](num) 

------------------------------------------------------------------------

### Tagalog Bible: Leviticus

<span id="an_1:1">1:1</span> At tinawag ng Panginoon si Moises at
sinalita sa kaniya mula sa tabernakulo ng kapisanan, na sinasabi,

<span id="an_1:2">1:2</span> Salitain mo sa mga anak ni Israel at
sabihin mo sa kanila, Pagka ang sinoman sa inyo ay naghahandog ng alay
sa Panginoon, ang ihahandog ninyong alay ay galing sa mga hayop, sa mga
bakahan at sa kawan.

<span id="an_1:3">1:3</span> Kung ang kaniyang alay ay handog na
susunugin na kinuha sa bakahan, ang ihahandog niya'y isang lalake na
walang kapintasan: sa pintuan ng tabernakulo ng kapisanan ihahandog
niya, upang tanggapin sa harap ng Panginoon.

<span id="an_1:4">1:4</span> At ipapatong niya ang kaniyang kamay sa ulo
ng handog na susunugin; at tatanggapin sa ikagagaling niya, upang gumawa
ng pakikipagkasundo sa kaniya.

<span id="an_1:5">1:5</span> At kaniyang papatayin ang guyang toro sa
harap ng Panginoon: at ang mga anak ni Aaron, ang mga saserdote, ay
siyang mangaghaharap ng dugo at iwiwisik ang dugo sa palibot ng dambana
na nasa pintuan ng tabernakulo ng kapisanan.

<span id="an_1:6">1:6</span> At lalaplapin ang handog na susunugin, at
kakatayin.

<span id="an_1:7">1:7</span> At ang mga anak ni Aaron na saserdote ay
magsisipaglagay ng apoy sa ibabaw ng dambana, at magsisipagayos ng kahoy
sa apoy;

<span id="an_1:8">1:8</span> At aayusin ng mga anak ni Aaron, na mga
saserdote, ang mga pinagputolputol, ang ulo, at ang taba, sa kahoy na
nakapatong sa apoy na nasa ibabaw ng dambana:

<span id="an_1:9">1:9</span> Datapuwa't ang mga lamang loob at ang mga
paa, ay huhugasan niya ng tubig. At susunugin ng saserdote ang kabuoan
sa ibabaw ng dambana na pinakahandog na susunugin, isang handog nga na
pinaraan sa apoy na pinakamasarap na amoy sa Panginoon.

<span id="an_1:10">1:10</span> At kung ang kaniyang alay ay kinuha sa
kawan, sa mga tupa, o sa mga kambing, na pinakahandog na susunugin; ang
kaniyang ihahandog ay isang lalaking walang kapintasan.

<span id="an_1:11">1:11</span> At kaniyang papatayin sa dakong hilagaan
ng dambana, sa harap ng Panginoon: at iwiwisik ng mga anak ni Aaron, na
mga saserdote, ang dugo niyaon sa ibabaw ng dambana sa palibot.

<span id="an_1:12">1:12</span> At kaniyang kakatayin pati ang ulo, at
ang taba; at mga iaayos ng saserdote sa ibabaw ng kahoy na nasa apoy sa
ibabaw ng dambana;

<span id="an_1:13">1:13</span> Datapuwa't ang mga lamang loob at ang mga
paa ay huhugasan ng tubig. At ihahandog ng saserdote ang kabuoan, at
susunugin sa dambana: isa ngang handog na susunugin na isang handog na
pinaraan sa apoy na pinakamasarap na amoy sa Panginoon.

<span id="an_1:14">1:14</span> At kung ang kaniyang alay sa Panginoon ay
handog na susunugin na mga ibon, ang ihahandog nga niyang alay ay mga
batobato o mga inakay ng kalapati.

<span id="an_1:15">1:15</span> At dadalhin ng saserdote sa dambana, at
pupugutan ng ulo yaon, at susunugin sa ibabaw ng dambana; at ang dugo'y
pipigain sa tabi ng dambana:

<span id="an_1:16">1:16</span> At aalisin niya ang butsi pati ang mga
balahibo, at ihahagis sa tabi ng dambana, sa dakong silanganan, sa
kinalalagyan ng mga abo:

<span id="an_1:17">1:17</span> At babaakin na hahawakan sa mga pakpak,
datapuwa't hindi pakakahatiin. At susunugin ng saserdote sa ibabaw ng
dambana, sa ibabaw ng kahoy na nasa apoy: isa ngang handog na susunugin,
na isang handog na pinaraan sa apoy na pinakamasarap na amoy sa
Panginoon.

<span id="an_2:1">2:1</span> At pagka ang sinoman ay maghahandog sa
Panginoon ng alay na handog na harina, ay mainam na harina ang kaniyang
iaalay; at kaniyang bubuhusan ng langis, at lalagyan ng kamangyan:

<span id="an_2:2">2:2</span> At dadalhin niya sa mga saserdote, na mga
anak ni Aaron; at siya'y kukuha ng isang dakot na mainam na harina at ng
langis, sangpu ng buong kamangyan niyaon. At susunugin ng saserdote sa
ibabaw ng dambana na pinakaalaala, na isang handog nga na pinaraan sa
apoy na pinakamasarap na amoy sa Panginoon:

<span id="an_2:3">2:3</span> At ang kalabisan sa handog na harina ay
mapapasa kay Aaron at sa kaniyang mga anak: kabanalbanalang bagay nga sa
mga handog sa Panginoon na pinaraan sa apoy.

<span id="an_2:4">2:4</span> At pagka ikaw ay maghahandog ng alay na
handog na harina na luto sa hurno, ay mga munting tinapay na walang
lebadura ang iaalay mo na mainam na harina, na hinaluan ng langis, o mga
manipis na tinapay na walang lebadura, na hinaluan ng langis.

<span id="an_2:5">2:5</span> At kung ang iyong alay ay handog na harina,
na luto sa kawali, ay mainam na harina ang iaalay mo na walang lebadura,
na hinaluan ng langis.

<span id="an_2:6">2:6</span> Iyong pagpuputolputulin, at bubuhusan mo ng
langis: isa ngang handog na harina.

<span id="an_2:7">2:7</span> At kung ang iyong alay ay handog na harina
na luto sa kawaling bakal, ay yari sa mainam na harina na may langis ang
iaalay mo.

<span id="an_2:8">2:8</span> At dadalhin mo sa Panginoon ang handog na
harina na yari sa mga bagay na ito: at ihaharap sa saserdote at dadalhin
niya sa dambana.

<span id="an_2:9">2:9</span> At kukuha ang saserdote ng handog na
harina, na pinakaalaala rin niyaon, at susunugin sa ibabaw ng dambana:
handog ngang pinaraan sa apoy, na pinakamasarap na amoy sa Panginoon.

<span id="an_2:10">2:10</span> At ang kalabisan sa handog na harina ay
mapapasa kay Aaron at sa kaniyang mga anak; kabanalbanalang bagay nga sa
mga handog sa Panginoon na pinaraan sa apoy.

<span id="an_2:11">2:11</span> Walang handog na harina na ihahandog kayo
sa Panginoon, na magkakalebadura: sapagka't huwag kayong magsusunog ng
anomang lebadura ni ng anomang pulot na pinaka handog, sa Panginoon, na
pinaraan sa apoy.

<span id="an_2:12">2:12</span> Bilang pinakaalay na mga pangunang bunga
ihahandog ninyo sa Panginoon: nguni't hindi sasampa sa dambana na parang
masarap na amoy.

<span id="an_2:13">2:13</span> At titimplahan mo ng asin ang lahat ng
alay na iyong handog na harina, ni huwag mong titiising magkulang sa
iyong handog na harina ng asin ng tipan ng iyong Dios: lahat ng alay
mo'y ihahandog mong may asin.

<span id="an_2:14">2:14</span> At kung maghahandog ka sa Panginoon ng
handog na harina na pangunang bunga, ay ihahandog mong pinakahandog na
harina ng iyong pangunang bunga ay sinangag sa apoy, mga murang butil na
pinipi.

<span id="an_2:15">2:15</span> At bubuhusan mo ng langis yaon, at
lalagyan mo sa ibabaw ng kamangyan: yaon nga'y handog na harina.

<span id="an_2:16">2:16</span> At susunugin ng saserdote na nakaalaala
niyaon, ang bahagi ng butil na pinipi at ang bahagi ng langis, pati ng
buong kamangyan niyaon: handog nga sa Panginoon na pinaraan sa apoy.

<span id="an_3:1">3:1</span> At kung ang kanilang alay ay haing mga
handog tungkol sa kapayapaan; kung ang ihahandog niya ay sa bakahan
maging lalake o babae, ay ihahandog niya na walang kapintasan sa harap
ng Panginoon.

<span id="an_3:2">3:2</span> At kaniyang ipapatong ang kamay niya sa ulo
ng kaniyang alay, at papatayin sa pintuan ng tabernakulo ng kapisanan:
at iwiwisik ng mga anak ni Aaron, na mga saserdote, ang dugo sa ibabaw
ng dambana, sa palibot.

<span id="an_3:3">3:3</span> At kaniyang ihahandog hinggil sa haing mga
handog tungkol sa kapayapaan, na pinakahandog sa Panginoon na pinaraan
sa apoy; ang tabang nakatatakip ng lamang loob at lahat ng tabang nasa
ibabaw ng lamang loob,

<span id="an_3:4">3:4</span> At ang dalawang bato at ang tabang nasa
ibabaw ng mga yaon, ang nasa siping ng mga balakang, at ang lamad na
nasa ibabaw ng atay ay kaniyang aalisin na kalakip ng mga bato.

<span id="an_3:5">3:5</span> At susunugin ng mga anak ni Aaron sa
dambana, sa ibabaw ng handog na susunugin na nasa ibabaw ng kahoy na
nakapatong sa apoy; handog ngang pinaraan sa apoy, na pinakamasarap na
amoy sa Panginoon.

<span id="an_3:6">3:6</span> At kung ang kaniyang alay sa Panginoon na
pinakahaing mga handog tungkol sa kapayapaan ay kinuha sa kawan; maging
lalake o babae, ay ihahandog niya na walang kapintasan.

<span id="an_3:7">3:7</span> Kung isang kordero ang kaniyang ihahandog
na pinakaalay niya, ay ihahandog nga niya sa harap ng Panginoon:

<span id="an_3:8">3:8</span> At kaniyang ipapatong ang kamay niya sa ulo
ng kaniyang alay, at papatayin sa harap ng tabernakulo ng kapisanan: at
iwiwisik ng mga anak ni Aaron ang dugo niyaon sa ibabaw ng dambana sa
palibot.

<span id="an_3:9">3:9</span> At kaniyang ihahandog hinggil sa hain na
mga handog tungkol sa kapayapaan ay isang handog sa Panginoon na
pinaraan sa apoy; ang taba niyaon, ang buong matabang buntot, ay aalisin
niya sa siping ng gulugod; at ang tabang nakatatakip ng lamang loob, at
ang lahat ng tabang nasa ibabaw ng lamang loob.

<span id="an_3:10">3:10</span> At ang dalawang bato, at ang tabang nasa
ibabaw niyaon, na malapit sa mga balakang, at ang lamad na nasa ibabaw
ng atay, ay aalisin niya na kalakip ng mga bato.

<span id="an_3:11">3:11</span> At susunugin ng saserdote sa ibabaw ng
dambana: pagkaing handog nga sa Panginoon na pinaraan sa apoy.

<span id="an_3:12">3:12</span> At kung kambing ang kaniyang alay ay
ihahandog nga niya sa harap ng Panginoon:

<span id="an_3:13">3:13</span> At ipapatong niya ang kaniyang kamay sa
ulo niyaon, at papatayin yaon sa harap ng tabernakulo ng kapisanan: at
iwiwisik ng mga anak ni Aaron ang dugo sa ibabaw ng dambana sa palibot.

<span id="an_3:14">3:14</span> At ang ihahandog niya roon na kaniyang
alay, na pinakahandog sa Panginoon, na pinaraan sa apoy; ang tabang
nakatatakip ng lamang loob, lahat ng tabang nasa ibabaw ng lamang loob,

<span id="an_3:15">3:15</span> At ang dalawang bato, at ang tabang nasa
ibabaw, na malapit sa mga balakang, at ang lamad na nasa ibabaw ng atay,
ay aalisin niya na kalakip ng mga bato.

<span id="an_3:16">3:16</span> At mga susunugin ng saserdote sa ibabaw
ng dambana; pagkaing handog nga na pinaraan sa apoy na pinakamasarap na
amoy: lahat ng taba ay sa Panginoon.

<span id="an_3:17">3:17</span> Magiging palatuntunang palagi sa buong
panahon ng inyong lahi, sa lahat ng inyong tahanan na hindi kayo kakain
ng taba ni dugo man.

<span id="an_4:1">4:1</span> At sinalita ng Panginoon kay Moises, na
sinasabi,

<span id="an_4:2">4:2</span> Salitain mo sa mga anak ni Israel, na iyong
sabihin, Kung ang sinoman ay magkakasala ng hindi sinasadya sa alin man
sa mga bagay na iniutos ng Panginoon na huwag gawin, at gagawin ng
sinoman sa kanila;

<span id="an_4:3">4:3</span> Kung ang pinahirang saserdote ang magkasala
ng gayon na magdala ng sala sa bayan, ay maghahandog nga siya sa
Panginoon dahil sa kaniyang kasalanan na ipinagkasala, ng isang guyang
toro, na walang kapintasan, na pinakahandog dahil sa kasalanan.

<span id="an_4:4">4:4</span> At dadalhin niya ang toro sa pintuan ng
tabernakulo ng kapisanan sa harap ng Panginoon: at ipapatong niya ang
kaniyang kamay sa ulo ng toro, at papatayin ang toro sa harap ng
Panginoon.

<span id="an_4:5">4:5</span> At ang pinahiran ng langis na saserdote ay
kukuha ng dugo ng toro, at dadalhin sa tabernakulo ng kapisanan:

<span id="an_4:6">4:6</span> At ilulubog ng saserdote ang kaniyang
daliri sa dugo, at magwiwisik na makapito ng dugo sa harap ng Panginoon,
sa tapat ng tabing ng santuario.

<span id="an_4:7">4:7</span> At ang saserdote ay maglalagay ng dugong
yaon sa ibabaw ng mga anyong sungay ng dambana ng mabangong kamangyan sa
harap ng Panginoon, na nasa tabernakulo ng kapisanan: at lahat ng dugo
ng toro ay ibubuhos sa paanan ng dambanang pagsusunugan ng handog na
nasa pintuan ng tabernakulo ng kapisanan.

<span id="an_4:8">4:8</span> At aalisin ang lahat ng taba ng toro na
handog dahil sa kasalanan; ang tabang nakakatakip sa lamang loob, at ang
lahat ng tabang nasa ibabaw ng lamang loob,

<span id="an_4:9">4:9</span> At ang dalawang bato at ang tabang nasa
ibabaw, na malapit sa mga balakang, at ang lamad na nasa ibabaw ng atay,
ay aalisin na kalakip ng mga bato,

<span id="an_4:10">4:10</span> Na gaya ng pagaalis ng sa toro na hain na
mga handog tungkol sa kapayapaan: at susunugin ng saserdote sa ibabaw ng
dambanang pagsusunugan ng handog.

<span id="an_4:11">4:11</span> At ang balat ng toro at ang buong laman
pati ng ulo at ng mga hita, at ng lamang loob, at ng dumi,

<span id="an_4:12">4:12</span> Sa makatuwid baga'y ang buong toro ay
ilalabas niya sa labas ng kampamento sa isang dakong malinis, na
pinagtatapunan ng mga abo, at doon susunugin sa apoy sa ibabaw ng kahoy:
sa pinagtatapunan ng mga abo susunugin yaon.

<span id="an_4:13">4:13</span> At kung ang buong kapisanan ng Israel ay
magkasala, at ang bagay ay malihim sa mga mata ng kapulungan, at sila'y
nakagawa ng anoman sa mga bagay na iniutos ng Panginoon na huwag gawin,
at naging salarin;

<span id="an_4:14">4:14</span> Pagka nakilala ang kasalanan ng kanilang
ipinagkasala, ay maghahandog nga ang kapisanan ng isang guyang toro na
pinakahandog dahil sa kasalanan, at dadalhin sa harap ng tabernakulo ng
kapisanan.

<span id="an_4:15">4:15</span> At ipapatong ng mga matanda ng
kapulungan, ang kanilang kamay sa ulo ng toro sa harap ng Panginoon: at
papatayin ang toro sa harap ng Panginoon.

<span id="an_4:16">4:16</span> At ang saserdoteng pinahiran ng langis ay
magdadala ng dugo ng toro sa tabernakulo ng kapisanan:

<span id="an_4:17">4:17</span> At ilulubog ng saserdote ang kaniyang
daliri sa dugo, at iwiwisik na makapito sa harap ng Panginoon, sa harap
ng tabing.

<span id="an_4:18">4:18</span> At maglalagay siya ng dugo sa ibabaw ng
mga anyong sungay ng dambana na nasa harap ng Panginoon, na nasa
tabernakulo ng kapisanan, at ang lahat ng dugo ay ibubuhos niya sa
paanan ng dambanang pagsusunugan ng handog na nasa pintuan ng
tabernakulo ng kapisanan.

<span id="an_4:19">4:19</span> At aalisin niya ang lahat ng taba niyaon,
at susunugin niya sa ibabaw ng dambana.

<span id="an_4:20">4:20</span> Gayon ang gagawin niya sa toro; kung
paano ang ginawa niya sa torong handog dahil sa kasalanan, ay gayon
gagawin niya rito: at itutubos sa kanila ng saserdote, at patatawarin
sila.

<span id="an_4:21">4:21</span> At ilalabas niya ang toro sa kampamento,
at susunugin niya, na gaya ng pagkasunog sa unang toro: handog nga dahil
sa kasalanan ng kapisanan.

<span id="an_4:22">4:22</span> Pagka ang isang pinuno ay nagkasala, at
nakagawa ng hindi sinasadya sa alinman sa lahat ng bagay na iniutos ng
Panginoon niyang Dios na huwag gawin, at siya'y naging salarin;

<span id="an_4:23">4:23</span> Kung maipakilala sa kaniya ang kasalanan
niyang ipinagkasala, ay magdadala siya ng pinakaalay niya na isang
lalaking kambing na walang kapintasan;

<span id="an_4:24">4:24</span> At ipapatong niya ang kaniyang kamay sa
ulo ng kambing, at papatayin niya sa dakong pinagpapatayan ng handog na
susunugin sa harap ng Panginoon: handog nga dahil sa kasalanan.

<span id="an_4:25">4:25</span> At dadampot ang saserdote sa pamamagitan
ng kaniyang daliri, ng dugo ng handog dahil sa kasalanan at ilalagay sa
ibabaw ng mga anyong sungay ng dambanang pagsusunugan ng handog, at ang
dugo'y ibubuhos sa paanan ng dambanang pagsusunugan ng handog.

<span id="an_4:26">4:26</span> At ang lahat ng taba niyaon ay susunugin
niya sa dambana, na gaya ng taba ng hain na mga handog tungkol sa
kapayapaan: at itutubos sa kaniya ng saserdote tungkol sa kaniyang
kasalanan, at siya'y patatawarin.

<span id="an_4:27">4:27</span> At kung ang sinomang karaniwang tao sa
bayan ay magkasala ng hindi sinasadya, sa paggawa sa alinman sa mga
bagay na iniutos ng Panginoon na huwag gawin, at maging makasalanan;

<span id="an_4:28">4:28</span> Kung maipakilala sa kaniya ang kasalanan
niyang pinagkasalahan, ay magdadala siya ng pinakaalay niya na isang
babaing kambing na walang kapintasan, na dahil sa kaniyang kasalanang
pinagkasalahan niya.

<span id="an_4:29">4:29</span> At ipapatong niya ang kaniyang kamay sa
ulo ng handog dahil sa kasalanan, at papatayin ang handog dahil sa
kasalanan sa lagayan ng pagsusunugan ng handog.

<span id="an_4:30">4:30</span> At dadampot ang saserdote sa pamamagitan
ng kaniyang daliri ng dugo at ilalagay sa ibabaw ng mga anyong sungay ng
dambanang pagsusunugan ng handog, at ang lahat ng dugo niyaon ay
ibubuhos niya sa paanan ng dambana.

<span id="an_4:31">4:31</span> At ang lahat ng taba niyaon ay kaniyang
aalisin, na gaya ng pagaalis ng taba sa hain na mga handog tungkol sa
kapayapaan; at susunugin ng saserdote sa dambana na pinakamasarap na
amoy sa Panginoon; at itutubos sa kaniya ng saserdote, at siya'y
patatawarin.

<span id="an_4:32">4:32</span> At kung kordero ang kaniyang dalhing
pinakaalay na bilang handog dahil sa kasalanan, ay babaing walang
kapintasan ang dadalhin niya.

<span id="an_4:33">4:33</span> At ipapatong niya ang kaniyang kamay sa
ulo ng handog dahil sa kasalanan, at papatayin na pinakahandog dahil sa
kasalanan, sa pinagpapatayan ng handog na susunugin.

<span id="an_4:34">4:34</span> At dadampot ang saserdote sa pamamagitan
ng kaniyang daliri ng dugo ng handog dahil sa kasalanan, at ilalagay sa
ibabaw ng mga anyong sungay ng dambanang pagsusunugan ng handog, at ang
lahat ng dugo ay ibubuhos niya sa paanan ng dambana:

<span id="an_4:35">4:35</span> At ang lahat ng taba ay kaniyang aalisin,
gaya ng pagkaalis ng taba sa kordero na hain na mga handog tungkol sa
kapayapaan; at susunugin ng saserdote sa dambana, sa ibabaw ng mga
handog sa Panginoon na pinaraan sa apoy: at itutubos sa kaniya ng
saserdote tungkol sa kasalanan na kaniyang pinagkasalahan; at siya'y
patatawarin.

<span id="an_5:1">5:1</span> At kung ang sinoman ay magkasala, sa
pagkarinig niya ng tinig ng pautos, sa paraang siya'y saksi maging
kaniyang nakita o nalaman, kung hindi niya ihayag, ay siya nga ang
magtataglay ng kasamaan niya.

<span id="an_5:2">5:2</span> O kung ang sinoman ay nakahipo ng alinmang
bagay na karumaldumal, maging bangkay ng ganid na karumaldumal, o ng
bangkay na hayop na karumaldumal, o ng bangkay ng umuusad na
karumaldumal, at nalihim sa kaniya, at siya'y maging karumaldumal, ay
magiging makasalanan nga siya:

<span id="an_5:3">5:3</span> O kung siya'y nakahipo ng karumaldumal ng
tao, maging anomang karumaldumal niyaon na ikinapaging karumaldumal
niya, at nalihim sa kaniya; pagka nalaman niya ay magiging makasalanan
nga siya:

<span id="an_5:4">5:4</span> O kung ang sinoma'y sumumpa ng kaniyang mga
labi ng walang dilidili na gumawa ng masama o gumawa ng mabuti, maging
anoman na sinasalita ng tao na walang dilidili na kaakbay ang sumpa, at
sa kaniya'y nalihim; pagka nalaman niya yaon, ay magiging makasalanan
nga siya sa isa sa mga bagay na ito:

<span id="an_5:5">5:5</span> At mangyayari, na pagka siya'y magiging
makasalanan sa isa sa mga bagay na ito, ay kaniyang isasaysay yaong
kaniyang ipinagkasala:

<span id="an_5:6">5:6</span> At dadalhin niya sa Panginoon ang handog
niya dahil sa pagkakasala, dahil sa kasalanang pinagkasalahan niya, ay
isang babae na kinuha sa kawan, isang kordero o isang kambing na
pinakahandog dahil sa kasalanan; at itutubos sa kaniya ng saserdote
tungkol sa kaniyang kasalanan.

<span id="an_5:7">5:7</span> At kung ang kaniyang kaya ay hindi sapat
upang magdala ng isang kordero, ay magdadala nga siya sa Panginoon, na
pinakahandog niya sa pagkakasala, dahil sa ipinagkasala niya, ng
dalawang batobato o ng dalawang inakay ng kalapati: ang isa'y
pinakahandog dahil sa kasalanan at ang isa'y pinakahandog na susunugin.

<span id="an_5:8">5:8</span> At sila'y dadalhin niya sa saserdote, na
ang ihahandog nito na pinakahandog dahil sa kasalanan, ay ang una at
pupugutin ang ulo sa leeg, nguni't hindi papaghihiwalaying bigla:

<span id="an_5:9">5:9</span> At magwiwisik siya ng dugo ng handog dahil
sa kasalanan sa ibabaw ng gilid ng dambana; at ang labis sa dugo ay
pipigain sa paanan ng dambana: handog nga dahil sa kasalanan.

<span id="an_5:10">5:10</span> At ihahandog niya ang ikalawa na
pinakahandog na susunugin ayon sa alituntunin: at itutubos sa kaniya ng
saserdote tungkol sa kaniyang kasalanan na kaniyang pinagkasalahan, at
siya'y patatawarin.

<span id="an_5:11">5:11</span> Datapuwa't kung ang kaniyang kaya ay
hindi sapat upang magdala ng dalawang batobato, o ng dalawang inakay ng
kalapati, ay magdadala nga siya ng ikasangpung bahagi ng isang epa ng
mainam na harina, na pinakahandog dahil sa kasalanan niya; hindi niya
lalagyan ng langis ni bubuhusan man niya ng kamangyan; sapagka't handog
dahil sa kasalanan.

<span id="an_5:12">5:12</span> At dadalhin niya sa saserdote, at ang
saserdote ay kukuha ng kaniyang dakot sa pinaka alaala niyaon, na
susunugin sa dambana; na gaya ng mga handog sa Panginoon na pinaraan sa
apoy: handog nga dahil sa kasalanan.

<span id="an_5:13">5:13</span> At itutubos sa kaniya ng saserdote,
tungkol sa kasalanan na kaniyang pinagkasalahan sa alinman sa mga bagay
na ito, at siya'y patatawarin: at ang labis ay mapapasa saserdote, gaya
ng handog na harina.

<span id="an_5:14">5:14</span> At sinalita ng Panginoon kay Moises, na
sinasabi,

<span id="an_5:15">5:15</span> Kung ang sinoman ay makasuway at
magkasala ng di sinasadya sa mga banal na bagay ng Panginoon; ay
magdadala nga siya sa Panginoon ng handog dahil sa pagkakasala na isang
tupang lalaking walang kapintasan na kinuha sa kawan, ayon sa iyong
pagkahalaga sa siklong pilak, ayon sa siklo ng santuario na pinakahandog
dahil sa pagkakasala:

<span id="an_5:16">5:16</span> At isasauli niya yaong kaniyang nadaya sa
banal na bagay, at magdaragdag pa ng ikalimang bahagi, at ibibigay niya
sa saserdote: at itutubos sa kaniya ng saserdote sa pamamagitan ng
lalaking tupang handog dahil sa pagkakasala; at siya'y patatawarin.

<span id="an_5:17">5:17</span> At kung ang sinoman ay magkasala, at
gumawa ng alin man sa mga bagay na iniutos ng Panginoon na huwag gawin;
bagama't hindi niya nalalaman, makasalanan din siya at magtataglay siya
ng kaniyang kasamaan.

<span id="an_5:18">5:18</span> At siya'y magdadala sa saserdote ng isang
tupang lalake na walang kapintasan na kinuha sa kawan ayon sa iyong
pagkahalaga na pinakahandog dahil sa pagkakasala; at itutubos sa kaniya
ng saserdote, tungkol sa bagay na pinagkamalian niya ng di sinasadya, at
hindi niya nalalaman, at siya'y patatawarin.

<span id="an_5:19">5:19</span> Yaon nga'y handog dahil sa pagkakasala:
tunay ngang siya'y makasalanan sa harap ng Panginoon.

<span id="an_6:1">6:1</span> At sinalita ng Panginoon kay Moises, na
sinasabi,

<span id="an_6:2">6:2</span> Kung ang sinoman ay magkasala, at sumuway
sa Panginoon, na magbulaan sa kaniyang kapuwa tungkol sa isang habilin,
o sa isang sanla, o sa nakaw, o pumighati sa kaniyang kapuwa,

<span id="an_6:3">6:3</span> O nakasumpong ng nawala, at ipagkaila at
sumumpa ng kasinungalingan; sa alin man sa lahat ng ito na ginawa ng tao
ng pinagkakasalahan:

<span id="an_6:4">6:4</span> Ay mangyayari nga, na kung siya'y nagkasala
at naging salarin, na isasauli niya ang ninakaw, o ang nakuha sa
pagpighati, o ang habiling inihabilin sa kaniya, o ang bagay na nawala
sa kaniyang nasumpungan,

<span id="an_6:5">6:5</span> O anomang bagay na kaniyang sinumpaan ng
kabulaanan; na isasauli niyang buo, at daragdagan pa niya ng ikalimang
bahagi niyaon: sa may-ari ibibigay niya sa araw na pagkasumpong sa
kaniya na siya'y may kasalanan.

<span id="an_6:6">6:6</span> At dadalhin niya sa Panginoon ang kaniyang
handog dahil sa pagkakasala, isang tupang lalake na walang kapintasan na
kinuha sa kawan, ayon sa iyong pagkahalaga, at ibibigay sa saserdote na
pinakahandog dahil sa pagkakasala:

<span id="an_6:7">6:7</span> At itutubos sa kaniya ng saserdote sa harap
ng Panginoon; at siya'y patatawarin tungkol sa alin mang kaniyang
nagawa, na kaniyang pinagkasalahan.

<span id="an_6:8">6:8</span> At sinalita ng Panginoon kay Moises, na
sinasabi,

<span id="an_6:9">6:9</span> Iutos mo kay Aaron at sa kaniyang mga anak,
na iyong sabihin, Ito ang kautusan tungkol sa handog na susunugin: ang
handog na susunugin ay malalagay sa ibabaw ng pinagsusunugan sa ibabaw
ng dambana, buong gabi hanggang umaga; at ang apoy sa dambana ay
papananatilihing nagniningas doon.

<span id="an_6:10">6:10</span> At isusuot ng saserdote ang kaniyang
kasuutang lino, at ang kaniyang mga salawal na kayong lino at itatakip
niya sa kaniyang katawan; at dadamputin niya ang mga abo ng handog na
susunugin na sinunog sa apoy sa ibabaw ng dambana, at ilalagay niya sa
tabi ng dambana.

<span id="an_6:11">6:11</span> At maghuhubad siya ng kaniyang mga suot,
at magbibihis ng ibang mga kasuutan, at ilalabas ang mga abo sa labas ng
kampamento sa isang dakong malinis.

<span id="an_6:12">6:12</span> At ang apoy sa ibabaw ng dambana ay
papananatilihing nagniningas doon, hindi papatayin; at ang saserdote ay
magsusunog ng kahoy sa ibabaw niyaon tuwing umaga: at aayusin niya sa
ibabaw niyaon ang handog na susunugin, at susunugin sa ibabaw niyaon ang
taba ng mga handog tungkol sa kapayapaan.

<span id="an_6:13">6:13</span> Ang apoy ay papananatilihing nagniningas
sa ibabaw ng dambana; hindi papatayin.

<span id="an_6:14">6:14</span> At ito ang kautusan tungkol sa handog na
harina: ihahandog ng mga anak ni Aaron sa harap ng Panginoon, sa harap
ng dambana.

<span id="an_6:15">6:15</span> At kukuha siya niyaon ng kaniyang dakot,
ng mainam na harina sa handog na harina, at ng langis niyaon, at ng
lahat na kamangyan, na nasa ibabaw ng handog na harina, at kaniyang
susunugin sa ibabaw ng dambana, na pinakamasarap na amoy, na alaala
niyaon sa Panginoon.

<span id="an_6:16">6:16</span> At ang labis sa handog ay kakanin ni
Aaron at ng kaniyang mga anak: walang lebadurang kakanin sa dakong
banal; sa looban ng tabernakulo ng kapisanan kakanin nila.

<span id="an_6:17">6:17</span> Hindi lulutuing may lebadura. Aking
ibinigay sa kanilang pinakabahagi nila, sa mga handog sa akin na
pinaraan sa apoy; kabanalbanalang bagay nga, na gaya ng handog dahil sa
kasalanan, at gaya ng handog dahil sa pagkakasala.

<span id="an_6:18">6:18</span> Bawa't lalake sa mga anak ni Aaron ay
kakain niyaon na pinakabahagi nila magpakailan man, sa buong panahon ng
inyong lahi, sa mga handog sa Panginoon na pinaraan sa apoy; sinomang
humipo ng mga iyan ay magiging banal.

<span id="an_6:19">6:19</span> At sinalita ng Panginoon kay Moises, na
sinasabi,

<span id="an_6:20">6:20</span> Ito ang alay ni Aaron at ng kaniyang mga
anak na kanilang ihahandog sa Panginoon sa araw na siya'y pahiran ng
langis; ang ikasangpung bahagi ng isang epa ng mainam na harina, na
pinakahandog na harina magpakailan man, ang kalahati ay sa umaga at ang
kalahati ay sa hapon.

<span id="an_6:21">6:21</span> Sa kawali ihahandang may langis;
pagkatigmak niyaon dadalhin mo: lutong putolputol na ihaharap mo ang
handog na harina na pinaka masarap na amoy sa Panginoon.

<span id="an_6:22">6:22</span> At ang saserdoteng pinahiran ng langis na
mahahalili sa kaniya, na mula sa gitna ng kaniyang mga anak ay
maghahandog niyaon: ayon sa palatuntunang walang hanggan ay susunuging
lahat sa Panginoon.

<span id="an_6:23">6:23</span> At bawa't handog na harina ng saserdote
ay susunuging lahat: hindi kakanin.

<span id="an_6:24">6:24</span> At sinalita ng Panginoon kay Moises, na
sinasabi,

<span id="an_6:25">6:25</span> Salitain mo kay Aaron at sa kaniyang mga
anak, na sabihin, Ito ang kautusan tungkol sa handog dahil sa kasalanan:
sa dakong pinagpapatayan ng handog na susunugin ay doon papatayin ang
handog dahil sa kasalanan, sa harap ng Panginoon; kabanalbanalang bagay
nga.

<span id="an_6:26">6:26</span> Ang saserdoteng maghandog niyaon dahil sa
kasalanan ay kakain niyaon: sa dakong banal kakanin, sa looban ng
tabernakulo ng kapisanan.

<span id="an_6:27">6:27</span> Anomang humipo ng laman niyaon ay
magiging banal: at pagka pumilansik ang dugo sa alin mang damit, ay
lalabhan mo yaong napilansikan sa dakong banal.

<span id="an_6:28">6:28</span> Datapuwa't ang sisidlang lupa na
pinaglutuan ay babasagin: at kung niluto sa sisidlang tanso ay lilinisin
at babanlawan ng tubig.

<span id="an_6:29">6:29</span> Bawa't lalake sa mga saserdote ay kakain
niyaon: bagay ngang kabanalbanalan.

<span id="an_6:30">6:30</span> At hindi kakanin ang anomang handog dahil
sa kasalanan, kung may dugo niyao'y ipinasok sa tabernakulo ng kapisanan
upang ipangtubos sa dakong banal: sa apoy nga susunugin.

<span id="an_7:1">7:1</span> At ito ang kautusan tungkol sa handog dahil
sa pagkakasala: bagay ngang kabanalbanalan.

<span id="an_7:2">7:2</span> Sa dakong pinagpapatayan ng handog na
susunugin ay doon papatayin ang handog dahil sa pagkakasala: at ang dugo
niyao'y iwiwisik niya sa ibabaw ng dambana hanggang sa palibot.

<span id="an_7:3">7:3</span> At siya'y maghahandog niyaon ng lahat ng
taba niyaon; ang buntot na mataba at ang tabang nakatatakip sa lamang
loob,

<span id="an_7:4">7:4</span> At ang dalawang bato at ang tabang nasa
ibabaw ng mga yaon, ang nasa siping ng mga balakang, at ang lamad na
nasa ibabaw ng atay, ay kaniyang aalisin na kalakip ng mga bato:

<span id="an_7:5">7:5</span> At susunugin ng saserdote sa ibabaw ng
dambana na pinakahandog sa Panginoon na pinaraan sa apoy; handog nga
dahil sa pagkakasala.

<span id="an_7:6">7:6</span> Bawa't lalake sa mga saserdote ay kakain
niyaon; sa dakong banal kakanin yaon: bagay ngang kabanalbanalan.

<span id="an_7:7">7:7</span> Kung paano ang handog dahil sa kasalanan ay
gayon ang handog dahil sa pagkakasala: ang dalawa'y may isang kautusan:
mapapasa saserdoteng tumutubos.

<span id="an_7:8">7:8</span> At ang saserdoteng naghahandog ng handog na
susunugin ng sinomang tao, ay siyang magtatangkilik ng balat ng handog
na susunugin na inihandog.

<span id="an_7:9">7:9</span> At bawa't handog na harina na niluto sa
hurno, at yaong lahat na pinagyaman sa kawaling bakal at sa kawaling
lupa, ay mapapasa saserdote na naghahandog.

<span id="an_7:10">7:10</span> At bawa't handog na harina na hinaluan ng
langis o tuyo, ay mapapasa lahat ng anak ni Aaron; sa isa na gaya sa
iba.

<span id="an_7:11">7:11</span> At ito ang kautusan hinggil sa haing mga
handog tungkol sa kapayapaan, na ihahandog sa Panginoon:

<span id="an_7:12">7:12</span> Kung ihahandog niya na pinaka pasalamat,
ay ihahandog nga niyang kalakip ng haing pasalamat ang mga munting
tinapay na walang lebadura na hinaluan ng langis, at ang mga manipis na
tinapay na walang lebadura na pinahiran ng langis, at ang mainam na
harina na munting tinapay na hinaluan ng langis.

<span id="an_7:13">7:13</span> Kalakip ng munting tinapay na walang
lebadura kaniyang ihahandog ang alay niya, na kalakip ng haing mga
handog tungkol sa kapayapaan na pinaka pasalamat.

<span id="an_7:14">7:14</span> At maghahandog ng isa niyaon na kaakbay
ng bawa't alay na pinakahandog na itinaas sa Panginoon; mapapasa
saserdoteng magwiwisik ng dugo ng mga handog tungkol sa kapayapaan.

<span id="an_7:15">7:15</span> At ang laman ng hain na kaniyang mga
handog tungkol sa kapayapaan na pinaka pasalamat ay kakanin sa kaarawan
ng kaniyang pagaalay; siya'y hindi magtitira niyaon ng hanggang sa
umaga.

<span id="an_7:16">7:16</span> Nguni't kung ang hain ng kaniyang alay ay
sa pagtupad ng isang panata, o kusang handog, ay kaniyang makakain sa
araw na kaniyang ihandog ang kaniyang hain: at sa kinaumagahan man ay
kaniyang makakain ang labis:

<span id="an_7:17">7:17</span> Datapuwa't ang lumabis sa laman ng hain
hanggang sa ikatlong araw ay susunugin sa apoy.

<span id="an_7:18">7:18</span> At kung kanin sa ikatlong araw ang
anomang bahagi ng laman ng haing kaniyang mga handog tungkol sa
kapayapaan ay hindi tatanggapin, at hindi man maipatutungkol doon sa
naghahandog niyaon: aariing kasuklamsuklam, at ang taong kumain niyaon
ay magtataglay ng kaniyang kasamaan.

<span id="an_7:19">7:19</span> At ang lamang masagi sa anomang bagay na
karumaldumal ay hindi kakanin; yao'y susunugin sa apoy. At tungkol sa
lamang hindi nahawa, lahat ng taong malinis ay makakakain niyaon.

<span id="an_7:20">7:20</span> Nguni't ang taong kumain ng laman ng
haing mga handog tungkol sa kapayapaan na ukol sa Panginoon, na taglay
niya ang kaniyang karumihan, ay ihihiwalay ang taong yaon sa kaniyang
bayan.

<span id="an_7:21">7:21</span> At pagka ang sinoman ay nakahipo ng
anomang maruming bagay, ng dumi ng tao, o ng hayop na karumaldumal, o ng
alin mang kasuklamsuklam, at kumain ng laman ng haing mga handog tungkol
sa kapayapaan na ukol sa Panginoon, ay ihihiwalay ang taong yaon sa
kaniyang bayan.

<span id="an_7:22">7:22</span> At sinalita ng Panginoon kay Moises, na
sinasabi,

<span id="an_7:23">7:23</span> Iyong salitain sa mga anak ni Israel, na
sabihin, Huwag kayong kakain ng taba ng baka, ng tupa, o ng kambing.

<span id="an_7:24">7:24</span> At ang taba ng namatay sa kaniyang
sarili, at ang taba ng nilapa ng ganid, ay magagamit sa alin mang
kagamitan: nguni't sa anomang paraan ay huwag ninyong kakanin.

<span id="an_7:25">7:25</span> Sapagka't sinomang kumain ng taba ng
hayop na yaon na inihahandog ng mga tao sa Panginoon, na handog na
pinaraan sa apoy, ay ihihiwalay sa kaniyang bayan ang taong kumain.

<span id="an_7:26">7:26</span> At huwag kayong kakain sa anomang paraan
ng dugo sa lahat ng inyong tahanan, maging sa ibon o sa hayop.

<span id="an_7:27">7:27</span> Sinomang taong kumain ng alin mang dugo,
ay ihihiwalay sa kaniyang bayan ang taong yaon.

<span id="an_7:28">7:28</span> At sinalita ng Panginoon kay Moises, na
sinasabi,

<span id="an_7:29">7:29</span> Iyong salitain sa mga anak ng Israel na
sabihin, Ang naghahandog sa Panginoon ng hain niyang mga handog tungkol
sa kapayapaan ay magdadala sa Panginoon ng kaniyang alay sa hain niyang
mga handog tungkol sa kapayapaan;

<span id="an_7:30">7:30</span> Na dadalhin ng kaniyang sariling mga
kamay sa Panginoon ang mga handog na pinaraan sa apoy; ang taba pati ng
dibdib ay dadalhin niya, upang ang dibdib ay alugin na pinakahandog na
inalog sa harap ng Panginoon.

<span id="an_7:31">7:31</span> At susunugin ng saserdote ang taba sa
ibabaw ng dambana: datapuwa't ang dibdib ay mapapasa kay Aaron at sa
kaniyang mga anak.

<span id="an_7:32">7:32</span> At ibibigay ninyo sa saserdote na
pinakahandog na itinaas, ang hitang kanan sa mga haing inyong mga handog
tungkol sa kapayapaan.

<span id="an_7:33">7:33</span> Yaong sa mga anak ni Aaron na naghahandog
ng dugo ng mga handog tungkol sa kapayapaan at ng taba, ay mapapasa
kaniya ang kanang hita, na pinaka bahagi niya.

<span id="an_7:34">7:34</span> Sapagka't aking kinuha sa mga anak ni
Israel, sa kanilang mga haing mga handog tungkol sa kapayapaan, ang
dibdib na inalog at ang hitang itinaas, at aking ibinigay kay Aaron na
saserdote at sa kaniyang mga anak, na karampatang bahagi nila
magpakailan man, sa ganang mga anak ni Israel.

<span id="an_7:35">7:35</span> Ito ang nauukol sa pahid na langis ni
Aaron at sa pahid na langis ng kaniyang mga anak, sa mga handog na
pinaraan sa apoy sa Panginoon, sa araw na iniharap sila, upang mangasiwa
sa Panginoon sa katungkulang saserdote;

<span id="an_7:36">7:36</span> Na iniutos ng Panginoon sa kanila'y
ibibigay para sa mga anak ni Israel sa araw na kaniyang pinahiran sila.
Karampatang bahagi nga nila magpakailan man, sa buong panahon ng
kanilang lahi.

<span id="an_7:37">7:37</span> Ito ang kautusan tungkol sa handog na
susunugin, sa handog na harina, at sa handog dahil sa kasalanan, at sa
handog dahil sa pagkakasala, at sa pagtatalaga, at sa haing mga handog
tungkol sa kapayapaan.

<span id="an_7:38">7:38</span> Na iniutos ng Panginoon kay Moises sa
bundok ng Sinai, nang araw na iniutos sa mga anak ni Israel na kanilang
ihandog ang kanilang mga alay sa Panginoon sa ilang ng Sinai.

<span id="an_8:1">8:1</span> At sinalita ng Panginoon kay Moises, na
sinasabi,

<span id="an_8:2">8:2</span> Dalhin mo si Aaron at pati ng kaniyang mga
anak, at ang mga kasuutan, at ang langis na pangpahid, at ang torong
handog dahil sa kasalanan, at ang dalawang tupang lalake, at ang bakol
ng mga tinapay na walang lebadura:

<span id="an_8:3">8:3</span> At pulungin mo ang buong kapisanan sa
pintuan ng tabernakulo ng kapisanan.

<span id="an_8:4">8:4</span> At ginawa ni Moises ayon sa iniutos sa
kaniya ng Panginoon; at nagpupulong ang kapisanan sa pintuan ng
tabernakulo ng kapisanan.

<span id="an_8:5">8:5</span> At sinabi ni Moises sa kapisanan, Ito ang
ipinagawa ng Panginoon.

<span id="an_8:6">8:6</span> At dinala ni Moises si Aaron at ang
kaniyang mga anak, at hinugasan ng tubig.

<span id="an_8:7">8:7</span> At isinuot sa kaniya ang kasuutan, at
binigkisan ng pamigkis, at ibinalabal sa kaniya ang balabal, at sa
kaniya'y ipinatong ang epod, at ibinigkis sa kaniya ang pamigkis ng epod
na mainam ang pagkayari, at tinalian nito.

<span id="an_8:8">8:8</span> At ipinatong sa kaniya ang pektoral: at
inilagay sa loob ng pektoral ang Urim at ang Thummim.

<span id="an_8:9">8:9</span> At ipinatong ang mitra sa kaniyang ulo; at
ipinatong sa mitra sa harap, ang laminang ginto, ang banal na putong;
gaya ng iniutos ng Panginoon kay Moises.

<span id="an_8:10">8:10</span> At kinuha ni Moises ang langis na
pang-pahid, at pinahiran ang tabernakulo, at ang lahat ng nandoon, ay
pinapaging banal.

<span id="an_8:11">8:11</span> At winisikan niya niyaon ang ibabaw ng
dambana na makapito, at pinahiran ng langis ang dambana at ang lahat ng
kasangkapan niyaon, at ang hugasan at ang tungtungan niyaon, upang
ariing banal.

<span id="an_8:12">8:12</span> At binuhusan ng langis na pang-pahid ang
ulo ni Aaron, at pinahiran niya ng langis siya upang papagbanalin.

<span id="an_8:13">8:13</span> At pinalapit ni Moises ang mga anak ni
Aaron, at sila'y sinuutan ng mga kasuutan, at binigkisan ng mga
pamigkis, at itinali sa kanilang ulo ang mga tiara; gaya ng iniutos ng
Panginoon kay Moises.

<span id="an_8:14">8:14</span> At kaniyang inilapit ang torong handog
dahil sa kasalanan: at ipinatong ni Aaron at ng kaniyang mga anak ang
mga kamay nila sa ulo ng torong handog dahil sa kasalanan.

<span id="an_8:15">8:15</span> At pinatay niya; at kumuha si Moises ng
dugo at ipinahid ng kaniyang daliri sa ibabaw ng mga anyong sungay ng
dambana sa palibot, at nilinis ang dambana, at ang dugo'y ibinuhos sa
tungtungan ng dambana, at inaring banal upang pagtubusan.

<span id="an_8:16">8:16</span> At kinuha niya ang lahat ng taba na nasa
ibabaw ng mga lamang loob, at ang lamad ng atay, at ang dalawang bato,
at ang taba ng mga yaon, at sinunog ni Moises sa ibabaw ng dambana.

<span id="an_8:17">8:17</span> Datapuwa't ang toro, at ang balat, at ang
laman, at ang dumi, ay sinunog niya sa apoy sa labas ng kampamento; gaya
ng iniutos ng Panginoon kay Moises.

<span id="an_8:18">8:18</span> At iniharap niya ang tupang lalake na
handog na susunugin: at ipinatong ni Aaron at ng kaniyang mga anak ang
mga kamay nila sa ulo ng tupa.

<span id="an_8:19">8:19</span> At kaniyang pinatay yaon: at iniwisik ni
Moises ang dugo sa ibabaw ng dambana sa palibot.

<span id="an_8:20">8:20</span> At kinatay niya ang tupa; at sinunog ni
Moises ang ulo, at ang mga putolputol, at ang taba.

<span id="an_8:21">8:21</span> At kaniyang hinugasan sa tubig ang lamang
loob at ang mga paa; at sinunog ni Moises ang buong tupa sa ibabaw ng
dambana; handog na susunugin nga na pinakamasarap na amoy: handog nga sa
Panginoon na pinaraan sa apoy; gaya ng iniutos ng Panginoon kay Moises.

<span id="an_8:22">8:22</span> At iniharap niya ang ikalawang tupa, ang
tupa na itinatalaga: at ipinatong ni Aaron at ng kaniyang mga anak ang
kanilang mga kamay sa ulo ng tupa.

<span id="an_8:23">8:23</span> At kaniyang pinatay yaon; at kumuha si
Moises ng dugo niyaon, at inilagay sa pingol ng kanang tainga ni Aaron,
at sa daliring hinlalaki ng kaniyang kanang kamay, at sa daliring
hinlalaki ng kaniyang kanang paa.

<span id="an_8:24">8:24</span> At pinaharap niya ang mga anak ni Aaron,
at nilagyan ni Moises ng dugong yaon sa pingol ng kanilang kanang
tainga, at sa daliring hinlalaki ng kanang kamay nila, at sa daliring
hinlalaki ng kanang paa nila: at iniwisik ni Moises ang dugo sa ibabaw
ng dambana sa palibot.

<span id="an_8:25">8:25</span> At kinuha niya ang taba, at ang matabang
buntot, at ang lahat ng tabang nasa ibabaw ng lamang loob, at ang lamad
ng atay, at ang dalawang bato, at ang taba ng mga yaon, at ang kanang
hita:

<span id="an_8:26">8:26</span> At sa bakol ng tinapay na walang lebadura
na inilagay sa harap ng Panginoon, ay kumuha siya ng isang munting
tinapay na walang lebadura, at ng isang munting tinapay na nilangisan at
ng isang manipis na tinapay, at ipinaglalagay sa ibabaw ng taba at sa
ibabaw ng kanang hita:

<span id="an_8:27">8:27</span> At inilagay na lahat sa mga kamay ni
Aaron at sa mga kamay ng kaniyang mga anak, at pinagaalog na
pinakahandog na inalog sa harap ng Panginoon.

<span id="an_8:28">8:28</span> At kinuha ni Moises sa kanilang mga
kamay, at sinunog sa dambana sa ibabaw ng handog na susunugin: mga
talagang pinakamasarap na amoy: handog nga sa Panginoon na pinaraan sa
apoy.

<span id="an_8:29">8:29</span> At kinuha ni Moises ang dibdib at inalog
na pinakahandog na inalog sa harap ng Panginoon: ito ang bahagi ni
Moises sa tupang itinalaga; gaya ng iniutos ng Panginoon kay Moises.

<span id="an_8:30">8:30</span> At kumuha si Moises ng langis na
pang-pahid, at ng dugong nasa ibabaw ng dambana, at iniwisik kay Aaron,
sa kaniyang mga suot, at sa kaniyang mga anak, at sa mga suot ng
kaniyang mga anak na kasama niya; at pinapaging banal si Aaron at ang
kaniyang mga suot, at ang kaniyang mga anak at ang mga suot ng kaniyang
mga anak na kasama niya.

<span id="an_8:31">8:31</span> At sinabi ni Moises kay Aaron at sa
kaniyang mga anak, Pakuluan ninyo ang laman sa pintuan ng tabernakulo ng
kapisanan: at doon ninyo kanin, at ang tinapay na nasa bakol ng
itinatalaga, ayon sa iniutos ko, na sinasabi, Kakanin ni Aaron at ng
kaniyang mga anak.

<span id="an_8:32">8:32</span> At ang labis sa laman at sa tinapay ay
susunugin ninyo sa apoy.

<span id="an_8:33">8:33</span> At sa pintuan ng tabernakulo ng kapisanan
ay huwag kayong lalabas na pitong araw, hanggang sa maganap ang mga
kaarawan ng inyong pagtalaga: sapagka't pitong araw na kayo'y
matatalaga.

<span id="an_8:34">8:34</span> Kung paano ang ginawa sa araw na ito, ay
gayon ang iniutos ng Panginoon na gawin upang itubos sa inyo.

<span id="an_8:35">8:35</span> At sa pintuan ng tabernakulo ng kapisanan
ay matitira kayo gabi't araw na pitong araw, at inyong tutuparin ang
kautusan ng Panginoon, upang huwag kayong mamatay: sapagka't gayon ang
iniutos ko.

<span id="an_8:36">8:36</span> At ginawa ni Aaron at ng kaniyang mga
anak ang lahat na iniutos ng Panginoon sa pamamagitan ni Moises.

<span id="an_9:1">9:1</span> At nangyari sa ikawalong araw, na tinawag
ni Moises si Aaron at ang kaniyang mga anak, at ang mga matanda sa
Israel;

<span id="an_9:2">9:2</span> At sinabi niya kay Aaron, Magdala ka ng
isang guyang toro, na handog dahil sa kasalanan at isang tupang lalake
na handog na susunugin, na kapuwa walang kapintasan, at ihandog mo sa
harap ng Panginoon.

<span id="an_9:3">9:3</span> At sa mga anak ni Israel ay sasalitain mo,
na sasabihin, Kumuha kayo ng isang kambing na lalake na handog dahil sa
kasalanan; at ng isang guyang baka, at ng isang kordero, na kapuwa na
may gulang na isang taon, at walang kapintasan, na handog na susunugin;

<span id="an_9:4">9:4</span> At ng isang toro at ng isang tupang lalake
na mga handog tungkol sa kapayapaan, upang ihain sa harap ng Panginoon,
at ng isang handog na harina na hinaluan ng langis: sapagka't napakikita
sa inyo ngayon ang Panginoon.

<span id="an_9:5">9:5</span> At kanilang dinala sa harap ng tabernakulo
ng kapisanan ang iniutos ni Moises: at lumapit doon ang buong kapisanan,
at tumayo sa harap ng Panginoon.

<span id="an_9:6">9:6</span> At sinabi ni Moises, Ito ang iniutos ng
Panginoon na gawin ninyo: at lilitaw sa inyo ang kaluwalhatian ng
Panginoon.

<span id="an_9:7">9:7</span> At sinabi ni Moises kay Aaron, Lumapit ka
sa dambana, at ihandog mo ang iyong handog dahil sa kasalanan, at ang
iyong handog na susunugin, at itubos mo sa iyong sarili at sa bayan: at
ihandog mo ang alay ng bayan, at itubos mo sa kanila; gaya ng iniutos ng
Panginoon.

<span id="an_9:8">9:8</span> Lumapit nga si Aaron sa dambana at pinatay
ang guyang handog dahil sa kasalanan, na yao'y para sa kaniya.

<span id="an_9:9">9:9</span> At iniharap ng mga anak ni Aaron sa kaniya
ang dugo: at itinubog niya ang kaniyang daliri sa dugo, at ipinahid sa
ibabaw ng mga anyong sungay ng dambana at ang dugong labis ay ibinuhos
sa tungtungan ng dambana:

<span id="an_9:10">9:10</span> Datapuwa't ang taba at ang mga bato, at
ang lamad na nasa atay ng handog dahil sa kasalanan, ay sinunog niya sa
ibabaw ng dambana; gaya ng iniutos ng Panginoon kay Moises.

<span id="an_9:11">9:11</span> At ang laman at ang balat ay sinunog niya
sa apoy sa labas ng kampamento.

<span id="an_9:12">9:12</span> At pinatay niya ang handog na susunugin;
at ibinigay sa kaniya ng mga anak ni Aaron ang dugo, at kaniyang
iniwisik sa ibabaw ng palibot ng dambana.

<span id="an_9:13">9:13</span> At kaniyang ibinigay sa kaniya ang handog
na susunugin, na isaisang putol, at ang ulo: at sinunog niya sa ibabaw
ng dambana.

<span id="an_9:14">9:14</span> At kaniyang hinugasan ang lamang loob at
ang mga paa at sinunog sa ibabaw ng handog na susunugin sa ibabaw ng
dambana.

<span id="an_9:15">9:15</span> At iniharap niya ang alay ng bayan; at
kinuha ang kambing na handog dahil sa kasalanan na para sa bayan, at
pinatay at inihandog dahil sa kasalanan, na gaya ng una.

<span id="an_9:16">9:16</span> At iniharap niya ang handog na susunugin,
at inihandog ayon sa palatuntunan.

<span id="an_9:17">9:17</span> At iniharap niya ang handog na harina, at
kumuha ng isang dakot, at sinunog sa ibabaw ng dambana, bukod sa handog
na susunugin sa umaga.

<span id="an_9:18">9:18</span> Kaniyang pinatay rin ang toro at ang
tupang lalake na haing mga handog tungkol sa kapayapaan, na para sa
bayan: at ibinigay ng mga anak ni Aaron sa kaniya ang dugo, at kaniyang
iniwisik sa ibabaw ng dambana hanggang sa palibot.

<span id="an_9:19">9:19</span> At ang taba ng toro at ng tupang lalake,
ang matabang buntot at ang tabang nakatakip sa lamang loob, at ang mga
bato, at ang lamad ng atay.

<span id="an_9:20">9:20</span> At kanilang inilagay ang mga taba sa
ibabaw ng mga dibdib, at kaniyang sinunog ang taba sa ibabaw ng dambana:

<span id="an_9:21">9:21</span> At ang mga dibdib at ang kanang hita ay
inalog ni Aaron na pinakahandog na inalog sa harap ng Panginoon; gaya ng
iniutos ni Moises.

<span id="an_9:22">9:22</span> At itinaas ni Aaron ang kaniyang mga
kamay sa dakong bayan at binasbasan niya; at bumaba siya na mula sa
paghahandog ng handog dahil sa kasalanan, at ng handog na susunugin, at
ng mga handog tungkol sa kapayapaan.

<span id="an_9:23">9:23</span> At pumasok si Moises at si Aaron sa
tabernakulo ng kapisanan, at sila'y lumabas, at binasbasan ang bayan: at
lumitaw ang kaluwalhatian ng Panginoon sa buong bayan.

<span id="an_9:24">9:24</span> At may lumabas na apoy sa harap ng
Panginoon, at sinunog sa ibabaw ng dambana ang handog na susunugin at
ang taba: at nang makita yaon ng buong bayan, ay nagsigawan at
nangagpatirapa.

<span id="an_10:1">10:1</span> At si Nadab at si Abiu, na mga anak ni
Aaron, ay kumuha ang bawa't isa sa kanila ng kanikaniyang suuban, at
sinidlan nila ng apoy, at pinatungan ng kamangyan, at sila'y naghandog
sa harap ng Panginoon ng ibang apoy na hindi iniutos niya sa kanila.

<span id="an_10:2">10:2</span> At sa harap ng Panginoon ay may lumabas
na apoy, at sinupok sila; at namatay sila sa harap ng Panginoon.

<span id="an_10:3">10:3</span> Nang magkagayo'y sinabi ni Moises kay
Aaron, Ito ang sinalita ng Panginoon, na sinasabi, Ako'y babanalin ng
mga lumalapit sa akin, at sa harap ng buong bayan ay luluwalhatiin ako.
At si Aaron ay hindi umimik.

<span id="an_10:4">10:4</span> At tinawag ni Moises si Misael at si
Elzaphan, na mga anak ni Uziel na amain ni Aaron, at sa kanila'y sinabi,
Magsilapit kayo, ilabas ninyo ang inyong mga kapatid sa kampamento mula
sa harap ng santuario.

<span id="an_10:5">10:5</span> Sa gayo'y lumapit sila, at kanilang
binuhat sa kanilang mga kasuutan na inilabas sa kampamento, gaya ng
sinabi ni Moises.

<span id="an_10:6">10:6</span> At sinabi ni Moises kay Aaron, at kay
Eleazar at kay Itamar na kaniyang mga anak, Huwag ninyong ilugay ang
buhok ng inyong ulo, o hapakin man ninyo ang inyong bihisan; upang huwag
kayong mamatay at ng siya'y huwag magalit laban sa buong kapisanan:
kundi ang inyong mga kapatid, ang buong sangbahayan ni Israel ay
tumaghoy sa apoy na pinapagalab ng Panginoon.

<span id="an_10:7">10:7</span> At huwag kayong lalabas sa pintuan ng
tabernakulo ng kapisanan, baka kayo'y mamatay: sapagka't ang langis na
pang-pahid ng Panginoon ay nasa ulo ninyo. At kanilang ginawa ayon sa
salita ni Moises.

<span id="an_10:8">10:8</span> At sinalita ng Panginoon kay Aaron, na
sinasabi,

<span id="an_10:9">10:9</span> Huwag iinom ng alak o ng matapang na
inumin man, ikaw o ang iyong mga anak man, pagka kayo'y papasok sa
tabernakulo ng kapisanan, upang kayo'y huwag mamatay: magiging
palatuntunang walang hanggan sa buong panahon ng inyong mga lahi:

<span id="an_10:10">10:10</span> At upang inyong malagyan ng pagkakaiba
ang banal at ang karaniwan, at ang karumaldumal at ang malinis:

<span id="an_10:11">10:11</span> At upang inyong maituro sa mga anak ni
Israel ang lahat ng palatuntunang sa kanila'y sinalita ng Panginoon sa
pamamagitan ni Moises.

<span id="an_10:12">10:12</span> At sinalita ni Moises kay Aaron, at kay
Eleazar at kay Ithamar, na mga natitira niyang anak, Kunin ninyo ang
handog na harina na lumabis sa mga handog sa Panginoon na pinaraan sa
apoy, at inyong kaning walang lebadura sa tabi ng dambana; sapagka't
kabanalbanalan;

<span id="an_10:13">10:13</span> At inyong kakanin sa dakong banal,
sapagka't karampatang bahagi ninyo, at karampatang bahagi ng inyong mga
anak, sa mga handog sa Panginoon na pinaraan sa apoy: sapagka't gayon
iniutos sa akin.

<span id="an_10:14">10:14</span> At ang dibdib na inalog at ang hita na
itinaas, ay kakanin ninyo sa dakong malinis, kakanin mo at ng iyong mga
anak na lalake at babae na kasama mo: sapagka't yamang karampatang
bahagi mo at karampatang bahagi ng iyong mga anak na ibinigay sa inyo sa
mga hain ng mga anak ni Israel.

<span id="an_10:15">10:15</span> Ang hita na itinaas, at ang dibdib na
inalog ay kanilang dadalhin na kalakip ng mga handog na pinaraan sa
apoy, na mga taba upang alugin na pinakahandog na inalog sa harap ng
Panginoon: at mapapasa iyo, at sa iyong mga anak na kasama mo, na
karampatang bahagi ninyo magpakailan man; gaya ng iniutos ng Panginoon.

<span id="an_10:16">10:16</span> At hinanap ni Moises ng buong sikap ang
kambing na handog dahil sa kasalanan, at, narito, sinunog: at nagalit
kay Eleazer at kay Ithamar na mga anak ni Aaron na natira na sinasabi,

<span id="an_10:17">10:17</span> Bakit hindi ninyo kinain ang handog
dahil sa kasalanan sa dakong santuario, yamang kabanalbanalang bagay at
sa inyo'y ibinigay upang dalhin ang kasamaan ng kapisanan na itubos sa
kanila sa harap ng Panginoon?

<span id="an_10:18">10:18</span> Narito, hindi ipinasok ang dugo niyaon
sa loob ng santuario; nararapat sana ninyong kanin sa santuario, gaya ng
iniutos ko.

<span id="an_10:19">10:19</span> At sinalita ni Aaron kay Moises,
Narito, kanilang inihandog ng araw na ito ang kanilang handog dahil sa
kasalanan, at ang kanilang handog na susunugin sa harap ng Panginoon; at
sa akin ay nangyari ang mga ganyang bagay na gaya ng mga ito: at kung
ako nga'y nakakain ng handog dahil sa kasalanan ngayon, kalulugdan ba
kaya ako ng Panginoon?

<span id="an_10:20">10:20</span> At nang marinig ni Moises, ay nakalugod
sa kaniyang paningin.

<span id="an_11:1">11:1</span> At sinalita ng Panginoon kay Moises at
kay Aaron, na sa kanila'y sinasabi,

<span id="an_11:2">11:2</span> Inyong salitain sa mga anak ni Israel, na
inyong sabihin, Ito ang mga bagay na may buhay na inyong makakain sa
lahat ng mga hayop na nasa lupa.

<span id="an_11:3">11:3</span> Alinmang may hati ang paa na baak at
ngumunguya, sa mga hayop, ay inyong makakain.

<span id="an_11:4">11:4</span> Gayon ma'y huwag ninyong kakanin ang mga
ito sa mga ngumunguya o doon sa mga may hati ang paa: ang kamelyo,
sapagka't ngumunguya, nguni't walang hati ang paa, karumaldumal nga sa
inyo.

<span id="an_11:5">11:5</span> At ang koneho, sapagka't ngumunguya,
datapuwa't walang hati ang paa, karumaldumal nga sa inyo.

<span id="an_11:6">11:6</span> At ang liebre; sapagka't ngumunguya
datapuwa't walang hati ang paa, karumaldumal nga sa inyo.

<span id="an_11:7">11:7</span> At ang baboy, sapagka't may hati ang paa
at baak, datapuwa't hindi ngumunguya, karumaldumal nga sa inyo.

<span id="an_11:8">11:8</span> Huwag kayong kakain ng laman ng mga iyan,
at ang bangkay ng mga yaon ay huwag ninyong hihipuin; mga karumaldumal
nga sa inyo.

<span id="an_11:9">11:9</span> Ang mga ito'y inyong makakain sa mga nasa
tubig: alin mang may mga palikpik at mga kaliskis sa tubig, sa mga dagat
at sa mga ilog, ay makakain ninyo.

<span id="an_11:10">11:10</span> At lahat ng walang palikpik at kaliskis
sa mga dagat, at sa mga ilog, at sa lahat ng mga gumagalaw sa tubig, at
sa lahat ng may buhay sa tubig, ay pawang karumaldumal nga sa inyo.

<span id="an_11:11">11:11</span> At magiging karumaldumal sa inyo; huwag
kayong kakain ng laman ng mga iyan, at ang bangkay ng mga iyan ay aariin
ninyong karumaldumal.

<span id="an_11:12">11:12</span> Anomang walang palikpik at kaliskis sa
tubig ay magiging karumaldumal sa inyo.

<span id="an_11:13">11:13</span> At sa mga ibon ay aariin ninyong
karumaldumal ang mga ito; hindi kakanin, mga karumaldumal nga; ang
agila, ang agilang dumudurog ng mga buto, at ang agilang dagat:

<span id="an_11:14">11:14</span> At ang lawin, at ang limbas, ayon sa
kaniyang pagkalimbas;

<span id="an_11:15">11:15</span> Lahat ng uwak ayon sa kaniyang
pagkauwak;

<span id="an_11:16">11:16</span> At ang avestruz, at ang chotacabras at
ang gaviota, at ang gavilan ayon sa kaniyang pagkagavilan;

<span id="an_11:17">11:17</span> At ang maliit na kuwago, at ang
somormuho, at ang malaking kuwago;

<span id="an_11:18">11:18</span> At ang kuwagong tila may sungay at ang
pelikano, at ang buitre;

<span id="an_11:19">11:19</span> At ang ciguena, ang tagak ayon sa
kaniyang pagkatagak; at ang abubilla, at ang kabagkabag.

<span id="an_11:20">11:20</span> Lahat na may pakpak na umuusad na
lumalakad na may apat na paa ay marumi nga sa inyo.

<span id="an_11:21">11:21</span> Gayon man, ang mga ito'y inyong
makakain sa lahat ng may pakpak na umuusad na may apat na paa, ang mga
may dalawang paang mahaba, bukod pa sa kanilang mga paa, upang kanilang
ipanglukso sa lupa;

<span id="an_11:22">11:22</span> Sa kanila'y makakain ninyo ang mga ito:
ang balang ayon sa kaniyang pagkabalang, at ang lukton ayon sa kaniyang
pagkalukton, at ang kuliglig lupa ayon sa kaniyang pagkakuliglig, at ang
tipaklong ayon sa kaniyang pagkatipaklong.

<span id="an_11:23">11:23</span> Datapuwa't lahat na may pakpak na
umuusad na mayroong apat na paa, ay kasuklamsuklam nga sa inyo.

<span id="an_11:24">11:24</span> At sa mga ito ay magiging karumaldumal
kayo: sinomang humipo ng bangkay ng mga iyan ay magiging karumaldumal
hanggang sa hapon:

<span id="an_11:25">11:25</span> At sinomang bumuhat ng bangkay ng mga
iyan, ay maglalaba ng kaniyang mga suot, at magiging karumaldumal
hanggang sa hapon.

<span id="an_11:26">11:26</span> Bawa't hayop na may hati ang paa na
hindi baak, o hindi ngumunguya, ay karumaldumal sa inyo: bawa't humipo
sa mga iyan ay magiging karumaldumal.

<span id="an_11:27">11:27</span> At anomang inilalakad ang kaniyang
pangamot sa lahat ng hayop na inilalakad ang apat na paa, ay
karumaldumal nga sa inyo: sinomang humipo ng bangkay ng mga iyan ay
magiging karumaldumal hanggang sa hapon.

<span id="an_11:28">11:28</span> At ang bumuhat ng bangkay ng mga iyan,
ay maglalaba ng kaniyang mga suot, at magiging karumaldumal hanggang sa
hapon: mga karumaldumal nga sa inyo.

<span id="an_11:29">11:29</span> At ang mga ito'y karumaldumal sa inyo,
sa mga umuusad na nagsisiusad, sa ibabaw ng lupa: ang bubwit, at ang
daga, at ang bayawak ayon sa kaniyang pagkabayawak;

<span id="an_11:30">11:30</span> At ang tuko, at ang buwaya, at ang
butiki, at ang bubuli at ang hunyango.

<span id="an_11:31">11:31</span> Ang mga ito'y karumaldumal sa inyo sa
lahat ng umuusad: sinomang mangakahipo sa mga iyan pagka ang mga iyan ay
patay, ay magiging karumaldumal hanggang sa hapon.

<span id="an_11:32">11:32</span> At yaong lahat na kabagsakan ng mga
iyan, pagka patay, ay magiging karumaldumal nga: maging alin mang
kasangkapan kahoy, o bihisan, o balat, o supot, alin mang kasangkapang
ginagamit sa anomang gawa, sa tubig dapat ilubog, at magiging
karumaldumal hanggang sa hapon; kung magkagayo'y magiging malinis.

<span id="an_11:33">11:33</span> At bawa't sisidlang lupa na kahulugan
ng mga iyan, lahat ng nalalaman doon ay magiging karumaldumal, at yao'y
inyong babasagin.

<span id="an_11:34">11:34</span> Lahat ng pagkain na makakain na
kabuhusan ng tubig, ay magiging karumaldumal; at lahat ng inuming
maiinom na masilid sa alin man sa mga gayong sisidlang lupa, ay magiging
karumaldumal.

<span id="an_11:35">11:35</span> At lahat na kahulugan ng anomang bahagi
ng bangkay ng mga yaon ay magiging karumaldumal; maging hurno o kalan ng
mga palyok, ay babasagin: mga karumaldumal nga at magiging karumaldumal
sa inyo.

<span id="an_11:36">11:36</span> Gayon ma'y ang isang bukal o ang isang
balon, na tipunan ng tubig, ay magiging malinis: datapuwa't ang masagi
ng bangkay ng mga yaon ay magiging karumaldumal.

<span id="an_11:37">11:37</span> At kung mahulugan ng kanilang bangkay
ang alin mang binhing panhasik na ihahasik, ay malinis.

<span id="an_11:38">11:38</span> Nguni't kung nabasa ang binhi at
mahulugan ng bangkay ng mga yaon, ay magiging karumaldumal sa inyo.

<span id="an_11:39">11:39</span> At kung ang anomang hayop na inyong
makakain ay mamatay; ang makahipo ng bangkay niyaon ay magiging
karumaldumal hanggang sa hapon.

<span id="an_11:40">11:40</span> At ang kumain ng bangkay niyaon ay
maglalaba ng kaniyang suot, at magiging karumaldumal hanggang sa hapon:
gayon din ang bumuhat ng bangkay niyaon, ay maglalaba ng kaniyang suot,
at magiging karumaldumal hanggang sa hapon.

<span id="an_11:41">11:41</span> At bawa't umuusad na nagsisiusad sa
ibabaw ng lupa, ay karumaldumal; hindi kakanin.

<span id="an_11:42">11:42</span> Lahat ng lumalakad ng kaniyang tiyan,
at lahat ng lumalakad ng apat na paa o mayroong maraming paa, sa lahat
ng bagay na umuusad sa ibabaw ng lupa, ay huwag ninyong kakanin;
sapagka't mga karumaldumal nga.

<span id="an_11:43">11:43</span> Huwag kayong magpakarumal sa anomang
umuusad, o huwag kayong magpakalinis man sa mga iyan, na anopa't huwag
kayong mangahawa riyan,

<span id="an_11:44">11:44</span> Sapagka't ako ang Panginoon ninyong
Dios: magpakabanal nga kayo at kayo'y maging mga banal; sapagka't ako'y
banal: ni huwag kayong magpakahawa sa anomang umuusad na gumagalaw sa
ibabaw ng lupa.

<span id="an_11:45">11:45</span> Sapagka't ako ang Panginoon na nagsampa
sa inyo mula sa lupain ng Egipto, upang ako'y inyong maging Dios: kayo
nga'y magpakabanal, sapagka't ako'y banal.

<span id="an_11:46">11:46</span> Ito ang kautusan tungkol sa hayop, at
sa ibon, at sa lahat na may buhay na gumagalaw sa tubig, at sa lahat ng
nilikha na umuusad sa ibabaw ng lupa;

<span id="an_11:47">11:47</span> Upang lagyan ninyo ng pagkakaiba ang
karumaldumal at ang malinis, at ang may buhay na makakain at ang may
buhay na hindi makakain.

<span id="an_12:1">12:1</span> At sinalita ng Panginoon kay Moises, na
sinasabi,

<span id="an_12:2">12:2</span> Salitain mo sa mga anak ni Israel, na
iyong sabihin, Kung ang babae ay maglihi, at manganak ng isang lalake,
ay magiging karumaldumal na pitong araw; ayon sa mga araw ng karumihan
ng kaniyang sakit, ay magiging karumaldumal.

<span id="an_12:3">12:3</span> At sa ikawalong araw ay tutuliin ang bata
sa laman ng kaniyang balat ng masama.

<span id="an_12:4">12:4</span> At siya'y mananatiling tatlong pu't
tatlong araw na maglilinis ng kaniyang dugo; huwag siyang hihipo ng
anomang bagay na banal, o papasok man sa santuario, hanggang sa matupad
ang mga araw ng kaniyang paglilinis.

<span id="an_12:5">12:5</span> Nguni't kung manganak siya ng babae, ay
magiging karumaldumal nga siya na dalawang linggo, ayon sa kaniyang
karumihan: at mananatiling anim na pu't anim na araw na maglilinis ng
kaniyang dugo.

<span id="an_12:6">12:6</span> At pagkaganap niya ng mga araw ng
kaniyang paglilinis, maging sa anak na lalake o sa anak na babae, ay
magdadala siya ng isang kordero ng unang taon, na pinakahandog na
susunugin, at isang inakay ng kalapati o isang batobato na pinakahandog
dahil sa kasalanan, sa pintuan ng tabernakulo ng kapisanan, sa
saserdote;

<span id="an_12:7">12:7</span> At kaniyang ihahandog sa harap ng
Panginoon, at itutubos sa kaniya; at siya'y malilinis sa agas ng
kaniyang dugo. Ito ang kautusan tungkol sa nanganak ng lalake o ng
babae.

<span id="an_12:8">12:8</span> At kung ang kaniyang kaya ay hindi sapat
upang magdala ng kordero, ay kukuha nga siya ng dalawang batobato o ng
dalawang inakay ng kalapati; ang isa'y pinakahandog na susunugin at ang
isa'y pinakahandog dahil sa kasalanan: at itutubos sa kaniya ng
saserdote, at siya'y magiging malinis.

<span id="an_13:1">13:1</span> At sinalita ng Panginoon kay Moises at
kay Aaron, na sinasabi,

<span id="an_13:2">13:2</span> Pagka ang sinomang tao ay nagkaroon sa
balat ng kaniyang laman, ng pamamaga, o langib, o pantal na makintab at
naging salot na ketong sa balat ng kaniyang laman, ay dadalhin nga siya
kay Aaron na saserdote, o sa isa sa kaniyang mga anak na saserdote:

<span id="an_13:3">13:3</span> At titingnan ng saserdote ang tila salot
na nasa balat ng kaniyang laman: at kung ang balahibo sa tila salot ay
pumuti, at makitang ang sugat ay malalim kay sa balat ng kaniyang laman,
ay salot na ketong nga: at siya'y mamasdan ng saserdote at ipakikilala
siyang karumaldumal.

<span id="an_13:4">13:4</span> At kung ang pantal na makintab ay maputi
sa balat ng kaniyang laman, at makitang hindi malalim kaysa balat, at
ang balahibo niyaon ay hindi pumuti, ay kukulungin ng saserdote ang may
tila salot na pitong araw.

<span id="an_13:5">13:5</span> At titingnan siya ng saserdote sa
ikapitong araw: at, narito, kung makitang ang tila salot ay tumigil, at
hindi kumalat ang tila salot sa balat, ay kukulungin uli siya ng
saserdote na pitong araw:

<span id="an_13:6">13:6</span> At titingnan siya uli ng saserdote sa
ikapitong araw: at, narito, kung makitang ang tila salot ay namutla, at
ang tila salot ay hindi kumalat sa balat, ay ipakikilalang malinis siya
ng saserdote: langib yaon; at kaniyang lalabhan ang kaniyang suot, at
magiging malinis.

<span id="an_13:7">13:7</span> Datapuwa't kung ang langib ay kumakalat
sa balat, pagkatapos na siya'y makapakita sa saserdote upang siya'y
linisin, ay pakikita siya uli sa saserdote:

<span id="an_13:8">13:8</span> At titingnan siya ng saserdote; at,
narito, kung ang langib ay kumakalat sa balat, ay ipakikilala ng
saserdote na karumaldumal: ketong nga yaon.

<span id="an_13:9">13:9</span> Pagka nagkaroon ng tila salot na ketong
ang sinomang tao, ay dadalhin siya sa saserdote;

<span id="an_13:10">13:10</span> At titingnan siya ng saserdote; at,
narito, kung makitang may pamamaga na maputi sa balat, na pumuti ang
balahibo, at may matigas na lamang buhay sa pamamaga,

<span id="an_13:11">13:11</span> Ay malaong ketong nga sa balat ng
kaniyang laman, at ipakikilala ng saserdote na siya'y karumaldumal;
hindi siya kukulungin; sapagka't siya'y karumaldumal.

<span id="an_13:12">13:12</span> At kung kumalat ang ketong sa balat, at
matakpan ng ketong ang buong balat ng may tila salot, mula sa ulo
hanggang sa kaniyang mga paa, sa buong maaabot ng paningin ng saserdote;

<span id="an_13:13">13:13</span> At titingnan nga siya ng saserdote; at,
narito, kung makitang ang ketong ay kumalat sa buong laman niya, ay
ipakikilalang malinis ang may tila salot: pumuting lahat: siya'y
malinis.

<span id="an_13:14">13:14</span> Datapuwa't sa alin mang araw na
makitaan siya ng lamang buhay, ay magiging karumaldumal siya.

<span id="an_13:15">13:15</span> At titingnan ng saserdote ang lamang
buhay, at ipakikilala siyang karumaldumal: ang lamang buhay ay
karumaldumal: ketong nga.

<span id="an_13:16">13:16</span> O kung magbago uli ang lamang buhay at
pumuti, ay lalapit nga siya sa saserdote;

<span id="an_13:17">13:17</span> At titingnan siya ng saserdote: at,
narito, kung pumuti ang tila salot ay ipakikilalang malinis ng saserdote
ang may tila salot: siya'y malinis.

<span id="an_13:18">13:18</span> At kung magkaroon sa balat ng laman ng
isang bukol at gumaling,

<span id="an_13:19">13:19</span> At humalili sa bukol ay isang pamamaga
na maputi, o isang pantal na makintab, na namumulang puti, ay ipakikita
sa saserdote;

<span id="an_13:20">13:20</span> At titingnan ng saserdote; at, narito,
kung makitang tila impis kaysa balat, at ang balahibo niyaon ay tila
pumuti, ay ipakikilala ng saserdote na karumaldumal: salot na ketong
yaon; lumitaw sa bukol.

<span id="an_13:21">13:21</span> Datapuwa't kung pagtingin ng saserdote,
ay makitang walang balahibong puti yaon, o hindi impis man kay sa balat,
kungdi namutla, ay kukulungin ng saserdote siya na pitong araw.

<span id="an_13:22">13:22</span> At kung kumalat sa balat, ay
ipakikilala ng saserdote na karumaldumal: salot nga yaon.

<span id="an_13:23">13:23</span> Nguni't kung ang pantal na makintab ay
tumigil sa kaniyang kinaroroonan, at hindi kumalat, ay piklat nga ng
bukol; at ipakikilala ng saserdote na malinis siya.

<span id="an_13:24">13:24</span> O pagka nagkaroon sa balat ng laman, ng
paso ng apoy, at ang lamang paso ay naging tila pantal na makintab, na
namumulang puti, o maputi;

<span id="an_13:25">13:25</span> At titingnan nga ng saserdote: at,
narito, kung makitang ang buhok ay pumuti sa pantal na makintab, at tila
mandin malalim kaysa balat; ay ketong nga na lumitaw sa paso: at
ipakikilala ng saserdote na karumaldumal; salot na ketong nga yaon.

<span id="an_13:26">13:26</span> Nguni't kung pagtingin ng saserdote,
at, narito, kung makita ngang sa pantal na makintab ay walang balahibong
maputi, at hindi impis kaysa balat, kungdi namutla; ay kukulungin nga
siya ng saserdote na pitong araw.

<span id="an_13:27">13:27</span> At titingnan siya ng saserdote sa
ikapitong araw: kung kumalat sa balat, ay ipakikilala ng saserdote na
karumaldumal: salot na ketong nga yaon.

<span id="an_13:28">13:28</span> At kung ang pantal na makintab ay
tumigil sa kaniyang kinaroroonan at hindi kumalat sa balat, kungdi
pumutla, ay pamamaga ng paso yaon, at ipakikilala ng saserdote na
malinis: sapagka't piklat ng paso yaon.

<span id="an_13:29">13:29</span> At kung ang sinomang lalake o babae ay
mayroong tila salot sa ulo o sa baba,

<span id="an_13:30">13:30</span> Ay titingnan nga ng saserdote ang tila
salot: at, narito, kung makitang tila malalim kaysa balat, at yao'y may
buhok na naninilaw na manipis, ay ipakikilala ng saserdote na
karumaldumal: tina nga, ketong nga yaon sa ulo o sa baba.

<span id="an_13:31">13:31</span> At kung makita ng saserdote ang tila
salot na tina, at, narito, tila hindi malalim kaysa balat, at walang
buhok na maitim yaon, ay kukulungin ng saserdote na pitong araw ang may
tila salot na tina;

<span id="an_13:32">13:32</span> At sa ikapitong araw ay titingnan ng
saserdote ang tila salot; at, narito, kung makita ngang hindi kumalat
ang tina, at walang buhok na naninilaw, at tila ang tina ay hindi
malalim kaysa balat,

<span id="an_13:33">13:33</span> Ay aahitan nga, datapuwa't hindi
aahitan ang kinaroroonan ng tina; at ipakukulong ng saserdote ang may
tina ng muling pitong araw:

<span id="an_13:34">13:34</span> At titingnan ng saserdote ang tina sa
ikapitong araw: at, narito, kung makitang hindi kumalat ang tina sa
balat, at tila hindi malalim kaysa balat; ay ipakikilala nga ng
saserdote na malinis at siya'y maglalaba ng kaniyang suot at magiging
malinis.

<span id="an_13:35">13:35</span> Nguni't kung ang tina ay kumalat sa
balat, pagkatapos ng kaniyang paglilinis;

<span id="an_13:36">13:36</span> Ay titingnan nga ng saserdote: at,
narito, kung makitang kumalat sa balat ang tina ay hindi hahanapin ng
saserdote ang buhok na maninilaw; siya'y karumaldumal.

<span id="an_13:37">13:37</span> Datapuwa't kung sa kaniyang paningin ay
tumigil ang tina at may tumubong buhok na itim; ay gumaling ang tina,
siya'y malinis: at ipakikilalang malinis siya ng saserdote.

<span id="an_13:38">13:38</span> At pagka ang isang lalake o babae ay
nagkaroon sa balat ng kaniyang laman ng nangingintab na pantal, ng
makikintab na pantal na puti;

<span id="an_13:39">13:39</span> Ay titingnan nga ng saserdote: at,
narito, kung makitang ang nangingintab na pantal sa balat ng kaniyang
laman ay namumutimuti; yao'y buni na sumibol sa balat; siya'y malinis.

<span id="an_13:40">13:40</span> At kung ang sinoman ay malugunan ng
buhok, ay kalbo gayon ma'y malinis.

<span id="an_13:41">13:41</span> At kung sa dakong harapan ng ulo
nalugunan ng buhok, ay kalbo yaon sa noo gayon ma'y malinis.

<span id="an_13:42">13:42</span> Datapuwa't kung sa kakalbuhan, sa ulo o
sa noo ay magkaroon ng tila salot ng namumulang maputi; ay ketong na
sumibol sa kaniyang kakalbuhan ng ulo o sa kaniyang kakalbuhan ng noo.

<span id="an_13:43">13:43</span> Kung magkagayo'y titingnan siya ng
saserdote: at, narito, kung ang pamamaga ng tila salot ay namumulamula
ng maputi sa kaniyang kakalbuhan ng ulo o sa kaniyang kakalbuhan ng noo,
gaya ng anyo ng ketong sa balat ng kaniyang laman;

<span id="an_13:44">13:44</span> Ay ketongin siya, siya'y karumaldumal
ipakikilala siya ng saserdote na tunay na karumaldumal; nasa kaniyang
ulo ang salot niya.

<span id="an_13:45">13:45</span> At pupunitin ng may ketong na
kinaroroonan ng salot, ang kaniyang mga suot at ang buhok ng kaniyang
ulo ay ilulugay, at siya'y magtatakip ng kaniyang nguso, at
maghihihiyaw. Karumaldumal, karumaldumal.

<span id="an_13:46">13:46</span> Sa buong panahong siya'y karoonan ng
salot, ay magiging karumaldumal; siya'y karumaldumal: siya'y tatahang
bukod; sa labas ng kampamento malalagay ang kaniyang tahanan.

<span id="an_13:47">13:47</span> Ang suot na kinaroroonan ng ketong,
maging kasuutang balahibo ng tupa o kasuutang lino;

<span id="an_13:48">13:48</span> Maging nasa paayon o maging nasa
pahalang; ng lino o ng balahibo ng tupa; maging sa balat o sa alin mang
yaring balat;

<span id="an_13:49">13:49</span> Kung ang tila salot ay namemerde o
namumula sa kasuutan, o sa balat, maging sa paayon, o maging sa
pahalang, o sa alin mang kasangkapang balat; ay salot na ketong nga at
ipakikita sa saserdote,

<span id="an_13:50">13:50</span> At titingnan ng saserdote ang tila
salot, at ipatatago ng pitong araw ang bagay na may tila salot:

<span id="an_13:51">13:51</span> At titingnan ang bagay na may tila
salot, sa ikapitong araw: kung kumalat ang tila salot sa kasuutan,
maging sa paayon, o sa pahalang, o sa balat, o alin mang ginagawa sa
balat, ay ketong na ngumangatngat ang gayon tila salot; yao'y
karumaldumal.

<span id="an_13:52">13:52</span> At kaniyang susunugin ang kasuutan,
maging paayon, at maging pahalang ng balahibo ng tupa o lino o sa alin
mang kasangkapang balat na kinaroroonan ng salot; sapagka't yao'y ketong
na ngumangatngat, yao'y susunugin sa apoy.

<span id="an_13:53">13:53</span> At kung pagtingin ng saserdote, at,
narito, kung makita ngang hindi kumalat ang salot sa kasuutan, maging sa
paayon man, o sa pahalang man, o sa alin mang kasangkapang balat;

<span id="an_13:54">13:54</span> Ay palalabhan nga ng saserdote yaong
kinaroroonan ng salot, at ipatatago pa ng pitong araw:

<span id="an_13:55">13:55</span> At titingnan ng saserdote ang bagay na
may salot, pagkatapos na malabhan: at, narito, kung makitang ang salot
ay hindi nagbago ang kulay, at hindi kumalat ang salot, yao'y
karumaldumal; susunugin mo sa apoy: isang ngatngat nga, maging ang
nanisnis ay nasa karayagan o nasa kabaligtaran.

<span id="an_13:56">13:56</span> At kung pagtingin ng saserdote, at,
narito, kung makita ngang namutla ang dakong may salot pagkatapos na
malabhan, ay hahapakin sa kasuutan, o sa balat, o sa paayon, o sa
pahalang:

<span id="an_13:57">13:57</span> At kung muling lumitaw sa kasuutang
yaon, maging sa paayon, o sa pahalang, o sa alin mang yari sa balat, ay
muling sumisibol: susunugin mo sa apoy yaong kinaroroonan ng salot.

<span id="an_13:58">13:58</span> At ang kasuutan, maging sa paayon, o sa
pahalang, o sa alin mang yari sa balat, na iyong labhan, at maalis ang
salot, ay lalabhan ngang ikalawa, at magiging malinis.

<span id="an_13:59">13:59</span> Ito ang kautusan tungkol sa salot na
ketong sa kasuutang balahibo ng tupa o lino, maging sa paayon, o sa
pahalang, o sa alin mang yari sa balat, upang ipakilalang malinis, o
upang ipakilalang karumaldumal.

<span id="an_14:1">14:1</span> At sinalita ng Panginoon kay Moises, na
sinasabi,

<span id="an_14:2">14:2</span> Ito ang magiging kautusan tungkol sa may
ketong, sa kaarawan ng kaniyang paglilinis, siya'y dadalhin sa
saserdote:

<span id="an_14:3">14:3</span> At ang saserdote ay lalabas sa
kampamento; at titingnan ng saserdote, at, narito, kung ang salot na
ketong ay gumaling sa may ketong;

<span id="an_14:4">14:4</span> Ay ipagutos nga ng saserdote na ikuha
siya na lilinisin, ng dalawang ibong malinis na buhay, at kahoy na
cedro, at grana, at hisopo;

<span id="an_14:5">14:5</span> At ipaguutos ng saserdote, na patayin ang
isa sa mga ibon, sa isang sisidlang lupa sa ibabaw ng tubig na umaagos.

<span id="an_14:6">14:6</span> Tungkol sa ibong buhay, ay kaniyang
kukunin at ang kahoy na cedro, at ang grana at ang hisopo, at babasain
pati ng ibong buhay, sa dugo ng ibong pinatay sa ibabaw ng tubig na
umaagos:

<span id="an_14:7">14:7</span> At iwiwisik niya na makapito doon sa
kaniya na lilinisin sa ketong, at ipakikilalang malinis, at pawawalan
ang ibong buhay sa kalawakan ng parang.

<span id="an_14:8">14:8</span> At siya na lilinisin ay maglalaba ng
kaniyang mga suot, at magaahit ng lahat niyang buhok, at maliligo sa
tubig; at magiging malinis: at pagkatapos ay papasok sa kampamento,
datapuwa't tatahan sa labas ng kaniyang tolda na pitong araw.

<span id="an_14:9">14:9</span> At mangyayaring sa ikapitong araw, ay
muling magaahit ng lahat niyang buhok, sa kaniyang ulo, at sa kaniyang
baba, at sa kaniyang kilay, na anopa't aahitin niya ang lahat niyang
buhok; at kaniyang lalabhan ang kaniyang mga suot, at kaniyang
paliliguan ang kaniyang laman sa tubig, at magiging malinis.

<span id="an_14:10">14:10</span> At sa ikawalong araw ay kukuha siya ng
dalawang korderong lalake na walang kapintasan, at ng isang korderong
babae ng unang taon na walang kapintasan, at ng isang handog na harina
na tatlong ikasangpung bahagi ng isang epa ng mainam na harina na
hinaluan ng langis, at ng isang log na langis.

<span id="an_14:11">14:11</span> At ihaharap ang taong lilinisin ng
saserdoteng naglilinis sa kaniya, at gayon din ang mga bagay na yaon, sa
harap ng Panginoon, sa pintuan ng tabernakulo ng kapisanan:

<span id="an_14:12">14:12</span> At kukuha ang saserdote ng isa sa mga
korderong lalake at ihahandog na pinakahandog sa pagkakasala, at ng log
ng langis, at aalugin na pinakahandog na inalog sa harap ng Panginoon:

<span id="an_14:13">14:13</span> At papatayin ang korderong lalake sa
pinagpapatayan ng handog dahil sa kasalanan at ng handog na susunugin,
sa dako ng santuario: sapagka't kung paanong ang handog dahil sa
kasalanan ay sa saserdote, gayon din ang handog dahil sa pagkakasala;
bagay ngang kabanalbanalan:

<span id="an_14:14">14:14</span> At ang saserdote ay kukuha sa dugo ng
handog dahil sa pagkakasala, at ilalagay ng saserdote sa pingol ng
kanang tainga niyaong lilinisin, at sa daliring hinlalaki ng kaniyang
kanang kamay, at sa daliring hinlalaki ng kaniyang kanang paa;

<span id="an_14:15">14:15</span> At kukuha ang saserdote sa log ng
langis, at ibubuhos sa ibabaw ng palad ng kaniyang kaliwang kamay:

<span id="an_14:16">14:16</span> At itutubog ng saserdote ang kanang
daliri niya sa langis na nasa kaniyang kaliwang kamay, at magwiwisik
siyang makapito ng langis ng kaniyang daliri sa harap ng Panginoon:

<span id="an_14:17">14:17</span> At sa lumabis sa langis na nasa
kaniyang kamay, ay maglalagay ang saserdote sa ibabaw ng pingol ng
kanang tainga niyaong lilinisin, at sa daliring hinlalaki ng kaniyang
kanang kamay at sa daliring hinlalaki ng kaniyang kanang paa, sa ibabaw
ng dugo ng dahil sa pagkakasala:

<span id="an_14:18">14:18</span> At ang labis sa langis na nasa kamay ng
saserdote, ay ilalagay nito sa ulo niyaong lilinisin: at itutubos sa
kaniya ng saserdote sa harap ng Panginoon.

<span id="an_14:19">14:19</span> At ihahandog ng saserdote ang handog
dahil sa kasalanan, at itutubos sa kaniya, na lilinisin dahil sa
kaniyang karumihan; at pagkatapos ay papatayin ang handog na susunugin:

<span id="an_14:20">14:20</span> At ihahandog ng saserdote ang handog na
susunugin at ang handog na harina sa ibabaw ng dambana: at itutubos sa
kaniya ng saserdote, at siya'y magiging malinis.

<span id="an_14:21">14:21</span> At kung siya'y dukha at ang kaniyang
kaya ay hindi aabot, ay kukuha nga siya ng isang korderong lalake na
handog dahil sa pagkakasala, na aalugin upang itubos sa kaniya, at ng
ikasampung bahagi ng isang epa na mainam na harina, na hinaluan ng
langis na pinakahandog na harina, at ng isang log ng langis;

<span id="an_14:22">14:22</span> At ng dalawang batobato o ng dalawang
inakay ng kalapati, kung alin ang aabutin ng kaniyang kaya; at ang isa'y
magiging handog dahil sa kasalanan, at ang isa'y handog na susunugin.

<span id="an_14:23">14:23</span> At sa ikawalong araw ay kaniyang
dadalhin sa saserdote sa pintuan ng tabernakulo ng kapisanan upang
gamitin sa kaniyang paglilinis sa harap ng Panginoon.

<span id="an_14:24">14:24</span> At kukunin ng saserdote ang korderong
handog dahil sa pagkakasala at ang log ng langis, at aalugin ng
saserdote na pinakahandog na inalog sa harap ng Panginoon.

<span id="an_14:25">14:25</span> At kaniyang papatayin ang korderong
handog dahil sa pagkakasala, at kukuha ang saserdote ng dugo ng handog
dahil sa pagkakasala, at ilalagay sa pingol ng kanang tainga niyaong
lilinisin, at sa daliring hinlalaki ng kaniyang kanang kamay, at sa
daliring hinlalaki ng kaniyang kanang paa:

<span id="an_14:26">14:26</span> At magbubuhos ang saserdote ng langis
sa ibabaw ng palad ng kaniyang kaliwang kamay:

<span id="an_14:27">14:27</span> At makapitong magwiwisik ang saserdote
ng kaniyang kanang daliri, ng langis na nasa kaniyang kaliwang kamay, sa
harap ng Panginoon:

<span id="an_14:28">14:28</span> At maglalagay ang saserdote ng langis
na nasa kaniyang kamay, sa pingol ng kanang tainga niyaong lilinisin, at
sa daliring hinlalaki ng kaniyang kanang kamay, at sa daliring hinlalaki
ng kaniyang kanang paa, sa ibabaw ng pinaglagyan ng dugong handog dahil
sa pagkakasala:

<span id="an_14:29">14:29</span> At ang labis ng langis na nasa kamay ng
saserdote ay ilalagay niya sa ulo niyaong lilinisin, upang itubos sa
kaniya sa harap ng Panginoon.

<span id="an_14:30">14:30</span> At kaniyang ihahandog ang isa sa mga
batobato o sa mga inakay ng kalapati, kung alin ang kaniyang kaya;

<span id="an_14:31">14:31</span> Kung alin ang abutin ng kaniyang kaya,
na ang isa'y handog dahil sa kasalanan, at ang isa'y handog na
susunugin, pati ng handog na harina: at itutubos ng saserdote doon sa
malilinis sa harap ng Panginoon.

<span id="an_14:32">14:32</span> Ito ang kautusan tungkol sa may salot
na ketong, na ang kaniyang kaya ay hindi abot sa nauukol sa kaniyang
paglilinis.

<span id="an_14:33">14:33</span> At sinalita ng Panginoon kay Moises at
kay Aaron, na sinasabi,

<span id="an_14:34">14:34</span> Pagka kayo'y nakapasok na sa lupain ng
Canaan, na ibibigay kong pag-aari sa inyo, at ako'y naglagay ng salot na
ketong sa alin mang bahay sa lupain ninyong inaari;

<span id="an_14:35">14:35</span> Ay yayaon ang may-ari ng bahay at
magbibigay alam sa saserdote, na sasabihin, Tila mandin mayroong parang
salot sa bahay:

<span id="an_14:36">14:36</span> At ipaguutos ng saserdote na alisan ng
laman ang bahay bago pumasok ang saserdote na kilalanin ang tila salot,
upang ang lahat na nasa bahay ay huwag mahawa: at pagkatapos ay papasok
ang saserdote upang tingnan ang bahay:

<span id="an_14:37">14:37</span> At titingnan ang salot, at kung makita
ngang ang tila salot ay nasa mga panig ng bahay na may ukit na
namemerde, o namumula at tila malalim kaysa panig;

<span id="an_14:38">14:38</span> Ay lalabas nga ang saserdote sa bahay
hanggang sa pintuan ng bahay at ipasasara ang bahay na pitong araw:

<span id="an_14:39">14:39</span> At babalik ang saserdote sa ikapitong
araw, at titingnan: at, narito, kung makita ngang kumalat ang salot sa
mga panig ng bahay;

<span id="an_14:40">14:40</span> Ay ipaguutos nga ng saserdote na
bunutin ang mga batong kinaroonan ng tila salot at ipatatapon sa labas
ng bayan sa dakong karumaldumal:

<span id="an_14:41">14:41</span> At ipakakayas ang palibot ng loob ng
bahay, at ang argamasang inalis na kinayas ay itatapon sa labas ng bayan
sa dakong karumaldumal:

<span id="an_14:42">14:42</span> At magsisikuha ng ibang mga bato, at
ihahalili sa mga batong yaon, at magsisikuha ng ibang argamasa at siyang
ihahaplos sa mga panig ng bahay.

<span id="an_14:43">14:43</span> At kung muling bumalik ang tila salot,
at sumibol sa bahay, pagkatapos na mabunot ang mga bato; at pagkatapos
makayas ang bahay, at pagkatapos na mahaplusan ng argamasa;

<span id="an_14:44">14:44</span> Ay papasok nga ang saserdote at
titingnan, at, narito, kung makita ngang ang salot ay kumalat sa bahay
ay ketong na nakakahawa sa bahay; ito'y karumaldumal.

<span id="an_14:45">14:45</span> At gigibain niya ang bahay na yaon, ang
mga bato at ang mga kahoy, at ang lahat ng argamasa ng bahay; ay
dadalhin sa labas ng bayan sa dakong karumaldumal.

<span id="an_14:46">14:46</span> Bukod dito'y ang pumasok sa bahay na
yaon ng buong panahong nasasara ay magiging karumaldumal hanggang sa
hapon.

<span id="an_14:47">14:47</span> At ang mahiga sa bahay na yaon ay
maglalaba ng kaniyang mga suot; at ang kumain sa bahay na yaon ay
maglalaba ng kaniyang mga suot.

<span id="an_14:48">14:48</span> At kung papasok ang saserdote, at,
narito, kung hindi nga kumalat ang salot sa bahay, pagkatapos na
nahaplusan ng argamasa; ay ipakikilala nga ng saserdote na malinis ang
bahay, sapagka't gumaling sa salot.

<span id="an_14:49">14:49</span> At upang linisin ang bahay ay kukuha ng
dalawang ibon, at ng kahoy na cedro, at ng grana, at ng hisopo:

<span id="an_14:50">14:50</span> At papatayin ang isa sa mga ibon sa
isang sisidlang lupa sa ibabaw ng tubig na umaagos:

<span id="an_14:51">14:51</span> At kukunin niya ang kahoy na cedro, at
ang hisopo, at ang grana, at ang ibong buhay, at babasain sa dugo ng
ibong pinatay, at sa tubig na umaagos, at wiwisikang makapito ang bahay:

<span id="an_14:52">14:52</span> At kaniyang lilinisin ng dugo ng ibon
ang bahay at ng agos ng tubig, at ng ibong buhay at ng kahoy na cedro,
at ng hisopo, at ng grana:

<span id="an_14:53">14:53</span> Datapuwa't pawawalan ang ibong buhay sa
labas ng bayan, sa kalawakan ng parang: gayon tutubusin ang bahay: at
magiging malinis.

<span id="an_14:54">14:54</span> Ito ang kautusan tungkol sa sarisaring
salot na ketong at sa tina,

<span id="an_14:55">14:55</span> At sa ketong ng suot, at ng bahay.

<span id="an_14:56">14:56</span> At sa pamamaga at sa langib, at sa
pantal na makintab:

<span id="an_14:57">14:57</span> Upang ituro kung kailan karumaldumal,
at kung kailan malinis: ito ang kautusan tungkol sa ketong.

<span id="an_15:1">15:1</span> At sinalita ng Panginoon kay Moises at
kay Aaron na sinasabi,

<span id="an_15:2">15:2</span> Salitain ninyo sa mga anak ni Israel, at
inyong sabihin sa kanila, Pagka ang sinomang tao ay inagasan sa kaniyang
laman, ay magiging karumaldumal siya dahil sa kaniyang agas.

<span id="an_15:3">15:3</span> At ito ang magiging kaniyang karumalan sa
kaniyang agas: maging ang kaniyang laman ay balungan dahil sa kaniyang
agas, o ang kaniyang laman ay masarhan dahil sa kaniyang agas, ay
kaniyang karumalan nga.

<span id="an_15:4">15:4</span> Bawa't higaang mahigan ng inaagasan ay
magiging karumaldumal: at bawa't bagay na kaniyang kaupuan, ay magiging
karumaldumal.

<span id="an_15:5">15:5</span> At sinomang tao na makahipo ng kaniyang
higaan ay maglalaba ng kaniyang mga damit, at maliligo siya sa tubig, at
magiging karumaldumal hanggang sa hapon.

<span id="an_15:6">15:6</span> At ang maupo sa anomang bagay na kaupuan
ng inaagasan ay maglalaba ng kaniyang mga damit, at maliligo siya sa
tubig, at magiging karumaldumal hanggang sa hapon.

<span id="an_15:7">15:7</span> At ang humipo ng laman niyaong inaagasan
ay maglalaba ng kaniyang mga damit at maliligo siya sa tubig, at
magiging karumaldumal hanggang sa hapon.

<span id="an_15:8">15:8</span> At kung ang inaagasan ay makalura sa
taong malinis, ay maglalaba nga siya ng kaniyang mga damit, at maliligo
siya sa tubig, at magiging karumaldumal hanggang sa hapon.

<span id="an_15:9">15:9</span> At alin mang siya na kasakyan ng
inaagasan, ay magiging karumaldumal.

<span id="an_15:10">15:10</span> At ang alin mang taong humipo ng
alinmang bagay na napalagay sa ilalim niyaon, ay magiging karumaldumal
hanggang sa hapon: at ang magdala ng mga bagay na yaon ay maglalaba ng
kaniyang mga damit at maliligo siya sa tubig, at magiging karumaldumal
hanggang sa hapon.

<span id="an_15:11">15:11</span> At yaong lahat na mahipo ng inaagasan
na hindi nakapaghugas ng kaniyang mga kamay sa tubig, ay maglalaba nga
rin ng kaniyang mga damit, at maliligo siya sa tubig, at magiging
karumaldumal hanggang sa hapon.

<span id="an_15:12">15:12</span> At ang sisidlang lupa na mahipo ng
inaagasan, ay babasagin: at ang lahat ng kasangkapang kahoy ay
babanlawan sa tubig.

<span id="an_15:13">15:13</span> At kung ang inaagasan ay gumaling sa
kaniyang agas, ay bibilang siya ng pitong araw sa kaniyang paglilinis,
at maglalaba ng kaniyang mga damit; at paliliguan din niya ang kaniyang
laman sa tubig na umaagos, at magiging malinis.

<span id="an_15:14">15:14</span> At sa ikawalong araw ay magdadala siya
ng dalawang batobato, o ng dalawang inakay ng kalapati, at ihaharap niya
sa harap ng Panginoon sa pasukan ng tabernakulo ng kapisanan, at
ibibigay niya sa saserdote.

<span id="an_15:15">15:15</span> At ihahandog ng saserdote, na ang isa'y
handog dahil sa kasalanan, at ang isa'y handog na susunugin; at itutubos
sa kaniya ng saserdote sa harap ng Panginoon, dahil sa kaniyang agas.

<span id="an_15:16">15:16</span> At kung ang sinomang tao ay labasan ng
binhi ng pakikiapid, ay paliliguan nga niya ng tubig ang buong kaniyang
laman, at magiging karumaldumal hanggang sa hapon.

<span id="an_15:17">15:17</span> At lahat ng damit at lahat ng balat na
kinaroonan ng binhi ng pakikiapid, ay lalabhan sa tubig, at magiging
karumaldumal hanggang hapon.

<span id="an_15:18">15:18</span> Ang babae rin namang sinipingan ng
lalaking mayroong binhi ng pakikiapid, ay maliligo sila kapuwa sa tubig,
at magiging karumaldumal sila hanggang sa hapon.

<span id="an_15:19">15:19</span> At kung ang babae ay agasan na ang
umaagas sa kaniyang laman ay dugo, ay mapapasa kaniyang karumihan siyang
pitong araw: at lahat ng humipo sa kaniya ay magiging karumaldumal
hanggang sa hapon.

<span id="an_15:20">15:20</span> At bawa't kaniyang kahigaan sa panahon
ng kaniyang karumihan, ay magiging karumaldumal: bawa't din namang
kaupuan niya ay magiging karumaldumal.

<span id="an_15:21">15:21</span> At sinomang humipo ng kaniyang higaan
ay maglalaba ng kaniyang mga damit, at maliligo sa tubig, at magiging
karumaldumal hanggang sa hapon.

<span id="an_15:22">15:22</span> At ang sinomang humipo ng alin mang
bagay na kaniyang kaupuan ay maglalaba ng kaniyang mga damit, at
maliligo siya sa tubig, at magiging karumaldumal hanggang sa hapon.

<span id="an_15:23">15:23</span> At kung may nasa higaan o nasa anomang
bagay na kinaupuan niya, ay magiging karumaldumal hanggang sa hapon ang
humipo niyaon.

<span id="an_15:24">15:24</span> At kung ang sinomang lalake ay sumiping
sa kaniya, at mapasa lalake ang karumihan niya, ay magiging karumaldumal
ito na pitong araw; at bawa't higaang kaniyang hihigaan ay magiging
karumaldumal.

<span id="an_15:25">15:25</span> At kung ang isang babae ay agasan ng
kaniyang dugo ng maraming araw sa di kapanahunan ng kaniyang karumihan,
o kung agasan sa dako pa roon ng panahon ng kaniyang karumihan; buong
panahon ng agas ng kaniyang karumalan ay magiging para ng mga araw ng
kaniyang karumihan: siya'y karumaldumal nga.

<span id="an_15:26">15:26</span> Bawa't higaan na kaniyang hinihigan
buong panahon ng kaniyang agas, ay magiging sa kaniya'y gaya ng higaan
ng kaniyang karumihan; at bawa't bagay na kaniyang kaupuan, ay magiging
karumaldumal, na gaya ng karumalan ng kaniyang karumihan.

<span id="an_15:27">15:27</span> At sinomang humipo ng mga bagay na yaon
ay magiging karumaldumal, at maglalaba ng kaniyang mga damit, at
maliligo siya sa tubig, at magiging karumaldumal hanggang sa hapon.

<span id="an_15:28">15:28</span> Datapuwa't kung siya'y gumaling sa
kaniyang agas, ay bibilang siya ng pitong araw, at pagkatapos niyaon ay
magiging malinis siya.

<span id="an_15:29">15:29</span> At sa ikawalong araw ay kukuha siya ng
dalawang batobato o ng dalawang inakay ng kalapati, at dadalhin niya sa
saserdote sa pintuan ng tabernakulo ng kapisanan.

<span id="an_15:30">15:30</span> At ihahandog ng saserdote ang isa na
handog dahil sa kasalanan, at ang isa'y handog na susunugin; at itutubos
sa kaniya ng saserdote sa harap ng Panginoon, dahil sa agas ng kaniyang
karumihan.

<span id="an_15:31">15:31</span> Ganito ihihiwalay ninyo ang mga anak ni
Israel sa kanilang karumalan; upang huwag mangamatay sa kanilang
karumalan, kung kanilang ihawa ang aking tabernakulo na nasa gitna nila.

<span id="an_15:32">15:32</span> Ito ang kautusan tungkol sa inaagasan,
at sa nilalabasan ng binhi ng pakikiapid, na ikinarurumal;

<span id="an_15:33">15:33</span> At sa babaing may sakit ng kaniyang
karumihan, at sa inaagasan, sa lalake at sa babae, at doon sa sumisiping
sa babaing karumaldumal.

<span id="an_16:1">16:1</span> At sinalita ng Panginoon kay Moises,
pagkamatay ng dalawang anak ni Aaron, noong nagsilapit sa harap ng
Panginoon, at namatay;

<span id="an_16:2">16:2</span> At sinabi ng Panginoon kay Moises,
Salitain mo kay Aaron na iyong kapatid na huwag pumasok tuwina sa dakong
banal, sa loob ng tabing, sa harap ng luklukan ng awa na nasa ibabaw ng
kaban; upang siya'y huwag mamatay: sapagka't ako'y pakikitang nasa ulap
sa ibabaw ng luklukan ng awa.

<span id="an_16:3">16:3</span> Ganito papasok nga si Aaron sa loob ng
dakong banal, may dalang isang guyang toro na handog dahil sa kasalanan,
at isang tupang lalake na handog na susunugin.

<span id="an_16:4">16:4</span> Siya'y magsusuot ng kasuutang banal, na
lino at ng salawal na lino sa kaniyang laman, at magbibigkis siya ng
pamigkis na lino, at ang mitra na lino ay kaniyang isusuot: ito ang mga
bihisang banal; at paliliguan niya ang kaniyang laman sa tubig at pawang
isusuot niya.

<span id="an_16:5">16:5</span> At siya'y kukuha sa kapisanan ng mga anak
ni Israel, ng dalawang kambing na lalake na pinakahandog dahil sa
kasalanan, at ng isang tupang lalake na pinakahandog na susunugin.

<span id="an_16:6">16:6</span> At ihaharap ni Aaron ang toro na handog
dahil sa kasalanan na patungkol sa kaniyang sarili, at itutubos niya sa
kaniya at sa kaniyang sangbahayan.

<span id="an_16:7">16:7</span> At kukunin niya ang dalawang kambing at
ilalagay niya sa harap ng Panginoon sa pintuan ng tabernakulo ng
kapisanan.

<span id="an_16:8">16:8</span> At pagsasapalaran ni Aaron ang dalawang
kambing; ang isang kapalaran ay sa Panginoon at ang isang kapalaran ay
kay Azazel.

<span id="an_16:9">16:9</span> At ihaharap ni Aaron ang kambing na
kinahulugan ng kapalaran sa Panginoon, at ihahandog na pinakahandog
dahil sa kasalanan.

<span id="an_16:10">16:10</span> Nguni't ang kambing na kinahulugan ng
kapalaran kay Azazel ay ilalagay na buhay sa harap ng Panginoon, upang
itubos sa kaniya, at payaunin kay Azazel sa ilang.

<span id="an_16:11">16:11</span> At ihaharap ni Aaron ang toro na handog
dahil sa kasalanan, na patungkol sa kaniyang sarili, at itutubos sa
kaniyang sarili at sa kaniyang sangbahayan, at papatayin ang toro na
handog dahil sa kasalanan na patungkol sa kaniyang sarili:

<span id="an_16:12">16:12</span> At kukuha siya mula sa dambana na nasa
harap ng Panginoon ng isang suuban na puno ng mga baga; at kukuha ng
dalawang dakot ng masarap na kamangyan na totoong dikdik, at kaniyang
dadalhin sa loob ng tabing:

<span id="an_16:13">16:13</span> At ilalagay niya ang kamangyan sa
ibabaw ng apoy sa harap ng Panginoon, upang ang mga usok ng kamangyan ay
tumakip sa luklukan ng awa na nasa ibabaw ng kaban ng patoo, upang huwag
siyang mamatay:

<span id="an_16:14">16:14</span> At siya'y kukuha ng dugo ng toro at
iwiwisik ng kaniyang daliri sa ibabaw ng luklukan ng awa, sa dakong
silanganan: at sa harap ng luklukan ng awa ay iwiwisik niyang makapito
ng kaniyang daliri ang dugo.

<span id="an_16:15">16:15</span> Kung magkagayo'y papatayin niya ang
kambing na handog dahil sa kasalanan, na patungkol sa bayan, at dadalhin
ang dugo niyaon sa loob ng tabing, at ang gagawin sa dugo niyaon ay gaya
ng ginawa sa dugo ng toro, at iwiwisik sa ibabaw ng luklukan ng awa at
sa harap ng luklukan ng awa:

<span id="an_16:16">16:16</span> At itutubos niya sa dakong banal dahil
sa mga karumalan ng mga anak ni Israel, at dahil sa kanilang mga
pagsalangsang, sa makatuwid baga'y sa lahat nilang kasalanan: at gayon
ang kaniyang gagawin sa tabernakulo ng kapisanan na nasa kanila, sa
gitna ng kanilang mga karumalan,

<span id="an_16:17">16:17</span> At huwag magkakaroon ng sinomang tao sa
tabernakulo pagka siya'y papasok upang itubos sa loob ng dakong banal,
hanggang sa lumabas siya, at matubos ang sarili, at ang kaniyang
kasangbahay, at ang buong kapisanan ng Israel.

<span id="an_16:18">16:18</span> At lalabas siya sa dambana na nasa
harap ng Panginoon, at itutubos sa ito; at kukuha ng dugo ng toro, at ng
dugo ng kambing, at ilalagay sa ibabaw ng mga anyong sungay ng dambana
sa palibot.

<span id="an_16:19">16:19</span> At makapitong magwiwisik siya ng dugo
sa dambana ng kaniyang daliri, at lilinisin at babanalin dahil sa mga
karumalan ng mga anak ni Israel.

<span id="an_16:20">16:20</span> At pagkatapos matubos niya ang dakong
banal, at ang tabernakulo ng kapisanan, at ang dambana, ay ihahandog ang
kambing na buhay:

<span id="an_16:21">16:21</span> At ipapatong ni Aaron ang kaniyang
dalawang kamay sa ulo ng kambing na buhay, at isasaysay sa ibabaw niyaon
ang lahat ng mga kasamaan ng mga anak ni Israel, at lahat ng kanilang
mga pagsalangsang, lahat nga ng kanilang mga kasalanan; at ilalagay niya
sa ulo ng kambing, at ipadadala sa ilang sa pamamagitan ng kamay ng
isang taong handa:

<span id="an_16:22">16:22</span> At dadalhin ng kambing ang lahat ng mga
kasamaan nila, sa lupaing hindi tinatahanan: at pawawalan niya ang
kambing sa ilang.

<span id="an_16:23">16:23</span> At papasok si Aaron sa tabernakulo ng
kapisanan, at maghuhubad ng mga suot na lino, na isinuot niya nang
siya'y pumasok sa dakong banal, at iiwan niya roon:

<span id="an_16:24">16:24</span> At paliliguan niya ang kaniyang laman
sa tubig, sa isang dakong banal, at magsusuot ng kaniyang mga suot, at
lalabas, at ihahandog ang kaniyang handog na susunugin at ang handog na
susunugin ng bayan, at itutubos sa kaniyang sarili at sa bayan.

<span id="an_16:25">16:25</span> At susunugin sa ibabaw ng dambana ang
taba ng handog dahil sa kasalanan.

<span id="an_16:26">16:26</span> At yaong nagpakawala ng kambing na ukol
kay Azazel, ay maglalaba ng kaniyang mga suot at maliligo ang kaniyang
laman sa tubig, at pagkatapos ay papasok siya sa kampamento.

<span id="an_16:27">16:27</span> At ang toro na handog dahil sa
kasalanan at ang kambing na handog dahil sa kasalanan, na ang dugo ay
dinala sa loob ng dakong banal upang itubos, ay ilalabas, sa kampamento;
at susunugin nila sa apoy ang mga balat ng mga yaon, at ang laman at ang
dumi.

<span id="an_16:28">16:28</span> At ang magsusunog ay maglalaba ng
kaniyang mga suot, at maliligo ang kaniyang laman sa tubig, at
pagkatapos, ay papasok siya sa kampamento.

<span id="an_16:29">16:29</span> At ito'y magiging palatuntunan
magpakailan man sa inyo: sa ikapitong buwan nang ikasangpung araw ng
buwan, ay pagdadalamhatiin ninyo ang inyong mga kaluluwa, at anomang
gawain ay huwag gagawa ang tubo sa lupain, ni ang taga ibang bayan na
nakikipamayan sa inyo:

<span id="an_16:30">16:30</span> Sapagka't sa araw na ito gagawin ang
pagtubos sa inyo upang linisin kayo; sa lahat ng inyong mga kasalanan ay
magiging malinis kayo sa harap ng Panginoon.

<span id="an_16:31">16:31</span> Sabbath nga na takdang kapahingahan sa
inyo, at papagdadalamhatiin ninyo ang inyong mga kaluluwa; ito'y
palatuntunang magpakailan man.

<span id="an_16:32">16:32</span> At ang saserdote na papahiran at
itatalaga upang maging saserdote na kahalili ng kaniyang ama, ay siyang
tutubos at magsusuot ng mga kasuutang lino, na mga banal ngang kasuutan:

<span id="an_16:33">16:33</span> At tutubusin niya ang banal na
santuario, at tutubusin niya ang tabernakulo ng kapisanan, at ang
dambana; at tutubusin niya ang mga saserdote at ang buong bayan ng
kapisanan.

<span id="an_16:34">16:34</span> At ito'y magiging palatuntunang walang
hanggan sa inyo; na tubusin ang mga anak ni Israel, dahil sa lahat
nilang mga kasalanan, ng minsan sa isang taon. At ginawa niya ayon sa
iniutos ng Panginoon kay Moises.

<span id="an_17:1">17:1</span> At sinalita ng Panginoon kay Moises, na
sinasabi,

<span id="an_17:2">17:2</span> Iyong salitain kay Aaron, at sa kaniyang
mga anak, at sa lahat ng mga anak ni Israel, at sabihin mo sa kanila,
Ito ang iniutos ng Panginoon, na sinasabi,

<span id="an_17:3">17:3</span> Sinomang tao sa sangbahayan ni Israel, na
pumatay ng baka, o kordero, o kambing sa loob ng kampamento, o pumatay
sa labas ng kampamento,

<span id="an_17:4">17:4</span> At hindi dinala sa pintuan ng tabernakulo
ng kapisanan, upang ihandog na pinaka alay sa Panginoon, sa harap ng
tabernakulo ng Panginoon: ay dugo ang ipararatang sa taong yaon; siya'y
nagbubo ng dugo; at ang taong yaon: ay ihihiwalay sa kaniyang bayan:

<span id="an_17:5">17:5</span> Upang ang mga anak ni Israel ay magdala
ng kanilang mga hain, na inihahain sa kalawakan ng parang, sa makatuwid
baga'y upang kanilang dalhin sa Panginoon, sa pintuan ng tabernakulo ng
kapisanan, sa saserdote, at ihain sa Panginoon na mga pinakahandog
tungkol sa kapayapaan.

<span id="an_17:6">17:6</span> At iwiwisik ng saserdote ang dugo sa
ibabaw ng dambana ng Panginoon, sa pintuan ng tabernakulo ng kapisanan,
at susunugin ang taba na pinakamasarap na amoy sa Panginoon.

<span id="an_17:7">17:7</span> At huwag na nilang ihahain ang kanilang
mga hain sa mga kambing na lalake na kanilang pinanaligan. Magiging
palatuntunan nga magpakailan man sa kanila sa buong panahon ng kanilang
lahi.

<span id="an_17:8">17:8</span> At sasabihin mo sa kanila, Sinomang tao
sa sangbahayan ni Israel, o sa mga taga ibang bayan na nakikipamayan sa
kanila, na naghandog ng handog na susunugin o hain,

<span id="an_17:9">17:9</span> At hindi dinala sa pintuan ng tabernakulo
ng kapisanan, upang ihain sa Panginoon: ay ihihiwalay nga ang taong yaon
sa kaniyang bayan.

<span id="an_17:10">17:10</span> At sinomang tao sa sangbahayan ni
Israel o sa mga taga ibang bayan na nakikipamayan sa kanila, na kumain
ng anomang dugo, ay aking itititig ang aking mukha laban sa taong yaon
na kumain ng dugo, at ihihiwalay ko sa kaniyang bayan.

<span id="an_17:11">17:11</span> Sapagka't ang buhay ng laman ay nasa
dugo; at aking ibinigay sa inyo sa ibabaw ng dambana upang itubos sa
inyong mga kaluluwa: sapagka't ang dugo'y siyang tumutubos dahil sa
buhay.

<span id="an_17:12">17:12</span> Kaya't aking sinabi sa mga anak ni
Israel, Sinoman sa inyo ay huwag kakain ng dugo, ni ang taga ibang bayan
na nakikipamayan sa inyo ay huwag kakain ng dugo.

<span id="an_17:13">17:13</span> At sinomang tao sa mga anak ni Israel,
o sa mga taga ibang bayan na nakikipamayan sa kanila na manghuli ng
hayop o ng ibon na makakain; ay ibubuhos niya ang dugo niyaon at
tatabunan ng lupa.

<span id="an_17:14">17:14</span> Sapagka't tungkol sa buhay ng lahat ng
laman, ang dugo nga niyan ay gaya rin ng buhay niyan. Kaya't sinabi ko
sa mga anak ni Israel, Huwag kayong kakain ng dugo ng anomang laman:
sapagka't ang buhay ng buong laman ay ang kaniyang dugo: sinomang kumain
niyan ay ihihiwalay.

<span id="an_17:15">17:15</span> At yaong lahat na kumain ng namamatay
sa sarili o nilapa ng mga ganid, maging sa mga tubo sa lupain o sa mga
taga ibang bayan, ay maglalaba ng kaniyang mga damit, at maliligo sa
tubig, at magiging karumaldumal hanggang sa hapon: kung magkagayon ay
magiging malinis.

<span id="an_17:16">17:16</span> Datapuwa't kung di niya labhan, ni
paliguan ang kaniyang laman, ay tataglayin nga niya ang kaniyang
kasamaan.

<span id="an_18:1">18:1</span> At sinalita ng Panginoon kay Moises, na
sinasabi,

<span id="an_18:2">18:2</span> Salitain mo sa mga anak ni Israel, at
sabihin mo sa kanila, Ako ang Panginoon ninyong Dios.

<span id="an_18:3">18:3</span> Huwag kayong gagawa ng gaya ng ginawa sa
lupain ng Egipto na inyong tinahanan: at huwag din kayong gagawa ng gaya
ng ginagawa sa lupain ng Canaan, na pinagdadalhan ko sa inyo: ni huwag
kayong lalakad ng ayon sa mga palatuntunan nila.

<span id="an_18:4">18:4</span> Tutuparin ninyo ang aking mga kahatulan,
at iingatan ninyo ang aking mga palatuntunan, na inyong lalakaran: ako
ang Panginoon ninyong Dios.

<span id="an_18:5">18:5</span> Tutuparin nga ninyo ang aking mga
palatuntunan at ang aking mga kahatulan: na ikabubuhay ng mga taong
magsisitupad: ako ang Panginoon.

<span id="an_18:6">18:6</span> Huwag lalapit ang sinoman sa inyo sa
kanino man sa kaniyang kamaganak na malapit, upang ilitaw ang kaniyang
kahubaran: ako ang Panginoon.

<span id="an_18:7">18:7</span> Ang kahubaran ng iyong ama, o ang
kahubaran ng iyong ina ay huwag mong ililitaw: siya'y iyong ina; huwag
mong ililitaw ang kahubaran niya.

<span id="an_18:8">18:8</span> Ang kahubaran ng asawa ng iyong ama ay
huwag mong ililitaw: yaon nga'y kahubaran ng iyong ama.

<span id="an_18:9">18:9</span> Ang kahubaran ng iyong kapatid na babae,
na anak ng iyong ama o anak ng iyong ina, maging ipinanganak sa sarili o
sa ibang bayan, ay huwag mong ililitaw ang kahubaran nila.

<span id="an_18:10">18:10</span> Ang kahubaran ng anak na babae ng iyong
anak na lalake, o ng anak na babae ng iyong anak na babae, ay huwag mong
ililitaw ang kahubaran nila: sapagka't ang kahubaran nila ay kahubaran
mo rin.

<span id="an_18:11">18:11</span> Ang kahubaran ng anak ng babae ng asawa
ng iyong ama, na naging anak sa iyong ama, siya'y kapatid mo, huwag mong
ililitaw ang kahubaran niya.

<span id="an_18:12">18:12</span> Ang kahubaran ng kapatid na babae ng
iyong ama ay huwag mong ililitaw: siya'y kamaganak na malapit ng iyong
ama.

<span id="an_18:13">18:13</span> Ang kahubaran ng kapatid na babae ng
iyong ina ay huwag mong ililitaw: sapagka't siya'y kamaganak na malapit
ng iyong ina.

<span id="an_18:14">18:14</span> Ang kahubaran ng kapatid na lalake ng
iyong ama ay huwag mong ililitaw, sa asawa niya ay huwag kang sisiping:
siya'y iyong ali.

<span id="an_18:15">18:15</span> Ang kahubaran ng iyong manugang na
babae ay huwag mong ililitaw: siya'y asawa ng iyong anak; ang kahubaran
niya ay huwag mong ililitaw.

<span id="an_18:16">18:16</span> Ang kahubaran ng asawa ng iyong kapatid
na lalake ay huwag mong ililitaw: kahubaran nga ng iyong kapatid na
lalake.

<span id="an_18:17">18:17</span> Ang kahubaran ng isang babae at ng
kaniyang anak na babae ay huwag mong ililitaw; huwag mong pakikisamahan
ang anak na babae ng kaniyang anak na lalake o ang anak na babae ng
kaniyang anak na babae, upang ilitaw ang kaniyang kahubaran; sila'y
kamaganak na malapit: kasamaan nga.

<span id="an_18:18">18:18</span> At huwag kang makikisama sa isang
babaing kalakip ng kaniyang kapatid, na magiging kaagaw niya, na iyong
ililitaw ang kahubaran nito, bukod sa kahubaran niyaon, sa buong buhay
niya.

<span id="an_18:19">18:19</span> At huwag kang sisiping sa isang babae
na ililitaw ang kahubaran niya habang siya'y marumi sa kaniyang
karumalan.

<span id="an_18:20">18:20</span> At huwag kang sisiping sa asawa ng
iyong kapuwa, na magpapakadumi sa kaniya.

<span id="an_18:21">18:21</span> At huwag kang magbibigay ng iyong
binhi, na iyong palilipatin kay Moloch sa pamamagitan ng apoy; ni huwag
mong lalapastanganin ang pangalan ng iyong Dios: ako ang Panginoon.

<span id="an_18:22">18:22</span> Huwag kang sisiping sa lalake ng gaya
sa babae: karumaldumal nga.

<span id="an_18:23">18:23</span> At huwag kang sisiping sa anomang hayop
na magpapakadumi riyan: ni ang babae ay huwag lalagay sa harap ng hayop
upang pasiping: kahalayhalay nga.

<span id="an_18:24">18:24</span> Huwag kayong magpakarumi sa alin man sa
mga bagay na ito; sapagka't lahat ng ito ay nangadumhan ang mga bansang
aking palayasin sa harap ninyo:

<span id="an_18:25">18:25</span> At nadumhan ang lupain: kaya't aking
dinadalaw ang kasamaang iyan diyan, at ang lupain din ang nagluluwa sa
mga tumatahan diyan.

<span id="an_18:26">18:26</span> Inyo ngang iingatan ang aking mga
palatuntunan, at ang aking mga kahatulan, at huwag kayong gagawa ng
anoman sa mga karumaldumal na ito; maging ang mga tubo sa lupain o ang
mga taga ibang bayan man na nakikipamayan sa inyo:

<span id="an_18:27">18:27</span> (Sapagka't ang lahat ng karumaldumal na
ito, ay ginawa ng mga tao sa lupaing iyan, na mga una kaysa inyo; at ang
lupain ay nadumhan);

<span id="an_18:28">18:28</span> Upang huwag naman kayong iluwa ng
lupain, sa pagkahawa ninyo, na gaya ng pagluluwa sa bansang nagsitahan
ng una kaysa inyo.

<span id="an_18:29">18:29</span> Sapagka't yaong lahat na gumawa ng alin
man sa mga kahalayang ito, sa makatuwid baga'y ang mga taong magsigawa
ng gayon ay ihihiwalay sa kanilang bayan.

<span id="an_18:30">18:30</span> Kaya ingatan ninyo ang aking bilin, na
huwag kayong gumawa ng alin man sa mga karumaldumal na kaugaliang ito na
kanilang ginawa ng una bago kayo, at huwag kayong magpakarumal sa mga
iyan: ako ang Panginoon ninyong Dios.

<span id="an_19:1">19:1</span> At sinalita ng Panginoon kay Moises, na
sinasabi,

<span id="an_19:2">19:2</span> Salitain mo sa buong kapisanan ng mga
anak ni Israel, at sabihin mo sa kanila, Kayo'y magpakabanal; sapagka't
akong Panginoon ninyong Dios ay banal.

<span id="an_19:3">19:3</span> Matatakot ang bawa't isa sa inyo, sa
kaniyang ina at sa kaniyang ama, at ipangingilin ninyo ang aking mga
sabbath: ako ang Panginoon ninyong Dios.

<span id="an_19:4">19:4</span> Huwag ninyong babalikan ang mga
diosdiosan, ni huwag kayong gagawa para sa inyo ng mga dios na binubo:
ako ang Panginoon ninyong Dios.

<span id="an_19:5">19:5</span> At pagka kayo'y maghahandog sa Panginoon
ng hain na mga handog tungkol sa kapayapaan, ay inyong ihahandog upang
kayo'y tanggapin.

<span id="an_19:6">19:6</span> Sa araw ding ihandog ay kakanin, at sa
kinabukasan: at kung may labis hanggang sa ikatlong araw ay susunugin sa
apoy.

<span id="an_19:7">19:7</span> At kung kanin sa anomang paraan sa
ikatlong araw, ay karumaldumal nga; ito'y hindi tatanggapin:

<span id="an_19:8">19:8</span> Kundi yaong kumain ay siyang magtataglay
ng kaniyang kasamaan; sapagka't nilapastangan niya ang banal na bagay ng
Panginoon: at ihihiwalay ang gayong tao sa kaniyang bayan.

<span id="an_19:9">19:9</span> At pagka gagapas kayo ng mga uhay sa
inyong lupain, ay huwag ninyong pakakagapasin ang mga sulok ng inyong
bukid, ni huwag ninyong pamulutan ang inyong lupang ginapasan.

<span id="an_19:10">19:10</span> At huwag ninyong sisimutin ang inyong
ubasan, ni huwag ninyong pupulutin ang bungang nahulog sa inyong ubasan;
sa dukha at sa taga ibang bayan, pababayaan ninyo: ako ang Panginoon
ninyong Dios.

<span id="an_19:11">19:11</span> Huwag kayong magnanakaw; ni magdadaya,
ni magsisinungaling ang sinoman sa iba.

<span id="an_19:12">19:12</span> At huwag kayong susumpa ng di totoo sa
aking pangalan, na anopa't lapastanganin ninyo ang pangalan ng inyong
Dios; ako ang Panginoon.

<span id="an_19:13">19:13</span> Huwag kayong pipighati sa inyong
kapuwa, o magnanakaw man sa kaniya: ang bayad ng isang mag-aaraw ay
huwag matitira sa inyo ng buong gabi hanggang sa umaga.

<span id="an_19:14">19:14</span> Huwag ninyong lalaitin ang bingi, ni
maglalagay ng katitisuran sa harap ng bulag, kundi katatakutan ninyo ang
inyong Dios: ako ang Panginoon.

<span id="an_19:15">19:15</span> Huwag kayong gagawa ng kalikuan sa
paghatol: huwag kayong magtatangi ng pagkatao ng dukha, ni huwag ninyong
pararangalan ang pagkatao ng makapangyarihan: kundi hahatulan ninyo ng
katuwiran ang inyong kapuwa.

<span id="an_19:16">19:16</span> Huwag kayong maghahatid dumapit sa
inyong bayan, ni titindig laban sa dugo ng inyong kapuwa: ako ang
Panginoon.

<span id="an_19:17">19:17</span> Huwag ninyong kapopootan ang inyong
kapatid sa inyong puso; tunay na inyong sasawayin ang inyong kapuwa, at
huwag kayong magtaglay ng kasalanan dahil sa kaniya.

<span id="an_19:18">19:18</span> Huwag kayong manghihiganti o magtatanim
laban sa mga anak ng inyong bayan, kungdi iibigin ninyo ang inyong
kapuwa na gaya ng sa inyong sarili: ako ang Panginoon.

<span id="an_19:19">19:19</span> Iingatan ninyo ang aking mga
palatuntunan. Huwag ninyong pagaasawahin ang dalawang hayop ninyong
magkaiba; huwag kayong maghahasik sa inyong bukid ng dalawang magkaibang
binhi; ni damit na hinabi na may magkahalong dalawang magkaibang kayo ay
huwag kayong magsusuot.

<span id="an_19:20">19:20</span> At kung ang sinomang lalake ay sumiping
sa isang babaing aliping may asawa, na hindi pa natutubos, o hindi pa
man nabibigyan ng kalayaan; ay kapuwa parurusahan; hindi sila papatayin,
sapagka't siya'y hindi laya.

<span id="an_19:21">19:21</span> At kaniyang dadalhin sa Panginoon ang
kaniyang handog dahil sa pagkakasala, sa pintuan ng tabernakulo ng
kapisanan, sa makatuwid baga'y isang tupang lalake na pinakahandog dahil
sa pagkakasala:

<span id="an_19:22">19:22</span> At itutubos sa kaniya ng saserdote sa
pamamagitan ng tupang handog dahil sa pagkakasala sa harap ng Panginoon,
dahil sa kaniyang kasalanan niyang pinagkasalahan: at ipatatawad sa
kaniya ang kasalanan niyang kaniyang pinagkasalahan.

<span id="an_19:23">19:23</span> At pagka kayo'y papasok sa lupain, at
nakapagtanim na kayo ng sarisaring punong kahoy na pagkain, ay aariin
ninyo ang bunga niyaon na parang hindi sa tuli: tatlong taong aariin
ninyong parang hindi sa tuli; hindi kakanin.

<span id="an_19:24">19:24</span> Datapuwa't sa ikaapat na taon, ang
lahat ng bunga niyaon ay magiging banal na pinaka papuri sa Panginoon.

<span id="an_19:25">19:25</span> At sa ikalimang taon ay kakain kayo ng
bunga niyaon upang papagbungahin sa inyo: ako ang Panginoon ninyong
Dios.

<span id="an_19:26">19:26</span> Huwag kayong kakain ng anomang may
dugo: ni huwag kayong mag-eenkanto ni magpapamahiin.

<span id="an_19:27">19:27</span> Huwag ninyong gugupitin ng pabilog ang
mga buhok sa palibot ng inyong ulo, ni huwag mong sisirain ang mga dulo
ng iyong balbas.

<span id="an_19:28">19:28</span> Huwag ninyong kukudlitan ang inyong
laman dahil sa namatay: ni huwag ninyong lilimbagan ang inyong laman ng
anomang tanda; ako ang Panginoon.

<span id="an_19:29">19:29</span> Huwag mong hahamakin ang iyong anak na
babae, na siya'y iyong pagmamasamaing babae: baka ang lupain ay malugmok
sa pakikiapid, at mapuno ang lupain ng kasamaan.

<span id="an_19:30">19:30</span> Ipangingilin ninyo ang aking mga
sabbath, at igagalang ninyo ang aking santuario: ako ang Panginoon.

<span id="an_19:31">19:31</span> Huwag ninyong babalikan ang mga
inaalihan ng masasamang espiritu ni ang mga mangkukulam: huwag ninyong
hanapin na magpakahawa sa kanila: ako ang Panginoon ninyong Dios.

<span id="an_19:32">19:32</span> Titindig kayo sa harap ng may uban at
igagalang ninyo ang mukha ng matanda, at katatakutan ninyo ang inyong
Dios: ako ang Panginoon.

<span id="an_19:33">19:33</span> At kung ang isang taga ibang bayan ay
nakikipamayan na kasama ninyo sa inyong lupain, ay huwag ninyong gagawan
ng masama.

<span id="an_19:34">19:34</span> Ang taga ibang bayan na nakikipamayan
na kasama ninyo, ay inyong aariing tubo sa lupain, at iibigin ninyo na
gaya ng sa inyong sarili; sapagka't naging taga ibang bayan kayo sa
lupain ng Egipto: ako ang Panginoon ninyong Dios.

<span id="an_19:35">19:35</span> Huwag kayong gagawa ng kalikuan sa
paghatol, sa pagsukat, sa pagtimbang, o sa pagtakal.

<span id="an_19:36">19:36</span> Timbangang matuwid, panimbang na
matuwid, epa na matuwid at hin na matuwid ang aariin ninyo: ako ang
Panginoon ninyong Dios na naglabas sa inyo sa lupain ng Egipto.

<span id="an_19:37">19:37</span> At inyong iingatan ang lahat ng aking
palatuntunan, at ang lahat ng aking kahatulan, at inyong isasagawa: ako
ang Panginoon.

<span id="an_20:1">20:1</span> At sinalita ng Panginoon kay Moises, na
sinasabi,

<span id="an_20:2">20:2</span> Bukod dito'y sasabihin mo rin sa mga anak
ni Israel, Sinomang tao sa mga anak ni Israel, o sa mga taga ibang bayan
na nakikipamayan sa Israel, na magbigay ng kaniyang binhi kay Moloch; ay
papataying walang pagsala; siya'y babatuhin ng mga bato ng mga tao ng
lupain.

<span id="an_20:3">20:3</span> Akin ding itititig ang aking mukha laban
sa taong yaon, at akin siyang ihihiwalay sa kaniyang bayan: sapagka't
binigyan niya ng kaniyang binhi si Moloch, upang ihawa ang aking
santuario, at lapastanganin ang aking banal na pangalan.

<span id="an_20:4">20:4</span> At kung ilingid ng bayan sa lupain sa
paraang anoman ang kanilang mga mata sa taong yaon, pagka nagbibigay ng
kaniyang binhi kay Moloch, at hindi papatayin:

<span id="an_20:5">20:5</span> Ay itititig ko nga ang aking mukha laban
sa taong yaon, at laban sa kaniyang sangbahayan, at ihihiwalay ko sa
kanilang bayan, siya at lahat ng manalig na sumunod sa kaniya, na
nanalig kay Moloch.

<span id="an_20:6">20:6</span> At ang taong magbalik sa inaalihan ng
masamang espiritu at sa mga mangkukulam, upang manalig sa mga yaon ay
itititig ko ang aking mukha laban sa taong yaon, at ihihiwalay ko siya
sa kaniyang bayan.

<span id="an_20:7">20:7</span> Magpakabanal nga kayo at kayo'y maging
banal; sapagka't ako ang Panginoon ninyong Dios.

<span id="an_20:8">20:8</span> At iingatan ninyo ang aking mga
palatuntunan, at inyong isasagawa: ako ang Panginoon na nagpapabanal sa
inyo.

<span id="an_20:9">20:9</span> Sapagka't bawa't isa na lumalait sa
kaniyang ama o sa kaniyang ina ay papatayin na walang pagsala: kaniyang
nilait ang kaniyang ama o ang kaniyang ina: mabububo ang kaniyang dugo
sa kaniya.

<span id="an_20:10">20:10</span> Ang lalake na mangalunya sa asawa ng
iba, sa makatuwid baga'y yaong mangalunya sa asawa ng kaniyang kapuwa,
ay papatayin na walang pagsala ang nangangalunya at ang napakalunya.

<span id="an_20:11">20:11</span> At ang lalaking sumiping sa asawa ng
kaniyang ama, ay kahubaran ng kaniyang ama ang kaniyang inilitaw: kapuwa
sila papatayin na walang pagsala; mabububo ang dugo nila sa kanila.

<span id="an_20:12">20:12</span> At kung ang isang lalake ay sumiping sa
kaniyang manugang, ay kapuwa sila papatayin; sila'y gumawa ng
kahalayhalay; mabububo ang kanilang dugo sa kanila.

<span id="an_20:13">20:13</span> At kung ang isang lalake ay sumiping sa
kapuwa lalake, na gaya ng pagsiping sa babae: ay kapuwa sila nagkasala
ng karumaldumal: sila'y papatayin na walang pagsala: mabububo ang
kanilang dugo sa kanila.

<span id="an_20:14">20:14</span> At kung ang isang lalake ay magasawa sa
isang babae at sa kaniyang ina, ay kasamaan; susunugin sa apoy kapuwa
siya at sila; upang huwag magkaroon ng kasamaan sa inyo.

<span id="an_20:15">20:15</span> At kung ang isang lalake ay makiapid sa
hayop, ay papatayin na walang pagsala: at papatayin din ninyo ang hayop.

<span id="an_20:16">20:16</span> At kung ang isang babae ay lumapit sa
alin mang hayop at pasiping ay papatayin mo ang babae at ang hayop:
sila'y papatayin na walang pagsala; mabububo ang kanilang dugo sa
kanila.

<span id="an_20:17">20:17</span> At kung kunin ng isang lalake ang
kaniyang kapatid na babae, na anak ng kaniyang ama o anak ng kaniyang
ina, at kaniyang makita ang kaniyang kahubaran, at makita ng babae ang
kahubaran niya: ay bagay na kahalayhalay nga; at sila'y ihihiwalay sa
paningin ng mga anak ng kanilang bayan: ang kahubaran ng kaniyang
kapatid na babae ay inilitaw niya; kaniyang tataglayin ang kasamaan
niya.

<span id="an_20:18">20:18</span> At kung ang isang lalake ay sumiping sa
isang babaing may karumalan, at ilitaw ang kahubaran niya; ay kaniyang
hinubdan ang agas niya, at siya naman ay lumitaw ng agas ng kaniyang
dugo: at sila'y kapuwa ihihiwalay sa kanilang bayan.

<span id="an_20:19">20:19</span> At huwag mong ililitaw ang kahubaran ng
kapatid na babae ng iyong ina, ni ng kapatid na babae ng iyong ama:
sapagka't hinubdan niya ang kaniyang kamaganak na malapit: kapuwa
magtataglay ng kanilang kasamaan.

<span id="an_20:20">20:20</span> At kung ang isang lalake ay sumiping sa
asawa ng kaniyang amain ay kaniyang inilitaw ang kahubaran ng kaniyang
amain: tataglayin nila ang kanilang kasalanan; mamamatay silang walang
anak.

<span id="an_20:21">20:21</span> At kung ang isang lalake ay makisama sa
asawa ng kaniyang kapatid na lalake, ay kahalayan: kaniyang inilitaw ang
kahubaran ng kaniyang kapatid na lalake; mabubuhay silang walang anak.

<span id="an_20:22">20:22</span> Ingatan nga ninyo ang lahat ng aking
mga palatuntunan at ang lahat ng aking mga kahatulan, at inyong
isasagawa: upang huwag kayong iluwa ng lupain na aking pinagdadalhan sa
inyo na inyong tatahanan.

<span id="an_20:23">20:23</span> At huwag kayong lalakad ng ayon sa mga
kaugalian ng mga bansang aking palalayasin sa harap ninyo: sapagka't ang
lahat ng kasamaang ito ay ginawa nila, at kaya ko kinapopootan.

<span id="an_20:24">20:24</span> Datapuwa't sa inyo'y aking sinabi,
Mamanahin ninyo ang lupain nila, at ibibigay ko sa inyo upang inyong
manahin, na isang lupaing binubukalan ng gatas at pulot: ako ang
Panginoon ninyong Dios na ibinukod ko kayo sa mga bayan.

<span id="an_20:25">20:25</span> Inyo ngang lalagyan ng pagkakaiba ang
hayop na malinis at ang karumaldumal, at ang ibong karumaldumal at ang
malinis: at huwag ninyong gagawing karumaldumal ang inyong pagkatao, sa
hayop o sa ibon, o sa anomang bagay na umuusad sa lupa, na inihiwalay ko
sa inyo palibhasa'y mga karumaldumal.

<span id="an_20:26">20:26</span> At kayo'y magpapakabanal sa akin:
sapagka't akong, Panginoon, ay banal, at kayo'y ibinukod ko sa mga
bayan, upang kayo'y maging akin.

<span id="an_20:27">20:27</span> Ang isang lalake rin naman o kaya'y ang
isang babae na inaalihan ng masamang espiritu, o mangkukulam, ay
papatayin na walang pagsala, sila'y babatuhin ng mga bato: mabububo ang
kanilang dugo sa kanila.

<span id="an_21:1">21:1</span> At sinabi ng Panginoon kay Moises,
Salitain mo sa mga saserdote na mga anak ni Aaron, at sabihin mo sa
kanila, Sinoman ay huwag magpakahawa ng dahil sa patay, sa gitna ng
kaniyang bayan,

<span id="an_21:2">21:2</span> Maliban sa kamaganak na malapit, sa
kaniyang ina at sa kaniyang ama at sa kaniyang anak na lalake at babae,
at sa kaniyang kapatid na lalake,

<span id="an_21:3">21:3</span> At sa kaniyang kapatid na dalaga, na
malapit sa kaniya, na walang asawa, ay maaring magpakahawa siya.

<span id="an_21:4">21:4</span> Yamang puno sa kaniyang bayan, ay huwag
siyang magpapakahawa na magpapakarumi.

<span id="an_21:5">21:5</span> Huwag nilang kakalbuhin ang kanilang ulo,
o gugupitin man ang dulo ng kanilang balbas, o kukudlitan man ang
kanilang laman.

<span id="an_21:6">21:6</span> Sila'y magpakabanal sa kanilang Dios, at
huwag nilang lalapastanganin ang pangalan ng kanilang Dios: sapagka't
sila ang naghahandog ng mga handog sa Panginoon na pinaraan sa apoy, na
tinapay ng kanilang Dios, kaya't sila'y magpapakabanal.

<span id="an_21:7">21:7</span> Huwag silang makikisama sa patutot o
lapastangan, ni makikisama sa babaing inihiwalay ng kaniyang asawa:
sapagka't ang saserdote ay banal sa kaniyang Dios.

<span id="an_21:8">21:8</span> Papagbabanalin mo nga siya; sapagka't
siya ang naghahandog ng tinapay ng inyong Dios: siya'y magiging banal sa
inyo; sapagka't akong Panginoon nagpapaging banal sa inyo ay banal.

<span id="an_21:9">21:9</span> At kung ang anak na babae ng isang
saserdote ay magpakarumi sa pagpapatutot, ay kaniyang binigyan ng
kahihiyan ang kaniyang ama: siya'y susunugin sa apoy.

<span id="an_21:10">21:10</span> At ang pangulong saserdote sa kanilang
magkakapatid, na binuhusan ang ulo ng langis na pang-pahid, at
itinalaga, upang makapagbihis ng mga banal na bihisan ay huwag
maglulugay ng buhok ng kaniyang ulo ni huwag hahapakin ang kaniyang mga
suot;

<span id="an_21:11">21:11</span> Ni papasok sa kinaroroonan ng bangkay
nino man, ni magpapakahawa dahil sa kaniyang ama, o dahil sa kaniyang
ina;

<span id="an_21:12">21:12</span> Ni lalabas sa santuario, ni
lalapastanganin ang santuario ng kaniyang Dios; sapagka't ang talaga na
langis na pang-pahid ng kaniyang Dios ay nasa ulo niya: ako ang
Panginoon.

<span id="an_21:13">21:13</span> At siya'y magaasawa sa isang dalagang
malinis.

<span id="an_21:14">21:14</span> Sa bao o inihiwalay, sa lamas o patutot
ay huwag siyang magaasawa; kundi sa isang dalagang malinis sa kaniyang
sariling bayan magaasawa siya.

<span id="an_21:15">21:15</span> At huwag niyang dudumhan ang kaniyang
mga binhi sa gitna ng kaniyang bayan: sapagka't ako ang Panginoon na
nagpapaging banal sa kaniya.

<span id="an_21:16">21:16</span> At sinalita ng Panginoon kay Moises, na
sinasabi,

<span id="an_21:17">21:17</span> Iyong salitain kay Aaron, na iyong
sasabihin, Sinoman sa iyong mga binhi, sa buong panahon ng kaniyang
lahi, na magkaroon ng anomang kapintasan, ay huwag lumapit na maghandog
ng tinapay ng kaniyang Dios.

<span id="an_21:18">21:18</span> Sapagka't sinomang magkaroon ng
kapintasan ay huwag lalapit; maging ang taong bulag, o pilay, o
magkaroon ng ilong na ungod, o ang mayroong kuntil,

<span id="an_21:19">21:19</span> O ang taong magkaroon ng paang bali o
kamay na bali,

<span id="an_21:20">21:20</span> O taong kuba, o unano, o magkaroon ng
kapintasan sa kaniyang mata, o galisin, o langibin, o luslusin:

<span id="an_21:21">21:21</span> Walang tao sa binhi ni Aaron na
saserdote, na magkaroon ng kapintasan, na lalapit upang magharap ng mga
handog sa Panginoon na pinaraan sa apoy: siya'y may kapintasan; siya'y
huwag lalapit na magharap ng tinapay ng kaniyang Dios.

<span id="an_21:22">21:22</span> Kaniyang kakanin ang tinapay ng
kaniyang Dios, ang pinakabanal at ang mga bagay na banal:

<span id="an_21:23">21:23</span> Hindi lamang siya papasok sa loob ng
tabing, o lalapit man sa dambana, sapagka't may kapintasan siya; upang
huwag niyang lapastanganin ang aking mga santuario: sapagka't ako ang
Panginoon na nagpapaging banal sa kanila.

<span id="an_21:24">21:24</span> Gayon sinalita ni Moises kay Aaron at
sa kaniyang mga anak, at sa lahat ng mga anak ni Israel.

<span id="an_22:1">22:1</span> At sinalita ng Panginoon kay Moises, na
sinasabi,

<span id="an_22:2">22:2</span> Salitain mo kay Aaron at sa kaniyang mga
anak na sila'y magsihiwalay sa mga banal na bagay ng mga anak ni Israel,
na ikinagiging banal nila sa akin, at huwag nilang lapastanganin ang
aking banal na pangalan: ako ang Panginoon.

<span id="an_22:3">22:3</span> Sabihin mo sa kanila, Sinomang lalake sa
lahat ng inyong binhi sa buong panahon ng inyong lahi, na lumapit sa mga
banal na bagay na ikinagiging banal ng mga anak ni Israel sa Panginoon,
na taglay ang kaniyang karumihan, ay ihihiwalay ang taong iyon sa harap
ko: ako ang Panginoon.

<span id="an_22:4">22:4</span> Sinomang lalake sa binhi ni Aaron na may
ketong o may agas; ay hindi kakain ng mga banal na bagay hanggang siya'y
malinis. At ang humipo ng alin mang bagay na karumaldumal dahil sa
patay, o lalaking nilabasan ng binhi nito;

<span id="an_22:5">22:5</span> O sinomang humipo ng anomang umuusad na
makapagpaparumi, o lalaking makakahawa dahil sa alin mang karumihan
niya;

<span id="an_22:6">22:6</span> Ang lalaking humipo ng gayon ay magiging
karumaldumal hanggang sa hapon, at hindi kakain ng mga banal na bagay
maliban na maligo siya sa tubig.

<span id="an_22:7">22:7</span> At pagkalubog ng araw, ay magiging
malinis siya; at pagkatapos ay makakakain ng mga banal na bagay,
sapagka't siya niyang tinapay.

<span id="an_22:8">22:8</span> Yaong bagay na namatay sa sarili, o
nilapa ng mga ganid, ay huwag niyang kakanin, na makapagpapahawa sa
kaniya: ako ang Panginoon.

<span id="an_22:9">22:9</span> Iingatan nga nila ang aking bilin, baka
sila'y magkasala sa paraang iyan, at kanilang ikamatay, kung kanilang
lapastanganin: ako ang Panginoon na nagpapaging banal sa kanila.

<span id="an_22:10">22:10</span> Hindi makakakain ang sinomang taga
ibang bayan ng banal na bagay: sinomang nakikipanuluyan sa saserdote, o
aliping upahan niya ay hindi makakakain ng banal na bagay.

<span id="an_22:11">22:11</span> Nguni't kung ang saserdote ay bumili ng
sinomang tao sa kaniyang salapi, ay makakakain ito; at gayon din ang
aliping inianak sa kaniyang bahay ay makakakain ng kaniyang tinapay.

<span id="an_22:12">22:12</span> At kung ang isang anak na babae ng
saserdote ay magasawa sa isang taga ibang bayan, ay hindi makakakain sa
handog na itinaas sa mga banal na bagay.

<span id="an_22:13">22:13</span> Datapuwa't kung ang anak na babae ng
saserdote ay bao o inihiwalay, na walang anak at bumalik sa bahay ng
kaniyang ama na gaya rin ng kaniyang pagkadalaga, ay makakakain ng
tinapay ng kaniyang ama, nguni't ang sinomang taga ibang bayan ay hindi
makakakain niyaon.

<span id="an_22:14">22:14</span> At kung ang sinomang lalake ay
magkamaling kumain ng banal na bagay, ay kaniyang daragdagan pa nga ng
ikalimang bahagi yaon, at ibibigay niya sa saserdote ang banal na bagay.

<span id="an_22:15">22:15</span> At huwag nilang dudumhan ang mga banal
na bagay ng mga anak ni Israel, na inihahandog sa Panginoon;

<span id="an_22:16">22:16</span> At gayon papasanin ang kasamaan ng
nagtataglay ng sala, pagka kanilang kinakain ang kanilang mga banal na
bagay: sapagka't ako ang Panginoon na nagpapaging banal sa kanila.

<span id="an_22:17">22:17</span> At sinalita ng Panginoon kay Moises, na
sinasabi,

<span id="an_22:18">22:18</span> Salitain mo kay Aaron at sa kaniyang
mga anak, at sa lahat ng mga anak ni Israel, at sabihin mo sa kanila,
Sinoman sa sangbahayan ni Israel, o sa mga taga ibang bayan sa Israel,
na maghahandog ng kaniyang alay, maging anomang panata nila, o maging
anomang kusang handog nila, na kanilang inihahandog sa Panginoon na
pinakahandog na susunugin;

<span id="an_22:19">22:19</span> Upang kayo'y tanggapin, ang inyong
ihahandog ay lalaking hayop na walang kapintasan, sa mga baka, sa mga
tupa, o sa mga kambing.

<span id="an_22:20">22:20</span> Datapuwa't alin mang may kapintasan, ay
huwag ninyong ihahandog; sapagka't hindi tatanggapin sa inyo.

<span id="an_22:21">22:21</span> At sinomang maghandog sa Panginoon ng
haing handog tungkol sa kapayapaan, sa pagtupad ng isang panata o kaya'y
kusang handog, na mula sa bakahan o sa kawan ay kinakailangang sakdal,
upang tanggapin; anomang kapintasan ay huwag magkakaroon.

<span id="an_22:22">22:22</span> Bulag, o may bali, o may hiwa, o may
sugat, o galisin, o malangib, ay huwag ninyong ihahandog ang mga ito sa
Panginoon, ni huwag kayong maghahandog sa Panginoon ng mga iyan na
pinaraan sa apoy sa ibabaw ng dambana.

<span id="an_22:23">22:23</span> Maging toro o tupa na may anomang
kuntil o kulang sa kaniyang sangkap ng katawan, ay maihahandog mo na
handog mo na kusa, datapuwa't sa panata ay hindi tatanggapin.

<span id="an_22:24">22:24</span> Yaong niluluslusan, o napisa, o
nabasag, o naputol ay huwag ninyong ihahandog sa Panginoon; ni huwag
kayong gagawa ng ganyan sa inyong lupain.

<span id="an_22:25">22:25</span> Ni mula sa kamay ng taga ibang lupa ay
huwag ninyong ihahandog na pinakatinapay ng inyong Dios ang alin mang
mga hayop na ito: sapagka't taglay nila ang kanilang karumhan, may
kapintasan sa mga iyan: hindi tatanggapin sa inyo.

<span id="an_22:26">22:26</span> At sinalita ng Panginoon kay Moises, na
sinasabi,

<span id="an_22:27">22:27</span> Pagka may ipinanganak, na baka, o tupa,
o kambing ay mapapasa kaniyang ina ngang pitong araw; at mula sa
ikawalong araw hanggang sa haharapin ay tatanggaping alay sa Panginoon
na handog na pinaraan sa apoy.

<span id="an_22:28">22:28</span> At maging baka o tupa ay huwag ninyong
papatayin sa isang araw siya at ang kaniyang anak.

<span id="an_22:29">22:29</span> At pagka kayo'y maghahandog ng haing
pasalamat sa Panginoon, ay inyong ihahain upang kayo'y tanggapin.

<span id="an_22:30">22:30</span> Sa araw ding iyan kakanin; huwag kayong
magtitira ng anoman niyan hanggang sa umaga: ako ang Panginoon.

<span id="an_22:31">22:31</span> Kaya't inyong iingatan ang aking mga
utos, at inyong tutuparin: ako ang Panginoon.

<span id="an_22:32">22:32</span> At huwag ninyong lalapastanganin ang
aking banal na pangalan; kundi ako'y sasambahin sa gitna ng mga anak ni
Israel: ako ang Panginoon na nagpapaging banal sa inyo,

<span id="an_22:33">22:33</span> Na naglabas sa inyo sa lupain ng
Egipto, upang ako'y maging inyong Dios: ako ang Panginoon.

<span id="an_23:1">23:1</span> At sinalita ng Panginoon kay Moises, na
sinasabi,

<span id="an_23:2">23:2</span> Salitain mo sa mga anak ni Israel at
sabihin mo sa kanila, ang mga takdang kapistahan sa Panginoon, na inyong
itatanyag na mga banal na pagpupulong, ay mga ito nga ang aking mga
takdang kapistahan.

<span id="an_23:3">23:3</span> Anim na araw na gagawa: datapuwa't sa
ikapitong araw ay sabbath na takdang kapahingahan, siyang banal na
pagpupulong; anomang gawa ay huwag ninyong gagawin: isang sabbath sa
Panginoon sa lahat ng inyong tahanan.

<span id="an_23:4">23:4</span> Ito ang mga takdang kapistahan sa
Panginoon ng mga banal na pagpupulong na inyong itatanyag sa takdang
panahon.

<span id="an_23:5">23:5</span> Sa unang buwan, nang ikalabing apat na
araw ng buwan, sa paglubog ng araw, ay paskua sa Panginoon.

<span id="an_23:6">23:6</span> At nang ikalabing limang araw ng buwang
iyan, ay kapistahan ng tinapay na walang lebadura sa Panginoon: pitong
araw na kakain kayo ng tinapay na walang lebadura.

<span id="an_23:7">23:7</span> Sa unang araw ay magkakaroon ng banal na
pagpupulong: anomang gawang paglilingkod ay huwag ninyong gagawin.

<span id="an_23:8">23:8</span> Kundi maghahandog kayo sa Panginoon na
pitong araw ng handog na pinaraan sa apoy; sa ikapitong araw ay
magkakaroon ng banal na pagpupulong anomang gawang paglilingkod ay huwag
ninyong gagawin.

<span id="an_23:9">23:9</span> At sinalita ng Panginoon kay Moises na
sinasabi,

<span id="an_23:10">23:10</span> Salitain mo sa mga anak ni Israel, at
sabihin mo sa kanila, Pagka kayo'y nakapasok sa lupain na ibibigay ko sa
inyo, at inyong nagapas na ang ani niyaon, ay magdadala nga kayo sa
saserdote ng bigkis na pinaka pangunang bunga ng inyong paggapas:

<span id="an_23:11">23:11</span> At aalugin niya ang bigkis sa harap ng
Panginoon upang tanggapin sa ganang inyo: sa kinabukasan pagkatapos ng
sabbath aalugin ng saserdote.

<span id="an_23:12">23:12</span> At sa araw na inyong alugin ang bigkis,
ay maghahandog kayo ng isang korderong lalake ng unang taon, na walang
kapintasan, na pinakahandog na susunugin sa Panginoon.

<span id="an_23:13">23:13</span> At ang handog na harina niyaon ay
magiging dalawang ikasangpung bahagi ng isang epa ng mainam na harina na
hinaluan ng langis, handog nga sa Panginoon na pinaraan sa apoy na
pinakamasarap na amoy: at ang pinakahandog na inumin niyaon ay alak, na
ikaapat na bahagi ng isang hin.

<span id="an_23:14">23:14</span> At huwag kayong kakain ng tinapay, ni
trigong sinangag, ni uhay na bago, hanggang sa araw na ito, hanggang sa
inyong madala ang alay sa inyong Dios: siyang palatuntunan magpakailan
man sa buong panahon ng inyong lahi, sa lahat ng inyong mga tahanan.

<span id="an_23:15">23:15</span> At kayo'y bibilang sa inyo mula sa
kinabukasan ng sabbath mula sa araw na inyong dalhin ang bigkis na
handog na inalog: magiging pitong sabbath na ganap.

<span id="an_23:16">23:16</span> Sa makatuwid baga'y hanggang sa
kinabukasan ng ikapitong sabbath, bibilang kayo ng limang pung araw; at
maghahandog kayo ng bagong handog na harina sa Panginoon.

<span id="an_23:17">23:17</span> Sa inyong mga tahanan ay magdadala kayo
ng dalawang tinapay na aalugin na may dalawang ikasangpung bahagi ng
isang epa ng mainam na harina, at lulutuin na may levadura na pinaka
pangunang bunga sa Panginoon.

<span id="an_23:18">23:18</span> At ihaharap ninyo ang tinapay na
kalakip ng pitong kordero ng unang taon na walang kapintasan, at ng
isang guyang toro at ng dalawang tupang lalake: mga handog sa Panginoon
na susunugin, na kalakip ng kanilang handog na harina, at ng kanilang
mga handog na inumin, handog nga na pinaraan sa apoy na pinakamasarap na
amoy sa Panginoon.

<span id="an_23:19">23:19</span> At maghahandog kayo ng isang lalaking
kambing na pinakahandog dahil sa kasalanan, at ng dalawang korderong
lalake ng unang taon na haing mga handog tungkol sa kapayapaan.

<span id="an_23:20">23:20</span> At aalugin ng saserdote pati ng tinapay
ng mga unang bunga, na pinakahandog na inalog sa harap ng Panginoon, na
kalakip ng dalawang kordero: ang mga tinapay ay magiging itinalaga sa
Panginoon na ukol sa saserdote.

<span id="an_23:21">23:21</span> At inyong ihahayag sa araw ding iyan;
magiging banal na pagpupulong nga sa inyo; kayo'y huwag gagawa ng
anomang gawang paglilingkod: siyang palatuntunan sa lahat ng inyong mga
tahanan, sa buong panahon ng inyong lahi.

<span id="an_23:22">23:22</span> At pagka inyong aanihin ang ani sa
inyong lupain, ay huwag ninyong pakakaanihin ang mga sulok ng inyong
bukid, ni pamulutan ang inyong naanihan: sa dukha at sa taga ibang lupa
inyong ititira: ako ang Panginoon ninyong Dios.

<span id="an_23:23">23:23</span> At sinalita ng Panginoon kay Moises, na
sinasabi,

<span id="an_23:24">23:24</span> Salitain mo sa mga anak ni Israel, na
iyong sabihin, Sa ikapitong buwan, sa unang araw ng buwan, ay
magkakaroon kayo ng takdang kapahingahan, na pinakaalaalang may tunog ng
mga pakakak banal na pagpupulong nga.

<span id="an_23:25">23:25</span> Kayo'y huwag gagawa ng anomang gawang
paglilingkod: at kayo'y maghahandog ng handog sa Panginoon na pinaraan
sa apoy.

<span id="an_23:26">23:26</span> At sinalita ng Panginoon kay Moises, na
sinasabi,

<span id="an_23:27">23:27</span> Gayon ma'y sa ikasangpung araw nitong
ikapitong buwan ay araw ng pagtubos: magiging sa inyo'y banal na
pagpupulong, at papagdadalamhatiin ninyo ang inyong mga kaluluwa; at
maghahandog kayo ng handog sa Panginoon na pinaraan sa apoy.

<span id="an_23:28">23:28</span> At huwag kayong gagawa ng anomang gawa
sa araw ding iyan: sapagka't araw ng pagtubos, upang itubos sa inyo sa
harap ng Panginoon ninyong Dios.

<span id="an_23:29">23:29</span> Sapagka't sinomang tao na hindi
magdalamhati sa araw ding iyan ay ihihiwalay sa kaniyang bayan.

<span id="an_23:30">23:30</span> At sinomang tao na gumawa ng anomang
gawa sa araw ding iyan ay pupuksain ko ang taong yaon sa kaniyang bayan.

<span id="an_23:31">23:31</span> Kayo'y huwag gagawa ng anomang gawa:
siyang palatuntunan magpakailan man sa buong panahon ng inyong lahi sa
lahat ng inyong mga tahanan.

<span id="an_23:32">23:32</span> Magiging sabbath na takdang
kapahingahan sa inyo, at inyong pagdadalamhatiin ang inyong mga kaluluwa
sa ikasiyam na araw ng buwan sa hapon, mula sa pagkalubog ng araw
hanggang sa muling pagkalubog ng araw ay ipangingilin ninyo ang inyong
sabbath.

<span id="an_23:33">23:33</span> At sinalita ng Panginoon kay Moises, na
sinasabi,

<span id="an_23:34">23:34</span> Iyong salitain sa mga anak ni Israel,
na sabihin, Sa ikalabing limang araw ng ikapitong buwang ito ay
kapistahan ng mga balag na pitong araw sa Panginoon.

<span id="an_23:35">23:35</span> Sa unang araw ay magkakaroon ng banal
na pagpupulong; kayo'y huwag gagawa ng anomang gawang paglilingkod.

<span id="an_23:36">23:36</span> Pitong araw na maghahandog kayo sa
Panginoon ng handog na pinaraan sa apoy; sa ikawalong araw ay
magkakaroon kayo ng banal na pagpupulong; at kayo'y maghahandog sa
Panginoon ng handog na pinaraan sa apoy; siyang pinaka dakilang
kapulungan; huwag kayong gagawa ng anomang gawang paglilingkod.

<span id="an_23:37">23:37</span> Ito ang mga takdang kapistahan sa
Panginoon, na inyong itatanyag na mga banal na pagpupulong, upang
maghandog sa Panginoon ng handog na pinaraan sa apoy, ng handog na
susunugin, at ng handog na harina, ng hain, at ng mga handog na inumin
na bawa't isa ay sa kaniyang sariling kaarawan:

<span id="an_23:38">23:38</span> Bukod sa mga sabbath sa Panginoon, at
bukod sa inyong mga kaloob, at bukod sa lahat ng inyong mga panata, at
bukod sa lahat ng inyong mga handog na kusa na inyong ibinibigay sa
Panginoon.

<span id="an_23:39">23:39</span> Gayon ma'y sa ikalabing limang araw ng
ikapitong buwan, pagka inyong natipon ang bunga ng lupain, ay
magdidiwang kayo sa Panginoon ng kapistahang pitong araw: ang unang araw
ay magiging takdang kapahingahan, at ang ikawalong araw ay magiging
takdang kapahingahan.

<span id="an_23:40">23:40</span> At magdadala kayo sa unang araw ng
bunga ng magagandang punong kahoy, ng mga sanga ng mga palma, at ng mga
sanga ng mayayabong na punong kahoy, at ng mga sause ng batis; at kayo'y
magpapakagalak sa harap ng Panginoon ninyong Dios, na pitong araw.

<span id="an_23:41">23:41</span> At inyong ipangingiling isang
kapistahan sa Panginoon na pitong araw sa bawa't taon: siyang
palatuntunan magpakailan man sa buong panahon ng inyong lahi: sa
ikapitong buwan ay ipagdidiwang ninyo ang kapistahang ito.

<span id="an_23:42">23:42</span> Kayo'y tatahan sa mga balag na pitong
araw; yaong lahat ng tubo sa Israel ay tatahan sa mga balag:

<span id="an_23:43">23:43</span> Upang maalaman ng inyong mga lahi na sa
mga balag pinatahan ko ang mga anak ni Israel, nang aking ilabas sa
lupain ng Egipto: ako ang Panginoon ninyong Dios.

<span id="an_23:44">23:44</span> At ipinakilala ni Moises sa mga anak ni
Israel ang mga takdang kapistahan sa Panginoon.

<span id="an_24:1">24:1</span> At sinalita ng Panginoon kay Moises, na
sinasabi,

<span id="an_24:2">24:2</span> Iutos mo sa mga anak ni Israel na dalhan
ka ng langis na dalisay na oliva, na hinalo para sa ilawan, upang laging
papagliyabin ang ilawan.

<span id="an_24:3">24:3</span> Sa labas ng tabing ng kaban ng patotoo sa
tabernakulo ng kapisanan, ay aayusing palagi ni Aaron, mula sa hapon
hanggang sa umaga sa harap ng Panginoon: siyang palatuntunan magpakailan
man sa buong panahon ng inyong lahi.

<span id="an_24:4">24:4</span> Kanyang aayusin lagi ang mga ilawan sa
ibabaw ng kandelerong dalisay sa harap ng Panginoon.

<span id="an_24:5">24:5</span> At kukuha ka ng mainam na harina, at
magluluto ka niyan ng labing dalawang munting tinapay: tigdadalawang
ikasampung bahagi ng isang epa ang bawa't munting tinapay.

<span id="an_24:6">24:6</span> At ilalagay mong dalawang hanay, anim sa
bawa't hanay, sa ibabaw ng dulang na dalisay sa harap ng Panginoon.

<span id="an_24:7">24:7</span> At maglalagay ka sa bawa't hanay ng
dalisay na kamangyan, upang ito'y maging paalaala na tinapay, na handog
nga sa Panginoon na pinaraan sa apoy.

<span id="an_24:8">24:8</span> Sa bawa't sabbath ay aayusing palagi ang
tinapay sa harap ng Panginoon; sa ganang mga anak ni Israel, na
pinakatipang walang hanggan.

<span id="an_24:9">24:9</span> At magiging kay Aaron at sa kaniyang mga
anak; at kanilang kakanin sa dakong banal: sapagka't kabanalbanalang
bagay sa kaniya sa mga handog sa Panginoon na pinaraan sa apoy sa
pamamagitan ng palatuntunang walang hanggan.

<span id="an_24:10">24:10</span> At ang anak na lalake ng isang babaing,
Israelita na ang ama'y Egipcio, ay napasa gitna ng mga anak ni Israel:
at nagbabag sa gitna ng kampamento ang anak ng babaing Israelita at ang
isang lalake ni Israel.

<span id="an_24:11">24:11</span> At nilapastangan ng anak ng babaing
Israelita ang Pangalan, at nilait: at siya'y kanilang dinala kay Moises,
at ang pangalan ng kaniyang ina ay Selomith, na anak ni Dribi sa lipi ni
Dan.

<span id="an_24:12">24:12</span> At siya'y kanilang inilagay sa
bilangguan hanggang sa ang hatol ay ipahayag sa kanila ng bibig ng
Panginoon.

<span id="an_24:13">24:13</span> At sinalita ng Panginoon kay Moises, na
sinasabi,

<span id="an_24:14">24:14</span> Dalhin mo ang mapaglait sa labas ng
kampamento; at ang lahat ng nakarinig sa kaniya ay magpatong ng kanilang
mga kamay sa kaniyang ulo, at pagbatuhanan siya ng buong kapisanan.

<span id="an_24:15">24:15</span> At sasalitain mo sa mga anak ni Israel,
na iyong sasabihin, Sinomang mapanungayaw sa kaniyang Dios ay magpapasan
ng kaniyang sala.

<span id="an_24:16">24:16</span> At ang lumapastangan sa pangalan ng
Panginoon ay papataying walang pagsala; walang pagsalang pagbabatuhanan
siya ng buong kapisanan: maging taga ibang lupa o maging tubo sa lupain,
ay papatayin pagka lumapastangan sa Pangalan ng Panginoon.

<span id="an_24:17">24:17</span> At ang manakit ng malubha sa kanino
mang tao, ay papataying walang pagsala;

<span id="an_24:18">24:18</span> At ang manakit ng malubha sa isang
hayop ay magpapalit: hayop kung hayop.

<span id="an_24:19">24:19</span> At kung ang sinoman ay makasakit sa
kaniyang kapuwa: ayon sa ginawa niya ay gayon ang gagawin sa kaniya;

<span id="an_24:20">24:20</span> Bugbog kung bugbog, mata kung mata,
ngipin kung ngipin: ayon sa kaniyang pagkasakit sa tao, ay gayon din ang
gagawin sa kaniya.

<span id="an_24:21">24:21</span> At ang pumatay ng isang hayop ay
magpapalit, at ang pumatay sa isang tao ay papatayin.

<span id="an_24:22">24:22</span> Magkakaroon kayo ng isa lamang kautusan
sa taga ibang bayan, na gaya sa tubo sa lupain: sapagka't ako ang
Panginoon ninyong Dios.

<span id="an_24:23">24:23</span> At nagsalita si Moises sa mga anak ni
Israel at siya na nanglait ay inilabas nila sa kampamento, at siya'y
pinagbatuhanan ng mga bato. At ginawa ng mga anak ni Israel, ayon sa
iniutos ng Panginoon kay Moises.

<span id="an_25:1">25:1</span> At sinalita ng Panginoon kay Moises sa
bundok ng Sinai, na sinasabi,

<span id="an_25:2">25:2</span> Salitain mo sa mga anak ni Israel, at
sabihin mo sa kanila, Pagpasok ninyo sa lupain na ibibigay ko sa inyo,
ay mangingilin ng isang sabbath sa Panginoon ang lupain.

<span id="an_25:3">25:3</span> Anim na taong hahasikan mo ang iyong
bukid, at anim na taong kakapunin mo ang iyong ubasan, at titipunin mo
ang bunga ng mga iyan;

<span id="an_25:4">25:4</span> Datapuwa't sa ikapitong taon ay magiging
sabbath na takdang kapahingahan sa lupain, sabbath sa Panginoon: huwag
mong hahasikan ang iyong bukid, ni kakapunin ang iyong ubasan.

<span id="an_25:5">25:5</span> Yaong tumubo sa sarili sa iyong inaanihan
ay huwag mong aanihin, at ang mga ubas ng iyong ubasan na hindi nakapon
ay huwag mong titipunin: magiging taong takdang kapahingahan sa lupain.

<span id="an_25:6">25:6</span> At ang bunga sa sabbath ng lupain ay
magiging pagkain sa inyo; sa iyo, at sa iyong aliping lalake at babae,
at sa iyong aliping upahan, at sa taga ibang bayan na nakikipamayan sa
iyo;

<span id="an_25:7">25:7</span> At sa iyong mga baka at sa mga hayop na
nasa iyong lupain ay magiging pagkain ang lahat ng bunga ng mga iyan.

<span id="an_25:8">25:8</span> At bibilang ka ng pitong sabbath ng taon,
makapitong pitong taon; at magiging sa iyo'y mga araw ng pitong sabbath
ng mga taon, sa makatuwid baga'y apat na pu't siyam na taon.

<span id="an_25:9">25:9</span> Kung magkagayo'y maguutos ka na lumibot
sa bayan ang pakakak na matunog sa ikasangpung araw ng ika pitong buwan;
sa araw ng pagtubos patutunugin ninyo ang pakakak sa buong lupain ninyo.

<span id="an_25:10">25:10</span> At ipangingilin ninyo ang ikalimang
pung taon, at ihahayag ninyo sa buong lupain ang kalayaan sa lahat na
tumatahan sa lupain: iya'y magiging kapistahan ng jubileo sa inyo; at
bawa't isa sa inyo ay babalik sa kaniyang pag-aari, at bawa't isa'y
babalik sa kaniyang sangbahayan.

<span id="an_25:11">25:11</span> Magiging kapistahan ng jubileo nga sa
inyo ang ikalimang pung taon: huwag ninyong hahasikan ni aanihin ang
tumubo sa kaniyang sarili, ni titipunin ang mga ubas ng ubasan na hindi
nakapon.

<span id="an_25:12">25:12</span> Sapagka't kapistahan ng jubileo;
magiging banal sa inyo: kakanin ninyo ang bunga niyan sa bukid.

<span id="an_25:13">25:13</span> Sa taong ito ng jubileo, ay babalik
kayo, bawa't isa sa kaniyang pag-aari.

<span id="an_25:14">25:14</span> At kung ikaw ay magbili ng anoman sa
iyong kapuwa o bumili ng anoman sa kamay ng iyong kapuwa, ay huwag
kayong magdadayaan.

<span id="an_25:15">25:15</span> Ayon sa bilang ng taon pagkatapos ng
jubileo, ay bibilhin mo sa iyong kapuwa, ayon sa bilang ng taon ng
pagaani, ay kaniyang ipagbibili sa iyo.

<span id="an_25:16">25:16</span> Ayon sa dami ng mga taon, ay daragdagan
mo ang halaga niyan, at ayon sa kakauntian ng mga taon, ay babawasan mo
ang halaga niyan; sapagka't ganyang bilang ng ani ang kaniyang
ipagbibili sa iyo.

<span id="an_25:17">25:17</span> At huwag kayong magdadayaan; kundi
matatakot kayo sa inyong Dios: sapagka't ako ang Panginoon ninyong Dios.

<span id="an_25:18">25:18</span> Kaya't inyong tutuparin ang aking mga
palatuntunan, at inyong iingatan ang aking mga kahatulan at inyong
isasagawa at tatahan kayong tiwasay sa lupain.

<span id="an_25:19">25:19</span> At ang lupain ay magbubunga, at kakain
kayo hanggang sa mabusog at tatahan kayong tiwasay doon.

<span id="an_25:20">25:20</span> At kung sasabihin ninyo, Anong aming
kakanin sa ikapitong taon? narito, hindi kami maghahasik ni magtitipon
ng aming mga bunga:

<span id="an_25:21">25:21</span> At aking igagawad ang aking pagpapala
sa inyo sa ikaanim na taon, at magbubunga ng kasya sa tatlong taon.

<span id="an_25:22">25:22</span> At maghahasik kayo sa ikawalong taon,
at kakain kayo ng dating kinamalig na mga bunga hanggang sa ikasiyam na
taon, hanggang sa dumating ang pagbubunga ng ikawalo ay kakain kayo ng
dating kinamalig.

<span id="an_25:23">25:23</span> At ang lupain ay hindi maipagbibili ng
magpakailan man; sapagka't akin ang lupain: sapagka't kayo'y taga ibang
bayan at makikipamayang kasama ko.

<span id="an_25:24">25:24</span> At sa buong lupain na iyong pag-aari ay
magkakaloob kayo ng pangtubos sa lupain.

<span id="an_25:25">25:25</span> Kung ang iyong kapatid ay maghirap, at
ipagbili ang anoman sa kaniyang pag-aari, ay paroroon ang kaniyang
kamaganak na pinakamalapit sa kaniya, at tutubusin ang ipinagbili ng
kaniyang kapatid.

<span id="an_25:26">25:26</span> At kung ang taong yaon ay walang
manunubos, at siya'y yumaman at nakasumpong ng kasapatan upang matubos
yaon;

<span id="an_25:27">25:27</span> Ay kaniyang bilangin ang mga taon
pagkatapos na kaniyang naipagbili, at isasauli ang labis sa taong
kaniyang pinagbilhan; at babalik siya sa kaniyang pag-aari.

<span id="an_25:28">25:28</span> Nguni't kung siya'y walang kasapatan,
upang maibalik niya sa kaniya, ang ipinagbili ay matitira nga sa
kapangyarihan ng bumili hanggang sa taon ng jubileo; at sa jubileo ay
maaalis sa kapangyarihan niyaon, at ang may-ari ay babalik sa kaniyang
pag-aari.

<span id="an_25:29">25:29</span> At kung ang isang tao ay magbili ng
bahay na tahanan sa nakukutaang bayan ay matutubos niya sa loob ng isang
buong taon pagkatapos na maipagbili; sapagka't isang buong taon ang
kaniyang matuwid ng pagtubos.

<span id="an_25:30">25:30</span> At kung hindi matubos sa loob ng isang
buong taon, ang bahay na nasa nakukutaang bayan ay lalagi magpakailan
man, na pag-aari niyaong bumili, sa buong panahon ng kaniyang lahi:
hindi maaalis sa kaniya sa jubileo.

<span id="an_25:31">25:31</span> Nguni't ang mga bahay sa mga nayon na
walang kuta sa palibot, ay aariing para ng sa mga bukirin sa lupain:
kanilang matutubos; at sa jubileo ay magsisialis.

<span id="an_25:32">25:32</span> Gayon ma'y sa mga bayan ng mga Levita,
kailan ma'y maaaring matubos ng mga Levita ang mga bahay sa mga bayan ng
kanilang pag-aari.

<span id="an_25:33">25:33</span> At kung ang isa sa mga Levita ay
tumubos, ang bahay na ipinagbili at ang bayang kaniyang pag-aari, ay
maaalis sa jubileo, sapagka't ang mga bahay sa mga bayan ng mga Levita
ay kanilang pag-aari sa gitna ng mga anak ni Israel.

<span id="an_25:34">25:34</span> Datapuwa't ang mga bukid sa palibot ng
mga bayan nila, ay hindi maipagbibili, sapagka't pag-aari nila
magpakailan man.

<span id="an_25:35">25:35</span> At kung maghirap ang iyong kapatid at
manglupaypay sa iyong siping, ay iyo siyang aalalayan na patutuluyin mo,
na manunuluyan sa iyong parang taga ibang bayan at nakikipamayan.

<span id="an_25:36">25:36</span> Huwag kang kukuha sa kaniya ng patubo o
pakinabang, kundi matakot ka sa iyong Dios: patuluyin mo ang iyong
kapatid.

<span id="an_25:37">25:37</span> Ang iyong salapi ay huwag mong ibibigay
sa kaniya na may patubo, ni ibibigay mo sa kaniya na may pakinabang ang
iyong pagkain.

<span id="an_25:38">25:38</span> Ako ang Panginoon ninyong Dios, na
inilabas ko kayo sa lupain ng Egipto, upang ibigay ko sa inyo ang lupain
ng Canaan, at ako'y maging inyong Dios.

<span id="an_25:39">25:39</span> At kung ang iyong kapatid na kasama mo
ay maghirap at pabili siya sa iyo: ay huwag mo siyang papaglilingkuring
parang alipin;

<span id="an_25:40">25:40</span> Ipalalagay mo siyang parang lingkod na
upahan at parang nakikipamayan; hanggang sa taon ng jubileo ay
maglilingkod siya sa iyo:

<span id="an_25:41">25:41</span> Kung magkagayo'y aalis siya sa iyo,
siya at ang kaniyang mga anak na kasama niya, at babalik sa kaniyang
sariling sangbahayan, at babalik sa pag-aari ng kaniyang mga magulang.

<span id="an_25:42">25:42</span> Sapagka't sila'y aking mga lingkod, na
aking inilabas sa lupain ng Egipto; sila'y hindi maipagbibiling parang
mga alipin.

<span id="an_25:43">25:43</span> Huwag kang papapanginoon sa kaniya na
may kabagsikan; kundi ikaw ay matatakot sa iyong Dios.

<span id="an_25:44">25:44</span> At tungkol sa iyong mga aliping lalake
at babae na magkakaroon ka; sa mga bansang nasa palibot ninyo, ay
makabibili kayo sa kanila ng mga aliping lalake at babae.

<span id="an_25:45">25:45</span> Saka sa mga anak ng mga taga ibang lupa
na nakikipamayan sa inyo, sa mga ito'y makabibili kayo, at sa kanilang
mga sangbahayan na nasa inyo, na mga ipinanganak nila sa inyong lupain:
at magiging inyong pag-aari.

<span id="an_25:46">25:46</span> At inyong iiwang pinakapamana sa inyong
mga anak pagkamatay ninyo, na pinakapag-aari; sa mga iyan kukuha kayo ng
inyong mga alipin magpakailan man: nguni't sa inyong mga kapatid na mga
anak ni Israel ay huwag kayong magpapanginoonan na may kabagsikan.

<span id="an_25:47">25:47</span> At kung ang taga ibang lupa o ang
nakikipamayan na kasama mo ay yumaman, at ang iyong kapatid ay maghirap
sa siping niya, at pabili sa taga ibang bayan o nakikipamayan sa iyo o
sa sinomang kasangbahay ng taga ibang lupa;

<span id="an_25:48">25:48</span> Pagkatapos na siya'y maipagbili ay
kaniyang matutubos: isa sa kaniyang mga kapatid ay makatutubos sa
kaniya:

<span id="an_25:49">25:49</span> O ang kaniyang amain o ang anak ng
kaniyang amain ay makatutubos sa kaniya; o sinomang kamaganak na malapit
niya sa kaniyang sangbahayan ay makatutubos sa kaniya; o kung yumaman
siya ay makatutubos siya sa kaniyang sarili.

<span id="an_25:50">25:50</span> At kaniyang bibilangan yaong bumili sa
kaniya, mula sa taong bilhin siya hanggang sa taon ng jubileo: at ang
halaga ng pagkabili sa kaniya ay magiging ayon sa bilang ng mga taon; at
gagawin sa kaniya ay ayon sa panahon ng isang lingkod na upahan.

<span id="an_25:51">25:51</span> Kung maraming taon pa ang kulang niya,
ayon sa dami ng mga iyan, ay isasauli ang halaga ng kaniyang pagkatubos
sa kaniya na salaping sa kaniya'y ibinili.

<span id="an_25:52">25:52</span> At kung kaunti ang mga taong
nagkukulang hanggang sa taon ng jubileo ay ibibilang sa kaniya; ayon sa
kaniyang mga taon na nagkukulang ay isasauli ang halaga ng kaniyang
katubusan.

<span id="an_25:53">25:53</span> Kung paano ang alilang may bayad sa
taon-taon, ay gayon matitira sa kaniya: siya'y huwag papapanginoon sa
kaniya na may kabagsikan sa iyong paningin.

<span id="an_25:54">25:54</span> At kung hindi siya tubusin sa mga
paraang ito, ay aalis siya sa taon ng jubileo, siya at ang kaniyang mga
anak na kasama niya.

<span id="an_25:55">25:55</span> Sapagka't sa akin ang mga anak ni
Israel ay mga lingkod; sila'y aking mga lingkod na aking inilabas sa
lupain ng Egipto: ako ang Panginoon ninyong Dios.

<span id="an_26:1">26:1</span> Huwag kayong gagawa para sa inyo ng mga
diosdiosan, ni magtatayo kayo ng larawang inanyuan o haligi, ni huwag
kayong maglalagay ng batong inanyuan sa inyong lupain, upang inyong
yukuran yaon: sapagka't ako ang Panginoon ninyong Dios.

<span id="an_26:2">26:2</span> Inyong ipangingilin ang aking mga
sabbath, at inyong igagalang ang aking santuario: ako ang Panginoon.

<span id="an_26:3">26:3</span> Kung lalakad kayo ng ayon sa aking mga
palatuntunan at iingatan ninyo ang aking mga utos, at inyong tutuparin:

<span id="an_26:4">26:4</span> Ay maglalagpak nga ako ng ulan sa
kapanahunan, at ang lupain ay pakikinabangan, at ang mga kahoy sa parang
ay magbubunga.

<span id="an_26:5">26:5</span> At ang inyong paggiik ay aabot hanggang
sa pagaani ng mga ubas, at ang pagaani ng ubas ay aabot sa paghahasik:
at kakanin ninyo ang inyong pagkain na sagana, at tatahan kayong tiwasay
sa inyong lupain.

<span id="an_26:6">26:6</span> At magbibigay ako ng kapayapaan sa
lupain, at mahihiga kayo, at walang katatakutan kayo: at aking papawiin
sa lupain ang mababangis na hayop, ni hindi dadaanan ang inyong lupain
sa tabak.

<span id="an_26:7">26:7</span> At hahabulin ninyo ang inyong mga kaaway,
at mangabubuwal sa harap ninyo sa tabak.

<span id="an_26:8">26:8</span> At lima sa inyo'y hahabol sa isang daan,
at isang daan sa inyo'y hahabol sa sangpung libo: at ang inyong mga
kaaway ay mangabubuwal sa tabak sa harap ninyo.

<span id="an_26:9">26:9</span> At lilingapin ko kayo, at palalaguin ko
kayo, at pararamihin ko kayo; at papagtitibayin ko ang aking tipan sa
inyo.

<span id="an_26:10">26:10</span> At kakanin ninyo ang malaong kinamalig,
at inyong ilalabas ang luma dahil sa bago.

<span id="an_26:11">26:11</span> At ilalagay ko ang aking tabernakulo sa
gitna ninyo: at hindi ko kayo kapopootan.

<span id="an_26:12">26:12</span> At lalakad ako sa gitna ninyo at ako'y
magiging inyong Dios, at kayo'y magiging aking bayan.

<span id="an_26:13">26:13</span> Ako ang Panginoon ninyong Dios, na
naglabas sa inyo sa lupain ng Egipto, upang huwag kayong maging mga
alipin nila; at sinira ko ang mga kahoy ng inyong pamatok, at pinalakad
ko kayo ng mga ulong matuwid.

<span id="an_26:14">26:14</span> Nguni't kung hindi ninyo pakikinggan
ako, at hindi ninyo tutuparin ang lahat ng mga utos na ito;

<span id="an_26:15">26:15</span> At kung inyong tatanggihan ang aking
mga palatuntunan, at kasusuklaman nga ninyo ang aking mga hatol, na
anopa't hindi ninyo tutuparin ang lahat ng aking mga utos, kundi inyong
sisirain ang aking tipan;

<span id="an_26:16">26:16</span> Ay gagawin ko naman ito sa inyo;
ilalagay ko sa gitna ninyo ang sindak, at pagkatuyo, at ang lagnat na
uubos sa mga mata, at magpapalupaypay sa kaluluwa: at maghahasik kayo ng
inyong binhi na walang kabuluhan, sapagka't kakanin ng inyong mga
kaaway.

<span id="an_26:17">26:17</span> At itititig ko ang aking mukha laban sa
inyo, at kayo'y masasaktan sa harap ng inyong mga kaaway: kayo'y
pagpupunuan ng mga napopoot sa inyo; at kayo'y tatakas nang walang
humahabol sa inyo.

<span id="an_26:18">26:18</span> At kung sa mga bagay na ito man ay
hindi ninyo ako pakinggan, ay parurusahan ko kayong makapito pa, dahil
sa inyong mga kasalanan.

<span id="an_26:19">26:19</span> At sisirain ko ang kahambugan ng inyong
kapangyarihan; at gagawin kong parang bakal ang inyong langit at parang
tanso ang inyong lupa:

<span id="an_26:20">26:20</span> At gugugulin ninyo ang inyong kalakasan
ng walang kabuluhan; sapagka't hindi ibibigay sa inyo ng inyong lupain
ang kaniyang bunga ni ng kahoy sa parang ang kaniyang bunga.

<span id="an_26:21">26:21</span> At kung kayo'y sasalangsang sa akin, at
hindi ninyo ako didinggin; ay dadalhan ko kayo ng makapito ang higit ng
salot ayon sa inyong mga kasalanan.

<span id="an_26:22">26:22</span> At susuguin ko sa inyo ang mga halimaw
sa parang, ng samsaman kayo ng inyong mga anak, at papatayin ang inyong
mga hayop, at kayo'y pakakauntiin sa bilang; at mangungulila ang inyong
mga lakad.

<span id="an_26:23">26:23</span> At kung sa mga bagay mang ito ay hindi
pa kayo magbago sa akin, kundi sasalangsang kayo sa akin:

<span id="an_26:24">26:24</span> At lalakad din naman ako ng laban sa
inyo, at sasaktan ko kayo, ng makapito pa dahil sa inyong mga kasalanan:

<span id="an_26:25">26:25</span> At pararatingin ko sa inyo ang tabak na
gaganap ng higanti ng tipan; at kayo'y matitipon sa loob ng inyong mga
bayan: at pararatingin ko ang salot sa gitna ninyo; at kayo'y mabibigay
sa kamay ng kaaway.

<span id="an_26:26">26:26</span> Pagka masisira ko ang tungkod ninyong
tinapay, ang sangpung babae ay magluluto ng inyong tinapay sa isa lamang
hurno, at sa inyo'y isasauli sa timbang ang inyong tinapay: at kayo'y
kakain at hindi kayo mangabubusog.

<span id="an_26:27">26:27</span> At kung sa lahat ng ito ay hindi ninyo
ako pakikinggan, kundi kayo'y sasalangsang sa akin;

<span id="an_26:28">26:28</span> Ay sasalangsang ako sa inyo na may
kapusukan; at parurusahan ko kayong makapito pa dahil sa inyong mga
kasalanan.

<span id="an_26:29">26:29</span> At kakanin ninyo ang laman ng inyong
mga anak na lalake, at ang mga laman ng inyong mga anak na babae ay
inyong kakanin.

<span id="an_26:30">26:30</span> At sisirain ko ang inyong matataas na
dako, at aking wawasakin ang inyong mga larawang araw, at itatapon ko
ang inyong mga bangkay sa mga katawan ng inyong mga diosdiosan; at
kapopootan kayo ng aking kaluluwa.

<span id="an_26:31">26:31</span> At gagawin kong giba ang inyong mga
bayan, at gigibain ko ang inyong mga santuario, at hindi ko na sasamyuin
ang amoy ng inyong mga may amoy na masarap.

<span id="an_26:32">26:32</span> At gagawin kong ilang ang lupain: at
pagtatakhan ng inyong mga kaaway na tumatahan doon.

<span id="an_26:33">26:33</span> At kayo'y aking pangangalatin sa mga
bansa, at pagbubunutan ko kayo ng tabak sa hulihan ninyo: at ang inyong
lupain ay magiging isang ilang, at ang inyong mga bayan ay magiging
sira.

<span id="an_26:34">26:34</span> Kung magkagayo'y magagalak ang lupain
sa kaniyang mga sabbath, habang nahahandusay na sira, at kayo'y mapapasa
lupain ng inyong mga kaaway; ang lupain nga ay magpapahinga, at
magagalak sa kaniyang mga sabbath.

<span id="an_26:35">26:35</span> Habang nahahandusay na sira ay
magkakaroon ng kapahingahan, sa makatuwid baga'y ang hindi ipinagpahinga
sa inyong mga sabbath, nang kayo'y nagsisitahan doon.

<span id="an_26:36">26:36</span> At tungkol sa mga matitira sa inyo, ay
sisidlan ko ng takot sa kanilang puso, sa mga lupain ng kaniyang mga
kaaway: at hahabulin sila ng kalatis ng isang dahong nalalaglag; at
sila'y tatakas na parang tumatakas sa tabak; at sila'y mabubuwal nang
walang humahabol sa kanila.

<span id="an_26:37">26:37</span> At mangagkakatisuran sila na parang
nasa harap ng tabak, kahit walang humahabol: at hindi kayo makatatayo sa
harap ng inyong mga kaaway.

<span id="an_26:38">26:38</span> At mamamatay kayo sa gitna ng mga
bansa, at sasakmalin kayo ng lupain ng inyong mga kaaway.

<span id="an_26:39">26:39</span> At ang mga matitira sa inyo ay
magsisipanglupaypay sa kanilang kasamaan sa mga lupain ng inyong mga
kaaway; at sa mga kasamaan naman ng kanilang mga magulang ay
magsisipanglupaypay na kasama nila.

<span id="an_26:40">26:40</span> At kanilang isasaysay ang kanilang
kasamaan, at ang kasamaan ng kanilang mga magulang, sa ang kanilang
pagsalangsang na isinalangsang laban sa akin, sapagka't sila'y lumakad
naman ng laban sa akin.

<span id="an_26:41">26:41</span> Ako naman ay lumakad ng laban sa
kanila, at sila'y aking dinala sa lupain ng kanilang mga kaaway: kung
magpapakababa nga ang kanilang mga pusong hindi tuli, at kanilang
tatanggapin ang parusa sa kanilang kasamaan;

<span id="an_26:42">26:42</span> Ay aalalahanin ko nga ang aking tipan
kay Jacob; at ang akin ding tipan kay Isaac, at gayon din ang aking
tipan kay Abraham ay aking aalalahanin; at aking aalalahanin ang lupain.

<span id="an_26:43">26:43</span> Ang lupain naman ay pababayaan nila, at
magagalak sa kaniyang mga sabbath, samantalang nahahandusay na sira na
wala sila; at kanilang tatanggapin ang kaparusahan ng kanilang kasamaan:
sapagka't kanilang tinanggihan ang aking mga hatol, at kinapootan ng
kanilang kaluluwa ang aking mga palatuntunan.

<span id="an_26:44">26:44</span> At sa lahat mang ito, pagka sila'y nasa
lupain ng kanilang mga kaaway ay hindi ko sila itatakuwil, ni kapopootan
ko sila na sila'y aking lubos na lilipulin, at aking sisirain ang aking
tipan sa kanila: sapagka't ako ang Panginoon nilang Dios:

<span id="an_26:45">26:45</span> Kundi aalalahanin ko alangalang sa
kanila ang tipan ng kanilang mga magulang, na aking inilabas sa lupain
ng Egipto, sa paningin ng mga bansa, upang ako'y maging kanilang Dios:
ako ang Panginoon.

<span id="an_26:46">26:46</span> Ito ang mga palatuntunan at ang mga
hatol at ang mga kautusang ginawa ng Panginoon sa kaniyang sarili at sa
mga anak ni Israel sa bundok ng Sinai sa pamamagitan ni Moises.

<span id="an_27:1">27:1</span> At sinalita ng Panginoon kay Moises, na
sinasabi,

<span id="an_27:2">27:2</span> Salitain mo sa mga anak ni Israel, at
sabihin mo sa kanila, Pagka ang sinoman ay tutupad ng panata ayon sa
iyong inihalaga, ay magiging sa Panginoon ang mga tao.

<span id="an_27:3">27:3</span> At ang iyong inihalaga tungkol sa lalake,
na mula sa may dalawang pung taong gulang hanggang sa may anim na pu, ay
limang pung siklong pilak, ang iyong ihahalaga ayon sa siklo ng
santuario.

<span id="an_27:4">27:4</span> At kung tungkol sa babae tatlong pung
siklo ang ihahalaga mo.

<span id="an_27:5">27:5</span> At kung mula sa may limang taon hanggang
sa may dalawang pung taon, ay dalawang pung siklo, ang ihahalaga mo sa
lalake at sa babae ay sangpung siklo.

<span id="an_27:6">27:6</span> At kung mula sa may isang buwan hanggang
sa may limang taon ay limang siklong pilak ang iyong ihahalaga sa lalake
at sa babae ay tatlong siklong pilak ang iyong ihahalaga.

<span id="an_27:7">27:7</span> At kung sa may anim na pung taon na
patanda; kung lalake, ay labing limang siklo ang iyong ihahalaga, at sa
babae ay sangpung siklo.

<span id="an_27:8">27:8</span> Nguni't kung kapos ng ikababayad sa iyong
inihalaga, ay pahaharapin mo siya sa harap ng saserdote, at hahalagahan
siya ng saserdote; ayon sa ikakakaya ng may panata, ay siyang ihahalaga
sa kaniya ng saserdote.

<span id="an_27:9">27:9</span> At kung hayop na ihahandog na alay sa
Panginoon, lahat na ibibigay niyaon ng sinoman sa Panginoon ay magiging
banal.

<span id="an_27:10">27:10</span> Huwag niyang babaguhin o papalitan ang
mabuti ng masama o ang masama ng mabuti: at kung sa anomang paraan ay
palitan ang isang hayop ng iba, ay magiging kapuwa banal yaon at ang
kapalit niyaon.

<span id="an_27:11">27:11</span> At kung yao'y anomang hayop na
karumaldumal na sa hindi maihahandog na alay sa Panginoon, ay ilalagay
nga niya ang hayop sa harap ng saserdote:

<span id="an_27:12">27:12</span> At hahalagahan ng saserdote, maging
mabuti o masama: ayon sa inihalaga ng saserdote ay magiging gayon.

<span id="an_27:13">27:13</span> Datapuwa't kung tunay na kaniyang
tutubusin, ay magdadagdag nga siya ng ikalimang bahagi niyaon sa
inihalaga mo.

<span id="an_27:14">27:14</span> At pagka ang sinoman ay magtatalaga ng
kaniyang bahay upang maging banal sa Panginoon, ay hahalagahan nga ng
saserdote, kung mabuti o masama: ayon sa ihahalaga ng saserdote ay
magiging gayon.

<span id="an_27:15">27:15</span> At kung tutubusin ng nagtalaga ang
kaniyang bahay, ay magdadagdag nga ng ikalimang bahagi ng salapi na
inihalaga mo roon, at magiging kaniya.

<span id="an_27:16">27:16</span> At kung ang sinoman ay magtatalaga sa
Panginoon ng bahagi ng bukid na kaniyang pag-aari, ay ayon sa hasik doon
ang iyong ihahalaga nga: ang hasik na isang omer na cebada ay
hahalagahan ng limang pung siklong pilak.

<span id="an_27:17">27:17</span> Kung itatalaga niya ang kaniyang bukid
mula sa taon ng jubileo, ay magiging ayon sa iyong inihalaga.

<span id="an_27:18">27:18</span> Datapuwa't kung italaga niya ang
kaniyang bukid pagkatapos ng jubileo, ay bibilangan sa kaniya ng
saserdote ng salapi ayon sa mga taong natitira hanggang sa taon ng
jubileo at bababaan ang iyong inihalaga.

<span id="an_27:19">27:19</span> At kung tutubusin ng nagtalaga ng bukid
ay magdadagdag ng ikalimang bahagi ng salaping iyong inihalaga roon, at
mapapasa kaniya.

<span id="an_27:20">27:20</span> At kung hindi niya tutubusin ang bukid,
o kung ipinagbili niya ang bukid sa ibang tao ay hindi na niya
matutubos:

<span id="an_27:21">27:21</span> Kundi ang bukid pagka naalis sa
jubileo, ay magiging banal sa Panginoon, na parang bukid na itinalaga:
ang kapangyarihan doon ay mapapasa saserdote.

<span id="an_27:22">27:22</span> At kung ang sinoman ay magtalaga sa
Panginoon ng bukid na binili, na hindi sa bukid na kaniyang pag-aari;

<span id="an_27:23">27:23</span> Ay ibibilang nga sa kaniya ng saserdote
ang halaga ng iyong inihalaga hanggang sa taon ng jubileo, at babayaran
niya ang iyong inihalaga ng araw ding iyon, na parang banal na bagay sa
Panginoon.

<span id="an_27:24">27:24</span> Sa taon ng jubileo ay mababalik ang
bukid doon sa kaniyang binilhan, doon sa kinararapatan ng pag-aari ng
lupa.

<span id="an_27:25">27:25</span> At ang buo mong ihahalaga ay magiging
ayon sa siklo ng santuario: dalawang pung gera ang isang siklo.

<span id="an_27:26">27:26</span> Ang panganay lamang sa mga hayop na
iniukol ang pagkapanganay sa Panginoon, ang hindi maitatalaga ninoman;
maging baka o tupa, ay ukol sa Panginoon.

<span id="an_27:27">27:27</span> At kung hayop na karumaldumal, ay
kaniyang tutubusin nga yaon sa iyong inihalaga at idadagdag pa niya ang
ikalimang bahagi niyaon; o kung hindi tutubusin ay ipagbibili ayon sa
iyong inihalaga.

<span id="an_27:28">27:28</span> Gayon ma'y walang bagay na itinalaga,
na itatalaga ninoman sa Panginoon, sa lahat ng sariling kaniya, maging
sa tao o sa hayop, o sa bukid na kaniyang pag-aari, ay maipagbibili o
matutubos: bawa't bagay na itinalaga ay kabanalbanalan sa Panginoon.

<span id="an_27:29">27:29</span> Walang itinalaga na itatalaga ng mga
tao, ay matutubos: papataying walang pagsala.

<span id="an_27:30">27:30</span> At lahat na ikasangpung bahagi ng
lupain, maging sa binhi ng lupain, o sa bunga ng punong kahoy ay sa
Panginoon: magiging banal sa Panginoon.

<span id="an_27:31">27:31</span> At kung ang sinoman ay tutubos ng alin
mang bahagi ng kaniyang ikasangpung bahagi ay idagdag niya roon ang
ikalimang bahagi niyaon.

<span id="an_27:32">27:32</span> At lahat ng ikasangpung bahagi sa
bakahan o sa kawan, anomang madaan sa tungkod, ay magiging banal sa
Panginoon ang ikasangpung bahagi.

<span id="an_27:33">27:33</span> Huwag niyang sisiyasatin kung mabuti o
masama, ni huwag niyang papalitan: at kung sa anomang paraan ay palitan
niya, ay kapuwa magiging banal; hindi matutubos.

<span id="an_27:34">27:34</span> Ito ang mga utos na iniutos ng
Panginoon kay Moises, sa bundok ng Sinai hinggil sa mga anak ni Israel.

------------------------------------------------------------------------

[Next: Numbers](num)
