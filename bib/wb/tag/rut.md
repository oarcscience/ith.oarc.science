[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jdg)  [Next](sa1) 

------------------------------------------------------------------------

### Tagalog Bible: Ruth

<span id="an_1:1">1:1</span> At nangyari nang mga kaarawan nang humatol
ang mga hukom, na nagkagutom sa lupain. At isang lalaking taga
Bethlehem-juda ay yumaong nakipamayan sa lupain ng Moab, siya, at ang
kaniyang asawa, at ang kaniyang dalawang anak na lalake.

<span id="an_1:2">1:2</span> At ang pangalan ng lalake ay Elimelech, at
ang pangalan ng kaniyang asawa ay Noemi, at ang pangalan ng kaniyang
dalawang anak ay Mahalon at Chelion, mga Ephrateo na taga
Bethlehem-juda. At sila'y naparoon sa lupain ng Moab, at nanirahan doon.

<span id="an_1:3">1:3</span> At si Elimelech na asawa ni Noemi ay
namatay: at siya'y naiwan at ang kaniyang dalawang anak.

<span id="an_1:4">1:4</span> At sila'y nagsipagasawa sa mga babae sa
Moab; ang pangalan ng isa'y Orpha, at ang pangalan ng isa'y Ruth: at
sila'y tumahan doon na may sangpung taon.

<span id="an_1:5">1:5</span> At namatay kapuwa si Mahalon at si Chelion;
at ang babae ay naiwan ng kaniyang dalawang anak at ng kaniyang asawa.

<span id="an_1:6">1:6</span> Nang magkagayo'y bumangon siya na kasama ng
kaniyang dalawang manugang upang siya'y bumalik mula sa lupain ng Moab:
sapagka't kaniyang nabalitaan sa lupain ng Moab kung paanong dinalaw ng
Panginoon ang kaniyang bayan sa pagbibigay sa kanila ng tinapay.

<span id="an_1:7">1:7</span> At siya'y umalis sa dakong kaniyang
kinaroroonan, at ang kaniyang dalawang manugang na kasama niya: at
sila'y yumaon upang bumalik sa lupain ng Juda.

<span id="an_1:8">1:8</span> At sinabi ni Noemi sa kaniyang dalawang
manugang, Kayo'y yumaon, na bumalik ang bawa't isa sa inyo sa bahay ng
kaniyang ina: gawan nawa kayo ng magaling ng Panginoon, na gaya ng
inyong ginawa sa mga namatay at sa akin.

<span id="an_1:9">1:9</span> Ipagkaloob nawa ng Panginoon na kayo'y
makasumpong ng kapahingahan, bawa't isa sa inyo sa bahay ng kaniyang
asawa. Nang magkagayo'y kaniyang hinagkan sila; at inilakas nila ang
kanilang tinig at nagsiiyak.

<span id="an_1:10">1:10</span> At sinabi nila sa kaniya, Hindi, kundi
kami ay babalik na kasama mo sa iyong bayan.

<span id="an_1:11">1:11</span> At sinabi ni Noemi, Kayo'y magsibalik,
mga anak ko: bakit kayo'y yayaong kasama ko? may mga anak pa ba ako sa
aking tiyan, na magiging inyong mga asawa?

<span id="an_1:12">1:12</span> Kayo'y magsibalik, mga anak ko,
magpatuloy kayo ng inyong lakad; sapagka't ako'y totoong matanda na
upang magkaroon pa ng asawa. Kung aking sabihin, Ako'y may pagasa, kung
ako'y magkaasawa man ngayong gabi, at ako'y magkakaanak man;

<span id="an_1:13">1:13</span> Maghihintay kaya kayo hanggang sa sila'y
lumaki? magbabawa kaya kayo na magkaasawa? huwag, mga anak ko: sapagka't
daramdamin kong mainam dahil sa inyo, sapagka't ang kamay ng Panginoon
ay nanaw laban sa akin.

<span id="an_1:14">1:14</span> At inilakas nila ang kanilang tinig at
nagsiiyak uli; at hinagkan ni Orpha ang kaniyang biyanan; nguni't si
Ruth ay yumakap sa kaniya.

<span id="an_1:15">1:15</span> At sinabi niya, Narito, ang iyong hipag
ay bumalik na sa kaniyang bayan, at sa kaniyang dios; bumalik kang
sumunod sa iyong hipag.

<span id="an_1:16">1:16</span> At sinabi ni Ruth, Huwag mong ipamanhik
na kita'y iwan, at bumalik na humiwalay sa iyo; sapagka't kung saan ka
pumaroon, ay paroroon ako: at kung saan ka tumigil, ay titigil ako: ang
iyong bayan ay magiging aking bayan, at ang iyong Dios ay aking Dios:

<span id="an_1:17">1:17</span> Kung saan ka mamatay, ay mamamatay ako,
at doon ako ililibing; hatulan ako ng Panginoon at lalo na, maliban ang
kamatayan ang maghiwalay sa iyo at sa akin.

<span id="an_1:18">1:18</span> At nang makita ni Noemi na mapilit ng
pagsama sa kaniya, ay tumigil ng pagsasalita sa kaniya.

<span id="an_1:19">1:19</span> Sa gayo'y yumaon silang dalawa hanggang
sa sila'y dumating sa Bethlehem. At nangyari, nang sila'y dumating sa
Bethlehem, na ang buong bayan ay napataka sa kanila; at sinabi ng mga
babae, Ito ba'y si Noemi?

<span id="an_1:20">1:20</span> At sinabi niya sa kanila, Huwag na ninyo
akong tawaging Noemi, tawagin ninyo akong Mara: sapagka't ginawan ako ng
kapaitpaitan ng Makapangyarihan sa lahat.

<span id="an_1:21">1:21</span> Ako'y umalis na puno, at ako'y iniuwi ng
Panginoon na walang dala. Bakit ninyo ako tinatawag na Noemi, yamang ang
Panginoon ay nagpatotoo laban sa akin, at dinalamhati ako ng
Makapangyarihan sa lahat?

<span id="an_1:22">1:22</span> Sa gayo'y nagsibalik si Noemi at si Ruth
na Moabita, na kaniyang manugang na kasama niya, na nagsibalik mula sa
lupain ng Moab: at sila'y nagsidating sa Bethlehem sa pasimula ng
pagaani ng sebada.

<span id="an_2:1">2:1</span> At si Noemi ay may kamaganak ng kaniyang
asawa, isang mayamang makapangyarihan, sa angkan ni Elimelech; at ang
pangalan niya'y Booz.

<span id="an_2:2">2:2</span> At sinabi ni Ruth na Moabita kay Noemi,
Paparoonin mo ako ngayon sa bukid, at mamulot ng mga uhay sa likuran
niyaong aking kasumpungan ng biyaya sa paningin. At sinabi niya sa
kaniya, Yumaon ka, anak ko.

<span id="an_2:3">2:3</span> At siya'y yumaon at naparoon, at namulot sa
bukid sa likuran ng mga mangaani: at nagkataong dumating sa bahagi ng
lupa na nauukol kay Booz, na sa angkan ni Elimelech.

<span id="an_2:4">2:4</span> At, narito, si Booz ay nanggaling sa
Bethlehem, at nagsabi sa mga mangaani, Ang Panginoo'y sumainyo nawa. At
sila'y sumagot sa kaniya, Pagpalain ka nawa ng Panginoon.

<span id="an_2:5">2:5</span> Nang magkagayo'y sinabi ni Booz sa kaniyang
lingkod na kaniyang katiwala sa mga mangaani, Sinong babae ito?

<span id="an_2:6">2:6</span> At ang lingkod na katiwala sa mga mangaani
ay sumagot at nagsabi, Siya'y babaing Moabita na bumalik na kasama ni
Noemi na mula sa lupain ng Moab:

<span id="an_2:7">2:7</span> At kaniyang sinabi, Isinasamo ko sa iyong
pamulutin mo ako, at papagtipunin sa likuran ng mga mangaani sa gitna ng
mga bigkis. Sa gayo'y naparoon siya at nagpatuloy, sa makatuwid baga'y
mula sa umaga hanggang ngayon, liban sa siya'y nagpahingang sangdali sa
bahay.

<span id="an_2:8">2:8</span> Nang magkagayo'y sinabi ni Booz kay Ruth,
Di mo ba naririnig, anak ko? Huwag kang mamulot sa ibang bukid, o
lumagpas man dito, kundi manahan ka ritong malapit sa piling ng aking
mga alilang babae.

<span id="an_2:9">2:9</span> Itanaw mo ang iyong mga mata sa bukid na
kanilang inaanihan, at sumunod ka sa kanila; di ba ibinilin ko sa mga
bataan na huwag ka nilang gagalawin? At pagka ikaw ay nauuhaw, pumaroon
ka sa mga banga, at uminom ka sa inigib ng mga bataan.

<span id="an_2:10">2:10</span> Nang magkagayo'y nagpatirapa siya at
yumukod sa lupa, at nagsabi sa kaniya, Bakit ako nakasumpong ng biyaya
sa iyong paningin na nilingap mo ako, dangang ako'y taga ibang lupa?

<span id="an_2:11">2:11</span> At si Booz ay sumagot at nagsabi sa
kaniya, Ipinatalastas sa akin ang buong iyong ginawa sa iyong biyanan
mula sa pagkamatay ng iyong asawa: at kung paanong iyong iniwan ang
iyong ama at iyong ina, at ang lupang pinanganakan sa iyo, at ikaw ay
naparito sa bayan na hindi mo nakilala nang una.

<span id="an_2:12">2:12</span> Gantihin nawa ng Panginoon ang iyong
gawa, at bigyan ka nawa ng lubos na ganting pala ng Panginoon, ng Dios
ng Israel, sa ilalim ng mga pakpak niyaong iyong kakanlungan.

<span id="an_2:13">2:13</span> Nang magkagayo'y kaniyang sinabi,
Makasumpong nawa ako ng biyaya sa iyong paningin, panginoon ko;
sapagka't ako'y iyong inaliw, at sapagka't may kagandahang loob na
pinagsalitaan mo ang iyong lingkod, bagaman ako'y hindi gaya ng isa sa
iyong mga alila.

<span id="an_2:14">2:14</span> At sa pagkain ay sinabi ni Booz sa
kaniya, Parito ka, at kumain ka ng tinapay, at basain mo ang iyong subo
sa suka. At siya'y umupo sa siping ng mga mangaani: at iniabot niya sa
kaniya, ang sinangag na trigo, at siya'y kumain, at nabusog, at lumabis.

<span id="an_2:15">2:15</span> At nang siya'y tumindig upang mamulot, ay
iniutos ni Booz sa kaniyang mga bataan, na sinasabi, Pamulutin ninyo
siya hanggang sa gitna ng mga bigkis, at huwag ninyo siyang hiyain.

<span id="an_2:16">2:16</span> At ihugot din ninyo siya ng ilan sa mga
bigkis, at iwan ninyo at pamulutin niya, at huwag ninyong hiyain siya.

<span id="an_2:17">2:17</span> Sa gayo'y namulot siya sa bukid hanggang
sa paglubog ng araw; at kaniyang hinampas yaong kaniyang napamulot, at
may isang epa ng sebada.

<span id="an_2:18">2:18</span> At kaniyang dinala at pumasok sa bayan:
at nakita ng kaniyang biyanan ang kaniyang napamulot: at kaniyang
inilabas at ibinigay sa kaniya ang lumabis sa kaniya pagkatapos na
siya'y nabusog.

<span id="an_2:19">2:19</span> At sinabi ng kaniyang biyanan sa kaniya,
Saan ka namulot ngayon? at saan ka gumawa? Pagpalain nawa yaong lumingap
sa iyo, At itinuro niya sa kaniyang biyanan kung kanino siya gumawa, at
sinabi, Ang pangalan ng lalake na aking ginawan ngayon ay Booz.

<span id="an_2:20">2:20</span> At sinabi ni Noemi sa kaniyang manugang:
Pagpalain nawa siya ng Panginoon, na hindi ikinait ang kaniyang
kagandahang loob sa mga buhay at sa mga patay. At sinabi ni Noemi sa
kaniya, Ang lalaking yaon ay isa sa mga kamaganak na malapit natin,
isang pinakamalapit na kamaganak natin.

<span id="an_2:21">2:21</span> At sinabi ni Ruth na Moabita, Oo, sinabi
niya sa akin, Ikaw ay sumunod na malapit sa aking mga bataan hanggang sa
kanilang matapos ang aking ani.

<span id="an_2:22">2:22</span> At sinabi ni Noemi kay Ruth na kaniyang
manugang, Mabuti, anak ko, na ikaw ay lumabas na kasama ng kaniyang mga
alila, at huwag kang masumpungan sa ibang bukid.

<span id="an_2:23">2:23</span> Sa gayo'y nakipisang maliksi na kasiping
ng mga alila ni Booz, upang mamulot hanggang sa katapusan ng pagaani ng
sebada at pagaani ng trigo; at siya'y tumahang kasama ng kaniyang
biyanan.

<span id="an_3:1">3:1</span> At sinabi sa kaniya ni Noemi na kaniyang
biyanan, Anak ko, hindi ba kita ihahanap ng kapahingahan, na ikabubuti
mo?

<span id="an_3:2">3:2</span> At ngayo'y wala ba rito si Booz na ating
kamaganak, na ang kaniyang mga alila ay siya mong kinasama? Narito,
kaniyang pahahanginan ang sebada ngayong gabi sa giikan.

<span id="an_3:3">3:3</span> Maligo ka nga, at magpahid ka ng langis, at
magbihis ka at bumaba ka sa giikan: nguni't huwag kang pakilala sa
lalake, hanggang siya'y makakain at makainom.

<span id="an_3:4">3:4</span> At mangyayari, paghiga niya, na iyong
tatandaan ang dakong kaniyang hihigaan, at ikaw ay papasok, at iyong
alisan ng takip ang kaniyang mga paa, at mahiga ka; at sasabihin niya sa
iyo kung ano ang iyong gagawin.

<span id="an_3:5">3:5</span> At sinabi niya sa kaniya, Lahat ng iyong
sinasabi sa akin ay aking gagawin.

<span id="an_3:6">3:6</span> At siya'y bumaba sa giikan, at ginawa niya
ang ayon sa buong iniutos sa kaniya ng kaniyang biyanan.

<span id="an_3:7">3:7</span> At nang si Booz ay makakain at makainom, at
ang kaniyang puso'y maligayahan, siya'y yumaong nahiga sa dulo ng bunton
ng trigo; at siya'y naparoong marahan, at inalisan ng takip ang kaniyang
mga paa, at siya'y nahiga.

<span id="an_3:8">3:8</span> At nangyari, sa hating gabi, na ang lalake
ay natakot at pumihit: at, narito, isang babae ay nakahiga sa kaniyang
paanan.

<span id="an_3:9">3:9</span> At sinabi niya, Sino ka? At siya'y sumagot,
Ako'y si Ruth, na iyong lingkod: iladlad mo nga ang iyong kumot sa iyong
lingkod; sapagka't ikaw ay malapit na kamaganak.

<span id="an_3:10">3:10</span> At kaniyang sinabi, Pagpalain ka nawa ng
Panginoon, anak ko: ikaw ay nagpakita ng higit na kagandahang loob sa
huli kay sa ng una, sa hindi mo pagsunod sa mga bagong tao maging sa
dukha o sa mayaman.

<span id="an_3:11">3:11</span> At ngayon, anak ko, huwag kang matakot;
gagawin ko sa iyo ang lahat na iyong sinasabi, sapagka't buong bayan ng
aking bayan ay nakakaalam na ikaw ay isang babaing may bait.

<span id="an_3:12">3:12</span> At tunay nga na ako'y kamaganak na
malapit; gayon man ay may kamaganak na lalong malapit kay sa akin.

<span id="an_3:13">3:13</span> Maghintay ka ngayong gabi, at mangyayari
sa kinaumagahan, na kung kaniyang tutuparin sa iyo ang bahagi ng
pagkakamaganak, ay mabuti; gawin niya ang bahagi ng pagkakamaganak:
nguni't kundi niya gagawin ang bahagi ng pagkakamaganak sa iyo, ay
gagawin ko nga ang bahagi ng pagkakamaganak sa iyo, kung paano ang
Panginoon ay nabubuhay: mahiga ka nga hanggang kinaumagahan.

<span id="an_3:14">3:14</span> At siya'y nahiga sa kaniyang paanan
hanggang kinaumagahan: at siya'y bumangong maaga bago magkakilala ang
isa't isa. Sapagka't kaniyang sinabi, Huwag maalaman na ang babae ay
naparoon sa giikan.

<span id="an_3:15">3:15</span> At kaniyang sinabi, Dalhin mo rito ang
balabal na nasa ibabaw mo at hawakan; at hinawakan niya; at siya'y
tumakal ng anim na takal na sebada, at isinunong sa kaniya; at siya'y
pumasok sa bayan.

<span id="an_3:16">3:16</span> At nang siya'y pumaroon sa kaniyang
biyanan, ay sinabi niya, Ano nga, anak ko? At isinaysay niya sa kaniya
ang lahat na ginawa sa kaniya ng lalake.

<span id="an_3:17">3:17</span> At sinabi niya, Ang anim na takal na
sebadang ito ay ibinigay niya sa akin; sapagka't kaniyang sinabi, Huwag
kang pumaroong walang dala sa iyong biyanan.

<span id="an_3:18">3:18</span> Nang magkagayo'y sinabi niya, Maupo kang
tahimik, anak ko, hanggang sa iyong maalaman kung paanong kararatnan ng
bagay: sapagka't ang lalaking yaon ay hindi magpapahinga, hanggang sa
kaniyang matapos ang bagay sa araw na ito.

<span id="an_4:1">4:1</span> Si Booz nga'y sumampa sa pintuang-bayan, at
naupo siya roon: at, narito, ang malapit na kamaganak na sinalita ni
Booz ay nagdaan; sa lalaking yao'y sinabi niya, Oy, kuwan! lumiko ka,
maupo ka rito. At siya'y lumiko, at naupo.

<span id="an_4:2">4:2</span> At siya'y kumuha ng sangpung lalake sa mga
matanda sa bayan, at sinabi, Maupo kayo rito. At sila'y naupo.

<span id="an_4:3">4:3</span> At sinabi niya sa malapit na kamaganak,
Ipinagbibili ni Noemi, na bumalik na galing sa lupain ng Moab, ang
bahagi ng lupa, na naging sa ating kapatid na kay Elimelech:

<span id="an_4:4">4:4</span> At aking inisip na ipahayag sa iyo, na
sabihin, Bilhin mo sa harap nilang nakaupo rito, at sa harap ng mga
matanda ng aking bayan. Kung iyong tutubusin ay tubusin mo; nguni't kung
hindi mo tutubusin ay saysayin mo nga, upang matalastas ko: sapagka't
wala nang tutubos na iba pa liban sa iyo: at ako ang sumusunod sa iyo.
At sinabi niya, Aking tutubusin.

<span id="an_4:5">4:5</span> Nang magkagayo'y sinabi ni Booz, Anomang
araw na iyong bilhin ang parang sa kamay ni Noemi, ay marapat na iyong
bilhin din ang kay Ruth na Moabita, na asawa ng namatay, upang ibangon
ang pangalan ng namatay sa kaniyang mana.

<span id="an_4:6">4:6</span> At sinabi ng malapit na kamaganak, Hindi ko
matutubos sa ganang akin, baka masira ang aking sariling mana: iyo na
ang aking matuwid ng pagtubos; sapagka't hindi ko matutubos.

<span id="an_4:7">4:7</span> Ito nga ang kaugalian ng unang panahon sa
Israel tungkol sa pagtubos at tungkol sa pagpapalit, upang patotohanan
ang lahat ng mga bagay; hinuhubad ng isa ang kaniyang pangyapak, at
ibinibigay sa kaniyang kapuwa: at ito ang paraan ng pagpapatotoo sa
Israel.

<span id="an_4:8">4:8</span> Sa gayo'y sinabi ng malapit na kamaganak
kay Booz, Bilhin mo sa ganang iyo. At hinubad niya ang kaniyang
pangyapak.

<span id="an_4:9">4:9</span> At sinabi ni Booz sa mga matanda at sa
buong bayan, Kayo'y mga saksi sa araw na ito, na aking binili ang lahat
ng kay Elimelech, at lahat na kay Chelion, at kay Mahalon, sa kamay ni
Noemi.

<span id="an_4:10">4:10</span> Bukod dito'y si Ruth na Moabita, na asawa
ni Mahalon, ay aking binili na maging aking asawa, upang ibangon ang
pangalan ng namatay sa kaniyang mana, upang ang pangalan ng namatay ay
huwag mahiwalay sa gitna ng kaniyang mga kapatid, at sa pintuang-bayan
ng kaniyang dako: kayo'y mga saksi sa araw na ito.

<span id="an_4:11">4:11</span> At ang buong bayan na nasa
pintuang-bayan, at ang mga matanda ay nagsabi, Kami ay mga saksi. Gawin
ng Panginoon ang babae na pumapasok sa iyong bahay, na gaya ni Rachel at
gaya ni Lea, na silang dalawa ang nagtatag ng sangbahayan ni Israel, at
maging makapangyarihan ka sa Ephrata, at maging bantog sa Bethlehem:

<span id="an_4:12">4:12</span> At ang iyong sangbahayan ay maging gaya
ng sangbahayan ni Phares, na ipinanganak ni Thamar kay Juda, sa binhi na
ibibigay ng Panginoon sa iyo sa batang babaing ito.

<span id="an_4:13">4:13</span> Sa gayo'y kinuha ni Booz si Ruth, at
siya'y naging kaniyang asawa; at siya'y sumiping sa kaniya, at
pinapaglihi ng Panginoon, at siya'y nanganak ng isang lalake.

<span id="an_4:14">4:14</span> At sinabi ng mga babae kay Noemi,
Pagpalain ka nawa ng Panginoon na hindi ka binayaan sa araw na ito, na
mawalan ng isang malapit na kamaganak; at maging bantog nawa ang
kaniyang pangalan sa Israel.

<span id="an_4:15">4:15</span> At siya'y magiging sa iyo ay isang
tagapagsauli ng buhay, at tagapagkandili sa iyong katandaan: sapagka't
ang inyong manugang na nagmamahal sa iyo, ay nagkaanak sa kaniya, at
siya'y mahigit pa sa iyo kay sa pitong anak.

<span id="an_4:16">4:16</span> At kinuha ni Noemi ang bata, at inihilig
sa kaniyang kandungan, at siya'y naging yaya.

<span id="an_4:17">4:17</span> At nilagyan ng pangalan ng mga babaing
kaniyang kapitbahay, na sinasabi, May isang lalake na ipinanganak kay
Noemi; at tinawag nila ang pangalan niya na Obed; siya ang ama ni Isai,
na ama ni David.

<span id="an_4:18">4:18</span> Ito nga ang mga lahi ni Phares: naging
anak ni Phares si Hesron;

<span id="an_4:19">4:19</span> At naging anak ni Hesron si Ram, at
naging anak ni Ram si Aminadab;

<span id="an_4:20">4:20</span> At naging anak ni Aminadab si Nahason, at
naging anak ni Nahason si Salmon:

<span id="an_4:21">4:21</span> At naging anak ni Salmon si Booz, at
naging anak ni Booz si Obed;

<span id="an_4:22">4:22</span> At naging anak ni Obed si Isai, at naging
anak ni Isai si David.

------------------------------------------------------------------------

[Next: 1 Samuel](sa1)
