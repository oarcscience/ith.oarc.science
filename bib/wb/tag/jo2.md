[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo1)  [Next](jo3.md) 

------------------------------------------------------------------------

### Tagalog Bible: 2 John

<span id="an_1:1">1:1</span> Ang matanda sa hirang na ginang at sa
kaniyang mga anak, na aking iniibig sa katotohanan; at hindi lamang ako,
kundi pati ng lahat ng mga nakakakilala ng katotohanan;

<span id="an_1:2">1:2</span> Alangalang sa katotohanan na nananahan sa
atin, at sasa atin magpakailan man:

<span id="an_1:3">1:3</span> Sumaatin nawa ang biyaya, awa, at
kapayapaang mula sa Dios Ama at kay Jesucristo, Anak ng Ama, sa
katotohanan at sa pagibig.

<span id="an_1:4">1:4</span> Ako'y lubhang nagagalak na aking
nasumpungan ang ilan sa iyong mga anak na nagsisilakad sa katotohanan,
ayon sa ating tinanggap na utos sa Ama.

<span id="an_1:5">1:5</span> At ngayo'y ipinamamanhik ko sa iyo, ginang,
na hindi waring sinusulatan kita ng isang bagong utos, kundi niyaong
ating tinanggap nang pasimula, na tayo'y mangagibigan sa isa't isa.

<span id="an_1:6">1:6</span> At ito ang pagibig, na tayo'y mangagsilakad
ayon sa kaniyang mga utos. Ito ang utos, na tayo'y mangagsilakad sa
kaniya, gaya ng inyong narinig nang pasimula.

<span id="an_1:7">1:7</span> Sapagka't maraming magdaraya na
nangagsilitaw sa sanglibutan, sa makatuwid ay ang mga hindi
nangagpapahayag na si Jesucristo ay napariritong nasa laman. Ito ang
magdaraya at ang anticristo.

<span id="an_1:8">1:8</span> Mangagingat kayo sa inyong sarili, upang
huwag ninyong iwala ang mga bagay na aming pinagpagalan, kundi upang
tanggapin ninyo ang isang lubos na kagantihan.

<span id="an_1:9">1:9</span> Ang sinomang nagpapatuloy at hindi
nananahan sa aral ni Cristo, ay hindi kinaroroonan ng Dios: ang
nananahan sa aral, ay kinaroroonan ng Ama at gayon din ng Anak.

<span id="an_1:10">1:10</span> Kung sa inyo'y dumating ang sinoman, at
hindi dala ang aral na ito, ay huwag ninyong tanggapin sa inyong bahay,
at huwag ninyo siyang batiin:

<span id="an_1:11">1:11</span> Sapagka't ang bumabati sa kaniya ay
nararamay sa kaniyang masasamang gawa.

<span id="an_1:12">1:12</span> Yamang may maraming mga bagay na isusulat
sa inyo, ay hindi ko ibig isulat sa papel at tinta; datapuwa't inaasahan
kong pumariyan sa inyo, at makipagusap ng mukhaan, upang malubos ang
inyong galak.

<span id="an_1:13">1:13</span> Ang mga anak ng iyong hirang na kapatid
na babae ay bumabati sa iyo.

------------------------------------------------------------------------

[Next: 3 John](jo3.md)
