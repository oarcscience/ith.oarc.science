[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Tagalog Bible: 1 Peter

<span id="an_1:1">1:1</span> Si Pedro, na apostol ni Jesucristo, sa mga
hinirang na nangingibang bayan na nasa Pangangalat sa Ponto, Galacia,
Capadocia, Asia at Bitinia,

<span id="an_1:2">1:2</span> Ayon sa paunang kaalaman ng Dios Ama, sa
pagpabanal ng Espiritu, upang magsitalima at mangawisikan ng dugo ni
Jesucristo: Biyaya at kapayapaan nawa ang sa inyo'y sumagana.

<span id="an_1:3">1:3</span> Purihin nawa ang Dios at Ama ng ating
Panginoong Jesucristo, na ayon sa kaniyang malaking awa ay ipinanganak
na muli tayo sa isang buhay na pagasa sa pamamagitan ng pagkabuhay na
maguli ni Jesucristo sa mga patay,

<span id="an_1:4">1:4</span> Sa isang manang di nasisira, at walang
dungis, at hindi kumukupas, na inilaan sa langit para sa inyo,

<span id="an_1:5">1:5</span> Na sa kapangyarihan ng Dios ay iniingatan
sa pamamagitan ng pananampalataya sa ikaliligtas na nahanda upang ihayag
sa huling panahon.

<span id="an_1:6">1:6</span> Na ito ang inyong totoong ikinagagalak,
bagama't ngayo'y sa sangdaling panahon, kung kailangan, ay pinalumbay
kayo sa muli't muling pagsubok,

<span id="an_1:7">1:7</span> Upang ang pagsubok sa inyong
pananampalataya na lalong mahalaga kay sa ginto na nasisira bagama't
ito'y sinusubok sa pamamagitan ng apoy, ay masumpungan sa ikapupuri at
ikaluluwalhati at ikararangal sa pagpapakahayag ni Jesucristo:

<span id="an_1:8">1:8</span> Na hindi ninyo nakita ay inyong iniibig; na
bagama't ngayon ay hindi ninyo siya nakikita, gayon ma'y inyong
sinasampalatayanan, na kayo'y nangagagalak na totoo na may galak na di
masayod at puspos ng kaluwalhatian:

<span id="an_1:9">1:9</span> Na inyong tinatanggap ang layunin ng inyong
pananampalataya, ang pagkaligtas ng inyong mga kaluluwa.

<span id="an_1:10">1:10</span> Tungkol sa pagkaligtas na ito ay nagsikap
at nagsiyasat na maigi ang mga propeta, na nangagsihula tungkol sa
biyayang dadating sa inyo:

<span id="an_1:11">1:11</span> Na sinisiyasat ang kahulugan kung ano at
kailang panahon itinuro ng Espiritu ni Cristo na sumasa kanila, nang
patotohanan nang una ang mga pagbabata ni Cristo, at ang mga
kaluwalhatiang hahalili sa mga ito.

<span id="an_1:12">1:12</span> Na ipinahayag sa kanila, na hindi sa
ganang kanilang sarili, kundi sa ganang inyo, pinangasiwaan nila ang mga
bagay na ito, na ngayo'y ibinalita sa inyo sa pamamagitan ng mga
nagsipangaral sa inyo ng evangelio sa pamamagitan ng Espiritu Santo na
sinugo mula sa langit; na ang mga bagay na ito'y ninanasang mamasdan ng
mga anghel.

<span id="an_1:13">1:13</span> Kaya't inyong bigkisan ang mga baywang ng
inyong pagiisip, na maging mapagpigil kayo at inyong ilagak na lubos ang
inyong pagasa sa biyayang dadalhin sa inyo sa pagkahayag ni Jesucristo;

<span id="an_1:14">1:14</span> Na gaya ng mga anak na matalimahin, na
huwag kayong mangagasal na ayon sa inyong dating mga masasamang pita
nang kayo'y na sa kawalang kaalaman:

<span id="an_1:15">1:15</span> Nguni't yamang banal ang sa inyo'y
tumawag, ay mangagpakabanal naman kayo sa lahat ng paraan ng pamumuhay;

<span id="an_1:16">1:16</span> Sapagka't nasusulat, Kayo'y
mangagpakabanal; sapagka't ako'y banal.

<span id="an_1:17">1:17</span> At kung inyong tinatawagan, na Ama,
siyang walang itinatanging tao, na humahatol ayon sa gawa ng bawa't isa,
ay gugulin ninyo sa takot ang panahon ng inyong pangingibang bayan:

<span id="an_1:18">1:18</span> Na inyong nalalamang kayo'y tinubos hindi
ng mga bagay na nangasisira, ng pilak o ginto, mula sa inyong walang
kabuluhang paraan ng pamumuhay, na ipinamana sa inyo ng inyong mga
magulang;

<span id="an_1:19">1:19</span> Kundi ng mahalagang dugo, gaya ng sa
korderong walang kapintasan at walang dungis, sa makatuwid baga'y ang
dugo ni Cristo:

<span id="an_1:20">1:20</span> Na nakilala nga nang una bago itinatag
ang sanglibutan, nguni't inihayag sa mga huling panahon dahil sa inyo,

<span id="an_1:21">1:21</span> Na sa pamamagitan niya ay
nanganampalataya kayo sa Dios, na sa kaniya'y bumuhay na maguli sa mga
patay, at sa kaniya'y nagbigay ng kaluwalhatian; upang ang inyong
pananampalataya at pagasa ay mapasa Dios.

<span id="an_1:22">1:22</span> Yamang nilinis ninyo ang mga kaluluwa sa
inyong pagtalima sa katotohanan, sa pagibig na hindi pakunwari sa mga
kapatid, ay mangagibigan kayo ng buong ningas ng inyong puso sa isa't
isa:

<span id="an_1:23">1:23</span> Yamang ipinanganak kayong muli, hindi sa
binhing nasisira, kundi sa walang kasiraan, sa pamamagitan ng salita ng
Dios na nabubuhay at namamalagi.

<span id="an_1:24">1:24</span> Sapagka't, Ang lahat ng laman ay gaya ng
damo, At ang lahat ng kaniyang karangalan ay gaya ng bulaklak ng damo.
Ang damo'y natutuyo, at ang bulaklak ay nalalanta:

<span id="an_1:25">1:25</span> Datapuwa't ang salita ng Panginoon ay
namamalagi magpakailan man. At ito ang salita ng mabubuting balita na
ipinangaral sa inyo.

<span id="an_2:1">2:1</span> Kaya't sa paghihiwalay ng lahat na
kasamaan, at lahat ng pagdaraya, at pagpapaimbabaw, at mga pananaghili,
at ng lahat ng panglalait,

<span id="an_2:2">2:2</span> Gaya ng mga sanggol na bagong panganak ay
nasain ninyo ang gatas na walang daya na ukol sa espiritu, upang sa
pamamagitan nito'y magsilago kayo sa ikaliligtas;

<span id="an_2:3">2:3</span> Kung inyong napagkilala na ang Panginoon ay
mapagbiyaya:

<span id="an_2:4">2:4</span> Na kayo'y magsilapit sa kaniya, na isang
batong buhay, na sa katotohana'y itinakuwil ng mga tao, datapuwa't sa
Dios ay hirang, mahalaga,

<span id="an_2:5">2:5</span> Kayo rin naman, na gaya ng mga batong
buhay, ay natatayong bahay na ukol sa espiritu, upang maging
pagkasaserdoteng banal, upang maghandog ng mga hain na ukol sa espiritu,
na nangakalulugod sa Dios sa pamamagitan ni Jesucristo.

<span id="an_2:6">2:6</span> Sapagka't ito ang nilalaman ng kasulatan,
Narito, aking inilalagay sa Sion ang isang batong panulok na pangulo,
hirang mahalaga: At ang sumasampalataya sa kaniya ay hindi mapapahiya.

<span id="an_2:7">2:7</span> Sa inyo ngang nangananampalataya, siya'y
mahalaga: datapuwa't sa hindi nangananampalataya, Ang batong itinakuwil
ng nagsisipagtayo ng bahay Siyang naging pangulo sa panulok;

<span id="an_2:8">2:8</span> At, Batong katitisuran, at bato na
pangbuwal; Sapagka't sila ay natitisod sa salita, palibhasa'y mga
suwail: na dito rin naman sila itinalaga,

<span id="an_2:9">2:9</span> Datapuwa't kayo'y isang lahing hirang,
isang makaharing pagkasaserdote, bansang banal, bayang pag-aaring sarili
ng Dios, upang inyong ipahayag ang mga karangalan niyaong tumawag sa
inyo mula sa kadiliman, hanggang sa kaniyang kagilagilalas na
kaliwanagan:

<span id="an_2:10">2:10</span> Na nang nakaraang panahon ay hindi bayan,
datapuwa't ngayo'y bayan ng Dios: na hindi nagsipagkamit ng awa,
datapuwa't ngayo'y nagsipagkamit ng awa.

<span id="an_2:11">2:11</span> Mga minamahal, ipinamamanhik ko sa inyong
tulad sa mga nangingibang bayan at nagsisipaglakbay, na kayo'y
magsipagpigil sa mga masamang pita ng laman, na nakikipaglaban sa
kaluluwa;

<span id="an_2:12">2:12</span> Na kayo'y mangagkaroon ng timtimang ugali
sa gitna ng mga Gentil; upang, sa mga bagay na ipinagsasalita nila laban
sa inyong tulad sa nagsisigawa ng masama, dahil sa inyong mabubuting
gawa na kanilang nakikita, ay purihin nila ang Dios sa araw ng pagdalaw.

<span id="an_2:13">2:13</span> Kayo'y pasakop sa bawa't palatuntunan ng
tao alangalang sa Panginoon: maging sa hari, na kataastaasan;

<span id="an_2:14">2:14</span> O sa mga gobernador, na sinugo niya sa
panghihiganti sa nagsisigawa ng masama at sa kapurihan ng nagsisigawa ng
mabuti.

<span id="an_2:15">2:15</span> Sapagka't siyang kalooban ng Dios, na
dahil sa paggawa ng mabuti ay inyong mapatahimik ang kamangmangan ng mga
taong palalo:

<span id="an_2:16">2:16</span> Na gaya nang kayo'y mga laya, at ang
inyong kalayaan ay hindi ginagamit na balabal ng kasamaan, kundi gaya ng
mga alipin ng Dios.

<span id="an_2:17">2:17</span> Igalang ninyo ang lahat ng mga tao.
Ibigin ninyo ang pagkakapatiran. Mangatakot kayo sa Dios. Igalang ninyo
ang hari.

<span id="an_2:18">2:18</span> Mga alila, kayo'y magsisuko na may buong
takot sa inyong mga panginoon; hindi lamang sa mabubuti at mahihinahon,
kundi naman sa mababagsik.

<span id="an_2:19">2:19</span> Sapagka't ito'y kalugodlugod, kung dahil
sa budhing ukol sa Dios ay magtiis ang sinoman ng mga kalumbayan, na
magbata ng di matuwid.

<span id="an_2:20">2:20</span> Sapagka't anong kapurihan nga, kung
kayo'y nangagkakasala, at kayo'y tinatampal ay inyong tanggapin na may
pagtitiis? nguni't kung kayo'y gumagawa ng mabuti, at kayo'y nagbabata,
ay inyong tanggapin na may pagtitiis, ito'y kalugodlugod sa Dios.

<span id="an_2:21">2:21</span> Sapagka't sa ganitong bagay kayo'y
tinawag: sapagka't si Cristo man ay nagbata dahil sa inyo, na kayo'y
iniwanan ng halimbawa, upang kayo'y mangagsisunod sa mga hakbang niya:

<span id="an_2:22">2:22</span> Na siya'y hindi nagkasala, o
kinasumpungan man ng daya ang kaniyang bibig:

<span id="an_2:23">2:23</span> Na, nang siya'y alipustain, ay hindi
gumanti ng pagalipusta; nang siya'y magbata, ay hindi nagbala; kundi
ipinagkatiwala ang kaniyang sarili doon sa humahatol ng matuwid:

<span id="an_2:24">2:24</span> Na siya rin ang nagdala ng ating mga
kasalanan sa kaniyang katawan sa ibabaw ng kahoy, upang pagkamatay natin
sa mga kasalanan, ay mangabuhay tayo sa katuwiran; na dahil sa kaniyang
mga sugat ay nangagsigaling kayo.

<span id="an_2:25">2:25</span> Sapagka't kayo'y gaya ng mga tupang
nangaliligaw; datapuwa't ngayon ay nangabalik kayo sa Pastor at Obispo
ng inyong mga kaluluwa.

<span id="an_3:1">3:1</span> Gayon din naman, kayong mga asawang babae,
pasakop kayo sa inyong sarisariling asawa; upang, kung ang ilan ay hindi
tumalima sa salita, ay mangahikayat ng walang salita sa pamamagitan ng
ugali ng kanikaniyang asawang babae;

<span id="an_3:2">3:2</span> Sa pagkamasid nila ng inyong ugaling
mahinhin na may takot.

<span id="an_3:3">3:3</span> Na huwag sa labas ang kanilang paggayak na
gaya ng pagpapahiyas ng buhok, at pagsusuot ng mga hiyas na ginto, o
pagbibihis ng maringal na damit;

<span id="an_3:4">3:4</span> Kundi ang pagkataong natatago sa puso na
may damit na walang kasiraan ng espiritung maamo at payapa, na may
malaking halaga sa paningin ng Dios.

<span id="an_3:5">3:5</span> Sapagka't nang unang panahon, ay ganito
naman nagsigayak ang mga babaing banal na nagsiasa sa Dios, na pasakop
sa kanikaniyang asawa;

<span id="an_3:6">3:6</span> Na gaya ni Sara na tumalima kay Abraham, na
kaniyang tinawag na panginoon: na kayo ang mga anak niya ngayon, kung
nagsisigawa kayo ng mabuti, at di kayo nangatatakot sa anomang
kasindakan.

<span id="an_3:7">3:7</span> Gayon din naman kayong mga lalake,
magsipamahay kayong kasama ng inyo-inyong asawa ayon sa pagkakilala, na
pakundanganan ang babae, na gaya ng marupok na sisidlan, yamang kayo
nama'y kasamang tagapagmana ng biyaya ng kabuhayan: upang ang inyong mga
panalangin ay huwag mapigilan.

<span id="an_3:8">3:8</span> Katapustapusan, kayong lahat ay
mangagkaisang akala, madamayin, mangagibigang tulad sa magkakapatid, mga
mahabagin, mga mapagkumbabang pagiisip:

<span id="an_3:9">3:9</span> Na huwag ninyong gantihin ng masama ang
masama, o ng alipusta ang pagalipusta; kundi ng pagpapala; sapagka't
dahil dito kayo'y tinawag, upang kayo'y mangagmana ng pagpapala.

<span id="an_3:10">3:10</span> Sapagka't, Ang magnais umibig sa buhay,
At makakita ng mabubuting araw, Ay magpigil ng kaniyang dila sa masama,
At ang kaniyang mga labi ay huwag magsalita ng daya:

<span id="an_3:11">3:11</span> At tumalikod siya sa masama, at gumawa ng
mabuti; Hanapin ang kapayapaan, at kaniyang sundan.

<span id="an_3:12">3:12</span> Sapagka't ang mga mata ng Panginoon ay
nasa mga matuwid, At ang kaniyang mga pakinig ay sa kanilang mga daing:
Nguni't ang mukha ng Panginoon ay laban sa mga nagsisigawa ng masama.

<span id="an_3:13">3:13</span> At sino ang sa inyo ay aapi, kung kayo'y
mapagmalasakit sa mabuti?

<span id="an_3:14">3:14</span> Datapuwa't kung mangagbata kayo ng dahil
sa katuwiran ay mapapalad kayo: at huwag kayong mangatakot sa kanilang
pangtakot, o huwag kayong mangagulo;

<span id="an_3:15">3:15</span> Kundi inyong ariing banal si Cristo na
Panginoon sa inyong mga puso: na lagi kayong handa ng pagsagot sa bawa't
tao na humihingi sa inyo ng katuwiran tungkol sa pagasang nasa inyo,
nguni't sa kaamuan at takot:

<span id="an_3:16">3:16</span> Na taglay ang mabuting budhi; upang, sa
mga bagay na salitain laban sa inyo, ay mangapahiya ang nagsisialipusta
sa inyong mabuting paraan ng pamumuhay kay Cristo.

<span id="an_3:17">3:17</span> Sapagka't lalong magaling, kung gayon ang
iniibig ng kalooban ng Dios na kayo'y mangagbata dahil sa paggawa ng
mabuti kay sa dahil sa paggawa ng masama.

<span id="an_3:18">3:18</span> Sapagka't si Cristo man ay nagbata ring
minsan dahil sa mga kasalanan, ang matuwid dahil sa mga di matuwid,
upang tayo'y madala niya sa Dios; siyang pinatay sa laman, nguni't
binuhay sa espiritu;

<span id="an_3:19">3:19</span> Na iyan din ang kaniyang iniyaon at
nangaral sa mga espiritung nasa bilangguan,

<span id="an_3:20">3:20</span> Na nang unang panahon ay mga suwail, na
ang pagpapahinuhod ng Dios, ay nanatili noong mga araw ni Noe,
samantalang inihahanda ang daong, na sa loob nito'y kakaunti, sa
makatuwid ay walong kaluluwa, ang nangaligtas sa pamamagitan ng tubig:

<span id="an_3:21">3:21</span> Na ayon sa tunay na kahawig ngayo'y
nagligtas, sa makatuwid baga'y ang bautismo, hindi sa pagaalis ng
karumihan ng laman, kundi sa paghiling ng isang mabuting budhi sa Dios,
sa pamamagitan ng pagkabuhay na maguli ni Jesucristo;

<span id="an_3:22">3:22</span> Na nasa kanan ng Dios, pagkaakyat niya sa
langit; na ipinasakop sa kaniya ang mga anghel at ang mga kapamahalaan
ang mga kapangyarihan.

<span id="an_4:1">4:1</span> Kung paano ngang si Cristo ay nagbata sa
laman, ay magsandata rin naman kayo ng gayong pagiisip; sapagka't siya
na nagbata sa laman ay nagpapatigil sa kasalanan;

<span id="an_4:2">4:2</span> Upang huwag na kayong mangabuhay sa laman
sa inyong nalalabing panahon sa mga masamang pita ng mga tao, kundi sa
kalooban ng Dios.

<span id="an_4:3">4:3</span> Sapagka't sukat na ang nakaraang panahon
upang gawin ang hangad ng mga Gentil, at lumakad sa kalibugan, sa mga
masamang pita, sa mga paglalasing, sa mga kalayawan, sa mga kayamuan, at
sa kasuklamsuklam na pagsamba sa mga diosdiosan:

<span id="an_4:4">4:4</span> Ikinahahanga nila ang bagay na ito na
kayo'y hindi nakikitakbong kasama nila sa gayong pagpapakalabis ng
kaguluhan, kung kaya't kayo'y pinagsasalitaan ng masama:

<span id="an_4:5">4:5</span> Na sila'y magbibigay sulit sa kaniya na
handang humukom sa mga buhay at sa mga patay.

<span id="an_4:6">4:6</span> Sapagka't dahil dito'y ipinangaral maging
sa mga patay ang evangelio, upang sila, ayon sa mga tao sa laman ay
mangahatulan, datapuwa't mangabuhay sa espiritu ayon sa Dios.

<span id="an_4:7">4:7</span> Nguni't ang wakas ng lahat ng mga bagay ay
malapit na: kayo nga'y mangagpakahinahon, at mangagpuyat sa
pananalangin:

<span id="an_4:8">4:8</span> Na una sa lahat ay maging maningas kayo sa
inyong pagiibigan; sapagka't ang pagibig ay nagtatakip ng karamihang
kasalanan:

<span id="an_4:9">4:9</span> Na mangagpatuluyan kayo ng walang
bulongbulungan:

<span id="an_4:10">4:10</span> Na ayon sa kaloob na tinanggap ng bawa't
isa, ay ipaglingkod sa inyo-inyo rin, na gaya ng mabubuting katiwala ng
masaganang biyaya ng Dios;

<span id="an_4:11">4:11</span> Na kung ang sinoma'y nagsasalita, ay gaya
ng sa mga aral ng Dios: kung ang sinoman ay nangangasiwa, ay gaya ng sa
kalakasang ibinibigay ng Dios: upang ang Dios ay papurihan sa lahat ng
mga bagay sa pamamagitan ni Jesucristo, na sa kaniya ang kaluwalhatian
at ang paghahari magpakailan man. Siya nawa.

<span id="an_4:12">4:12</span> Mga minamahal, huwag kayong mangagtaka
tungkol sa mahigpit na pagsubok sa inyo, na dumarating sa inyo upang
kayo'y subukin, na waring ang nangyayari sa inyo'y di karaniwang bagay:

<span id="an_4:13">4:13</span> Kundi kayo'y mangagalak, sapagka't kayo'y
mga karamay sa mga hirap ni Cristo; upang sa pagkahayag ng kaniyang
kaluwalhatian naman ay mangagalak kayo ng malabis na galak.

<span id="an_4:14">4:14</span> Kung kayo'y mapintasan dahil sa pangalan
ni Cristo, ay mapapalad kayo; sapagka't ang Espiritu ng kaluwalhatian at
ang Espiritu ng Dios ay nagpapahingalay sa inyo.

<span id="an_4:15">4:15</span> Nguni't huwag magbata ang sinoman sa inyo
na gaya ng mamamatay-tao, o magnanakaw, o manggagawa ng masama, o gaya
ng mapakialam sa mga bagay ng iba:

<span id="an_4:16">4:16</span> Nguni't kung ang isang tao ay magbata na
gaya ng Cristiano, ay huwag mahiya; kundi luwalhatiin ang Dios sa
pangalang ito.

<span id="an_4:17">4:17</span> Sapagka't dumating na ang panahon ng
pasimula ng paghuhukom sa bahay ng Dios: at kung mauna sa atin, ano kaya
ang wakas ng mga hindi nagsisitalima sa evangelio ng Dios?

<span id="an_4:18">4:18</span> At kung ang matuwid ay bahagya ng
makaliligtas, ang masama at ang makasalanan ay saan kaya magsisiharap?

<span id="an_4:19">4:19</span> Kaya't ipagkatiwala naman ng nangagbabata
ayon sa kalooban ng Dios ang kanilang mga kaluluwa sa paggawa ng mabuti
sa tapat na Lumalang.

<span id="an_5:1">5:1</span> Sa matatanda nga sa inyo'y umaaral ako,
akong matandang kasamahan ninyo, at isang saksi ng mga hirap ni Cristo,
na may bahagi naman sa kaluwalhatiang ihahayag:

<span id="an_5:2">5:2</span> Pangalagaan ninyo ang kawan ng Dios na nasa
inyo, na magsigamit kayo ng pagpupuno, na hindi sapilitan, kundi may
kasayahan, na ayon sa kalooban ng Dios; ni hindi dahil sa mahalay na
kapakinabangan, kundi sa handang pagiisip;

<span id="an_5:3">5:3</span> Ni hindi din naman ang gaya ng kayo'y may
pagkapanginoon sa pinangangasiwaang ipinagtagubilin sa inyo, kundi
kayo'y maging mga uliran ng kawan.

<span id="an_5:4">5:4</span> At pagkahayag ng pangulong Pastor, ay
magsisitanggap kayo ng di nasisirang putong ng kaluwalhatian.

<span id="an_5:5">5:5</span> Gayon din naman, kayong mga kabataan, ay
magsisuko sa matatanda. Oo, kayong lahat ay mangagbigkis ng
kapakumbabaan, na kayo-kayo'y maglingkuran: sapagka't ang Dios ay
sumasalangsang sa mga palalo, datapuwa't nagbibigay ng biyaya sa mga
mapagpakumbaba.

<span id="an_5:6">5:6</span> Kaya't kayo'y mangagpakababa sa ilalim ng
makapangyarihang kamay ng Dios, upang kayo'y kaniyang itaas sa
kapanahunan;

<span id="an_5:7">5:7</span> Na inyong ilagak sa kaniya ang lahat ng
inyong kabalisahan, sapagka't kayo'y ipinagmamalasakit niya.

<span id="an_5:8">5:8</span> Kayo'y maging mapagpigil, kayo'y maging
mapagpuyat; ang inyong kalaban na diablo, na gaya ng leong umuungal, ay
gumagala na humahanap ng masisila niya:

<span id="an_5:9">5:9</span> Na siya'y labanan ninyong matatag sa inyong
pananampalataya, yamang inyong nalalaman na ang mga gayong hirap ay
nagaganap sa inyong mga kapatid na nangasa sanglibutan.

<span id="an_5:10">5:10</span> At ang Dios ng buong biyaya na sa inyo'y
tumawag sa kaniyang walang hanggang kaluwalhatian kay Cristo, pagkatapos
na kayo'y makapagbatang sangdaling panahon, ay siya rin ang
magpapasakdal, magpapatibay, at magpapalakas sa inyo.

<span id="an_5:11">5:11</span> Sumasakaniya nawa ang paghahari
magpakailan man. Siya nawa.

<span id="an_5:12">5:12</span> Sa pamamagitan ni Silvano, na tapat
nating kapatid, ayon sa aking palagay sa kaniya, ay sinulatan ko kayo ng
maiksi, na aking iniaaral at sinasaksihan na ito ang tunay na biyaya ng
Dios: magsitibay kayo dito.

<span id="an_5:13">5:13</span> Binabati kayo ng nasa Babilonia, na
kasamang hinirang; at ni Marcos na aking anak.

<span id="an_5:14">5:14</span> Mangagbatian kayo ng halik ng pagibig.
Kapayapaan nawa ang sumainyong lahat na na kay Cristo.

------------------------------------------------------------------------

[Next: 2 Peter](pe2.md)
