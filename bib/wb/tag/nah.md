[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Tagalog Bible: Nahum

<span id="an_1:1">1:1</span> Ang hula tungkol sa Ninive. Ang aklat
tungkol sa pangitain ni Nahum na Elkoshita.

<span id="an_1:2">1:2</span> Ang Panginoon ay mapanibughuing Dios at
nanghihiganti; ang Panginoon ay nanghihiganti at puspos ng kapootan; ang
Panginoon ay nanghihiganti sa kaniyang mga kaaway, at siya'y nagtataan
ng kapootan sa kaniyang mga kaaway.

<span id="an_1:3">1:3</span> Ang Panginoon ay banayad sa pagkagalit, at
dakila sa kapangyarihan, at sa anomang paraan ay hindi aariing walang
sala ang salarin: ang daan ng Panginoon ay sa ipoipo at sa bagyo, at ang
mga ulap ay siyang alabok ng kaniyang mga paa.

<span id="an_1:4">1:4</span> Kaniyang sinasaway ang dagat, at tinutuyo,
at tinutuyo ang lahat na ilog: ang Basan ay nanlalata, at ang Carmelo;
at ang bulaklak ng Libano ay nalalanta.

<span id="an_1:5">1:5</span> Ang mga bundok ay nanginginig dahil sa
kaniya, at ang mga burol ay nangatutunaw; at ang lupa'y lumilindol sa
kaniyang harapan, oo, ang sanglibutan, at ang lahat na nagsisitahan
dito.

<span id="an_1:6">1:6</span> Sino ang makatatayo sa harap ng kaniyang
pagkagalit? at sino ang makatatahan sa kabangisan ng kaniyang galit? ang
kaniyang kapusukan ay sumisigalbong parang apoy, at ang mga malaking
bato ay nangatitibag niya.

<span id="an_1:7">1:7</span> Ang Panginoo'y mabuti, katibayan sa
kaarawan ng kabagabagan; at nakikilala niya yaong nangaglalagak ng
kanilang tiwala sa kaniya.

<span id="an_1:8">1:8</span> Nguni't sa pamamagitan ng manggugunaw na
baha ay kaniyang lubos na wawakasan ang kaniyang dako, at hahabulin ang
kaniyang mga kaaway sa kadiliman.

<span id="an_1:9">1:9</span> Ano ang inyong kinakatha laban sa
Panginoon? siya'y gagawa ng lubos na kawakasan; ang pagdadalamhati ay
hindi titindig na ikalawa.

<span id="an_1:10">1:10</span> Sapagka't yamang sila'y maging gaya ng
mga salasalabat na tinik, at maging napakalasing na parang manglalasing,
sila'y lubos na masusupok na parang tuyong dayami.

<span id="an_1:11">1:11</span> May lumabas na isa sa iyo, na nagiisip ng
kasamaan laban sa Panginoon, na pumapayo ng masama.

<span id="an_1:12">1:12</span> Ganito ang sabi ng Panginoon: Bagaman
sila'y nangasa lubos na kalakasan, at totoong marami, gayon may sila'y
nangalulugmok, at daraan siya. Bagaman pinagdalamhati kita, hindi na
kita pagdadalamhatiin pa.

<span id="an_1:13">1:13</span> At ngayo'y aking babaliin ang kaniyang
pamatok na nasa iyo, at aking sisirain ang iyong mga paningkaw.

<span id="an_1:14">1:14</span> At ang Panginoon ay nagbigay utos tungkol
sa iyo, na hindi na matatatag ang iyong pangalan: sa bahay ng iyong mga
dios ay aking ihihiwalay ang larawang inanyuan at ang larawang binubo;
aking gagawin ang iyong libingan; sapagka't ikaw ay hamak.

<span id="an_1:15">1:15</span> Narito, nasa ibabaw ng mga bundok ang mga
paa niyang nangagdadala ng mga mabuting balita, na nangaghahayag ng
kapayapaan! Ipagdiwang mo ang iyong mga kapistahan, Oh Juda, tuparin mo
ang iyong mga panata; sapagka't ang masama ay hindi na dadaan pa sa iyo;
siya'y lubos na nahiwalay.

<span id="an_2:1">2:1</span> Siyang bumabasag ay sumampa sa harapan mo:
ingatan mo ang katibayan, bantayan mo ang daan, palakasin mo ang iyong
mga balakang, patibayin mo ang iyong kapangyarihan na mainam,

<span id="an_2:2">2:2</span> Sapagka't ibinabalik ng Panginoon ang
karilagan ng Jacob na gaya ng karilagan ng Israel: sapagka't ang mga
tagatuyo ay nagsituyo sa kanila, at sinira ang mga sanga ng kanilang mga
puno ng ubas.

<span id="an_2:3">2:3</span> Ang kalasag ng kaniyang mga
makapangyarihang lalake ay pumula, ang matapang na lalake ay nakapanamit
ng matingkad na pula: ang mga karo ay nagsisikislap ng patalim sa
kaarawan ng kaniyang paghahanda, at ang mga sibat na abeto ay
nagsisigalaw ng kakilakilabot.

<span id="an_2:4">2:4</span> Ang mga karo ay nagsisihagibis sa mga
lansangan; nangagkakabanggang isa't isa sa mga daan: ang anyo ng mga
yaon ay gaya ng mga sulo; nagsisitakbong parang mga kidlat.

<span id="an_2:5">2:5</span> Naaalaala niya ang kaniyang mga bayani:
sila'y nangatitisod sa kanilang paglakad; sila'y nangagmamadali sa kuta
niyaon, at ang panakip ay handa.

<span id="an_2:6">2:6</span> Ang mga pintuan ng mga ilog ay bukas, at
ang palacio ay nalansag.

<span id="an_2:7">2:7</span> At si Huzab ay nahubdan; siya'y dinala; at
ang kaniyang mga alilang babae ay nananaghoy na parang huni ng mga
kalapati, na nagsisidagok sa kanilang mga dibdib.

<span id="an_2:8">2:8</span> Datapuwa't ang Ninive mula nang una ay
naging parang lawa ng tubig: gayon ma'y nagsisitakas. Tigil kayo, tigil
kayo, isinisigaw nila; nguni't walang lumilingon.

<span id="an_2:9">2:9</span> Kunin ninyo ang samsam na pilak, kunin
ninyo ang samsam na ginto; sapagka't walang katapusang kayamanan, na
kaluwalhatian sa lahat ng maligayang kasangkapan.

<span id="an_2:10">2:10</span> Siya'y tuyo, at walang laman, at wasak;
at ang puso ay natutunaw, at ang mga tuhod ay nagkakaumpugan, at ang
pagdaramdam ay nasa lahat ng mga balakang, at ang mga mukha nilang lahat
ay nangamumutla.

<span id="an_2:11">2:11</span> Saan nandoon ang yungib ng mga leon, at
ang dakong sabsaban ng mga batang leon, na nililibutan ng leon at ng
babaeng leon, ng batang leon, at walang tumatakot sa kanila?

<span id="an_2:12">2:12</span> Ang leon ay kumakatay ng sagana para sa
kaniyang mga anak, at lumalapa para sa kaniyang mga babaeng leon, at
pinupuno ng huli ang kaniyang mga cueba, at ng tangay ang kaniyang mga
yungib.

<span id="an_2:13">2:13</span> Narito, ako'y laban sa iyo, sabi ng
Panginoon ng mga hukbo, at aking susunugin ang kaniyang mga karo sa
usok, at lalamunin ng tabak ang iyong mga batang leon; at aking
ihihiwalay ang iyong huli sa lupa, at ang tinig ng iyong mga sugo ay
hindi na maririnig.

<span id="an_3:1">3:1</span> Sa aba ng mabagsik na bayan! siya'y puspos
na lubos ng kabulaanan at mga agaw; ang panghuhuli ay hindi tumitigil.

<span id="an_3:2">3:2</span> Ang higing ng panghagupit, at ang hugong ng
pihit ng mga gulong, at ng mga madambang kabayo, at ng lukso ng mga
karo,

<span id="an_3:3">3:3</span> Ang sakay ng mga mangangabayo, at ang
kinang ng tabak; at ang kislap ng sibat, at isang karamihan na patay, ay
malaking bunton ng mga bangkay, at walang katapusang mga bangkay; sila'y
nangatitisod sa kanilang mga bangkay;

<span id="an_3:4">3:4</span> Dahil sa karamihan ng pagpapatutot ng
minagandang patutot, na panguna ng pangeenkanto, na nagbibili ng mga
bansa sa pamamagitan ng kaniyang pagpapatutot, at ng mga angkan sa
pamamagitan ng kaniyang mga pangeenkanto.

<span id="an_3:5">3:5</span> Narito, ako'y laban sa iyo, sabi ng
Panginoon ng mga hukbo, at aking ilililis ang iyong laylayan sa harap
mo; at aking ipakikita sa mga bansa ang iyong kahubaran, at sa mga
kaharian ang iyong kahihiyan.

<span id="an_3:6">3:6</span> At aking ihahagis sa iyo ang kasuklamsuklam
na karumihan, at gagawin kitang hamak, at ilalagay kitang pinakakutya.

<span id="an_3:7">3:7</span> At mangyayari, na ang lahat na
mangakakakita sa iyo, ay iilag sa iyo, at mangagsasabi, Ang Ninive ay
nahahandusay na sira: sinong mananaghoy sa kaniya? saan ako hahanap ng
mga mangaaliw sa iyo?

<span id="an_3:8">3:8</span> Ikaw baga'y mabuti pa sa Noamon, na
natatayo sa gitna ng mga ilog, na may tubig sa palibot niya; na ang
katibaya'y ang dagat, at ang kaniyang kuta ay nasa dagat?

<span id="an_3:9">3:9</span> Etiopia at Egipto ang kaniyang mga naging
katibayan, at walang hanggan; Phut at Lubim ang iyong mga naging
katulong.

<span id="an_3:10">3:10</span> Gayon ma'y siya'y nadala, siya'y pumasok
sa pagkabihag; ang kaniyang mga anak naman ay pinagputolputol sa dulo ng
lahat ng mga lansangan; at pinagsapalaran ang kaniyang mga marangal na
tao, at ang lahat niyang mahal na tao ay nangasabiran ng mga tanikala.

<span id="an_3:11">3:11</span> Ikaw naman ay malalango; ikaw ay
matatago; ikaw rin naman ay hahanap ng katibayan dahil sa kaaway.

<span id="an_3:12">3:12</span> Lahat ng iyong kuta ay magiging parang
puno ng igos, na may unang hinog na mga igos: kung mga ugugin,
nangalalaglag sa bibig ng kumakain.

<span id="an_3:13">3:13</span> Narito, ang iyong mga tao sa gitna mo ay
mga babae; ang mga pintuang-bayan ng iyong lupain ay nangabubukas ng
maluwang sa iyong mga kaaway: nilamon ng apoy ang iyong mga halang.

<span id="an_3:14">3:14</span> Umigib ka ng tubig sa pagkakubkob;
tibayan mo ang iyong mga katibayan; pumasok ka sa putikan, at yapakan mo
ang argamasa, tibayan mo ang hurno ng ladrillo.

<span id="an_3:15">3:15</span> Doon ka sasakmalin ng apoy; ihihiwalay ka
ng tabak; sasakmalin kang parang uod: magpakarami kang gaya ng uod:
magpakarami kang gaya ng balang.

<span id="an_3:16">3:16</span> Iyong pinarami ang iyong mga
mangangalakal kay sa mga bituin sa langit: ang uod ay sumasamsam, at
lumilipad.

<span id="an_3:17">3:17</span> Ang iyong mga prinsipe ay parang mga
balang, at ang iyong mga pinuno ay parang kawan ng lukton, na
nagsisihimpil sa mga bakod sa araw na malamig, nguni't pagka ang araw ay
sumikat sila'y nagsisilipad, at ang kanilang dako ay hindi alam kung
saan sila nangandoon.

<span id="an_3:18">3:18</span> Ang iyong mga pastor ay nangatutulog, Oh
hari sa Asiria; ang iyong mga bayani ay nangagpapahinga; ang iyong bayan
ay nangangalat sa mga bundok, at walang magpisan sa kanila.

<span id="an_3:19">3:19</span> Walang kagamutan sa iyong sakit: ang
iyong sugat ay malubha: lahat na makabalita sa iyo ay nagsisipakpak ng
kamay dahil sa iyo; sapagka't sinong hindi nadaanan ng iyong kasamaan?

------------------------------------------------------------------------

[Next: Habakkuk](hab)
