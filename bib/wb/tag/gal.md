[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co2)  [Next](eph.md) 

------------------------------------------------------------------------

### Tagalog Bible: Galatians

<span id="an_1:1">1:1</span> Si Pablo, na Apostol (hindi mula sa mga
tao, ni sa pamamagitan man ng tao, kundi sa pamamagitan ni Jesucristo,
at ng Dios Ama, na siyang sa kaniya'y muling bumuhay;)

<span id="an_1:2">1:2</span> At ang lahat ng mga kapatid na mga kasama
ko, sa mga iglesia ng Galacia:

<span id="an_1:3">1:3</span> Sumainyo nawa ang biyaya at kapayapaang
mula sa Dios na Ama, at sa ating Panginoong Jesucristo,

<span id="an_1:4">1:4</span> Na siyang nagbigay sa kaniyang sarili dahil
sa ating mga kasalanan, upang tayo'y mailigtas dito sa kasalukuyang
masamang sanglibutan, ayon sa kalooban ng ating Dios at Ama:

<span id="an_1:5">1:5</span> Na sumakaniya ang kaluwalhatian magpakailan
man. Siya nawa.

<span id="an_1:6">1:6</span> Ako'y namamangha na kay dali ninyong
nagsilipat sa ibang evangelio buhat sa tumawag sa inyo sa biyaya ni
Cristo;

<span id="an_1:7">1:7</span> Na ito'y hindi ibang evangelio: kundi
mayroong ilan na sa inyo'y nagsisiligalig, at nangagiibig na pasamain
ang evangelio ni Cristo.

<span id="an_1:8">1:8</span> Datapuwa't kahima't kami, o isang anghel na
mula sa langit, ang mangaral sa inyo ng anomang evangelio na iba sa
aming ipinangangaral sa inyo, ay matakuwil.

<span id="an_1:9">1:9</span> Ayon sa aming sinabi nang una, ay muling
gayon ang aking sinasabi ngayon, Kung ang sinoman ay mangaral sa inyo ng
anomang evangelio na iba kay sa inyong tinanggap na, ay matakuwil.

<span id="an_1:10">1:10</span> Sapagka't ako baga'y nanghihikayat ngayon
sa mga tao o sa Dios? o ako baga'y nagsisikap na magbigay-lugod sa mga
tao? kung ako'y magbibigay-lugod pa sa mga tao, ay hindi ako magiging
alipin ni Cristo.

<span id="an_1:11">1:11</span> Sapagka't aking ipinatatalastas sa inyo,
mga kapatid, tungkol sa evangelio na aking ipinangaral, na ito'y hindi
ayon sa tao.

<span id="an_1:12">1:12</span> Sapagka't hindi ko tinanggap ito sa tao,
ni itinuro man sa akin, kundi aking tinanggap sa pamamagitan ng pahayag
ni Jesucristo.

<span id="an_1:13">1:13</span> Sapagka't inyong nabalitaan ang aking
pamumuhay nang nakaraang panahon sa relihion ng mga Judio, kung paanong
aking inuusig na malabis, at nilipol ang iglesia ng Dios:

<span id="an_1:14">1:14</span> At ako'y nangunguna sa relihion ng mga
Judio ng higit kay sa marami sa aking mga kasing gulang sa aking mga
kababayan, palibhasa'y totoong masikap ako sa mga sali't-saling sabi ng
aking mga magulang.

<span id="an_1:15">1:15</span> Nguni't nang magalingin ng Dios na siyang
sa akin ay nagbukod, buhat pa sa tiyan ng aking ina, at ako'y tawagin sa
pamamagitan ng kaniyang biyaya,

<span id="an_1:16">1:16</span> Na ihayag ang kaniyang Anak sa akin,
upang siya'y aking ipangaral sa gitna ng mga Gentil; pagkaraka'y hindi
ako sumangguni sa laman at sa dugo:

<span id="an_1:17">1:17</span> Ni inahon ko man sa Jerusalem silang mga
apostol na nangauna sa akin: kundi sa Arabia ako naparoon; at muling
nagbalik ako sa Damasco.

<span id="an_1:18">1:18</span> Nang makaraan nga ang tatlong taon ay
umahon ako sa Jerusalem upang dalawin si Cefas, at natira akong kasama
niyang labing-limang araw.

<span id="an_1:19">1:19</span> Nguni't wala akong nakita sa mga ibang
apostol, maliban na kay Santiago na kapatid ng Panginoon.

<span id="an_1:20">1:20</span> Tungkol nga sa mga bagay na isinusulat ko
sa inyo, narito, sa harapan ng Dios, hindi ako nagsisinungaling.

<span id="an_1:21">1:21</span> Pagkatapos ay naparoon ako sa mga lupain
ng Siria at Cilicia.

<span id="an_1:22">1:22</span> At hindi pa ako nakikilala sa mukha ng
mga iglesia ng Judea na pawang kay Cristo.

<span id="an_1:23">1:23</span> Kundi ang kanila lamang naririnig na
pinaguusapan ay, Yaong umuusig sa atin nang una, ngayo'y nangangaral ng
pananampalataya na nang ibang panahon ay kaniyang sinisira;

<span id="an_1:24">1:24</span> At kanilang niluluwalhati ang Dios sa
akin.

<span id="an_2:1">2:1</span> Nang makaraan nga ang labingapat na taon ay
umahon akong muli sa Jerusalem na kasama si Bernabe, at isinama ko rin
naman si Tito.

<span id="an_2:2">2:2</span> At ako'y umahon dahil sa pahayag; at
isinaysay ko sa harapan nila ang evangelio na aking ipinangangaral sa
gitna ng mga Gentil, datapuwa't sa harapan ng mga may dangal ay sa
lihim, baka sa anomang paraan ako'y tatakbo, o tumakbo, ng walang
kabuluhan.

<span id="an_2:3">2:3</span> Datapuwa't maging si Tito man na kasama ko,
bagama't Griego, ay hindi napilit na patuli.

<span id="an_2:4">2:4</span> At yaon ay dahil sa mga hindi tunay na
kapatid na ipinasok ng lihim, na nagsipasok ng lihim upang tiktikan ang
aming kalayaan na taglay namin kay Cristo Jesus, upang kami'y ilagay
nila sa pagkaalipin:

<span id="an_2:5">2:5</span> Sa mga yaon ay hindi kami napahinuhod na
supilin kami, kahit isang oras; upang ang katotohanan ng evangelio ay
manatili sa inyo.

<span id="an_2:6">2:6</span> Datapuwa't ang mga wari'y may dangal ng
kaunti (maging anoman sila, ay walang anoman sa akin: ang Dios ay hindi
tumatanggap ng anyo ninoman) silang may dangal, sinasabi ko, ay hindi
nagbahagi sa akin ng anoman:

<span id="an_2:7">2:7</span> Kundi bagkus nang makita nila na sa akin ay
ipinagkatiwala ang evangelio ng di-pagtutuli, gaya rin naman ng
pagkakatiwala kay Pedro ng evangelio ng pagtutuli;

<span id="an_2:8">2:8</span> (Sapagka't ang naghanda kay Pedro sa
pagkaapostol sa pagtutuli ay naghanda rin naman sa akin sa pagkaapostol
sa mga Gentil);

<span id="an_2:9">2:9</span> At nang makita nila ang biyayang sa akin ay
ipinagkaloob, ang mga kanang kamay ng pakikisama ay ibinigay sa akin at
kay Bernabe ni Santiago at ni Cefas at ni Juan, sila na mga inaaring
haligi, upang kami ay magsiparoon sa mga Gentil, at sila'y sa pagtutuli;

<span id="an_2:10">2:10</span> Ang kanila lamang hinihiling ay aming
alalahanin ang mga dukha; na ang bagay ring ito'y aking pinagsisikapan
gawain.

<span id="an_2:11">2:11</span> Nguni't nang dumating si Cefas sa
Antioquia, ay sumalansang ako sa kaniya ng mukhaan, sapagka't siya'y
nararapat hatulan.

<span id="an_2:12">2:12</span> Sapagka't bago nagsidating ang ilang mula
kay Santiago, ay nakisalo siya sa mga Gentil; nguni't nang sila'y
magsidating na, siya'y umurong, at humiwalay sa mga Gentil, palibhasa'y
natatakot sa mga sa pagtutuli.

<span id="an_2:13">2:13</span> At ang ibang mga Judio ay nangagpakunwari
rin namang kasama niya: ano pa't pati si Bernabe ay nabuyo sa kanilang
pagkukunwari.

<span id="an_2:14">2:14</span> Nguni't nang aking makita na hindi sila
nagsisilakad ng matuwid ayon sa katotohanan ng evangelio, sinabi ko kay
Cefas sa harapan nilang lahat, Kung ikaw, na Judio, ay namumuhay gaya ng
mga Gentil, at di gaya ng mga Judio, bakit mo pinipilit ang mga Gentil
na mamuhay na gaya ng mga Judio?

<span id="an_2:15">2:15</span> Tayo'y mga Judio sa katutubo, at hindi
mga makasalanang Gentil,

<span id="an_2:16">2:16</span> Bagama't naaalaman na ang tao ay hindi
inaaring-ganap sa mga gawang ayon sa kautusan, maliban na sa pamamagitan
ng pananampalataya kay Jesucristo, tayo rin ay nagsisampalataya kay
Cristo Jesus, upang tayo'y ariing-ganap sa pamamagitan ng
pananampalataya kay Cristo, at hindi dahil sa mga gawang ayon sa
kautusan: sapagka't sa mga gawang ayon sa kautusan ay hindi
aariing-ganap ang sinomang laman.

<span id="an_2:17">2:17</span> Nguni't kung, samantalang ating
pinagsisikapan na tayo'y ariing-ganap kay Cristo, ay tayo rin naman ay
nangasusumpungang mga makasalanan, si Cristo baga ay ministro ng
kasalanan? Huwag nawang mangyari.

<span id="an_2:18">2:18</span> Kung akin ngang muling itayo ang mga
bagay na aking sinira, sa aking sarili ay pinatutunayan ko na ako'y
suwail.

<span id="an_2:19">2:19</span> Sapagka't ako sa pamamagitan ng kautusan
ay namatay, sa kautusan, upang ako'y mabuhay sa Dios.

<span id="an_2:20">2:20</span> Ako'y napako sa krus na kasama ni Cristo;
at hindi na ako ang nabubuhay, kundi si Cristo ang nabubuhay sa akin: at
ang buhay na ikinabubuhay ko ngayon sa laman ay ikinabubuhay ko sa
pananampalataya, ang pananampalataya na ito'y sa Anak ng Dios, na sa
akin ay umibig, at ibinigay ang kaniyang sarili dahil sa akin.

<span id="an_2:21">2:21</span> Hindi ko niwawalan ng halaga ang biyaya
ng Dios: sapagka't kung sa pamamagitan ng kautusan ay ang katuwiran,
kung gayo'y si Cristo ay namatay ng walang kabuluhan.

<span id="an_3:1">3:1</span> Oh mga mangmang na taga Galacia, sino ang
mga nagsigayuma sa inyo, na sa harapan ng inyong mga mata'y si
Jesucristo, na napako sa krus, ay maliwanag na inihayag?

<span id="an_3:2">3:2</span> Ito lamang ang ibig kong maalaman sa inyo,
Tinanggap baga ninyo ang Espiritu sa pamamagitan ng mga gawang ayon sa
kautusan, o sa pamamagitan ng pakikinig ng tungkol sa pananampalataya?

<span id="an_3:3">3:3</span> Napakamangmang na baga kayo? kayong
nagpasimula sa Espiritu, ngayo'y nangagpapakasakdal kayo sa laman?

<span id="an_3:4">3:4</span> Tiniis baga ninyong walang kabuluhan ang
lubhang maraming mga bagay? kung tunay na walang kabuluhan.

<span id="an_3:5">3:5</span> Siya na nagbibigay nga sa inyo ng Espiritu,
at gumagawa ng mga himala sa gitna ninyo, ginagawa baga sa pamamagitan
ng mga gawang ayon sa kautusan, o sa pakikinig ng tungkol sa
pananampalataya?

<span id="an_3:6">3:6</span> Gaya nga ni Abraham na sumampalataya sa
Dios, at ito'y ibinilang sa kaniya na katuwiran.

<span id="an_3:7">3:7</span> Talastasin nga ninyo na ang mga sa
pananampalataya, ang mga yaon ay mga anak ni Abraham.

<span id="an_3:8">3:8</span> At sapagka't ipinakita na ng kasulatan, na
aariing-ganap ng Dios ang mga Gentil sa pamamagitan ng pananampalataya,
ay ipinangaral na nang una ang evangelio kay Abraham, na sinasabi, Sa
iyo ay pagpapalain ang lahat ng mga bansa.

<span id="an_3:9">3:9</span> Kaya't ang mga sa pananampalataya ay
pinagpapala kay Abraham na may pananampalataya.

<span id="an_3:10">3:10</span> Sapagka't ang lahat na sa mga gawang ayon
sa kautusan ay nasa ilalim ng sumpa: sapagka't nasusulat, Sinusumpa ang
bawa't hindi nananatili sa lahat ng mga bagay na nasusulat sa aklat ng
kautusan, upang gawin nila.

<span id="an_3:11">3:11</span> Maliwanag nga na sinoman ay hindi
inaaring-ganap sa kautusan sa harapan ng Dios; sapagka't, Ang ganap ay
mabubuhay sa pananampalataya.

<span id="an_3:12">3:12</span> At ang kautusan ay hindi sa
pananampalataya; kundi, Ang gumaganap ng mga yaon ay mabubuhay sa mga
yaon.

<span id="an_3:13">3:13</span> Sa sumpa ng kautusan ay tinubos tayo ni
Cristo, na naging sumpa sa ganang atin; sapagka't nasusulat, Sinusumpa
ang bawa't binibitay sa punong kahoy:

<span id="an_3:14">3:14</span> Upang sa mga Gentil ay dumating ang
pagpapala ni Abraham na kay Cristo Jesus; upang sa pamamagitan ng
pananampalataya ay tanggapin natin ang pangako ng Espiritu.

<span id="an_3:15">3:15</span> Mga kapatid, nagsasalita ako ayon sa
kaugalian ng mga tao: Bagama't ang pakikipagtipan ay gawa lamang ng tao,
gayon ma'y pagka pinagtibay, sinoman ay hindi makapagpapawalang
kabuluhan, o makapagdaragdag man.

<span id="an_3:16">3:16</span> Ngayon kay Abraham nga sinabi ang mga
pangako, at sa kaniyang binhi. Hindi sinasabi ng Dios, At sa mga binhi,
na gaya baga sa marami; kundi gaya sa iisa lamang, At sa iyong binhi, na
si Cristo.

<span id="an_3:17">3:17</span> Ito nga ang aking sinasabi: Ang isang
pakikipagtipang pinagtibay na nang una ng Dios, ay hindi mapawawalang
kabuluhan ng kautusan, na sumipot nang makaraan ang apat na raan at
tatlongpung taon, ano pa't upang pawalang kabuluhan ang pangako.

<span id="an_3:18">3:18</span> Sapagka't kung ang mana ay sa pamamagitan
ng kautusan, ay hindi na sa pamamagitan ng pangako: datapuwa't
ipinagkaloob ng Dios kay Abraham sa pamamagitan ng pangako.

<span id="an_3:19">3:19</span> Ano nga ang kabuluhan ng kautusan?
Idinagdag dahil sa mga pagsalangsang, hanggang sa pumarito ang binhi na
siyang pinangakuan; at ito'y iniutos sa pamamagitan ng mga anghel sa
kamay ng isang tagapamagitan.

<span id="an_3:20">3:20</span> Ngayon ang isang tagapamagitan ay hindi
tagapamagitan ng iisa; datapuwa't ang Dios ay iisa.

<span id="an_3:21">3:21</span> Ang kautusan nga baga ay laban sa mga
pangako ng Dios? Huwag nawang mangyari: sapagka't kung ibinigay sana ang
isang kautusang may kapangyarihang magbigay buhay, tunay ngang ang
katuwiran sana ay naging dahil sa kautusan.

<span id="an_3:22">3:22</span> Datapuwa't kinulong ng kasulatan ang
lahat ng mga bagay sa ilalim ng kasalanan, upang ang pangako sa
pamamagitan ng pananampalataya kay Jesucristo ay maibigay sa mga
nagsisisampalataya.

<span id="an_3:23">3:23</span> Nguni't bago dumating ang
pananampalataya, ay nabibilanggo tayo sa ilalim ng kautusan, na
nakukulong tayo hanggang sa ang pananampalataya ay ipahahayag
pagkatapos.

<span id="an_3:24">3:24</span> Ano pa't ang kautusan ay siyang naging
tagapagturo natin upang ihatid tayo kay Cristo, upang tayo'y
ariing-ganap sa pamamagitan ng pananampalataya.

<span id="an_3:25">3:25</span> Datapuwa't ngayong dumating na ang
pananampalataya, ay wala na tayo sa ilalim ng tagapagturo.

<span id="an_3:26">3:26</span> Sapagka't kayong lahat ay mga anak ng
Dios, sa pamamagitan ng pananampalataya, kay Cristo Jesus.

<span id="an_3:27">3:27</span> Sapagka't ang lahat na sa inyo ay
binautismuhan kay Cristo ay ibinihis si Cristo.

<span id="an_3:28">3:28</span> Walang magiging Judio o Griego man,
walang magiging alipin o malaya man, walang magiging lalake o babae man;
sapagka't kayong lahat ay iisa kay Cristo Jesus.

<span id="an_3:29">3:29</span> At kung kayo'y kay Cristo, kayo nga'y
binhi ni Abraham, at mga tagapagmana ayon sa pangako.

<span id="an_4:1">4:1</span> Nguni't sinasabi ko na samantalang ang
tagapagmana ay bata, ay walang pagkakaibang anoman sa alipin bagama't
siya'y panginoon ng lahat;

<span id="an_4:2">4:2</span> Datapuwa't nasa ilalim ng mga tagapagampon
at ng mga tagapangasiwa hanggang sa panahong itinakda ng ama.

<span id="an_4:3">4:3</span> Gayon din naman tayo, nang tayo'y mga bata
pa, tayo'y nasasakop ng pagkaalipin sa ilalim ng mga pasimulang aral ng
sanglibutan.

<span id="an_4:4">4:4</span> Datapuwa't nang dumating ang kapanahunan,
ay sinugo ng Dios ang kaniyang Anak, na ipinanganak ng isang babae, na
ipinanganak sa ilalim ng kautusan,

<span id="an_4:5">4:5</span> Upang matubos niya ang nangasa ilalim ng
kautusan, upang matanggap natin ang pagkukupkop sa mga anak.

<span id="an_4:6">4:6</span> At sapagka't kayo'y mga anak, ay sinugo ng
Dios ang Espiritu ng kaniyang Anak sa ating mga puso, na sumisigaw,
Abba, Ama.

<span id="an_4:7">4:7</span> Ano pa't hindi ka na alipin, kundi anak; at
kung anak, ay tagapagmana ka nga sa pamamagitan ng Dios.

<span id="an_4:8">4:8</span> Gayon man nang panahong yaon, sa hindi
ninyo pagkakilala sa Dios, kayo'y nasa pagkaalipin ng sa katutubo ay
hindi mga dios:

<span id="an_4:9">4:9</span> Datapuwa't ngayon yamang nakikilala na
ninyo ang Dios, o ang lalong mabuting sabihin, kayo'y nangakikilala ng
Dios, bakit muling nangagbabalik kayo doon sa mahihina at walang bisang
mga pasimulang aral, na sa mga yao'y ninanasa ninyong magbalik sa
pagkaalipin?

<span id="an_4:10">4:10</span> Ipinangingilin ninyo ang mga araw, at mga
buwan, at mga panahon, at mga taon.

<span id="an_4:11">4:11</span> Ako'y natatakot tungkol sa inyo, baka sa
anomang paraan ay nagpagal ako sa inyo ng walang kabuluhan.

<span id="an_4:12">4:12</span> Ipinamamanhik ko sa inyo, mga kapatid, na
kayo'y mangagsitulad sa akin, sapagka't ako'y katulad din ninyo. Wala
kayong ginawa sa aking anomang kasamaan.

<span id="an_4:13">4:13</span> Datapuwa't nalalaman ninyo na dahil sa
sakit ng laman, ay ipinangaral ko sa inyo ang evangelio nang pasimula:

<span id="an_4:14">4:14</span> At yaong sa inyo'y isang tukso sa aking
laman ay hindi ninyo inalipusta, ni itinakuwil man; kundi ako'y
tinanggap ninyong tulad sa isang anghel ng Dios, tulad kay Cristo Jesus.

<span id="an_4:15">4:15</span> Saan nga naroon yaong inyong kapalaran?
sapagka't pinatototohanan ko sa inyo, na, kung mangyayari, ay inyong
dinukit sana ang inyong mga mata at ibinigay sa akin.

<span id="an_4:16">4:16</span> Kaya nga ako baga'y naging kaaway ninyo,
sa pagsasabi ko sa inyo ng katotohanan?

<span id="an_4:17">4:17</span> May nangagmamalasakit sa inyo sa hindi
mabuting akala; subali't, ang ibig nila ay ihiwalay kayo, upang
ipagmalasakit ninyo sila.

<span id="an_4:18">4:18</span> Datapuwa't mabuti ang ipagmalasakit sa
mabuting bagay sa lahat ng panahon, at hindi lamang samantalang ako'y
kaharap ninyo.

<span id="an_4:19">4:19</span> Maliliit kong mga anak, na muli kong
ipinagdaramdam sa panganganak hanggang si Cristo ay mabadha sa inyo.

<span id="an_4:20">4:20</span> Datapuwa't, ibig kong makaharap ninyo ako
ngayon, at baguhin ang aking tinig; sapagka't ako'y nagaalinlangan
tungkol sa inyo.

<span id="an_4:21">4:21</span> Sabihin ninyo sa akin, kayong
nagsisipagnasang mapasa ilalim ng kautusan, hindi baga ninyo naririnig
ang kautusan?

<span id="an_4:22">4:22</span> Sapagka't nasusulat, na si Abraham ay
nagkaroon ng dalawang anak, ang isa'y sa aliping babae, at ang isa'y sa
babaing malaya.

<span id="an_4:23">4:23</span> Gayon man ang anak sa alipin ay
ipinanganak ayon sa laman; nguni't ang anak sa babaing malaya ay sa
pamamagitan ng pangako.

<span id="an_4:24">4:24</span> Ang mga bagay na ito'y may lamang
talinghaga: sapagka't ang mga babaing ito'y dalawang tipan; ang isa'y
mula sa bundok ng Sinai, na nanganganak ng mga anak sa pagkaalipin, na
ito'y si Agar.

<span id="an_4:25">4:25</span> Ang Agar ngang ito ay bundok ng Sinai sa
Arabia, at ito'y katulad ng Jerusalem ngayon: sapagka't ito'y nasa
pagkaalipin kasama ng kaniyang mga anak.

<span id="an_4:26">4:26</span> Nguni't ang Jerusalem na nasa itaas ay
malaya, na siyang ina natin.

<span id="an_4:27">4:27</span> Sapagka't nasusulat, Magsaya ka, Oh baog
na hindi nanganganak; Magbiglang umawit at humiyaw ka, ikaw na hindi
nagdaramdam sa panganganak: Sapagka't higit pa ang mga anak ng
pinabayaan kay sa mga anak ng may asawa.

<span id="an_4:28">4:28</span> At tayo, mga kapatid, tulad ni Isaac, ay
mga anak sa pangako.

<span id="an_4:29">4:29</span> Datapuwa't kung papaanong yaong
ipinanganak ayon sa laman ay nagusig sa ipinanganak ayon sa espiritu, ay
gayon din naman ngayon.

<span id="an_4:30">4:30</span> Gayon man ano ang sinasabi ng kasulatan?
Palayasin ang aliping babae at ang kaniyang anak: sapagka't hindi
magmamana ang anak ng babaing alipin na kasama ng anak ng babaing
malaya.

<span id="an_4:31">4:31</span> Kaya nga, mga kapatid, hindi tayo mga
anak ng babaing alipin, kundi ng babaing malaya.

<span id="an_5:1">5:1</span> Sa kalayaan ay pinalaya tayo ni Cristo:
magsitibay nga kayo, at huwag na kayong pasakop na muli sa pamatok ng
pagkaalipin.

<span id="an_5:2">5:2</span> Narito, akong si Pablo ay nagsasabi sa
inyo, na, kung inyong tinatanggap ang pagtutuli, ay wala kayong
mapapakinabang na anoman kay Cristo.

<span id="an_5:3">5:3</span> Oo, pinatotohanan kong muli sa bawa't taong
tumatanggap ng pagtutuli, na siya'y may kautangang tumupad ng buong
kautusan.

<span id="an_5:4">5:4</span> Kayo'y hiwalay kay Cristo, kayong
nangagiibig na ariing-ganap ng kautusan; nangahulog kayo mula sa biyaya.

<span id="an_5:5">5:5</span> Sapagka't tayo sa pamamagitan ng Espiritu
sa pananampalataya ay naghihintay ng pangako ng katuwiran.

<span id="an_5:6">5:6</span> Sapagka't kay Cristo Jesus, kahit ang
pagtutuli ay walang kabuluhan, kahit man ang di-pagtutuli; kundi ang
pananampalataya na gumagawa sa pamamagitan ng pagibig.

<span id="an_5:7">5:7</span> Nagsisitakbo kayong mabuti nang una; sino
ang gumambala sa inyo upang kayo'y huwag magsisunod sa katotohanan?

<span id="an_5:8">5:8</span> Ang paghikayat na ito ay hindi nagmula doon
sa tumawag sa inyo.

<span id="an_5:9">5:9</span> Ang kaunting lebadura ay nagpapakumbo sa
buong limpak.

<span id="an_5:10">5:10</span> Ako'y may pagkakatiwala sa inyo sa
Panginoon, na hindi kayo nagsipagisip ng ibang paraan: datapuwa't ang
gumagambala sa inyo ay magtataglay ng kaniyang kahatulan, maging sinoman
siya.

<span id="an_5:11">5:11</span> Nguni't ako, mga kapatid, kung
ipinangangaral ko pa ang pagtutuli, bakit ako'y pinaguusig pa? kung
gayon ay natapos na ang katitisuran sa krus.

<span id="an_5:12">5:12</span> Ibig ko sana na ang mga nagsisigulo sa
inyo ay gumawa ng higit sa pagtutuli.

<span id="an_5:13">5:13</span> Sapagka't kayo, mga kapatid, ay tinawag
sa kalayaan; huwag lamang gamitin ang inyong kalayaan, upang magbigay
kadahilanan sa laman, kundi sa pamamagitan ng pagibig ay mangaglingkuran
kayo.

<span id="an_5:14">5:14</span> Sapagka't ang buong kautusan ay natutupad
sa isang salita, sa makatuwid ay dito: Iibigin mo ang inyong kapuwa na
gaya ng inyong sarili.

<span id="an_5:15">5:15</span> Nguni't kung kayo-kayo rin ang
nangagkakagatan at nangagsasakmalan, magsipagingat kayo na baka kayo'y
mangaglipulan sa isa't isa.

<span id="an_5:16">5:16</span> Sinasabi ko nga, Magsilakad kayo ayon sa
Espiritu, at hindi ninyo gagawin ang mga pita ng laman.

<span id="an_5:17">5:17</span> Sapagka't ang laman ay nagnanasa ng laban
sa Espiritu, at ang Espiritu ay laban sa laman; sapagka't ang mga ito ay
nagkakalaban; upang huwag ninyong gawin ang bagay na inyong ibigin.

<span id="an_5:18">5:18</span> Datapuwa't kung kayo'y pinapatnubayan ng
Espiritu, ay wala kayo sa ilalim ng kautusan.

<span id="an_5:19">5:19</span> At hayag ang mga gawa ng laman, sa
makatuwid ay ang mga ito: pakikiapid, karumihan, kalibugan,

<span id="an_5:20">5:20</span> Pagsamba sa diosdiosan, pangkukulam, mga
pagtataniman, mga pagtatalo, mga paninibugho, mga pagkakaalitan, mga
pagkakampikampi, mga pagkakabahabahagi, mga hidwang pananampalataya,

<span id="an_5:21">5:21</span> Mga kapanaghilian, mga paglalasing, mga
kalayawan, at ang mga katulad nito; tungkol sa mga bagay na ito ay aking
ipinagpapaunang ipaalaala sa inyo, tulad sa aking pagpapaalaala nang una
sa inyo, na ang mga nagsisigawa ng gayong mga bagay ay hindi
magsisipagmana ng kaharian ng Dios.

<span id="an_5:22">5:22</span> Datapuwa't ang bunga ng Espiritu ay
pagibig, katuwaan, kapayapaan, pagpapahinuhod, kagandahang-loob,
kabutihan, pagtatapat,

<span id="an_5:23">5:23</span> Kaamuan, pagpipigil; laban sa mga gayong
bagay ay walang kautusan.

<span id="an_5:24">5:24</span> At ipinako sa krus ng mga na kay Cristo
Jesus ang laman na kasama ang mga masasamang pita at mga kahalayan nito.

<span id="an_5:25">5:25</span> Kung tayo'y nangabubuhay sa pamamagitan
ng Espiritu, ay mangagsilakad naman tayo ayon sa Espiritu.

<span id="an_5:26">5:26</span> Huwag tayong maging mga palalo, na
tayo-tayo'y nangagmumungkahian sa isa't isa, nangagiinggitan sa isa't
isa.

<span id="an_6:1">6:1</span> Mga kapatid, kung ang sinoman ay
masumpungan sa anomang pagsuway, kayong mga sa espiritu, ay inyong
papanumbalikin ang gayon sa espiritu ng kahinhinan; na iyong pagwariin
ang iyong sarili, baka ikaw naman ay matukso.

<span id="an_6:2">6:2</span> Mangagdalahan kayo ng mga pasanin ng isa't
isa, at tuparin ninyong gayon ang kautusan ni Cristo.

<span id="an_6:3">6:3</span> Sapagka't kung ang sinoman ay nagaakala na
siya'y may kabuluhan bagaman siya ay walang kabuluhan, ang kaniyang
sarili ang dinadaya niya.

<span id="an_6:4">6:4</span> Nguni't siyasatin ng bawa't isa ang
kaniyang sariling gawa, at kung magkagayon ay magkakaroon siya ng
kaniyang kapurihan tungkol sa kaniyang sarili lamang, at hindi tungkol
sa kapuwa.

<span id="an_6:5">6:5</span> Sapagka't ang bawa't tao ay magpapasan ng
kaniyang sariling pasan.

<span id="an_6:6">6:6</span> Datapuwa't ang tinuturuan sa aral ng Dios
ay makidamay doon sa nagtuturo sa lahat ng mga bagay na mabuti.

<span id="an_6:7">6:7</span> Huwag kayong padaya; ang Dios ay hindi
napabibiro: sapagka't ang lahat na ihasik ng tao, ay siya namang aanihin
niya.

<span id="an_6:8">6:8</span> Sapagka't ang naghahasik ng sa kaniyang
sariling laman ay sa laman magaani ng kasiraan; datapuwa't ang
naghahasik ng sa Espiritu ay sa Espiritu magaani ng buhay na walang
hanggan.

<span id="an_6:9">6:9</span> At huwag tayong mangapagod sa paggawa ng
mabuti: sapagka't sa kapanahunan ay magsisipagani tayo, kung hindi tayo
manganghihimagod.

<span id="an_6:10">6:10</span> Kaya nga, samantalang tayo'y may
pagkakataon, ay magsigawa tayo ng mabuti sa lahat, at lalong lalo na sa
mga kasangbahay sa pananampalataya.

<span id="an_6:11">6:11</span> Tingnan ninyo kung gaano kalalaking mga
titik ang isinulat ko sa inyo ng aking sariling kamay.

<span id="an_6:12">6:12</span> Yaong lahat na may ibig magkaroon ng
isang mabuting anyo sa laman, ay siyang pumipilit sa inyo na mangagtuli;
upang huwag lamang silang pagusigin dahil sa krus ni Cristo.

<span id="an_6:13">6:13</span> Sapagka't yaon mang nangatuli na ay hindi
rin nagsisitupad ng kautusan; nguni't ibig nilang kayo'y ipatuli, upang
sila'y mangagmapuri sa inyong laman.

<span id="an_6:14">6:14</span> Datapuwa't malayo nawa sa akin ang
pagmamapuri, maliban na sa krus ng ating Panginoong Jesucristo, na sa
pamamagitan niyao'y ang sanglibutan ay napako sa krus sa ganang akin, at
ako'y sa sanglibutan.

<span id="an_6:15">6:15</span> Sapagka't ang pagtutuli ay walang anoman,
kahit man ang di-pagtutuli, kundi ang bagong nilalang.

<span id="an_6:16">6:16</span> At ang lahat na mangagsisilakad ayon sa
alituntuning ito, kapayapaan at kaawaan nawa ang sumakanila, at sa
Israel ng Dios.

<span id="an_6:17">6:17</span> Buhat ngayon sinoman ay huwag bumagabag
sa akin; sapagka't dala kong nakalimbag sa aking katawan ang mga tanda
ni Jesus.

<span id="an_6:18">6:18</span> Mga kapatid, ang biyaya ng ating
Panginoong Jesucristo ay sumainyo nawang espiritu. Siya nawa.

------------------------------------------------------------------------

[Next: Ephesians](eph.md)
