[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Tagalog Bible: 2 Timothy

<span id="an_1:1">1:1</span> Si Pablo, na apostol ni Cristo Jesus sa
pamamagitan ng kalooban ng Dios, ayon sa pangako ng buhay na nasa kay
Cristo Jesus,

<span id="an_1:2">1:2</span> Kay Timoteo na aking minamahal na anak:
Biyaya, kaawaan, kapayapaan nawang mula sa Dios Ama at kay Cristo Jesus
na Panginoon natin.

<span id="an_1:3">1:3</span> Nagpapasalamat ako sa Dios, na mula sa
aking kanunununuan ay aking pinaglilingkuran sa budhing malinis, na
walang patid na inaalaala kita sa aking mga daing, gabi't araw;

<span id="an_1:4">1:4</span> Na kinasasabikan kong makita kita, na
inaalaala ang iyong mga pagluha, upang ako'y mapuspos ng kagalakan;

<span id="an_1:5">1:5</span> Na inaalaala ko ang pananampalatayang hindi
pakunwari na nasa iyo; na namalagi muna kay Loida na iyong lelang, at
kay Eunice na iyong ina; at, ako'y naniniwalang lubos, na nasa iyo rin
naman.

<span id="an_1:6">1:6</span> Dahil dito ay ipinaaalaala ko sa iyo na
paningasin mo ang kaloob ng Dios, na nasa iyo sa pamamagitan ng
pagpapatong ng aking mga kamay.

<span id="an_1:7">1:7</span> Sapagka't hindi tayo binigyan ng Dios ng
espiritu ng katakutan; kundi ng kapangyarihan at ng pagibig at ng
kahusayan.

<span id="an_1:8">1:8</span> Huwag mo ngang ikahiya ang pagpapatotoo sa
ating Panginoon, ni ako na bilanggo niya: kundi magtiis ka ng mga
kahirapan dahil sa evangelio ayon sa kapangyarihan ng Dios;

<span id="an_1:9">1:9</span> Na siyang sa atin ay nagligtas, at sa atin
ay tumawag ng isang banal na pagtawag, hindi ayon sa ating mga gawa,
kundi ayon sa kaniyang sariling akala at biyaya, na ibinigay sa atin kay
Cristo Jesus buhat pa ng mga panahong walang hanggan.

<span id="an_1:10">1:10</span> Nguni't ngayon ay nahayag sa pamamagitan
ng pagpapakita ng ating Tagapagligtas na si Cristo Jesus, na siyang
nagalis ng kamatayan, at nagdala sa liwanag ng buhay at ng walang
pagkasira sa pamamagitan ng evangelio,

<span id="an_1:11">1:11</span> Na sa bagay na ito ay ako'y itinalaga na
tagapangaral, at apostol at guro.

<span id="an_1:12">1:12</span> Dahil dito'y nagtiis din ako ng mga bagay
na ito: gayon ma'y hindi ako nahihiya; sapagka't nakikilala ko yaong
aking sinampalatayanan, at lubos akong naniniwalang siya'y makapagiingat
ng aking ipinagkatiwala sa kaniya hanggang sa araw na yaon.

<span id="an_1:13">1:13</span> Ingatan mo ang mga ulirang mga salitang
magagaling na narinig mo sa akin, sa pananampalataya at pagibig na nasa
kay Cristo Jesus.

<span id="an_1:14">1:14</span> Yaong mabuting bagay na ipinagkatiwala sa
iyo ay ingatan mo sa pamamagitan ng Espiritu Santo na nananahan sa atin.

<span id="an_1:15">1:15</span> Ito'y nalalaman mo, na nagsihiwalay sa
akin ang lahat ng nangasa Asia; na sa mga yaon ay si Figello at si
Hermogenes.

<span id="an_1:16">1:16</span> Pagkalooban nawa ng Panginoon ng habag
ang sangbahayan ni Onesiforo: sapagka't madalas niya akong pinaginhawa,
at hindi ikinahiya ang aking tanikala;

<span id="an_1:17">1:17</span> Kundi, nang siya'y nasa Roma, ay hinanap
niya ako ng buong sikap, at ako'y nasumpungan niya.

<span id="an_1:18">1:18</span> (Pagkalooban nawa siya ng Panginoon na
masumpungan niya ang kahabagan ng Panginoon sa araw na yaon); at totoong
alam mo kung gaano karaming mga bagay ang ipinaglingkod niya sa Efeso.

<span id="an_2:1">2:1</span> Ikaw nga, anak ko, magpakalakas ka sa
biyayang nasa kay Cristo Jesus.

<span id="an_2:2">2:2</span> At ang mga bagay na iyong narinig sa akin
sa gitna ng maraming saksi, ay siya mo ring ipagkatiwala sa mga taong
tapat, na makapagtuturo naman sa mga iba.

<span id="an_2:3">2:3</span> Makipagtiis ka sa akin ng mga kahirapan, na
gaya ng mabuting kawal ni Cristo Jesus.

<span id="an_2:4">2:4</span> Sinomang kawal na nasa pagkakawal ay hindi
nahalubilo sa mga bagay ng buhay na ito; upang siya'y kalugdan niyaong
nagtala sa pagkakawal.

<span id="an_2:5">2:5</span> At kung ang sinoman ay makikipaglaban naman
sa mga laro, ay hindi pinuputungan maliban na kung makipaglabang
matuwid.

<span id="an_2:6">2:6</span> Ang magsasaka na nagpapagal ay siyang
kailangang unang makabahagi sa mga bunga.

<span id="an_2:7">2:7</span> Isipin mo ang sinasabi ko; sapagka't
bibigyan ka ng Panginoon ng pagkaunawa sa lahat ng mga bagay.

<span id="an_2:8">2:8</span> Alalahanin mo si Jesucristo na muling
nabuhay sa mga patay, sa binhi ni David, ayon sa aking evangelio:

<span id="an_2:9">2:9</span> Na siyang pinagtitiisan ko ng kahirapan sa
mga tanikala, na tulad sa tampalasan; nguni't ang salita ng Dios ay
hindi natatanikalaan.

<span id="an_2:10">2:10</span> Kaya aking tinitiis ang lahat ng mga
bagay dahil sa mga hinirang, upang kamtan naman nila ang pagkaligtas na
nasa kay Cristo Jesus na may kaluwalhatiang walang hanggan.

<span id="an_2:11">2:11</span> Tapat ang pasabi: Sapagka't kung tayo'y
nangamatay na kalakip niya, ay mangabubuhay naman tayong kasama niya:

<span id="an_2:12">2:12</span> Kung tayo'y mangagtiis, ay mangaghahari
naman tayong kasama niya: kung ating ikaila siya, ay ikakaila naman niya
tayo:

<span id="an_2:13">2:13</span> Kung tayo'y hindi mga tapat, siya'y
nananatiling tapat; sapagka't hindi makapagkakaila sa kaniyang sarili.

<span id="an_2:14">2:14</span> Ipaalaala mo sa kanila ang mga bagay na
ito, na sila'y pagbilinan sa paningin ng Panginoon, na sila'y huwag
makipagtalo tungkol sa mga salitaan na hindi mapapakinabangan, sa
ikapapahamak ng mga nakikinig.

<span id="an_2:15">2:15</span> Pagsikapan mong humarap na subok sa Dios,
manggagawang walang anomang ikahihiya, na gumagamit na matuwid ng salita
ng katotohanan.

<span id="an_2:16">2:16</span> Datapuwa't ilagan mo ang mga usapang
walang kabuluhan: sapagka't sila'y lalong magpapatuloy sa kasamaan,

<span id="an_2:17">2:17</span> At ang kanilang salita ay kakalat na gaya
ng ganggrena: na sa mga ito ay si Himeneo at si Fileto;

<span id="an_2:18">2:18</span> Na mga taong tungkol sa katotohanan ay
nangasinsay, na sinasabing ang pagkabuhay na maguli ay nakaraan na, at
ginugulo ang pananampalataya ng iba.

<span id="an_2:19">2:19</span> Gayon ma'y ang matibay na pinagsasaligan
ng Dios ay nananatili na may tatak nito, Nakikilala ng Panginoon ang mga
kaniya: at, Lumayo sa kalikuan ang bawa't isa na sumasambitla ng
pangalan ng Panginoon.

<span id="an_2:20">2:20</span> Datapuwa't sa isang malaking bahay ay
hindi lamang may mga sisidlang ginto at pilak, kundi mayroon din namang
kahoy at lupa; at ang iba'y sa ikapupuri, at ang iba'y sa
ikasisirang-puri.

<span id="an_2:21">2:21</span> Kung ang sinoman nga ay malinis sa alin
man sa mga ito, ay magiging sisidlang ikapupuri, pinakabanal, marapat
gamitin ng mayari, nahahanda sa lahat ng gawang mabuti.

<span id="an_2:22">2:22</span> Datapuwa't layuan mo ang masasamang pita
ng kabinataan, at sundin mo ang kabanalan, ang pananampalataya, ang
pagibig, ang kapayapaan, kasama ng mga nagsisitawag sa Panginoon mula sa
pusong malinis.

<span id="an_2:23">2:23</span> Nguni't tanggihan mo ang mga usapang
walang kabuluhan at hangal, yamang nalalaman mo na namumunga ng mga
pagtatalo.

<span id="an_2:24">2:24</span> At ang alipin ng Panginoon ay hindi
nararapat na makipagtalo, kundi maamo sa lahat, sapat na makapagturo,
matiisin,

<span id="an_2:25">2:25</span> Na sawaying may kaamuan ang mga
nagsisisalangsang; baka sakaling sila'y pagkalooban ng Dios ng pagsisisi
sa ikaaalam ng katotohanan,

<span id="an_2:26">2:26</span> At sila'y makawala sa silo ng diablo, na
bumihag sa kanila ayon sa kaniyang kalooban.

<span id="an_3:1">3:1</span> Datapuwa't alamin mo ito, na sa mga huling
araw ay darating ang mga panahong mapanganib.

<span id="an_3:2">3:2</span> Sapagka't ang mga tao'y magiging maibigin
sa kanilang sarili, maibigin sa salapi, mayayabang, mga mapagmalaki,
mapagtungayaw, masuwayin sa mga magulang, mga walang turing, mga walang
kabanalan,

<span id="an_3:3">3:3</span> Walang katutubong pagibig, mga walang
paglulubag, mga palabintangin, mga walang pagpipigil sa sarili, mga
mabangis, hindi mga maibigin sa mabuti,

<span id="an_3:4">3:4</span> Mga lilo, mga matitigas ang ulo, mga
palalo, mga maibigin sa kalayawan kay sa mga maibigin sa Dios;

<span id="an_3:5">3:5</span> Na may anyo ng kabanalan, datapuwa't
tinanggihan ang kapangyarihan nito: lumayo ka rin naman sa mga ito.

<span id="an_3:6">3:6</span> Sapagka't sa mga ito ang nanganggagapang sa
mga bahay, at binibihag ang babaing haling na lipos ng mga kasalanan,
hinihila ng mga iba't ibang pita,

<span id="an_3:7">3:7</span> Na laging nagsisipagaral, at kailan pa man
ay hindi nakararating sa pagkaalam ng katotohanan.

<span id="an_3:8">3:8</span> At kung paanong si Janes at si Jambres ay
nagsilaban kay Moises, ay gayon din naman ang mga ito'y nagsisilaban sa
katotohanan; mga taong masasama ang pagiisip, mga itinakuwil tungkol sa
pananampalataya.

<span id="an_3:9">3:9</span> Nguni't sila'y hindi mangagpapatuloy:
sapagka't mangahahayag sa lahat ng mga tao ang kanilang kamangmangan,
gaya naman ng pagkahayag ng sa mga yaon.

<span id="an_3:10">3:10</span> Nguni't sinunod mo ang aking aral, ugali,
akala, pananampalataya, pagpapahinuhod, pagibig, pagtitiis,

<span id="an_3:11">3:11</span> Mga paguusig, mga pagbabata; anomang mga
bagay ang nangyari sa akin sa Antioquia, sa Iconio, sa Listra; anomang
mga paguusig ang tiniis ko: at sa lahat ay iniligtas ako ng Panginoon.

<span id="an_3:12">3:12</span> Oo, at lahat na ibig mabuhay na may
kabanalan kay Cristo Jesus ay mangagbabata ng paguusig.

<span id="an_3:13">3:13</span> Datapuwa't ang masasamang tao at mga
magdaraya ay lalong sasama ng sasama, na mangagdadaya, at sila rin ang
mangadadaya.

<span id="an_3:14">3:14</span> Datapuwa't manatili ka sa mga bagay na
iyong pinagaralan at sa pinagkaroonan mo ng katunayan, yamang nalalaman
mo kung kanino mo nangatutuhan;

<span id="an_3:15">3:15</span> At mula sa pagkasanggol ay iyong
nalalaman ang mga banal na kasulatan na makapagpadunong sa iyo sa
ikaliligtas sa pamamagitan ng pananampalataya kay Cristo Jesus.

<span id="an_3:16">3:16</span> Ang lahat ng mga kasulatan na kinasihan
ng Dios ay mapapakinabangan din naman sa pagtuturo, sa pagsansala, sa
pagsaway, sa ikatututo na nasa katuwiran:

<span id="an_3:17">3:17</span> Upang ang tao ng Dios ay maging sakdal,
tinuruang lubos sa lahat ng mga gawang mabuti.

<span id="an_4:1">4:1</span> Ipinagbibilin ko sa iyo sa paningin ng
Dios, at ni Cristo Jesus, na siyang huhukom sa mga buhay at sa mga
patay, sa pamamagitan ng kaniyang pagpapakita at sa kaniyang kaharian:

<span id="an_4:2">4:2</span> Ipangaral mo ang salita; magsikap ka sa
kapanahunan, at sa di kapanahunan, sumawata ka, sumaway ka, mangaral ka
na may buong pagpapahinuhod at pagtuturo.

<span id="an_4:3">4:3</span> Sapagka't darating ang panahon na hindi
nila titiisin ang magaling na aral; kundi, pagkakaroon nila ng kati ng
tainga, ay magsisipagbunton sila sa kanilang sarili ng mga gurong ayon
sa kanilang sariling mga masasamang pita;

<span id="an_4:4">4:4</span> At ihihiwalay sa katotohanan ang kanilang
mga tainga, at mga ibabaling sa katha.

<span id="an_4:5">4:5</span> Nguni't ikaw ay magpigil sa lahat ng mga
bagay, magtiis ka ng mga kahirapan, gawin mo ang gawa ng evangelista,
ganapin mo ang iyong ministerio.

<span id="an_4:6">4:6</span> Sapagka't ako'y iniaalay na, at ang panahon
ng aking pagpanaw ay dumating na.

<span id="an_4:7">4:7</span> Nakipagbaka ako ng mabuting pakikipagbaka,
natapos ko na ang aking takbo, iningatan ko ang pananampalataya:

<span id="an_4:8">4:8</span> Buhat ngayon ay natataan sa akin ang putong
na katuwiran, na ibibigay sa akin ng Panginoon na tapat na hukom sa araw
na yaon; at hindi lamang sa akin, kundi sa lahat din naman ng mga
naghahangad sa kaniyang pagpapakita.

<span id="an_4:9">4:9</span> Magsikap kang pumarini na madali sa akin:

<span id="an_4:10">4:10</span> Sapagka't ako'y pinabayaan ni Demas,
palibhasa'y iniibig niya ang sanglibutang ito, at napasa Tesalonica; si
Crescente ay napasa Galacia, at si Tito ay sa Dalmacia.

<span id="an_4:11">4:11</span> Si Lucas lamang ang kasama ko. Kaunin mo
si Marcos, at ipagsama mo; sapagka't siya'y napapakinabangan ko sa
ministerio.

<span id="an_4:12">4:12</span> Datapuwa't si Tiquico ay sinugo ko sa
Efeso.

<span id="an_4:13">4:13</span> Ang balabal na aking iniwan sa Troas kay
Carpo ay iyong dalhin pagparini mo, at ang mga aklat, lalong lalo na ang
mga pergamino.

<span id="an_4:14">4:14</span> Si Alejandro na panday-tanso ay ginawan
ako ng lubhang masama: gagantihan siya ng Panginoon ayon sa kaniyang mga
gawa:

<span id="an_4:15">4:15</span> Magingat ka rin naman sa kaniya;
sapagka't totoong kaniyang sinalangsang ang aming mga salita.

<span id="an_4:16">4:16</span> Sa aking unang pagsasanggalang sinoman ay
walang kumampi sa akin, bagkus pinabayaan ako ng lahat: huwag nawang
ibilang sa kanila ito.

<span id="an_4:17">4:17</span> Datapuwa't ang Panginoon ay sumaakin, at
ako'y pinalakas; upang sa pamamagitan ko ang mabuting balita ay
maitanyag ng ganap, at upang mapakinggan ng lahat ng mga Gentil: at
ako'y iniligtas sa bibig ng leon.

<span id="an_4:18">4:18</span> Ako'y ililigtas ng Panginoon sa bawa't
gawa ng masama, at ako'y kaniyang iingatan sa kaniyang kaharian sa
langit: na sumakaniya nawa ang kaluwalhatian magpakailan man. Siya nawa.

<span id="an_4:19">4:19</span> Batiin mo si Prisca at si Aquila, at ang
sangbahayan ni Onesiforo.

<span id="an_4:20">4:20</span> Si Erasto ay natira sa Corinto;
datapuwa't si Trofimo ay iniwan kong may-sakit sa Mileto.

<span id="an_4:21">4:21</span> Magsikap kang pumarini bago magtaginaw.
Binabati ka ni Eubulo, at ni Pudente, at ni Lino, at ni Claudia, at ng
lahat ng mga kapatid.

<span id="an_4:22">4:22</span> Ang Panginoon nawa'y sumainyong espiritu.
Ang biyaya nawa'y sumainyo.

------------------------------------------------------------------------

[Next: Titus](tit.md)
