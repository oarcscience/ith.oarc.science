[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ecc)  [Next](isa) 

------------------------------------------------------------------------

### Tagalog Bible: Song of Solomon

<span id="an_1:1">1:1</span> Ang awit ng mga awit, na kay Salomon.

<span id="an_1:2">1:2</span> Hagkan niya ako ng mga halik ng kaniyang
bibig: sapagka't ang iyong pagsinta ay maigi kay sa alak.

<span id="an_1:3">1:3</span> Ang iyong mga langis ay may masarap na
amoy; ang iyong pangalan ay gaya ng langis na ibinuhos; kaya't sinisinta
ka ng mga dalaga.

<span id="an_1:4">1:4</span> Batakin mo ako, tatakbo kaming kasunod mo:
Ipinasok ako ng hari sa kaniyang mga silid: kami ay matutuwa at
magagalak sa iyo. Aming babanggitin ang iyong pagsinta ng higit kay sa
alak: matuwid ang pagsinta nila sa iyo.

<span id="an_1:5">1:5</span> Ako'y maitim, nguni't kahalihalina, Oh
kayong mga anak na babae ng Jerusalem, gaya ng mga tolda sa Cedar, gaya
ng mga tabing ni Salomon.

<span id="an_1:6">1:6</span> Huwag ninyo akong masdan dahil sa ako'y
kayumanggi, sapagka't sinunog ako ng araw. Ang mga anak ng aking ina ay
nagalit laban sa akin, kanilang ginawa akong tagapagingat ng mga ubasan;
nguni't ang sarili kong ubasan ay hindi ko iningatan.

<span id="an_1:7">1:7</span> Saysayin mo sa akin, ikaw na sinisinta ng
aking kaluluwa, kung saan mo pinapastulan ang iyong kawan, kung saan mo
pinagpapahinga sa katanghaliang tapat: sapagka't bakit ako'y magiging
gaya ng nalalambungan sa siping ng mga kawan ng iyong mga kasama?

<span id="an_1:8">1:8</span> Kung hindi mo nalalaman, Oh ikaw na
pinakamaganda sa mga babae, yumaon kang sumunod sa mga bakas ng kawan,
at pastulan mo ang iyong mga anak ng kambing sa siping ng mga tolda ng
mga pastor.

<span id="an_1:9">1:9</span> Aking itinulad ka, Oh aking sinta, sa isang
kabayo sa mga karo ni Faraon.

<span id="an_1:10">1:10</span> Pinagaganda ang iyong mga pisngi ng mga
tirintas ng buhok, ang iyong leeg ng mga kuwintas na hiyas.

<span id="an_1:11">1:11</span> Igagawa ka namin ng mga kuwintas na ginto
na may mga kabit na pilak.

<span id="an_1:12">1:12</span> Samantalang ang hari ay nauupo sa
kaniyang dulang, ang aking nardo ay humahalimuyak ng kaniyang bango.

<span id="an_1:13">1:13</span> Ang aking sinta ay gaya ng bigkis ng mira
sa akin, na humihilig sa pagitan ng aking mga suso.

<span id="an_1:14">1:14</span> Ang sinta ko ay gaya ng kumpol ng
bulaklak ng alhena sa akin sa mga ubasan ng En-gadi.

<span id="an_1:15">1:15</span> Narito, ikaw ay maganda, sinta ko,
narito, ikaw ay maganda; ang iyong mga mata ay gaya ng mga kalapati.

<span id="an_1:16">1:16</span> Narito, ikaw ay maganda sinisinta ko, oo,
maligaya: ang ating higaan naman ay lungtian.

<span id="an_1:17">1:17</span> Ang mga kilo ng ating bahay ay mga sedro,
at ang kaniyang mga bubong ay mga sipres.

<span id="an_2:1">2:1</span> Ako'y rosa ng Saron, lila ng mga libis.

<span id="an_2:2">2:2</span> Kung paano ang lila sa gitna ng mga tinik,
gayon ang aking pagsinta sa mga dalaga.

<span id="an_2:3">2:3</span> Kung paano ang puno ng mansanas sa gitna ng
mga punong kahoy sa gubat, gayon ang aking sinta sa gitna ng mga anak na
lalake. Ako'y nauupo sa ilalim ng kaniyang lilim na may malaking
kaluguran. At ang kaniyang bunga ay naging matamis sa aking lasa.

<span id="an_2:4">2:4</span> Dinala niya sa bahay na may pigingan, at
ang kaniyang watawat sa akin ay pagsinta.

<span id="an_2:5">2:5</span> Kandilihin ninyo ako ng mga pasas, aliwin
ninyo ako ng mga mansanas: sapagka't ako'y may sakit na pagsinta.

<span id="an_2:6">2:6</span> Ang kaniyang kaliwang kamay ay nasa ilalim
ng aking ulo, at ang kaniyang kanang kamay ay yumayakap sa akin.

<span id="an_2:7">2:7</span> Pinagbibilinan ko kayo, Oh mga anak na
babae ng Jerusalem, alangalang sa mga usang lalake at babae sa parang,
na huwag ninyong pukawin, o gisingin man ang aking pagsinta, hanggang sa
ibigin niya.

<span id="an_2:8">2:8</span> Ang tinig ng aking sinta! narito, siya'y
dumarating, na lumulukso sa mga bundok, lumulundag sa mga burol.

<span id="an_2:9">2:9</span> Ang aking sinta ay gaya ng usa o ng batang
usa: narito, siya'y tumatayo sa likod ng ating bakod, siya'y sumusungaw
sa mga dungawan, siya'y napakikita sa mga silahia.

<span id="an_2:10">2:10</span> Ang aking sinta ay nagsalita, at nagsabi
sa akin, Bumangon ka, sinta ko, maganda ko, at tayo na.

<span id="an_2:11">2:11</span> Sapagka't narito, ang tagginaw ay
nakaraan; ang ulan ay lumagpas at wala na;

<span id="an_2:12">2:12</span> Ang mga bulaklak ay namumukadkad sa lupa;
ang panahon ng pagaawitan ng mga ibon ay dumarating, at ang tinig ng
batobato ay naririnig sa ating lupain;

<span id="an_2:13">2:13</span> Nahihinog ang sariwang mga bunga ng puno
ng higos, at ang mga puno ng ubas ay namumulaklak, kanilang
pinahahalimuyak ang kanilang bango. Bumangon ka, sinta ko, maganda ko,
at tayo na.

<span id="an_2:14">2:14</span> Oh kalapati ko, na nasa mga bitak ng
malalaking bato, sa puwang ng matarik na dako, ipakita mo sa akin ang
iyong mukha, iparinig mo sa akin ang iyong tinig; Sapagka't matamis ang
iyong tinig, at ang iyong mukha ay kahalihalina.

<span id="an_2:15">2:15</span> Hulihin ninyo para sa atin ang mga sora,
ang mga munting sora na naninira ng mga ubasan; sapagka't ang ating mga
ubasan ay namumulaklak.

<span id="an_2:16">2:16</span> Ang sinta ko ay akin, at ako ay kaniya:
pinapastulan niya ang kaniyang kawan sa gitna ng mga lila.

<span id="an_2:17">2:17</span> Hanggang sa ang araw ay lumamig, at ang
mga lilim ay mawala, pumihit ka, sinta ko, at ikaw ay maging gaya ng usa
o ng batang usa sa mga bundok ng Bether.

<span id="an_3:1">3:1</span> Sa kinagabihan sa aking higaan, ay
hinahanap ko siya na sinisinta ng aking kaluluwa: aking hinanap siya,
nguni't hindi ko siya nasumpungan.

<span id="an_3:2">3:2</span> Aking sinabi, ako'y babangon at liligid sa
bayan, sa mga lansangan at sa mga maluwang na daan, aking hahanapin siya
na sinisinta ng aking kaluluwa: aking hinanap siya, nguni't hindi ko
siya nasumpungan.

<span id="an_3:3">3:3</span> Ang mga bantay na nagsisilibot sa bayan ay
nasumpungan ako: na siya kong pinagsabihan, nakita baga ninyo siya na
sinisinta ng aking kaluluwa?

<span id="an_3:4">3:4</span> Kaunti lamang ang inilagpas ko sa kanila.
Nang masumpungan ko siya na sinisinta ng aking kaluluwa: pinigilan ko
siya, at hindi ko binayaang umalis, hanggang sa siya'y aking nadala sa
bahay ng aking ina, at sa silid niya na naglihi sa akin.

<span id="an_3:5">3:5</span> Pinagbibilinan ko kayo, Oh mga anak na
babae ng Jerusalem, alangalang sa mga usang lalake at babae sa parang,
na huwag ninyong pukawin o gisingin man ang aking sinta, hanggang sa
ibigin niya.

<span id="an_3:6">3:6</span> Sino itong umaahong mula sa ilang na gaya
ng mga haliging usok, na napapabanguhan ng mira at ng kamangyan, ng
lahat na blanquete ng mangangalakal?

<span id="an_3:7">3:7</span> Narito, ito ang arag-arag ni Salomon; anim
na pung makapangyarihang lalake ay nangasa palibot nito, sa mga
makapangyarihang lalake ng Israel.

<span id="an_3:8">3:8</span> Silang lahat ay nagsisihawak ng tabak, at
bihasa sa pakikidigma: bawa't isa'y may tabak sa kaniyang pigi, dahil sa
takot kung gabi.

<span id="an_3:9">3:9</span> Ang haring Salomon ay gumawa para sa kaniya
ng palankin na kahoy sa Libano,

<span id="an_3:10">3:10</span> Ginawa niya ang mga haligi niyaon na
pilak, ang pinakailalim niyaon ay ginto, at ang upuan ay kulay ube, ang
gitna niyaon ay nalalatagan ng pagsinta, na mula sa mga anak na babae ng
Jerusalem.

<span id="an_3:11">3:11</span> Magsilabas kayo, Oh kayong mga anak na
babae ng Sion, at inyong masdan ang haring Salomon, na may putong na
ipinutong sa kaniya ng kaniyang ina, sa kaarawan ng kaniyang pagaasawa,
at sa kaarawan ng kasayahan ng kaniyang puso.

<span id="an_4:1">4:1</span> Narito, ikaw ay maganda, sinta ko; narito,
ikaw ay maganda; ang iyong mga mata ay gaya ng mga kalapati sa likod ng
iyong lambong: ang iyong buhok ay gaya ng kawan ng mga kambing, na
nagpapahinga sa gulod ng bundok ng Galaad.

<span id="an_4:2">4:2</span> Ang iyong mga ngipin ay gaya ng mga kawan
ng mga tupa na bagong gupit, na nagsiahong mula sa pagpaligo, na bawa't
isa'y may anak na kambal, at walang baog sa kanila.

<span id="an_4:3">4:3</span> Ang iyong mga labi ay gaya ng pising
mapula, at ang iyong bibig ay kahalihalina: ang iyong mga pisngi ay gaya
ng putol ng granada. Sa likod ng iyong lambong.

<span id="an_4:4">4:4</span> Ang iyong leeg ay gaya ng moog ni David na
itinayo na pinaka sakbatan, na kinabibitinan ng libong kalasag, ng lahat
na kalasag ng mga makapangyarihang lalake.

<span id="an_4:5">4:5</span> Ang iyong dalawang suso ay gaya ng dalawang
batang usa na mga kambal ng isang inahin, na nagsisisabsab sa gitna ng
mga lila.

<span id="an_4:6">4:6</span> Hanggang sa ang araw ay lumamig at ang mga
lilim ay tumakas, ako'y paroroon sa bundok ng mira, at sa burol ng
kamangyan.

<span id="an_4:7">4:7</span> Ikaw ay totoong maganda, sinta ko; at
walang kapintasan sa iyo.

<span id="an_4:8">4:8</span> Sumama ka sa akin mula sa Libano,
kasintahan ko, na kasama ko mula sa Libano: tumanaw ka mula sa taluktok
ng Amana, mula sa taluktok ng Senir at ng Hermon, mula sa mga yungib ng
mga leon, mula sa mga bundok ng mga leopardo.

<span id="an_4:9">4:9</span> Inagaw mo ang aking puso, kapatid ko,
kasintahan ko, iyong inagaw ang aking puso ng isang sulyap ng iyong mga
mata, ng isang kuwintas ng iyong leeg.

<span id="an_4:10">4:10</span> Pagkaganda ng iyong pagsinta, kapatid ko,
kasintahan ko! Pagkaigi ng iyong pagsinta kay sa alak! At ang amoy ng
iyong mga langis kay sa lahat na sari-saring pabango!

<span id="an_4:11">4:11</span> Ang iyong mga labi, Oh kasintahan ko, na
nagsisitulo na gaya ng pulot-pukyutan: pulot at gatas ay nasa ilalim ng
iyong dila; at ang amoy ng iyong mga suot ay gaya ng amoy ng Libano.

<span id="an_4:12">4:12</span> Halamanang nababakuran ang kapatid ko,
ang kasintahan ko; bukal na nababakuran, balon na natatakpan.

<span id="an_4:13">4:13</span> Ang iyong mga pananim ay halamanan ng mga
granada, na may mahalagang mga bunga; albena sangpu ng mga pananim na
nardo,

<span id="an_4:14">4:14</span> Nardo at azafran, calamo at kanela,
sangpu ng lahat na punong kahoy na kamangyan; mira at mga eloe, sangpu
ng lahat na pinakamainam na especia.

<span id="an_4:15">4:15</span> Ikaw ay bukal ng mga halamanan, balon ng
mga buhay na tubig, at mga balong na tubig na mula sa Libano.

<span id="an_4:16">4:16</span> Gumising ka, Oh hilagaang hangin; at
parito ka, ikaw na timugan; humihip ka sa aking halamanan, upang ang mga
bango niya'y sumalimuoy. Masok ang aking sinta sa kaniyang halamanan, at
kumain siya ng kaniyang mahalagang mga bunga.

<span id="an_5:1">5:1</span> Ako'y dumating sa aking halamanan, kapatid
ko, kasintahan ko: aking dinampot ang aking mira pati ang aking especia;
aking kinain ang aking pulotpukyutan pati ang aking pulot; aking ininom
ang aking alak pati ang aking gatas. Magsikain kayo, Oh mga kaibigan;
magsiinom kayo, oo, magsiinom kayo ng sagana, Oh sinisinta.

<span id="an_5:2">5:2</span> Ako'y nakatulog, nguni't ang aking puso ay
gising: ang tinig ng aking sinta ang siyang tumutuktok, na kaniyang
sinasabi, pagbuksan mo ako, kapatid ko, sinta ko, kalapati ko, sakdal
ko: sapagka't ang aking ulo ay basa ng hamog, ang aking mga kulot na
buhok ay ng mga patak ng gabi.

<span id="an_5:3">5:3</span> Aking hinubad ang aking suot; paanong aking
isusuot? Aking hinugasan ang aking mga paa paanong sila'y aking
dudumhan?

<span id="an_5:4">5:4</span> Isinuot ng aking sinta ang kaniyang kamay
sa butas ng pintuan, at nakilos ang aking puso sa kaniya.

<span id="an_5:5">5:5</span> Ako'y bumangon upang pagbuksan ang aking
sinta; at ang aking mga kamay ay tutulo ng mira, at ang aking mga daliri
ng malabnaw na mira. Sa mga tatangnan ng trangka.

<span id="an_5:6">5:6</span> Aking pinagbuksan ang aking sinta: nguni't
ang aking sinta ay umurong at nakaalis, napanglupaypay na ako ng aking
kaluluwa nang siya'y magsalita: aking hinanap siya, nguni't hindi ko
nasumpungan siya; aking tinawag siya, nguni't hindi siya sumagot sa
akin.

<span id="an_5:7">5:7</span> Nasumpungan ako ng mga bantay na
nagsisilibot sa bayan, sinaktan nila ako, sinugatan nila ako, inalis sa
akin ang aking balabal ng mga tanod ng mga kuta.

<span id="an_5:8">5:8</span> Pinagbibilinan ko kayo, Oh mga anak na
babae ng Jerusalem, kung inyong masumpungan ang aking sinta, na inyong
saysayin sa kaniya, na ako'y may sakit, na pagsinta.

<span id="an_5:9">5:9</span> Ano ang iyong sinta na higit kay sa ibang
sinta, Oh ikaw na pinakamaganda sa mga babae? Ano ang iyong sinta na
higit kay sa ibang sinta, na iyong ibinibilin sa amin ng ganyan?

<span id="an_5:10">5:10</span> Ang aking sinisinta ay maputi at
mapulapula na pinakamainam sa sangpung libo.

<span id="an_5:11">5:11</span> Ang kaniyang ulo ay gaya ng pinakamainam
na ginto: ang kaniyang kulot na buhok ay malago at maitim na gaya ng
uwak.

<span id="an_5:12">5:12</span> Ang kaniyang mga mata ay gaya ng mga
kalapati sa siping ng mga batis ng tubig; na hinugasan ng gatas at bagay
ang pagkalagay.

<span id="an_5:13">5:13</span> Ang kaniyang mga pisngi ay gaya ng pitak
ng mga especia, gaya ng mga bunton ng mga mainam na gulay: ang kaniyang
mga labi ay gaya ng mga lila na tumutulo ng malabnaw na mira.

<span id="an_5:14">5:14</span> Ang kaniyang mga kamay ay gaya ng mga
singsing na ginto na may lakip na berilo: ang kaniyang katawan ay gaya
ng yaring garing na binalot ng mga zafiro.

<span id="an_5:15">5:15</span> Ang kaniyang mga hita ay gaya ng haliging
marmol, na nalalapag sa mga tungtungan na dalisay na ginto: ang kaniyang
anyo ay gaya ng Libano na marilag na gaya ng mga sedro.

<span id="an_5:16">5:16</span> Ang kaniyang bibig ay pinakamatamis: Oo,
siya'y totoong kaibigibig. Ito'y aking sinta at ito'y aking kaibigan, Oh
mga anak na babae ng Jerusalem.

<span id="an_6:1">6:1</span> Saan naparoon ang iyong sinisinta, Oh ikaw
na pinakamaganda sa mga babae? Saan tumungo ang iyong sinisinta, upang
siya'y aming mahanap na kasama mo?

<span id="an_6:2">6:2</span> Ang sinisinta ko'y bumaba sa kaniyang
halamanan, sa mga pitak ng mga especia, upang magaliw sa mga halaman, at
upang mamitas ng mga lila.

<span id="an_6:3">6:3</span> Ako'y sa aking sinisinta, at ang sinisinta
ko ay akin: pinapastulan niya ang kaniyang kawan sa gitna ng mga lila.

<span id="an_6:4">6:4</span> Ikaw ay maganda, sinta ko, na gaya ng
Tirsa, kahalihalina na gaya ng Jerusalem, kakilakilabot na gaya ng hukbo
na may mga watawat.

<span id="an_6:5">6:5</span> Ihiwalay mo ang iyong mga mata sa akin,
Sapagka't kanilang dinaig ako. Ang iyong buhok ay gaya ng kawan ng mga
kambing, na nangahihilig sa gulod ng Galaad.

<span id="an_6:6">6:6</span> Ang iyong mga ngipin ay gaya ng kawan ng
mga babaing tupa, na nagsiahong mula sa pagpaligo; na bawa't isa'y may
anak na kambal, at walang baog sa kanila.

<span id="an_6:7">6:7</span> Ang iyong mga pisngi ay gaya ng putol ng
granada sa likod ng iyong lambong.

<span id="an_6:8">6:8</span> May anim na pung reina, at walong pung
babae; at mga dalaga na walang bilang.

<span id="an_6:9">6:9</span> Ang aking kalapati, ang aking sakdal ay isa
lamang; siya ang bugtong ng kaniyang ina; siya ang pili ng nanganak sa
kaniya. Nakita siya ng mga anak na babae, at tinawag siyang mapalad; Oo,
ng mga reina at ng mga babae, at pinuri siya nila.

<span id="an_6:10">6:10</span> Sino siyang tumitinging parang umaga,
maganda na parang buwan, maliwanag na parang araw, kakilakilabot na
parang hukbo na may mga watawat?

<span id="an_6:11">6:11</span> Ako'y bumaba sa halamanan ng mga pile,
upang tingnan ang mga sariwang pananim ng libis, upang tingnan kung
nagbubuko ang puno ng ubas, at ang mga puno ng granada ay namumulaklak.

<span id="an_6:12">6:12</span> Bago ko naalaman, inilagay ako ng aking
kaluluwa sa gitna ng mga karo ng aking marangal na bayan.

<span id="an_6:13">6:13</span> Bumalik ka, bumalik ka, Oh Sulamita;
bumalik ka, bumalik ka, upang ikaw ay aming masdan. Bakit ninyo
titingnan ang Sulamita, nang gaya sa sayaw ng Mahanaim.

<span id="an_7:1">7:1</span> Pagkaganda ng iyong mga paa sa mga
panyapak, Oh anak na babae ng pangulo! Ang mga pagkakaugpong ng iyong
mga hita ay gaya ng mga hiyas, na gawa ng mga kamay ng bihasang
manggagawa.

<span id="an_7:2">7:2</span> Ang iyong katawan ay gaya ng mabilog na
tasa, na hindi pinagkukulangan ng alak na may halo: ang iyong tiyan ay
gaya ng bunton ng trigo na nalalagay sa palibot ng mga lila.

<span id="an_7:3">7:3</span> Ang iyong dalawang suso ay gaya ng dalawang
batang usa na mga kambal na usa.

<span id="an_7:4">7:4</span> Ang iyong leeg ay gaya ng moog na garing;
ang iyong mga mata ay gaya ng mga lawa sa Hesbon sa siping ng
pintuang-bayan ng Batrabbim; ang iyong ilong ay gaya ng moog ng Libano
na nakaharap sa Damasco.

<span id="an_7:5">7:5</span> Ang iyong ulo sa iyo ay gaya ng Carmelo, at
ang buhok ng iyong ulo ay gaya ng kulay ube; ang hari ay nabibihag sa
mga kinulot niyaon.

<span id="an_7:6">7:6</span> Pagkaganda at pagkaligaya mo, Oh sinta, sa
mga kaluguran!

<span id="an_7:7">7:7</span> Itong iyong tayo ay parang puno ng palma,
at ang iyong mga suso ay sa mga buwig ng mga ubas.

<span id="an_7:8">7:8</span> Aking sinabi, ako'y aakyat sa puno ng
palma, ako'y hahawak sa mga sanga niyaon; ang iyong mga suso ay maging
gaya ng mga buwig ng puno ng ubas, at ang amoy ng iyong hinga ay gaya ng
mga mansanas;

<span id="an_7:9">7:9</span> At ang iyong bibig ay gaya ng pinakamainam
na alak, na tumutulong marahan para sa aking sinisinta, na dumudulas sa
mga labi ng nangatutulog.

<span id="an_7:10">7:10</span> Ako'y sa aking sinisinta, at ang kaniyang
nasa ay sa akin.

<span id="an_7:11">7:11</span> Parito ka, sinisinta ko, lumabas tayo sa
parang; tumigil tayo sa mga nayon.

<span id="an_7:12">7:12</span> Sampahin nating maaga ang mga ubasan:
tingnan natin kung ang puno ng ubas ay nagbubuko, at kung ang kaniyang
mga bulaklak ay nagsisibuka, at kung ang mga granada ay namumulaklak:
doo'y idudulot ko sa iyo ang aking pagsinta.

<span id="an_7:13">7:13</span> Ang mga mandragora ay nagpapahalimuyak ng
bango, at nasa ating mga pintuan ang lahat na sarisaring mahalagang
bunga, bago at luma, na aking inilapag para sa iyo, Oh sinisinta ko.

<span id="an_8:1">8:1</span> Oh ikaw sana'y naging aking kapatid, na
humitit ng mga suso ng aking ina! Pagka nasumpungan kita sa labas,
hahagkan kita; Oo, at walang hahamak sa akin.

<span id="an_8:2">8:2</span> Aking papatnubayan ka, at dadalhin kita sa
bahay ng aking ina, na magtuturo sa akin; aking paiinumin ka ng
hinaluang alak, ng katas ng aking granada.

<span id="an_8:3">8:3</span> Ang kaniyang kaliwang kamay ay malalagay sa
ilalim ng aking ulo, at ang kaniyang kanang kamay ay yayakap sa akin.

<span id="an_8:4">8:4</span> Pinagbibilinan ko kayo, Oh mga anak na
babae ng Jerusalem, na huwag ninyong pukawin o gisingin man ang sinta
ko, hanggang sa ibigin niya.

<span id="an_8:5">8:5</span> Sino itong umaahong mula sa ilang, na
humihilig sa kaniyang sinisinta? Sa ilalim ng punong mansanas ay
ginising kita: doon nagdamdam sa iyo ang iyong ina, doon nagdamdam yaong
nanganak sa iyo.

<span id="an_8:6">8:6</span> Ilagay mo akong pinakatatak sa iyong puso,
pinakatatak sa iyong bisig: sapagka't ang pagsinta ay malakas na parang
kamatayan, panibugho ay mabagsik na parang Sheol: ang mga liyab niyaon
ay parang mga liyab ng apoy, isang pinaka liyab ng Panginoon.

<span id="an_8:7">8:7</span> Ang maraming tubig ay hindi makapapatay sa
pagsinta, ni mapauurong man ng mga baha; kung ibigay ng lalake ang lahat
na laman ng kaniyang bahay dahil sa pagsinta, siya'y lubos na kukutyain.

<span id="an_8:8">8:8</span> Tayo'y may isang munting kapatid na babae,
at siya'y walang mga suso: ano ang ating gagawin sa ating kapatid na
babae sa araw na siya'y ipakikiusap?

<span id="an_8:9">8:9</span> Kung siya'y maging isang kuta, pagtatayuan
natin siya ng moog na pilak: at kung siya'y maging isang pintuan, ating
tatakpan ng mga tablang sedro.

<span id="an_8:10">8:10</span> Ako'y isang kuta, at ang aking mga suso
ay parang mga moog niyaon: ako nga'y naging sa harap ng kaniyang mga
mata ay parang nakakasumpong ng kapayapaan.

<span id="an_8:11">8:11</span> Si Salomon ay may ubasan sa Baal-hamon;
kaniyang pinaupahan ang ubasan sa mga tagapamahala; bawa't isa'y
nagdadala dahil sa bunga niyaon ng isang libong putol na pilak.

<span id="an_8:12">8:12</span> Ang aking ubasan na akin ay nasa harap
ko; ikaw, Oh Salomon, ay magkakaroon ng libo, at ang nangagiingat ng
bunga niyaon ay dalawang daan.

<span id="an_8:13">8:13</span> Ikaw na tumatahan sa mga halamanan, ang
mga kasama ay nangakikinig ng iyong tinig: iparinig mo sa akin.

<span id="an_8:14">8:14</span> Ikaw ay magmadali, sinisinta ko, at ikaw
ay maging parang usa o batang usa sa mga bundok ng mga especia.

------------------------------------------------------------------------

[Next: Isaiah](isa)
