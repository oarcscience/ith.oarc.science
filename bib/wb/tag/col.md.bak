[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Tagalog Bible: Colossians

<span id="an_1:1">1:1</span> Si Pablo, na apostol ni Jesucristo sa
pamamagitan ng kalooban ng Dios, at ang kapatid nating si Timoteo,

<span id="an_1:2">1:2</span> Sa mga banal at tapat na mga kapatid kay
Cristo, na nangasa sa Colosas: Sumainyo nawa ang biyaya at kapayapaang
mula sa Dios na ating Ama.

<span id="an_1:3">1:3</span> Nagpapasalamat kami sa Dios, na Ama ng
ating Panginoong Jesucristo, na kayo'y laging idinadalangin,

<span id="an_1:4">1:4</span> Nang nabalitaan namin ng inyong
pananampalataya kay Cristo Jesus, at ang pagibig ninyo sa lahat ng mga
banal,

<span id="an_1:5">1:5</span> Dahil sa pagasa na natataan para sa inyo sa
langit, na nang una ay inyong narinig sa salita ng katotohanan ng
evangelio,

<span id="an_1:6">1:6</span> Na ito'y dumating sa inyo; gayon din naman
kung paano sa buong sanglibutan na namumunga at lumalaganap, gaya rin
naman sa inyo, mula nang araw na inyong marinig at maalaman ang biyaya
ng Dios sa katotohanan;

<span id="an_1:7">1:7</span> Ayon sa inyong natutuhan kay Epafras na
aming minamahal na kasamang lingkod, na isang tapat na ministro ni
Cristo, sa ganang atin;

<span id="an_1:8">1:8</span> Na siya rin namang sa amin ay nagbalita ng
inyong pagibig sa Espiritu.

<span id="an_1:9">1:9</span> Dahil dito'y kami naman, mula nang araw na
aming marinig ito, ay hindi kami nagsisitigil ng pananalangin at ng
paghingi na patungkol sa inyo, upang kayo'y puspusin ng kaalaman ng
kaniyang kalooban, sa buong karunungan at pagkaunawa ayon sa espiritu,

<span id="an_1:10">1:10</span> Upang kayo'y magsilakad ng nararapat sa
Panginoon, sa buong ikalulugod niya, at magsipamunga sa bawa't gawang
mabuti, at magsilago sa kaalaman ng Dios;

<span id="an_1:11">1:11</span> Na kayo'y palakasin ng buong
kapangyarihan, ayon sa kalakasan ng kaniyang kaluwalhatian, sa buong
pagtitiis at pagpapahinuhod na may galak;

<span id="an_1:12">1:12</span> Na nagpapasalamat sa Ama, na nagpaging
dapat sa atin upang makabahagi sa mana ng mga banal sa kaliwanagan;

<span id="an_1:13">1:13</span> Na siyang nagligtas sa atin sa
kapangyarihan ng kadiliman, at naglipat sa atin sa kaharian ng Anak ng
kaniyang pagibig;

<span id="an_1:14">1:14</span> Na siyang kinaroroonan ng ating
katubusan, na siyang kapatawaran ng ating mga kasalanan:

<span id="an_1:15">1:15</span> Na siya ang larawan ng Dios na di
nakikita, ang panganay ng lahat ng mga nilalang;

<span id="an_1:16">1:16</span> Sapagka't sa kaniya nilalang ang lahat na
mga bagay, sa sangkalangitan at sa sangkalupaan, na mga bagay na
nakikita at ang mga bagay na di nakikita, maging mga luklukan o mga
pagsakop o mga pamunuan o mga kapangyarihan; lahat ng mga bagay ay
nilalang sa pamamagitan niya at ukol sa kaniya;

<span id="an_1:17">1:17</span> At siya'y una sa lahat ng mga bagay, at
ang lahat ng mga bagay ay nangabubuhay dahil sa kaniya.

<span id="an_1:18">1:18</span> At siya ang ulo ng katawan, sa makatuwid
baga'y ng iglesia; na siya ang pasimula, ang panganay sa mga patay;
upang sa lahat ng mga bagay, ay magkaroon siya ng kadakilaan.

<span id="an_1:19">1:19</span> Sapagka't minagaling ng Ama na ang buong
kapuspusan ay manahanan sa kaniya;

<span id="an_1:20">1:20</span> At sa pamamagitan niya ay
pakipagkasunduin sa kaniya ang lahat ng mga bagay, na pinapayapa niya sa
pamamagitan ng dugo ng kaniyang krus; sa pamamagitan niya, sinasabi ko,
maging mga bagay sa kalupaan, o mga bagay sa sangkalangitan.

<span id="an_1:21">1:21</span> At kayo, nang nakaraang panahon ay
nangahihiwalay at mga kaaway sa inyong pagiisip sa inyong mga gawang
masasama.

<span id="an_1:22">1:22</span> Gayon ma'y pinakipagkasundo niya ngayon
sa katawan ng kaniyang laman, sa pamamagitan ng kamatayan, upang kayo'y
iharap na mga banal at walang dungis at walang kapintasan sa harapan
niya:

<span id="an_1:23">1:23</span> Kung tunay na kayo'y mamamalagi sa
pananampalataya, na nababaon at matitibay, at di makilos sa pagasa sa
evangelio na inyong narinig, na ipinangaral sa lahat ng mga nilalang sa
silong ng langit; na dito akong si Pablo ay ginawang ministro.

<span id="an_1:24">1:24</span> Ngayo'y nagagalak ako sa aking mga hirap
dahil sa inyo, at aking pinupunan sa akin ang kakulangan ng mga hirap ni
Cristo sa aking laman dahil sa kaniyang katawan, na siyang iglesia;

<span id="an_1:25">1:25</span> Na ako'y ginawang ministro nito, ayon sa
pamamahala na mula sa Dios na ibinigay sa akin para sa inyo upang
maipahayag ang salita ng Dios,

<span id="an_1:26">1:26</span> Maging ang hiwaga na inilihim sa lahat ng
panahon at lahi: datapuwa't ngayo'y ipinahayag sa kaniyang mga banal,

<span id="an_1:27">1:27</span> Na sa kanila'y minagaling ng Dios na
ipakilala kung ano ang mga kayamanan ng kaluwalhatian ng hiwagang ito sa
gitna ng mga Gentil, na ito'y si Cristo na nasa inyo, na pagasa ninyo sa
kaluwalhatian:

<span id="an_1:28">1:28</span> Na siya naming inihahayag, na
pinaaalalahanan ang bawa't tao at tinuturuan ang bawa't tao, sa buong
karunungan, upang maiharap naming sakdal kay Cristo ang bawa't tao;

<span id="an_1:29">1:29</span> Na dahil dito'y nagpapagal din naman ako,
na nagpipilit ayon sa kaniyang paggawa, na siyang sa akin ay gumagawa na
may kapangyarihan.

<span id="an_2:1">2:1</span> Sapagka't ibig ko na inyong maalaman kung
gaano kalaki ang aking pagpipilit dahil sa inyo, at sa nangasa Laodicea,
at sa lahat na hindi nakakita ng mukha ko sa laman;

<span id="an_2:2">2:2</span> Upang mangaaliw ang kanilang mga puso, sa
kanilang pagkakalakip sa pagibig, at sa lahat ng mga kayamanan ng lubos
na katiwasayan ng pagkaunawa, upang makilala nila ang hiwaga ng Dios, sa
makatuwid baga'y si Cristo,

<span id="an_2:3">2:3</span> Na siyang kinatataguan ng lahat ng mga
kayamanan ng karunungan at ng kaalaman.

<span id="an_2:4">2:4</span> Ito'y sinasabi ko, upang huwag kayong
madaya ng sinoman sa mga pananalitang kaakitakit.

<span id="an_2:5">2:5</span> Sapagka't bagaman sa laman ako'y wala sa
harap, gayon ma'y nasa inyo ako sa espiritu, na nagagalak at nakikita ko
ang inyong ayos, at ang katibayan ng inyong pananampalataya kay Cristo.

<span id="an_2:6">2:6</span> Kung paano nga na inyong tinanggap si
Cristo Jesus na Panginoon, ay magsilakad kayong gayon sa kaniya,

<span id="an_2:7">2:7</span> Na nangauugat at nangatatayo sa kaniya, at
matibay sa inyong pananampalataya, gaya ng pagkaturo sa inyo, na
sumasagana sa pagpapasalamat.

<span id="an_2:8">2:8</span> Kayo'y magsipagingat, baka sa inyo'y may
bumihag sa pamamagitan ng kaniyang pilosopia at walang kabuluhang
pagdaraya, ayon sa sali't saling sabi ng mga tao, ayon sa mga pasimulang
aral ng sanglibutan, at di ayon kay Cristo:

<span id="an_2:9">2:9</span> Sapagka't sa kaniya'y nananahan ang buong
kapuspusan ng pagka Dios sa kahayagan ayon sa laman,

<span id="an_2:10">2:10</span> At sa kaniya kayo'y napuspus na siyang
pangulo ng lahat na pamunuan at kapangyarihan:

<span id="an_2:11">2:11</span> Na sa kaniya ay tinuli rin naman kayo ng
pagtutuling hindi gawa ng mga kamay, sa pagkahubad ng katawang laman, sa
pagtutuli ni Cristo;

<span id="an_2:12">2:12</span> Na nangalibing na kalakip niya sa
bautismo, na kayo nama'y muling binuhay na kalakip niya, sa pamamagitan
ng pananampalataya sa pagawa ng Dios, na muling bumangon sa kaniya sa
mga patay.

<span id="an_2:13">2:13</span> At nang kayo'y mga patay dahil sa inyong
mga kasalanan, at sa di pagtutuli ng inyong laman ay kaniyang binuhay
kayo na kalakip niya, na ipinatawad sa atin ang ating lahat na mga
kasalanan:

<span id="an_2:14">2:14</span> Na pinawi ang usapang nasusulat sa mga
palatuntunan laban sa atin, na hindi naayon sa atin: at ito'y kaniyang
inalis, na ipinako sa krus;

<span id="an_2:15">2:15</span> Pagkasamsam sa mga pamunuan at sa mga
kapangyarihan sila'y mga inilagay niya sa hayag na kahihiyan, na
nagtatagumpay siya sa kanila sa bagay na ito.

<span id="an_2:16">2:16</span> Sinoman nga ay huwag humatol sa inyo
tungkol sa pagkain, o sa paginom, o tungkol sa kapistahan, o bagong
buwan o araw ng sabbath:

<span id="an_2:17">2:17</span> Na isang anino ng mga bagay na
magsisidating: nguni't ang katawan ay kay Cristo.

<span id="an_2:18">2:18</span> Sinoman ay huwag manakawan ng
ganting-pala sa inyo sa pamamagitan ng kusang pagpapakababa at pagsamba
sa mga anghel, na nananatili sa mga bagay na kaniyang nakita, na
nagpapalalo ng walang kabuluhan sa pamamagitan ng kaniyang akalang ukol
sa laman,

<span id="an_2:19">2:19</span> At hindi nangangapit sa Ulo, na sa
kaniya'y ang buong katawan, na inaalalayan at nakalakip sa pamamagitan
ng mga kasukasuan at mga litid, ay lumalago ng paglagong mula sa Dios.

<span id="an_2:20">2:20</span> Kung kayo'y nangamatay na kalakip ni
Cristo mula sa mga pasimulang aral ng sanglibutan, bakit, na waring
kayo'y nangabubuhay pa sa sanglibutan, kayo'y nangapasasakop sa mga
palatuntunan,

<span id="an_2:21">2:21</span> Gaya ng: Huwag dumampot, ni huwag
lumasap, ni huwag humipo;

<span id="an_2:22">2:22</span> (Ang lahat ng mga bagay na ito ay
mangasisira sa paggamit), ayon sa mga utos at mga aral ng mga tao?

<span id="an_2:23">2:23</span> Ang mga bagay na iya'y katotohanang
mayroong anyo ng karunungan sa pagsambang kusa, at sa pagpapakababa, at
sa pagpapakahirap sa katawan; nguni't walang anomang kabuluhan laban sa
ikalalayaw ng laman.

<span id="an_3:1">3:1</span> Kung kayo nga'y muling binuhay na kalakip
ni Cristo, ay hanapin ninyo ang mga bagay na nangasa itaas, na
kinaroroonan ni Cristo, na nakaupo sa kanan ng Dios.

<span id="an_3:2">3:2</span> Ilagak ninyo ang inyong pagiisip sa mga
bagay na nangasa itaas, huwag sa mga bagay na nangasa ibabaw ng lupa.

<span id="an_3:3">3:3</span> Sapagka't kayo'y nangamatay na, at ang
inyong buhay ay natatagong kasama ni Cristo sa Dios.

<span id="an_3:4">3:4</span> Pagka si Cristo na ating buhay ay mahayag,
ay mahahayag nga rin kayo na kasama niya sa kaluwalhatian.

<span id="an_3:5">3:5</span> Patayin nga ninyo ang inyong mga sangkap ng
katawang nangasa ibabaw ng lupa, pakikiapid, karumihan, masamang pita,
masasamang nasa, at kasakiman, na iya'y pagsamba sa mga diosdiosan;

<span id="an_3:6">3:6</span> Na dahil sa mga bagay na iyan ay dumarating
ang kagalitan ng Dios sa mga anak ng pagsuway:

<span id="an_3:7">3:7</span> Na inyo ring nilakaran nang una, nang
kayo'y nangabubuhay pa sa mga bagay na ito;

<span id="an_3:8">3:8</span> Datapuwa't ngayon ay inyo namang layuan ang
lahat ng mga ito: galit, kapootan, paghihinala, panunungayaw, mga
salitang kahalay-halay na mula sa inyong bibig:

<span id="an_3:9">3:9</span> Huwag kayong mangagbubulaan sa isa't isa;
yamang hinubad na ninyo ang datihang pagkatao pati ng kaniyang mga gawa,

<span id="an_3:10">3:10</span> At kayo'y nangagbihis ng bagong pagkatao,
na nagbabago sa kaalaman ayon sa larawan niyaong lumalang sa kaniya:

<span id="an_3:11">3:11</span> Doo'y hindi maaaring magkaroon ng Griego
at ng Judio, ng pagtutuli at ng di pagtutuli, ng barbaro, ng Scita, ng
alipin, ng laya; kundi si Cristo ang lahat, at sa lahat.

<span id="an_3:12">3:12</span> Mangagbihis nga kayo gaya ng mga hinirang
ng Dios, na mga banal at minamahal, ng isang pusong mahabagin, ng
kagandahangloob, ng kababaan, ng kaamuan, ng pagpapahinuhod:

<span id="an_3:13">3:13</span> Mangagtiisan kayo sa isa't isa, at
mangagpatawaran kayo sa isa't isa, kung ang sinoman ay may sumbong laban
sa kanino man; na kung paanong pinatawad kayo ng Panginoon, ay gayon din
naman ang inyong gawin:

<span id="an_3:14">3:14</span> At sa ibabaw ng lahat ng mga bagay na ito
ay mangagbihis kayo ng pagibig na siyang tali ng kasakdalan.

<span id="an_3:15">3:15</span> At maghari sa inyong puso ang kapayapaan
ni Cristo, na diya'y tinawag din naman kayo sa isang katawan; at kayo'y
maging mapagpasalamat.

<span id="an_3:16">3:16</span> Manahanan nawang sagana sa inyo ang
salita ni Cristo; ayon sa buong karunungan, kayo'y mangagturuan at
mangagpaalalahanan sa isa't isa sa pamamagitan ng mga salmo at ng mga
himno at mga awit na ukol sa espiritu, na magsiawit kayong may biyaya sa
inyong puso sa Dios.

<span id="an_3:17">3:17</span> At anomang inyong ginagawa, sa salita, o
sa gawa, gawin ninyong lahat sa pangalan ng Panginoong Jesus, na
nagpapasalamat kayo sa Dios sa pamamagitan niya.

<span id="an_3:18">3:18</span> Mga babae, pasakop kayo sa inyo-inyong
asawa, gaya ng nararapat sa Panginoon.

<span id="an_3:19">3:19</span> Mga lalake, ibigin ninyo ang inyo-inyong
asawa, at huwag kayong maging mapait sa kanila.

<span id="an_3:20">3:20</span> Mga anak, magsitalima kayo sa inyong
magulang sa lahat ng mga bagay, sapagka't ito'y totoong nakalulugod sa
Panginoon.

<span id="an_3:21">3:21</span> Mga ama, huwag ninyong ipamungkahi sa
galit ang inyong mga anak, upang huwag manghina ang loob nila.

<span id="an_3:22">3:22</span> Mga alipin, magsitalima kayo sa lahat ng
mga bagay sa mga yaong ayon sa laman ay inyong mga panginoon: hindi ang
paglilingkod sa paningin, na gaya ng pagbibigay lugod sa mga tao, kundi
sa katapatan ng puso, na mangatakot sa Panginoon:

<span id="an_3:23">3:23</span> Anomang inyong ginagawa, ay inyong gawin
ng buong puso, na gaya ng sa Panginoon, at hindi sa mga tao;

<span id="an_3:24">3:24</span> Yamang inyong nalalaman na sa Panginoon
ay tatanggapin ninyo ang ganting mana; sapagka't naglilingkod kayo sa
Panginoong Jesucristo.

<span id="an_3:25">3:25</span> Sapagka't ang gumagawa ng masama ay
tatanggap ng ayon sa masama na kaniyang ginawa; at walang itinatanging
mga tao.

<span id="an_4:1">4:1</span> Mga panginoon, gawin ninyo sa inyong mga
alipin ang matuwid, at katampatan; yamang nalalaman ninyo na kayo naman
ay mayroong ding isang Panginoon sa langit.

<span id="an_4:2">4:2</span> Manatili kayong palagi sa pananalangin, na
kayo'y mangagpuyat na may pagpapasalamat;

<span id="an_4:3">4:3</span> Na tuloy idalangin din ninyo kami, na
buksan sa amin ng Dios ang pinto sa salita, upang aming salitain ang
hiwaga ni Cristo, na dahil din dito'y may mga tanikala ako;

<span id="an_4:4">4:4</span> Upang ito'y aking maihayag, gaya ng aking
nararapat na salitain.

<span id="an_4:5">4:5</span> Magsilakad kayo na may karunungan sa
nangasa labas, na inyong samantalahin ang panahon.

<span id="an_4:6">4:6</span> Ang inyong pananalita nawa'y laging may
biyaya, na magkalasang asin, upang inyong maalaman kung ano ang
nararapat ninyong isagot sa bawa't isa.

<span id="an_4:7">4:7</span> Ang lahat na mga bagay ukol sa akin ay
ipatatalastas sa inyo ni Tiquico, na minamahal na kapatid at tapat na
ministro, at kasamang lingkod sa Panginoon:

<span id="an_4:8">4:8</span> Na siyang aking sinugo sa inyo sa bagay na
ito, upang maalaman ninyo ang aming kalagayan, at upang kaniyang aliwin
ang inyong mga puso;

<span id="an_4:9">4:9</span> Na kasama ni Onesimo, tapat at minamahal na
kapatid, na siya'y isa sa inyo. Sila ang magpapatalastas sa inyo ng
lahat ng mga bagay na nangyayari dini.

<span id="an_4:10">4:10</span> Binabati kayo ni Aristarco na kasama ko
sa bilangguan, at ni Marcos na pinsan ni Bernabe (tungkol sa kaniya'y
tinanggap na ninyo ang mga utos: kung paririyan siya sa inyo, ay inyong
tanggapin),

<span id="an_4:11">4:11</span> At si Jesus na tinatawag na Justo, na
pawang sa pagtutuli: ang mga ito lamang ang aking kamanggagawa sa
kaharian ng Dios, mga taong naging kaaliwan ko.

<span id="an_4:12">4:12</span> Binabati kayo ni Epafras, na isa sa inyo,
na lingkod ni Cristo Jesus, na siyang laging nagsisikap dahil sa inyo sa
kaniyang pananalangin, upang kayo'y magsitatag na mga sakdal at lubos na
tiwasay sa lahat na kalooban ng Dios.

<span id="an_4:13">4:13</span> Sapagka't siya'y binibigyan kong patotoo
na siya'y totoong nagpapagal sa inyo, at sa nangasa Laodicea, at sa
nangasa Hierapolis.

<span id="an_4:14">4:14</span> Binabati kayo ni Lucas, ang minamahal na
manggagamot, at ni Demas.

<span id="an_4:15">4:15</span> Batiin ninyo ang mga kapatid na nangasa
Laodicea, at si Nimfas, at ang iglesiang nasa kanilang bahay.

<span id="an_4:16">4:16</span> At pagkabasa ng sulat na ito sa inyo, ay
ipabasa naman ninyo sa iglesia ng mga taga Laodicea; at basahin naman
ninyo ang sulat na mula sa Laodicea.

<span id="an_4:17">4:17</span> At sabihin ninyo kay Arquipo, Ingatan
mong tuparin ang ministerio na tinanggap mo sa Panginoon.

<span id="an_4:18">4:18</span> Ang bating sinulat ng aking sariling
kamay, akong si Pablo. Alalahanin ninyo ang aking mga tanikala. Ang
biyaya'y sumasainyo nawa.

------------------------------------------------------------------------

[Next: 1 Thessalonians](th1.md)
