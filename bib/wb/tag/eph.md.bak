[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Tagalog Bible: Ephesians

<span id="an_1:1">1:1</span> Si Pablo, na apostol ni Cristo Jesus sa
pamamagitan ng kalooban ng Dios, sa mga banal na nangasa Efeso, at sa
mga tapat kay Cristo Jesus:

<span id="an_1:2">1:2</span> Sumainyo nawa ang biyaya at kapayapaang
mula sa Dios na ating Ama at sa Panginoong Jesucristo.

<span id="an_1:3">1:3</span> Purihin nawa ang Dios at Ama ng ating
Panginoong Jesucristo, na siyang nagpala sa atin ng bawa't pagpapalang
ukol sa espiritu sa sangkalangitan kay Cristo:

<span id="an_1:4">1:4</span> Ayon sa pagkapili niya sa atin sa kaniya
bago itinatag ang sanglibutan, upang tayo'y maging mga banal at mga
walang dungis sa harapan niya sa pagibig:

<span id="an_1:5">1:5</span> Na tayo'y itinalaga niya nang una pa sa
pagkukupkop na tulad sa mga anak sa pamamagitan ni Jesucristo sa ganang
kaniya, ayon sa minagaling ng kaniyang kalooban,

<span id="an_1:6">1:6</span> Sa ikapupuri ng kaluwalhatian ng kaniyang
biyaya, na sa atin ay ipinagkaloob na masagana sa Minamahal:

<span id="an_1:7">1:7</span> Na sa kaniya'y mayroon tayo ng ating
katubusan sa pamamagitan ng kaniyang dugo, na kapatawaran ng ating mga
kasalanan, ayon sa mga kayamanan ng kaniyang biyaya,

<span id="an_1:8">1:8</span> Na pinasagana niya sa atin, sa buong
karunungan at katalinuhan,

<span id="an_1:9">1:9</span> Na ipinakikilala niya sa atin ang hiwaga ng
kaniyang kalooban, ayon sa kaniyang minagaling na ipinasiya niya sa
kaniya rin.

<span id="an_1:10">1:10</span> Sa pagiging katiwala sa kaganapan ng mga
panahon, upang tipunin ang lahat ng mga bagay kay Cristo, ang mga bagay
na nangasa sangkalangitan, at ang mga bagay na nangasa ibabaw ng lupa;
sa kaniya, sinasabi ko,

<span id="an_1:11">1:11</span> Tayo rin naman sa kaniya ay ginawang
mana, na itinalaga na niya tayo nang una pa ayon sa pasiya niyaong
gumagawa ng lahat ng mga bagay ayon sa pasiya ng kaniyang kalooban;

<span id="an_1:12">1:12</span> Upang tayo'y maging kapurihan ng kaniyang
kaluwalhatian, tayong nagsiasa nang una kay Cristo:

<span id="an_1:13">1:13</span> Na sa kaniya'y kayo rin naman, pagkarinig
ng aral ng katotohanan, ng evangelio ng inyong kaligtasan, na sa kaniya
rin naman, mula nang kayo'y magsisampalataya, ay kayo'y tinatakan ng
Espiritu Santo, na ipinangako,

<span id="an_1:14">1:14</span> Na siyang patotoo sa ating mana, hanggang
sa ikatutubos ng sariling pag-aari ng Dios, sa ikapupuri ng kaniyang
kaluwalhatian.

<span id="an_1:15">1:15</span> Dahil dito ako rin naman, pagkarinig ng
pananampalataya sa Panginoong Jesus na nasa inyo, at ng pagibig na
inyong ipinakita sa lahat ng mga banal,

<span id="an_1:16">1:16</span> Ay hindi ako tumitigil ng pagpapasalamat
dahil sa inyo, na aking binabanggit kayo sa aking mga panalangin;

<span id="an_1:17">1:17</span> Upang ipagkaloob sa inyo ng Dios ng ating
Panginoong Jesucristo, ng Ama ng kaluwalhatian, ang espiritu ng
karunungan at ng pahayag sa pagkakilala sa kaniya;

<span id="an_1:18">1:18</span> Yamang naliwanagan ang mga mata ng inyong
puso, upang maalaman ninyo kung ano ang pagasa sa kaniyang pagtawag,
kung ano ang mga kayamanan ng kaluwalhatian ng kaniyang pamana sa mga
banal,

<span id="an_1:19">1:19</span> At kung ano ang dakilang kalakhan ng
kaniyang kapangyarihan sa ating nagsisisampalataya, ayon sa gawa ng
kapangyarihan ng kaniyang lakas,

<span id="an_1:20">1:20</span> Na kaniyang ginawa kay Cristo, nang ito'y
kaniyang buhaying maguli sa mga patay, at pinaupo sa kaniyang kanan sa
sangkalangitan,

<span id="an_1:21">1:21</span> Sa kaibaibabawan ng lahat na pamunuan, at
kapamahalaan, at kapangyarihan, at pagkasakop, at sa bawa't pangalan na
ipinangungusap, hindi lamang sa sanglibutang ito, kundi naman sa
darating:

<span id="an_1:22">1:22</span> At ang lahat ng mga bagay ay pinasuko
niya sa ilalim ng kaniyang mga paa, at siyang pinagkaloobang maging
pangulo ng lahat ng mga bagay sa iglesia,

<span id="an_1:23">1:23</span> Na siyang katawan niya, na kapuspusan
niyaong pumupuspos ng lahat sa lahat.

<span id="an_2:1">2:1</span> At kayo'y binuhay niya, nang kayo'y mga
patay dahil sa inyong mga pagsalangsang at mga kasalanan,

<span id="an_2:2">2:2</span> Na inyong nilakaran noong una ayon sa lakad
ng sanglibutang ito, ayon sa pangulo ng mga kapangyarihan ng hangin, ng
espiritu na ngayon ay gumagawa sa mga anak ng pagsuway;

<span id="an_2:3">2:3</span> Sa gitna ng mga yaon, tayo rin naman, ng
ibang panahon ay nangabubuhay sa mga kahalayan ng ating laman, na ating
ginagawa ang mga pita ng laman at ng pagiisip, at tayo noo'y katutubong
mga anak ng kagalitan, gaya naman ng mga iba:

<span id="an_2:4">2:4</span> Nguni't ang Dios, palibhasa'y mayaman sa
awa, dahil sa kaniyang malaking pagibig na kaniyang iniibig sa atin,

<span id="an_2:5">2:5</span> Bagama't tayo'y mga patay dahil sa ating
mga kasalanan, tayo'y binuhay na kalakip ni Cristo (sa pamamagitan ng
biyaya kayo'y nangaligtas),

<span id="an_2:6">2:6</span> At tayo'y ibinangong kalakip niya, at
pinaupong kasama niya sa sangkalangitan, kay Cristo Jesus:

<span id="an_2:7">2:7</span> Upang sa mga panahong darating ay maihayag
niya ang dakilang kayamanan ng kaniyang biyaya sa kagandahang-loob sa
atin kay Cristo Jesus:

<span id="an_2:8">2:8</span> Sapagka't sa biyaya kayo'y nangaligtas sa
pamamagitan ng pananampalataya; at ito'y hindi sa inyong sarili, ito'y
kaloob ng Dios;

<span id="an_2:9">2:9</span> Hindi sa pamamagitan ng mga gawa, upang ang
sinoman ay huwag magmapuri.

<span id="an_2:10">2:10</span> Sapagka't tayo'y kaniyang gawa, na
nilalang kay Cristo Jesus para sa mabubuting gawa, na mga inihanda ng
Dios nang una upang siya nating lakaran.

<span id="an_2:11">2:11</span> Kaya nga alalahanin ninyo, na kayo noong
una, mga Gentil sa laman, tinatawag na Di-pagtutuli niyaong tinatawag na
Pagtutuli sa laman, na ginawa ng mga kamay:

<span id="an_2:12">2:12</span> Na kayo nang panahong yaon ay mga hiwalay
kay Cristo, na mga di kabilang sa bansa ng Israel, at mga taga ibang
lupa tungkol sa mga tipan ng pangako, na walang pagasa at walang Dios sa
sanglibutan.

<span id="an_2:13">2:13</span> Datapuwa't ngayon kay Cristo Jesus kayo
na noong panahon ay nalalayo ay inilapit sa dugo ni Cristo.

<span id="an_2:14">2:14</span> Sapagka't siya ang ating kapayapaan, na
kaniyang pinagisa ang dalawa, at iginiba ang pader na nasa gitna na
nagpapahiwalay,

<span id="an_2:15">2:15</span> Na inalis ang pagkakaalit sa pamamagitan
ng kaniyang laman, kahit kautusan na may mga batas at ang palatuntunan;
upang sa dalawa ay lalangin sa kaniyang sarili ang isang taong bago, sa
ganito'y ginagawa ang kapayapaan;

<span id="an_2:16">2:16</span> At upang papagkasunduin silang dalawa sa
isang katawan sa Dios sa pamamagitan ng krus, na sa kaniya'y pinatay ang
pagkakaalit.

<span id="an_2:17">2:17</span> At siya'y naparito at ipinangaral ang
kapayapaan sa inyong nalalayo, at ang kapayapaan sa nangalalapit:

<span id="an_2:18">2:18</span> Sapagka't sa pamamagitan niya tayo'y may
pagpasok sa isang Espiritu rin sa Ama.

<span id="an_2:19">2:19</span> Kaya nga hindi na kayo mga taga ibang
lupa at mga manglalakbay, kundi kayo'y mga kababayan na kasama ng mga
banal, at sangbahayan ng Dios,

<span id="an_2:20">2:20</span> Na mga itinatayo sa ibabaw ng
kinasasaligan ng mga apostol at ng mga propeta, na si Cristo Jesus din
ang pangulong bato sa panulok;

<span id="an_2:21">2:21</span> Na sa kaniya'y ang buong gusali, na
nakalapat na mabuti, ay lumalago upang maging isang templong banal sa
Panginoon;

<span id="an_2:22">2:22</span> Na sa kaniya'y itinayo naman kayo upang
maging tahanan ng Dios sa Espiritu.

<span id="an_3:1">3:1</span> Dahil dito, akong si Pablo, na bilanggo ni
Cristo Jesus dahil sa inyong mga Gentil,

<span id="an_3:2">3:2</span> Kung tunay na inyong narinig yaong pagiging
katiwala sa biyaya ng Dios na sa akin ay ibinigay sa ikagagaling ninyo;

<span id="an_3:3">3:3</span> Kung paanong sa pahayag ay ipinakilala sa
akin ang hiwaga, gaya ng isinulat ko nang una sa ilang salita.

<span id="an_3:4">3:4</span> Sa pamamagitan niyaon, sa pagbasa ninyo, ay
inyong mapagtatalastas ang aking pagkakilala sa hiwaga ni Cristo;

<span id="an_3:5">3:5</span> Na nang ibang panahon ay hindi ipinakilala
sa mga anak ng mga tao, na gaya ngayon na ipinahayag sa kaniyang mga
banal na apostol at propeta sa Espiritu;

<span id="an_3:6">3:6</span> Na ang mga Gentil ay mga tagapagmana, at
mga kasangkap ng katawan, at mga may bahagi sa pangako na kay Cristo
Jesus sa pamamagitan ng evangelio,

<span id="an_3:7">3:7</span> Na dito'y ginawa akong ministro, ayon sa
kaloob ng biyayang yaon ng Dios na sa akin ay ibinigay ayon sa paggawa
ng kaniyang kapangyarihan.

<span id="an_3:8">3:8</span> Sa akin, na ako ang kababababaan sa lahat
ng lalong mababa sa mga banal, ay ibinigay ang biyayang ito, upang
ipangaral sa mga Gentil ang mga di malirip na mga kayamanan ni Cristo;

<span id="an_3:9">3:9</span> At maipakita sa lahat ng mga tao kung ano
ang pagiging katiwala sa hiwaga na sa lahat ng panahon ay inilihim ng
Dios na lumalang ng lahat ng mga bagay;

<span id="an_3:10">3:10</span> Upang ngayo'y sa pamamagitan ng iglesia,
ay maipakikilala sa mga pamunuan at sa mga kapangyarihan sa
sangkalangitan ang kapuspusan ng karunungan ng Dios,

<span id="an_3:11">3:11</span> Ayon sa panukalang walang hanggan na
ipinanukala kay Cristo Jesus na Panginoon natin:

<span id="an_3:12">3:12</span> Na sa kaniya'y mayroon tayong lakas ng
loob at pagpasok na may pagasa sa pamamagitan ng ating pananampalataya
sa kaniya.

<span id="an_3:13">3:13</span> Kaya nga ipinamamanhik ko na huwag kayong
manglupaypay sa mga kapighatian ko dahil sa inyo, na pawang kapurihan
ninyo.

<span id="an_3:14">3:14</span> Dahil dito ay iniluluhod ko ang aking mga
tuhod sa Ama,

<span id="an_3:15">3:15</span> Na sa kaniya'y kumukuha ng pangalan ang
bawa't sangbahayan sa langit at sa lupa,

<span id="an_3:16">3:16</span> Upang sa inyo'y ipagkaloob niya, ayon sa
mga kayamanan ng kaniyang kaluwalhatian, na kayo'y palakasin ng
kapangyarihan sa pamamagitan ng kaniyang Espiritu sa pagkataong loob;

<span id="an_3:17">3:17</span> Na si Cristo ay manahan sa inyong mga
puso sa pamamagitan ng pananampalataya; upang kung kayo'y magugat at
magtumibay sa pagibig.

<span id="an_3:18">3:18</span> Ay lumakas upang matalastas pati ng lahat
ng mga banal kung ano ang luwang at ang haba at ang taas at lalim,

<span id="an_3:19">3:19</span> At makilala ang pagibig ni Cristo na di
masayod ng kaalaman, upang kayo'y mangapuspos hanggang sa buong
kapuspusan ng Dios.

<span id="an_3:20">3:20</span> Ngayon sa makapangyarihang gumawa ng
lubhang sagana ng higit sa lahat ng ating hinihingi o iniisip, ayon sa
kapangyarihang gumagawa sa atin,

<span id="an_3:21">3:21</span> Ay sumakaniya nawa ang kaluwalhatian sa
iglesia at kay Cristo Jesus sa buong panahon magpakailan man. Siya nawa.

<span id="an_4:1">4:1</span> Namamanhik nga sa inyo akong bilanggo sa
Panginoon, na kayo'y magsilakad ng nararapat sa pagkatawag na sa inyo'y
itinawag,

<span id="an_4:2">4:2</span> Ng buong kapakumbabaan at kaamuan, na may
pagpapahinuhod, na mangagbatahan kayo-kayo sa pagibig;

<span id="an_4:3">4:3</span> Na pagsakitan ninyong ingatan ang
pakikipagkaisa sa Espiritu sa tali ng kapayapaan.

<span id="an_4:4">4:4</span> May isang katawan, at isang Espiritu, gaya
naman ng pagkatawag sa inyo sa isang pagasa ng pagtawag sa inyo;

<span id="an_4:5">4:5</span> Isang Panginoon, isang pananampalataya,
isang bautismo,

<span id="an_4:6">4:6</span> Isang Dios at Ama ng lahat, na siyang
sumasa ibabaw sa lahat, at sumasa lahat, at nasa lahat.

<span id="an_4:7">4:7</span> Datapuwa't ang bawa't isa sa atin ay
binigyan ng biyaya ayon sa sukat na kaloob ni Cristo.

<span id="an_4:8">4:8</span> Kaya't sinasabi niya, Nang umakyat siya sa
itaas ay dinala niyang bihag ang pagkabihag, At nagbigay ng mga kaloob
sa mga tao.

<span id="an_4:9">4:9</span> (Ngayon ito, Umakyat Siya, ano ito, kundi
siya'y bumaba rin naman sa mga dakong kalaliman ng lupa?

<span id="an_4:10">4:10</span> Ang bumaba ay siya rin namang umakyat sa
kaitaasan ng buong sangkalangitan, upang kaniyang mapuspos ang lahat ng
mga bagay.)

<span id="an_4:11">4:11</span> At pinagkalooban niya ang mga iba na
maging mga apostol; at ang mga iba'y propeta; at ang mga iba'y
evangelista; at ang mga iba'y pastor at mga guro;

<span id="an_4:12">4:12</span> Sa ikasasakdal ng mga banal, sa gawaing
paglilingkod sa ikatitibay ng katawan ni Cristo:

<span id="an_4:13">4:13</span> Hanggang sa abutin nating lahat ang
pagkakaisa ng pananampalataya, at ang pagkakilala sa Anak ng Dios,
hanggang sa lubos na paglaki ng tao, hanggang sa sukat ng pangangatawan
ng kapuspusan ni Cristo:

<span id="an_4:14">4:14</span> Upang tayo'y huwag nang maging mga bata
pa, na napapahapay dito't doon at dinadala sa magkabikabila ng lahat na
hangin ng aral, sa pamamagitan ng mga daya ng mga tao, sa katusuhan,
ayon sa mga lalang ng kamalian;

<span id="an_4:15">4:15</span> Kundi sa pagsasalita ng katotohanan na
may pagibig, ay mangagsilaki sa lahat ng mga bagay sa kaniya, na siyang
pangulo, sa makatuwid baga'y si Cristo;

<span id="an_4:16">4:16</span> Na dahil sa kaniya'y ang buong katawan na
nakalapat na mabuti at nagkakalakip sa pamamagitan ng tulong ng bawa't
kasukasuan, ayon sa paggawang nauukol sa bawa't iba't ibang sangkap, ay
nagpapalaki sa katawan sa ikatitibay ng kaniyang sarili sa pagibig.

<span id="an_4:17">4:17</span> Ito nga ang sinasabi ko, at sinasaksihan
sa Panginoon, na kayo'y hindi na nagsisilakad pa na gaya naman ng lakad
ng mga Gentil, sa pagpapalalo sa kanilang pagiisip,

<span id="an_4:18">4:18</span> Na sa kadiliman ng kanilang pagiisip, ay
nangahiwalay sa buhay ng Dios, dahil sa kahangalang nasa kanila, dahil
sa pagmamatigas ng kanilang puso;

<span id="an_4:19">4:19</span> Na sila sa di pagkaramdam ng kahihiyan ay
napahikayat sa kalibugan, upang kalakalin ang lahat ng karumihan ng
buong kasakiman.

<span id="an_4:20">4:20</span> Nguni't kayo'y hindi nangatuto ng ganito
kay Cristo;

<span id="an_4:21">4:21</span> Kung tunay na siya'y inyong pinakinggan,
at kayo'y tinuruan sa kaniya, gaya ng katotohanan na kay Jesus.

<span id="an_4:22">4:22</span> At inyong iwan, tungkol sa paraan ng
inyong pamumuhay na nakaraan, ang dating pagkatao, na sumama ng sumama
ayon sa mga kahalayan ng pagdaraya;

<span id="an_4:23">4:23</span> At kayo'y mangagbago sa espiritu ng
inyong pagiisip,

<span id="an_4:24">4:24</span> At kayo'y mangagbihis ng bagong pagkatao,
na ayon sa Dios ay nilalang sa katuwiran at sa kabanalan ng katotohanan.

<span id="an_4:25">4:25</span> Kaya nga, pagkatakuwil ng
kasinungalingan, ay magsasalita ang bawa't isa sa inyo ng katotohanan sa
kaniyang kapuwa: sapagka't tayo'y mga sangkap na isa't isa sa atin.

<span id="an_4:26">4:26</span> Kayo'y mangagalit at huwag kayong
mangakasala: huwag lumubog ang araw sa inyong galit:

<span id="an_4:27">4:27</span> Ni bigyan daan man ang diablo.

<span id="an_4:28">4:28</span> Ang nagnanakaw ay huwag nang magnakaw pa:
bagkus magpagal, na igawa ang kaniyang mga kamay ng mabuting bagay,
upang siya'y may maibigay sa nangangailangan.

<span id="an_4:29">4:29</span> Anomang salitang mahalay ay huwag lumabas
sa inyong bibig, kundi ang mabuting ikatitibay ayon sa pangangailangan,
upang makinabang ng biyaya ang mga nagsisipakinig.

<span id="an_4:30">4:30</span> At huwag ninyong pighatiin ang Espiritu
Santo ng Dios, na sa kaniya kayo'y tinatakan hanggang sa kaarawan ng
pagkatubos.

<span id="an_4:31">4:31</span> Ang lahat ng kapaitan, at kagalitan, at
pagkakaalit, at kadaldalan, at panglilibak, ay mangaalis nawa sa inyo,
pati ng lahat ng masasamang akala:

<span id="an_4:32">4:32</span> At magmagandang-loob kayo sa isa't isa,
mga mahabagin, na mangagpatawaran kayo sa isa't isa, gaya naman ng
pagpapatawad sa inyo ng Dios kay Cristo.

<span id="an_5:1">5:1</span> Kayo nga'y magsitulad sa Dios, na gaya ng
mga anak na minamahal;

<span id="an_5:2">5:2</span> At magsilakad kayo sa pagibig, gaya rin
naman ng pagibig ni Cristo sa inyo, at ibinigay dahil sa atin ang
kaniyang sarili, na hain at handog sa Dios upang maging samyo ng masarap
na amoy.

<span id="an_5:3">5:3</span> Nguni't ang pakikiapid, at ang lahat ng
karumihan, o kasakiman, ay huwag man lamang masambit sa inyo, gaya ng
nararapat sa mga banal;

<span id="an_5:4">5:4</span> O ang karumihan man, o mga mangmang na
pananalita, o ang mga pagbibiro, na di nangararapat: kundi kayo'y
magpasalamat.

<span id="an_5:5">5:5</span> Sapagka't talastas ninyong lubos, na
sinomang mapakiapid, o mahalay, o masakim, na isang mapagsamba sa mga
diosdiosan, ay walang anomang mamanahin sa kaharian ni Cristo at ng
Dios.

<span id="an_5:6">5:6</span> Huwag kayong madaya ng sinoman ng mga
salitang walang kabuluhan: sapagka't dahil sa mga bagay na ito'y
dumarating ang galit ng Dios sa mga anak ng pagsuway.

<span id="an_5:7">5:7</span> Huwag kayong makibahagi sa kanila;

<span id="an_5:8">5:8</span> Sapagka't noong panahon kayo'y kadiliman,
datapuwa't ngayon kayo'y kaliwanagan sa Panginoon: magsilakad kayong
gaya ng mga anak ng kaliwanagan:

<span id="an_5:9">5:9</span> (Sapagka't ang bunga ng kaliwanagan ay
nabubuo ng kabutihan at katuwiran at katotohanan),

<span id="an_5:10">5:10</span> Na inyong pinatutunayan ang kinalulugdan
ng Panginoon;

<span id="an_5:11">5:11</span> At huwag kayong makibahagi sa mga walang
mapapakinabang na gawa ng kadiliman, kundi bagkus inyong sawatain;

<span id="an_5:12">5:12</span> Sapagka't ang mga bagay na ginagawa nila
sa lihim ay mahalay na salitain man lamang.

<span id="an_5:13">5:13</span> Datapuwa't ang lahat ng mga bagay pagka
sawata ay itinatanyag ng kaliwanagan: sapagka't ang lahat ng mga bagay
na itinatanyag ay kaliwanagan.

<span id="an_5:14">5:14</span> Kaya sinasabi niya, Gumising kang
natutulog, at magbangon ka sa gitna ng mga patay, at liliwanagan ka ni
Cristo.

<span id="an_5:15">5:15</span> Mangagingat nga kayong lubos kung paano
kayo lumalakad, huwag gaya ng mga mangmang, kundi gaya ng marurunong;

<span id="an_5:16">5:16</span> Na inyong samantalahin ang panahon,
sapagka't ang mga araw ay masasama.

<span id="an_5:17">5:17</span> Kaya huwag kayong maging mga mangmang,
kundi unawain ninyo kung ano ang kalooban ng Panginoon.

<span id="an_5:18">5:18</span> At huwag kayong magsipaglasing ng alak na
kinaroroonan ng kaguluhan, kundi kayo'y mangapuspos ng Espiritu;

<span id="an_5:19">5:19</span> Na kayo'y mangagusapan ng mga salmo at
mga himno at mga awit na ukol sa espiritu, na nangagaawitan at
nangagpupuri sa inyong mga puso sa Panginoon;

<span id="an_5:20">5:20</span> Na kayo'y laging magpasalamat sa lahat ng
mga bagay sa pangalan ng ating Panginoong Jesucristo sa Dios na ating
Ama;

<span id="an_5:21">5:21</span> Na pasakop kayo sa isa't isa sa takot kay
Cristo.

<span id="an_5:22">5:22</span> Mga babae, pasakop kayo sa inyo-inyong
sariling asawa, na gaya ng sa Panginoon.

<span id="an_5:23">5:23</span> Sapagka't ang lalake ay pangulo ng
kaniyang asawa, gaya naman ni Cristo na pangulo ng iglesia, na siya rin
ang tagapagligtas ng katawan.

<span id="an_5:24">5:24</span> Datapuwa't kung paanong ang iglesia ay
nasasakop ni Cristo, ay gayon din naman ang mga babae ay pasakop sa
kani-kaniyang asawa sa lahat ng mga bagay.

<span id="an_5:25">5:25</span> Mga lalake, ibigin ninyo ang inyo-inyong
asawa, gaya naman ni Cristo na umibig sa iglesia, at ibinigay ang
kaniyang sarili dahil sa kaniya;

<span id="an_5:26">5:26</span> Upang kaniyang pakabanalin ito, na
nilinis sa pamamagitan ng paghuhugas ng tubig na may salita,

<span id="an_5:27">5:27</span> Upang ang iglesia ay maiharap sa kaniyang
sarili na maluwalhati, na walang dungis o kulubot o anomang gayong
bagay; kundi ito'y nararapat maging banal at walang kapintasan.

<span id="an_5:28">5:28</span> Gayon din naman nararapat ibigin ng mga
lalake ang kani-kaniyang sariling asawa, na gaya ng kanilang sariling
mga katawan. Ang umiibig sa kaniyang sariling asawa ay umiibig sa
kaniyang sarili:

<span id="an_5:29">5:29</span> Sapagka't walang sinoman na napoot kailan
man sa kaniyang sariling katawan; kundi kinakandili at minamahal, gaya
naman ni Cristo sa iglesia;

<span id="an_5:30">5:30</span> Sapagka't tayo ay mga sangkap ng kaniyang
katawan.

<span id="an_5:31">5:31</span> Dahil dito'y iiwan ng lalake ang kaniyang
ama at ina, at makikisama sa kaniyang asawa; at ang dalawa ay magiging
isang laman.

<span id="an_5:32">5:32</span> Ang hiwagang ito ay dakila: datapuwa't
sinasalita ko ang tungkol kay Cristo at tungkol sa iglesia.

<span id="an_5:33">5:33</span> Gayon man ay umibig naman ang bawa't isa
sa inyo sa kani-kaniyang sariling asawa gaya ng sa kaniyang sarili; at
ang babae ay gumalang sa kaniyang asawa.

<span id="an_6:1">6:1</span> Mga anak, magsitalima kayo sa inyong mga
magulang sa Panginoon: sapagka't ito'y matuwid.

<span id="an_6:2">6:2</span> Igalang mo ang iyong ama at ina (na siyang
unang utos na may pangako),

<span id="an_6:3">6:3</span> Upang yumaon kang mabuti, at ikaw ay
mabuhay na malaon sa lupa.

<span id="an_6:4">6:4</span> At, kayong mga ama, huwag ninyong
ipamungkahi sa galit ang inyong mga anak: kundi inyong turuan sila ayon
sa saway at aral ng Panginoon.

<span id="an_6:5">6:5</span> Mga alipin, magsitalima kayo sa mga yaong
ayon sa laman ay inyong mga panginoon, na may takot at panginginig, sa
katapatan ng inyong puso, na gaya ng kay Cristo;

<span id="an_6:6">6:6</span> Hindi ang paglilingkod sa paningin, na gaya
ng pagbibigay lugod sa mga tao; kundi bagkus gaya ng mga alipin ni
Cristo, na ginagawa mula sa puso ang kalooban ng Dios;

<span id="an_6:7">6:7</span> Maglingkod na may mabuting kalooban, na
gaya ng sa Panginoon, at hindi sa mga tao:

<span id="an_6:8">6:8</span> Yamang napagaalaman na anomang mabuting
bagay na gawin ng bawa't isa, ay gayon din ang muling tatanggapin niya
sa Panginoon, maging alipin o laya.

<span id="an_6:9">6:9</span> At kayong mga panginoon, gayon din ang
inyong gawin sa kanila, at iwan ninyo ang mga pagbabala: yamang
napagaalaman na ang Panginoon nila at ninyo ay nasa langit, at sa
kaniya'y walang itinatanging tao.

<span id="an_6:10">6:10</span> Sa katapustapusa'y magpakalakas kayo sa
Panginoon, at sa kapangyarihan ng kaniyang kalakasan.

<span id="an_6:11">6:11</span> Mangagbihis kayo ng buong kagayakan ng
Dios, upang kayo'y magsitibay laban sa mga lalang ng diablo.

<span id="an_6:12">6:12</span> Sapagka't ang ating pakikibaka ay hindi
laban sa laman at dugo, kundi laban sa mga pamunuan, laban sa mga
kapangyarihan, laban sa mga namamahala ng kadilimang ito sa sanglibutan,
laban sa mga ukol sa espiritu ng kasamaan sa mga dakong kaitaasan.

<span id="an_6:13">6:13</span> Dahil dito magsikuha kayo ng buong
kagayakan ng Dios, upang kayo'y mangakatagal sa araw na masama, at kung
magawa ang lahat, ay magsitibay.

<span id="an_6:14">6:14</span> Magsitibay nga kayo, na ang inyong mga
baywang ay may bigkis na katotohanan, na may sakbat na baluti ng
katuwiran,

<span id="an_6:15">6:15</span> At ang inyong mga paa ay may panyapak na
paghahanda ng evangelio ng kapayapaan;

<span id="an_6:16">6:16</span> Bukod dito ay taglayin ninyo ang kalasag
ng pananampalataya, na siyang ipapatay ninyo sa lahat ng nangagniningas
na suligi ng masama.

<span id="an_6:17">6:17</span> At magsikuha rin naman kayo ng turbante
ng kaligtasan, at ng tabak ng Espiritu, na siyang salita ng Dios:

<span id="an_6:18">6:18</span> Na magsipanalangin kayo sa Espiritu ng
lahat ng panalangin at daing sa buong panahon, at mangagpuyat sa buong
katiyagaan at daing na patungkol sa lahat ng mga banal,

<span id="an_6:19">6:19</span> At sa akin, upang ako'y pagkalooban ng
pananalita sa pagbubuka ng aking bibig, upang ipakilalang may katapangan
ang hiwaga ng evangelio,

<span id="an_6:20">6:20</span> Na dahil dito ako'y isang sugong
natatanikalaan; upang sa ganito ako'y magsalita na may katapangan gaya
ng nararapat na aking salitain.

<span id="an_6:21">6:21</span> Datapuwa't upang mangaalaman ninyo naman
ang mga bagay na ukol sa akin, at ang kalagayan ko, si Tiquico na aking
minamahal na kapatid at tapat na ministro sa Panginoon, ay siyang
magpapakilala sa inyo ng lahat ng mga bagay:

<span id="an_6:22">6:22</span> Na siyang aking sinugo sa inyo sa bagay
na ito, upang makilala ninyo ang aming kalagayan, at upang kaniyang
aliwin ang inyong mga puso.

<span id="an_6:23">6:23</span> Kapayapaan nawa sa mga kapatid, at
pagibig na may pananampalataya, mula sa Dios Ama at sa Panginoong
Jesucristo.

<span id="an_6:24">6:24</span> Ang biyaya nawa'y sumalahat ng mga
nagsisiibig sa ating Panginoong Jesucristo ng pagibig na walang
pagkasira. Siya nawa.

------------------------------------------------------------------------

[Next: Philippians](phi.md)
