[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hab)  [Next](hag.md) 

------------------------------------------------------------------------

### Tagalog Bible: Zephaniah

<span id="an_1:1">1:1</span> Ang salita ng Panginoon na dumating kay
Zefanias na anak ni Cushi, na anak ni Gedalias, na anak ni Amarias, na
anak ni Ezechias, nang mga kaarawan ni Josias na anak ni Amon, na hari
sa Juda.

<span id="an_1:2">1:2</span> Aking lubos na lilipulin ang lahat na bagay
sa ibabaw ng lupa, sabi ng Panginoon.

<span id="an_1:3">1:3</span> Aking lilipulin ang tao at ang hayop; aking
lilipulin ang mga ibon sa himpapawid, at ang mga isda sa dagat, at ang
mga katitisuran na kasama ng mga masama; at aking ihihiwalay ang tao sa
ibabaw ng lupa, sabi ng Panginoon.

<span id="an_1:4">1:4</span> At aking iuunat ang aking kamay sa Juda, at
sa lahat na nananahan sa Jerusalem; at aking ihihiwalay ang nalabi kay
Baal sa dakong ito, at ang pangalan ng mga Chemarim sangpu ng mga
saserdote;

<span id="an_1:5">1:5</span> At ang nagsisisamba sa natatanaw sa langit
sa mga bubungan ng bahay; at ang nagsisisamba na nanunumpa sa Panginoon
at nanunumpa sa pangalan ni Malcam;

<span id="an_1:6">1:6</span> At ang nagsisitalikod na mula sa pagsunod
sa Panginoon; at yaong mga hindi nagsisihanap sa Panginoon, ni
sumangguni man sa kaniya.

<span id="an_1:7">1:7</span> Pumayapa ka sa harap ng Panginoong Dios;
sapagka't ang kaarawan ng Panginoon ay malapit na: sapagka't inihanda ng
Panginoon ang isang hain, kaniyang itinalaga ang kaniyang mga panauhin.

<span id="an_1:8">1:8</span> At mangyayari sa kaarawan ng hain sa
Panginoon, na aking parurusahan ang mga prinsipe, at ang mga anak ng
hari, at ang lahat na nangagsusuot ng pananamit ng taga ibang lupa.

<span id="an_1:9">1:9</span> At sa araw na yaon ay aking parurusahan
yaong lahat na nagsisilukso sa pasukan, na pinupuno ang bahay ng
kanilang panginoon ng pangdadahas at pagdaraya.

<span id="an_1:10">1:10</span> At sa araw na yaon, sabi ng Panginoon,
magkakaroon ng ingay ng hiyawan na mula sa pintuang-bayan ng mga isda,
at ng pananambitan mula sa ikalawang bahagi, at malaking hugong na mula
sa mga burol.

<span id="an_1:11">1:11</span> Manambitan kayo, kayong mga nananahan sa
Mactes; sapagka't ang buong bayan ng Canaan ay nalansag; yaong
napapasanan ng pilak ay nangahiwalay.

<span id="an_1:12">1:12</span> At mangyayari sa panahong yaon, na ang
Jerusalem ay sisiyasatin kong may mga ilawan; at aking parurusahan ang
mga tao na nagsisiupo sa kanilang mga latak, na nangagsasabi sa kanilang
puso, Ang Panginoo'y hindi gagawa ng mabuti, ni gagawa man siya ng
masama.

<span id="an_1:13">1:13</span> At ang kanilang kayamanan ay magiging
samsam, at ang kanilang mga bahay ay kasiraan: oo, sila'y mangagtatayo
ng mga bahay, nguni't hindi nila titirahan; at sila'y mag-uubasan,
nguni't hindi sila magsisiinom ng alak niyaon.

<span id="an_1:14">1:14</span> Ang dakilang kaarawan ng Panginoon ay
malapit na, malapit na at nagmamadaling mainam, sa makatuwid baga'y ang
tinig ng kaarawan ng Panginoon; ang makapangyarihang tao ay sumisigaw
roon ng kalagimlagim.

<span id="an_1:15">1:15</span> Ang araw na yaon ay kaarawan ng kapootan,
kaarawan ng kabagabagan at kahapisan, kaarawan ng kawakasan at kasiraan,
kaarawan ng kadiliman at kalumbayan, kaarawan ng mga alapaap at
pagsasalimuot ng kadiliman,

<span id="an_1:16">1:16</span> Kaarawan ng pakakak at ng hudyatan, laban
sa mga bayang nakukutaan, at laban sa mataas na kuta.

<span id="an_1:17">1:17</span> At aking dadalhan ng kahapisan ang mga
tao, na sila'y magsisilakad na parang mga bulag, sapagka't sila'y
nangagkasala laban sa Panginoon; at ang kanilang dugo ay mabububo na
parang alabok, at ang kanilang katawan ay parang dumi.

<span id="an_1:18">1:18</span> Kahit ang kanilang pilak o ang kanilang
ginto man ay hindi makapagliligtas sa kanila sa kaarawan ng kapootan ng
Panginoon; kundi ang buong lupain ay masusupok sa pamamagitan ng apoy ng
kaniyang paninibugho: sapagka't wawakasan niya, oo, isang kakilakilabot
na wakas, nilang lahat na nagsisitahan sa lupain.

<span id="an_2:1">2:1</span> Kayo'y magpipisan, oo, magpipisan, Oh
bansang walang kahihiyan;

<span id="an_2:2">2:2</span> Bago ang pasiya'y lumabas, bago dumaang
parang dayami ang kaarawan, bago dumating sa inyo ang mabangis na galit
ng Panginoon, bago dumating sa inyo ang kaarawan ng galit ng Panginoon.

<span id="an_2:3">2:3</span> Hanapin ninyo ang Panginoon, ninyong lahat
na maamo sa lupa, na nagsigawa ng ayon sa kaniyang kahatulan; hanapin
ninyo ang katuwiran, hanapin ninyo ang kaamuan: kaypala ay malilingid
kayo sa kaarawan ng galit ng Panginoon.

<span id="an_2:4">2:4</span> Sapagka't ang Gaza ay pababayaan, at ang
Ascalon ay sa kasiraan; kanilang palalayasin ang Asdod sa katanghaliang
tapat, at ang Ecron ay mabubunot.

<span id="an_2:5">2:5</span> Sa aba ng mga nananahanan sa baybayin ng
dagat, bansa ng mga Chereteo! Ang salita ng Panginoon ay laban sa iyo,
Oh Canaan, na lupain ng mga Filisteo; aking gigibain ka, upang mawalan
ng mga mananahan.

<span id="an_2:6">2:6</span> At ang baybayin ng dagat ay magiging
pastulan, na may mga dampa para sa mga pastor, at mga kulungan para sa
mga kawan.

<span id="an_2:7">2:7</span> At ang baybayin ay mapapasa nalabi sa
sangbahayan ni Juda; sila'y mangagpapastol ng kanilang mga kawan doon;
sa mga bahay sa Ascalon ay mangahihiga sila sa gabi; sapagka't dadalawin
sila ng Panginoon nilang Dios, at ibabalik sila na mula sa kanilang
pagkabihag.

<span id="an_2:8">2:8</span> Aking narinig ang panunungayaw ng Moab, at
ang pagapi ng mga anak ni Ammon, na kanilang ipinanungayaw sa aking
bayan, at nagmalaki sila ng kanilang sarili laban sa kanilang hangganan.

<span id="an_2:9">2:9</span> Buhay nga ako, sabi ng Panginoon ng mga
hukbo, ng Dios ng Israel, Walang pagsalang ang Moab ay magiging parang
Sodoma, at ang mga anak ni Ammon ay parang Gomorra, pag-aari na mga
dawag, at lubak na asin, at isang pagkasira sa tanang panahon: sila'y
sasamsamin ng nalabi sa aking bayan, at sila'y mamanahin ng nalabi sa
aking bansa.

<span id="an_2:10">2:10</span> Ito ang kanilang mapapala dahil sa
kanilang pagpapalalo, sapagka't sila'y nanungayaw at nagmalaki ng
kanilang sarili laban sa bayan ng Panginoon ng mga hukbo.

<span id="an_2:11">2:11</span> Ang Panginoo'y magiging kakilakilabot sa
kanila; sapagka't kaniyang gugutumin ang lahat ng dios sa lupa; at
sasambahin siya ng mga tao; ng bawa't isa mula sa kanikaniyang dako, ng
lahat na pulo ng mga bansa.

<span id="an_2:12">2:12</span> Kayong mga taga Etiopia naman, kayo'y
papatayin sa pamamagitan ng aking tabak.

<span id="an_2:13">2:13</span> At kaniyang iuunat ang kaniyang kamay
laban sa hilagaan, at gigibain ang Asiria, at ang Nineve ay sisirain, at
tutuyuing gaya ng ilang.

<span id="an_2:14">2:14</span> At mga bakaha'y hihiga sa gitna niyaon,
lahat ng hayop ng mga bansa: ang pelikano at gayon din ang erizo ay
tatahan sa mga kapitel niyaon; kanilang tinig ay huhuni sa mga dungawan;
kasiraa'y sasapit sa mga pasukan; sapagka't kaniyang sinira ang mga
yaring kahoy na cedro.

<span id="an_2:15">2:15</span> Ito ang masayang bayan na tumahang walang
bahala, na nagsasabi sa sarili, Ako nga, at walang iba liban sa akin:
ano't siya'y naging sira, naging dakong higaan para sa mga hayop! lahat
na daraan sa kaniya ay magsisisutsot, at ikukumpas ang kaniyang kamay.

<span id="an_3:1">3:1</span> Sa aba niya na mapanghimagsik at nadumhan!
ng mapagpighating kamay!

<span id="an_3:2">3:2</span> Siya'y hindi sumunod sa tinig; siya'y hindi
napasaway; siya'y hindi tumiwala sa Panginoon; siya'y hindi lumapit sa
kaniyang Dios.

<span id="an_3:3">3:3</span> Ang mga prinsipe niya sa gitna niya ay mga
leong nagsisiungal; ang mga hukom niya ay mga lobo sa gabi; sila'y
walang inilalabi hanggang sa kinaumagahan.

<span id="an_3:4">3:4</span> Ang kaniyang mga propeta ay mga walang
kabuluhan at mga taong taksil; nilapastangan ng kaniyang mga saserdote
ang santuario, sila'y nagsigawa ng pangdadahas sa aking kautusan.

<span id="an_3:5">3:5</span> Ang Panginoon sa gitna niya ay matuwid;
siya'y hindi gagawa ng kasamaan; tuwing umaga'y kaniyang ipinaliliwanag
ang kaniyang matuwid na kahatulan, siya'y hindi nagkukulang; nguni't ang
hindi ganap ay hindi nakakaalam ng kahihiyan.

<span id="an_3:6">3:6</span> Ako'y naghiwalay ng mga bansa; ang kanilang
mga kuta ay sira; aking iniwasak ang kanilang mga lansangan, na anopa't
walang makaraan; ang kanilang mga bayan ay giba, na anopa't walang tao,
na anopa't walang tumatahan.

<span id="an_3:7">3:7</span> Aking sinabi, Matakot ka lamang sa akin;
tumanggap ng pagsaway; sa gayo'y ang kaniyang tahanan ay hindi
mahihiwalay, ayon sa lahat na aking itinakda sa kaniya: nguni't sila'y
bumangong maaga, at kanilang sinira ang lahat nilang gawa.

<span id="an_3:8">3:8</span> Kaya't hintayin ninyo ako, sabi ng
Panginoon, hanggang sa kaarawan na ako'y bumangon sa panghuhuli;
sapagka't ang aking pasiya ay pisanin ang mga bansa, upang aking mapisan
ang mga kaharian, upang maibuhos ko sa kanila ang aking kagalitan, sa
makatuwid baga'y ang aking buong mabangis na galit; sapagka't ang buong
lupa ay sasakmalin, ng silakbo ng aking paninibugho.

<span id="an_3:9">3:9</span> Sapagka't akin ngang sasaulian ang mga
bayan ng dalisay na wika, upang silang lahat ay makatawag sa pangalan ng
Panginoon; na paglingkuran siya na may pagkakaisa.

<span id="an_3:10">3:10</span> Mula sa dako roon ng mga ilog ng Etiopia,
ang mga nagsisipamanhik sa akin, sa makatuwid baga'y ang anak na babae
ng aking pinapangalat, ay magdadala ng handog sa akin.

<span id="an_3:11">3:11</span> Sa araw na yao'y hindi ka mapapahiya ng
dahil sa lahat ng iyong gawa, na iyong isinalangsang laban sa akin;
sapagka't kung magkagayon aking aalisin sa gitna mo ang iyong
nangagpapalalong nagsasaya, at hindi ka na magpapalalo pa sa aking banal
na bundok.

<span id="an_3:12">3:12</span> Nguni't aking iiwan sa gitna mo ang isang
nagdadalamhati at maralitang bayan, at sila'y magsisitiwala sa pangalan
ng Panginoon.

<span id="an_3:13">3:13</span> Ang nalabi sa Israel ay hindi gagawa ng
kasamaan, ni magsasalita man ng mga kabulaanan; ni masusumpungan man ang
isang magdarayang dila sa kanilang bibig; sapagka't sila'y magsisikain
at magsisihiga, at walang takot sa kanila.

<span id="an_3:14">3:14</span> Umawit ka, Oh anak na babae ng Sion;
humiyaw ka; Oh Israel; ikaw ay matuwa at magalak ng buong puso, Oh anak
na babae ng Jerusalem.

<span id="an_3:15">3:15</span> Inalis ng Panginoon ang mga kahatulan sa
iyo, kaniyang iniwaksi ang iyong kaaway: ang hari sa Israel, sa
makatuwid baga'y ang Panginoon, ay nasa gitna mo; hindi ka na matatakot
pa sa kasamaan.

<span id="an_3:16">3:16</span> Sa araw na yaon ay sasabihin sa
Jerusalem; Huwag kang matakot; Oh Sion, huwag manghina ang iyong mga
kamay.

<span id="an_3:17">3:17</span> Ang Panginoon mong Dios ay nasa gitna mo,
na makapangyarihan na magliligtas; siya'y magagalak dahil sa iyo na may
kagalakan; siya'y magpapahinga sa kaniyang pagibig; siya'y magagalak sa
iyo na may pagawit.

<span id="an_3:18">3:18</span> Aking pipisanin yaong nangamamanglaw
dahil sa takdang kapulungan, na sila'y mga naging iyo; na ang pasan sa
kaniya ay isang kakutyaan.

<span id="an_3:19">3:19</span> Narito, sa panahong yao'y aking
parurusahan ang lahat na mga dumadalamhati sa iyo: at aking ililigtas
ang napipilay, at aking pipisanin ang pinalayas; at aking gagawin silang
kapurihan at kabantugan, na ang kahihiyan nila ay napasa buong lupa.

<span id="an_3:20">3:20</span> Sa panahong yao'y aking ipapasok kayo, at
sa panahong yao'y aking pipisanin kayo; sapagka't aking gagawin kayong
kabantugan at kapurihan sa gitna ng lahat ng mga bayan sa lupa, pagka
aking ibinalik kayo sa harap ng inyong mga mata mula sa inyong
pagkabihag sabi ng Panginoon.

------------------------------------------------------------------------

[Next: Haggai](hag.md)
