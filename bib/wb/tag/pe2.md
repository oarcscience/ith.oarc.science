[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Tagalog Bible: 2 Peter

<span id="an_1:1">1:1</span> Si Simon Pedro, na alipin at apostol ni
Jesucristo, sa nagsipagkamit na kasama namin ng mahalagang
pananampalataya sa katuwiran ng ating Dios at Tagapagligtas na si
Jesucristo:

<span id="an_1:2">1:2</span> Biyaya at kapayapaan ang sa inyo'y dumami
sa pagkakilala sa Dios at kay Jesus na Panginoon natin;

<span id="an_1:3">1:3</span> Yamang ipinagkaloob sa atin ng kaniyang
banal na kapangyarihan ang lahat ng mga bagay na nauukol sa kabuhayan at
sa kabanalan, sa pamamagitan ng pagkakilala sa kaniya na tumawag sa atin
sa pamamagitan ng kaniyang sariling kaluwalhatian at kagalingan;

<span id="an_1:4">1:4</span> Na dahil dito ay ipinagkaloob niya sa atin
ang kaniyang mahahalaga at napakadakilang pangako; upang sa pamamagitan
ng mga ito ay makabahagi kayo sa kabanalang mula sa Dios, yamang
nakatanan sa kabulukang nasa sanglibutan dahil sa masamang pita.

<span id="an_1:5">1:5</span> Oo, at dahil din dito, sa pagkaragdag sa
ganang inyo ng buong sikap, ay ipamahagi ninyo sa inyong pananampalataya
ang kagalingan; at sa kagalingan ay ang kaalaman;

<span id="an_1:6">1:6</span> At sa kaalaman ay ang pagpipigil; at sa
pagpipigil ay ang pagtitiis; at sa pagtitiis ay ang kabanalan;

<span id="an_1:7">1:7</span> At sa kabanalan ay ang mabuting kalooban sa
kapatid; at sa mabuting kalooban sa kapatid ay ang pagibig.

<span id="an_1:8">1:8</span> Sapagka't kung nasa inyo ang mga bagay na
ito at sumasagana, ay hindi kayo pababayaang maging mga tamad o mga
walang bunga sa pagkakilala sa ating Panginoong Jesucristo.

<span id="an_1:9">1:9</span> Sapagka't yaong wala ng mga bagay na ito ay
bulag, na ang nakikita lamang ay ang nasa malapit, sa pagkalimot ng
paglilinis ng kaniyang dating mga kasalanan.

<span id="an_1:10">1:10</span> Kaya, mga kapatid, lalong pagsikapan
ninyo na mangapanatag kayo sa pagkatawag at pagkahirang sa inyo:
sapagka't kung gawin ninyo ang mga bagay na ito ay hindi kayo
mangatitisod kailan man:

<span id="an_1:11">1:11</span> Sapagka't sa gayon ay ipinamamahaging
sagana sa inyo ang pagpasok sa kahariang walang hanggan ng Panginoon
natin at Tagapagligtas na si Jesucristo.

<span id="an_1:12">1:12</span> Kaya't magiging handa akong lagi na
ipaalaala ko sa inyo ang mga bagay na ito, bagama't inyong nalalaman, at
kayo'y pinatitibay sa katotohanang nasa inyo.

<span id="an_1:13">1:13</span> At inaakala kong matuwid, na samantalang
ako'y nasa tabernakulong ito, ay kilusin ko kayo na ipaalaala ko sa
inyo;

<span id="an_1:14">1:14</span> Yamang aking nalalaman na dumarating na
madali ang paghiwalay ko sa aking tabernakulo, na gaya ng ipinahiwatig
sa akin ng Panginoon nating Jesucristo.

<span id="an_1:15">1:15</span> Oo, pagsisikapan ko na sa tuwituwi na,
pagkamatay ko'y inyong maalaala ang mga bagay na ito.

<span id="an_1:16">1:16</span> Sapagka't kami ay hindi nagsisunod sa mga
kathang ginawang mainam, noong aming ipinakilala sa inyo ang
kapangyarihan at pagparito ng ating Panginoong Jesucristo, kundi kami ay
naging mga saksing nakakita ng kaniyang karangalan.

<span id="an_1:17">1:17</span> Sapagka't siya'y tumanggap sa Dios Ama ng
karangalan at kaluwalhatian, nang dumating sa kaniya ang isang tinig
mula sa Marangal na Kaluwalhatian, Ito ang sinisinta kong Anak, na siya
kong kinalulugdan:

<span id="an_1:18">1:18</span> At ang tinig na ito ay aming narinig na
nanggaling sa langit, nang kami ay kasama niya sa banal na bundok.

<span id="an_1:19">1:19</span> At kami ay mayroong lalong panatag na
salita ng hula; na mabuti ang inyong ginagawa kung ito'y inyong
sinusundan, na gaya ng sa isang ilawang lumiliwanag sa isang dakong
madilim, hanggang sa pagbubukang liwayway, at ang tala sa umaga ay
sumilang sa inyong mga puso:

<span id="an_1:20">1:20</span> Na maalaman muna ito, na alin mang hula
ng kasulatan ay hindi nagbuhat sa sariling pagpapaliwanag.

<span id="an_1:21">1:21</span> Sapagka't hindi sa kalooban ng tao
dumating ang hula kailanman: kundi ang mga tao ay nagsalita buhat sa
Dios, na nangaudyokan ng Espiritu Santo.

<span id="an_2:1">2:1</span> Nguni't may nagsilitaw din naman sa bayan
na mga bulaang propeta, na gaya naman sa inyo'y magkakaroon ng mga
bulaang guro, na mangagpapasok sa lihim ng mga makakapahamak na mga
hiduwang pananampalataya, na itatatuwa pati ang Panginoon na bumili sa
kanila, na mangagtataglay sa kanilang sarili ng madaling pagkapahamak.

<span id="an_2:2">2:2</span> At maraming magsisisunod sa kanilang mga
gawang mahahalay; na dahil sa kanila ay pagsasalitaan ng masama ang daan
ng katotohanan.

<span id="an_2:3">2:3</span> At sa kasakiman sa mga pakunwaring salita
ay ipangangalakal kayo: na ang hatol nga sa kanila mula nang una ay
hindi nagluluwat, at ang kanilang kapahamakan ay hindi nagugupiling.

<span id="an_2:4">2:4</span> Sapagka't kung ang Dios ay hindi nagpatawad
sa mga anghel nang mangagkasala ang mga yaon, kundi sila'y ibinulid sa
impierno, at kinulong sa mga hukay ng kadiliman, upang ilaan sa
paghuhukom;

<span id="an_2:5">2:5</span> At ang dating sanglibutan ay hindi
pinatawad, datapuwa't iningatan si Noe na tagapangaral ng katuwiran na
kasama ng ibang pito pa, noong dalhin ang pagkagunaw sa sanglibutan ng
masasama;

<span id="an_2:6">2:6</span> At pinarusahan niya ng pagkalipol ang mga
bayan ng Sodoma at Gomorra na pinapaging abo, nang maging halimbawa sa
mga magsisipamuhay na masama:

<span id="an_2:7">2:7</span> At iniligtas ang matuwid na si Lot, na
lubhang nahahapis sa mahahalay na pamumuhay ng masasama:

<span id="an_2:8">2:8</span> (Sapagka't ang matuwid na ito na namamayang
kasama nila, ay lubhang nahapis araw-araw ang kaniyang matuwid na
kaluluwa sa pagkakita at pagkarinig niya, ng mga gawa nilang laban sa
kautusan):

<span id="an_2:9">2:9</span> Ang Panginoon ay marunong magligtas ng mga
banal, sa tukso at maglaan ng mga di matuwid sa ilalim ng kaparusahan
hanggang sa araw ng paghuhukom;

<span id="an_2:10">2:10</span> Datapuwa't lalong-lalo na ng mga
nagsisilakad ng ayon sa laman sa masamang pita ng karumihan, at
nangapopoot sa pagkasakop. Mga pangahas, mapagsariling kalooban, sila'y
hindi natatakot na magsialipusta sa mga pangulo:

<span id="an_2:11">2:11</span> Samantalang ang mga anghel, bagama't
lalong dakila ang lakas at kapangyarihan, ay hindi nagtataglay ng
paghatol na may alipusta laban sa kanila sa harapan ng Panginoon.

<span id="an_2:12">2:12</span> Datapuwa't ang mga ito, na gaya ng mga
kinapal na walang bait, na ipinanganak na talagang mga hayop upang
hulihin at lipulin, na nagsisialipusta sa mga bagay na hindi nila
nalalaman ay walang pagsalang lilipulin sa kanila ring pagkalipol.

<span id="an_2:13">2:13</span> Na nangagbabata ng masama na kabayaran ng
gawang masama; palibhasa'y inaari nilang isang kaligayahan ang
magpakalayaw kung araw, mga dungis at kapintasan, na nangagpapakalayaw
sa kanilang mga daya, samantalang sila'y nangakikipagpiging sa inyo;

<span id="an_2:14">2:14</span> Na may mga matang puspos ng
pangangalunya, at hindi maaaring maglikat sa pagkakasala; na umaakit sa
mga kaluluwang walang tiyaga; na may pusong sanay sa kasakiman; mga anak
ng paglait,

<span id="an_2:15">2:15</span> Na pagkaalis sa daang matuwid ay
nangaligaw sila, palibhasa'y nagsisunod sa daan ni Balaam na anak ni
Beor, na nagibig ng kabayaran ng gawang masama;

<span id="an_2:16">2:16</span> Datapuwa't siya'y sinasaway dahil sa
kaniyang sariling pagsalangsang: na isang asnong pipi ay nangusap ng
tinig ng tao at pinigil ang kaululan ng propeta.

<span id="an_2:17">2:17</span> Ang mga ito'y mga bukal na walang tubig,
mga ulap na tinatangay ng unos; na sa kanila'y itinaan ang kapusikitan
ng kadiliman;

<span id="an_2:18">2:18</span> Sapagka't, sa pananalita ng mga
kapalaluan na walang kabuluhan, ay umaakit sila sa masasamang pita ng
laman, sa pamamagitan ng kalibugan, doon sa nagsisitakas sa nangamumuhay
sa kamalian;

<span id="an_2:19">2:19</span> Na pinangangakuan ng kalayaan,
samantalang sila'y mga alipin ng kabulukan; sapagka't ang nadaig ninoman
ay naging alipin din naman niyaon.

<span id="an_2:20">2:20</span> Sapagka't kung, pagkatapos na sila'y
makatakas sa mga pagkahawa sa sanglibutan sa pamamagitan ng pagkakilala
sa Panginoon at Tagapagligtas na si Jesucristo, ay muling mahalubiluhan
at madaig niyaon, ay lalong sumasama ang huling kalagayan nila kay sa
nang una.

<span id="an_2:21">2:21</span> Sapagka't magaling pa sa kanila ang hindi
nakakilala ng daan ng katuwiran, kay sa, pagkatapos na makakilala ito ay
tumalikod sa banal na utos na ibinigay sa kanila.

<span id="an_2:22">2:22</span> Nangyari sa kanila ang ayon sa kawikaang
tunay, Nagbabalik na muli ang aso sa kaniyang sariling suka, at sa
paglulubalob sa pusali ang babaing baboy na nahugasan.

<span id="an_3:1">3:1</span> Ito nga ang ikalawang sulat, mga minamahal,
na isinusulat ko sa inyo; at sa dalawa'y ginigising ko ang inyong tapat
na pagiisip sa pamamagitan ng pagpapaalaala sa inyo;

<span id="an_3:2">3:2</span> Upang maalaala ninyo ang mga salitang
sinabi nang una ng mga banal na propeta, at ang utos ng Panginoon at
Tagapagligtas sa pamamagitan ng inyong mga apostol:

<span id="an_3:3">3:3</span> Na maalaman muna ito, na sa mga huling araw
ay magsisiparito ang mga manunuya na may pagtuya, na magsisilakad ayon
sa kanikanilang masasamang pita,

<span id="an_3:4">3:4</span> At magsisipagsabi, Saan naroon ang pangako
ng kaniyang pagparito? sapagka't, buhat nang araw na mangatulog ang mga
magulang, ay nangananatili ang lahat ng mga bagay na gaya ng kalagayan
nila mula nang pasimulan ang paglalang.

<span id="an_3:5">3:5</span> Sapagka't sadyang nililimot nila, na
mayroong sangkalangitan mula nang unang panahon, at isang lupang
inanyuan sa tubig at sa gitna ng tubig, sa pamamagitan ng salita ng
Dios;

<span id="an_3:6">3:6</span> Na sa pamamagitan din nito ang sanglibutan
noon, na inapawan ng tubig, ay napahamak:

<span id="an_3:7">3:7</span> Nguni't ang sangkalangitan ngayon, at ang
lupa, sa pamamagitan ng gayon ding salita ay iningatang talaga sa apoy,
na itinataan sa araw ng paghuhukom at ng paglipol sa mga taong masama.

<span id="an_3:8">3:8</span> Datapuwa't huwag ninyong kalimutan, mga
minamahal, ang isang bagay na ito, na ang isang araw sa Panginoon ay
katulad ng isang libong taon, at ang isang libong taon ay katulad ng
isang araw.

<span id="an_3:9">3:9</span> Hindi mapagpaliban ang Panginoon tungkol sa
kaniyang pangako, na gaya ng pagpapalibang ipinalalagay ng iba; kundi
mapagpahinuhod sa inyo, na hindi niya ibig na sinoman ay mapahamak,
kundi ang lahat ay magsipagsisi.

<span id="an_3:10">3:10</span> Datapuwa't darating ang araw ng Panginoon
na gaya ng magnanakaw; na ang sangkalangitan sa araw na iyan ay
mapaparam na kasabay ng malaking ugong, at ang mga bagay sa langit ay
mapupugnaw sa matinding init, at ang lupa at ang mga gawang nasa lupa ay
pawang masusunog.

<span id="an_3:11">3:11</span> Yamang ang lahat ng mga bagay na ito ay
mapupugnaw ng ganito, ano ngang anyo ng mga pagkatao ang nararapat sa
inyo sa banal na pamumuhay at pagkamaawain,

<span id="an_3:12">3:12</span> Na ating hinihintay at pinakananasa ang
pagdating ng kaarawan ng Dios, na dahil dito'y ang sangkalangitan na
nagniningas ay mapupugnaw, at ang mga bagay sa langit ay matutunaw sa
matinding init?

<span id="an_3:13">3:13</span> Nguni't, ayon sa kaniyang pangako, ay
naghihintay tayo ng bagong langit at ng bagong lupa, na tinatahanan ng
katuwiran.

<span id="an_3:14">3:14</span> Kaya nga, mga minamahal, yamang kayo'y
nagsisipaghintay ng mga bagay na ito, ay pagsikapan ninyong masumpungan
kayo sa kapayapaan, na walang dungis at walang kapintasan sa paningin
niya.

<span id="an_3:15">3:15</span> At inyong ariin na ang pagpapahinuhod ng
ating Panginoon ay pagliligtas; na gaya rin naman ni Pablo, na ating
minamahal na kapatid, na ayon sa karunungang ibinigay sa kaniya, ay
sinulatan kayo;

<span id="an_3:16">3:16</span> Gayon din naman sa lahat ng kaniyang mga
sulat, na doo'y sinasalita ang mga bagay na ito; na doo'y may ilang
bagay na mahirap unawain, na isinisinsay ng mga di nakaaalam at ng mga
walang tiyaga, na gaya rin naman ng kanilang ginagawa sa ibang mga
kasulatan, sa ikapapahamak din nila.

<span id="an_3:17">3:17</span> Kaya nga, mga minamahal, yamang nalalaman
na ninyo nang una ang mga bagay na ito, ay magsipagingat kayo, baka kung
mangaligaw kayo sa pamamagitan ng kamalian ng masasama, ay mangahulog
kayo sa inyong sariling katiyagaan.

<span id="an_3:18">3:18</span> Datapuwa't magsilago kayo sa biyaya at sa
pagkakilala sa ating Panginoon at Tagapagligtas na si Jesucristo.
Sumakaniya nawa ang kaluwalhatian ngayon at magpakailan man. Siya nawa.

------------------------------------------------------------------------

[Next: 1 John](jo1)
