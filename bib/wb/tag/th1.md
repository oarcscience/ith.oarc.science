[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Tagalog Bible: 1 Thessalonians

<span id="an_1:1">1:1</span> Si Pablo, at si Silvano, at si Timoteo, sa
iglesia ng mga taga Tesalonica sa Dios Ama at sa Panginoong Jesucristo:
Sumainyo nawa ang biyaya at kapayapaan.

<span id="an_1:2">1:2</span> Nangagpapasalamat kaming lagi sa Dios dahil
sa inyong lahat, na aming binabanggit kayo sa aming mga panalangin;

<span id="an_1:3">1:3</span> Na aming inaalaalang walang patid sa
harapan ng ating Dios at Ama, ang inyong gawa sa pananampalataya at
pagpapagal sa pagibig at pagtitiis sa pagasa sa ating Panginoong
Jesucristo;

<span id="an_1:4">1:4</span> Yamang aming nalalaman, mga kapatid na
minamahal ng Dios, ang pagkahirang sa inyo,

<span id="an_1:5">1:5</span> Kung paanong ang aming evangelio ay hindi
dumating sa inyo sa salita lamang, kundi sa kapangyarihan din naman, at
sa Espiritu Santo, at sa lubos na katiwasayan; na gaya ng inyong
nalalaman kung anong pagkatao namin ang aming ipinakita sa inyo dahil sa
inyo.

<span id="an_1:6">1:6</span> At kayo'y nagsitulad sa amin, at sa
Panginoon, nang inyong tanggapin ang salita sa malaking kapighatian, na
may katuwaan sa Espiritu Santo;

<span id="an_1:7">1:7</span> Ano pa't kayo'y naging uliran ng lahat ng
nangananampalatayang nangasa Macedonia at nangasa Acaya.

<span id="an_1:8">1:8</span> Sapagka't mula sa inyo'y nabansag ang
salita ng Panginoon, hindi lamang sa Macedonia at Acaya, kundi sa lahat
ng mga dako ay natanyag ang inyong pananampalataya sa Dios; ano pa't
kami ay wala nang kailangang magsabi pa ng anoman.

<span id="an_1:9">1:9</span> Sapagka't sila rin ang nangagbalita tungkol
sa amin kung paanong nangakapasok kami sa inyo; at kung paanong
nangagbalik kayo sa Dios mula sa mga diosdiosan, upang mangaglingkod sa
Dios na buhay at tunay,

<span id="an_1:10">1:10</span> At upang hintayin ang kaniyang Anak na
mula sa langit, na kaniyang ibinangon sa mga patay, si Jesus nga na
nagligtas sa atin mula sa galit na darating.

<span id="an_2:1">2:1</span> Kaya nga nalalaman ninyo rin, mga kapatid,
na ang aming pagkapasok sa inyo, ay hindi nawalan ng kabuluhan:

<span id="an_2:2">2:2</span> Kundi palibhasa'y nagsipagbata kami nang
una at inalipusta, gaya ng inyong nalalaman, sa Filipos, ay nangagkaroon
kami ng kalakasan ng loob dahil sa ating Dios upang salitain sa inyo ang
evangelio ng Dios sa gitna ng maraming kaligaligan.

<span id="an_2:3">2:3</span> Sapagka't ang aming iniaaral ay hindi sa
kamalian, ni sa karumihan, ni sa pagdaraya.

<span id="an_2:4">2:4</span> Kundi kung paanong kami'y minarapat ng Dios
upang pagkatiwalaan kami ng evangelio, ay gayon namin sinasalita; hindi
gaya ng nangagbibigay lugod sa mga tao, kundi sa Dios na sumusubok ng
aming mga puso.

<span id="an_2:5">2:5</span> Sapagka't hindi kami nasusumpungang
nagsisigamit kailan man ng mga salitang paimbabaw, gaya ng nalalaman
ninyo, ni ng balabal man ng kasakiman, saksi ang Dios;

<span id="an_2:6">2:6</span> Ni nagsihanap man sa mga tao ng kapurihan,
ni sa inyo man, ni sa mga iba man, nang maaaring magsigamit kami ng
kapamahalaan gaya ng mga apostol ni Cristo.

<span id="an_2:7">2:7</span> Kundi kami ay nangagpapakalumanay sa gitna
ninyo, na gaya ng isang sisiwa pagka inaamoamo ang kaniyang sariling mga
anak:

<span id="an_2:8">2:8</span> Gayon din kami, palibhasa'y may magiliw na
pagibig sa inyo, ay kinalugdan naming kayo'y bahaginan, hindi lamang ng
evangelio ng Dios, kundi naman ng aming sariling mga kaluluwa, sapagka't
kayo'y naging lalong mahal sa amin.

<span id="an_2:9">2:9</span> Sapagka't inaalaala ninyo, mga kapatid, ang
aming pagpapagal at pagdaramdam: amin ngang ipinangaral ang evangelio ng
Dios na kami ay gumagawa gabi't araw, upang huwag kaming maging isang
pasanin sa kanino man sa inyo.

<span id="an_2:10">2:10</span> Kayo'y mga saksi, at ang Dios man, kung
gaanong pagkabanal at pagkamatuwid at pagkawalang kapintasan ang inugali
namin sa inyong nagsisisampalataya:

<span id="an_2:11">2:11</span> Gaya ng inyong nalalaman kung ano ang
inugali namin sa bawa't isa sa inyo, na gaya ng isang ama sa kaniyang
sariling mga anak, na kayo'y inaaralan, at pinalalakas ang loob ninyo,
at nagpapatotoo,

<span id="an_2:12">2:12</span> Upang kayo'y magsilakad ng nararapat sa
Dios, na siyang tumawag sa inyo sa kaniyang sariling kaharian at
kaluwalhatian.

<span id="an_2:13">2:13</span> At dahil naman dito kami ay
nangagpapasalamat na walang patid sa Dios, na nang inyong tanggapin sa
amin ang salita na ipinangaral, sa makatuwid baga'y ang salita ng Dios,
ay inyong tinanggap na hindi gaya ng salita ng mga tao, kundi, ayon sa
katotohanan, na salita ng Dios, na gumagawa naman sa inyo na
nagsisisampalataya.

<span id="an_2:14">2:14</span> Sapagka't kayo, mga kapatid, ay
nagsitulad sa mga iglesia ng Dios na nasa Judea kay Cristo Jesus:
sapagka't nagsipagbata naman kayo sa inyong sariling mga kababayan, gaya
naman nila sa mga Judio;

<span id="an_2:15">2:15</span> Na nagsipatay sa Panginoong Jesus, at
gayon din sa mga propeta, at kami ay kanilang pinalayas, at di
nangagbibigay lugod sa Dios, at laban sa lahat ng mga tao;

<span id="an_2:16">2:16</span> Na pinagbabawalan kaming makipagusap sa
mga Gentil upang mangaligtas ang mga ito; upang kanilang paramihing lagi
ang kanilang mga kasalanan: nguni't dumating sa kanila ang kagalitan,
hanggang sa katapusan.

<span id="an_2:17">2:17</span> Nguni't kami, mga kapatid, na
nangahiwalay sa inyong sangdaling panahon, sa katawan hindi sa puso, ay
nangagsisikap na lubha, upang makita ang inyong mukha na may dakilang
pagnanais:

<span id="an_2:18">2:18</span> Sapagka't nangagnasa kaming pumariyan sa
inyo, akong si Pablo, na minsan at muli; at hinadlangan kami ni Satanas.

<span id="an_2:19">2:19</span> Sapagka't ano ang aming pagasa, o
katuwaan, o putong, na ipinagmamapuri? Hindi baga kayo rin sa harapan ng
ating Panginoong Jesucristo sa kaniyang pagparito?

<span id="an_2:20">2:20</span> Sapagka't kayo ang aming kaluwalhatian at
aming katuwaan.

<span id="an_3:1">3:1</span> Kaya't nang hindi na kami mangakatiis, ay
minagaling naming maiwang nangagiisa sa Atenas;

<span id="an_3:2">3:2</span> At aming sinugo si Timoteo, na aming
kapatid at ministro ng Dios sa evangelio ni Cristo, upang kayo'y
kaniyang patibayin at aliwin, tungkol sa inyong pananampalataya;

<span id="an_3:3">3:3</span> Upang ang sinoma'y huwag mabagabag sa
pamamagitan ng mga kapighatiang ito; sapagka't kayo rin ang nangakaaalam
na itinalaga kami sa bagay na ito.

<span id="an_3:4">3:4</span> Sapagka't sa katotohanan, nang kami ay
kasama ninyo ay aming sinabi nang una sa inyo na kami ay mangagbabata ng
kapighatian; gaya nga na nangyari, at nalalaman ninyo.

<span id="an_3:5">3:5</span> Dahil dito naman, nang hindi ko na matiis
pa, ako'y nagsugo upang matalastas ko ang inyong pananampalataya, baka
sa anomang paraan kayo'y nangatukso ng manunukso, at ang aming
pagpapagal ay mawalan ng kabuluhan.

<span id="an_3:6">3:6</span> Datapuwa't nang si Timoteo ay dumating sa
amin ngayon na buhat sa inyo, at nagdala sa amin ng mabubuting balita
tungkol sa inyong pananampalataya at pagibig, at laging kami'y
inaalaalang mabuti ninyo, na ninanasang makita kami na gaya naman namin
sa inyo;

<span id="an_3:7">3:7</span> Dahil dito'y nangaaliw kami, mga kapatid,
tungkol sa inyo sa pamamagitan ng inyong pananampalataya sa lahat naming
kagipitan at kapighatian:

<span id="an_3:8">3:8</span> Sapagka't ngayon ay nangabubuhay kami, kung
kayo'y nangamamalaging matibay sa Panginoon.

<span id="an_3:9">3:9</span> Sapagka't ano ngang pagpapasalamat ang
aming muling maibibigay sa Dios dahil sa inyo, dahil sa buong kagalakan
na aming ikinagalak dahil sa inyo sa harapan ng aming Dios;

<span id="an_3:10">3:10</span> Gabi't araw ay idinadalangin naming buong
ningas na aming makita ang inyong mukha, at aming malubos ang inyong
pananampalataya.

<span id="an_3:11">3:11</span> Ngayo'y patnugutan nawa ng atin ding Dios
at Ama, at ng ating Panginoong Jesus, ang aming paglalakbay sa inyo:

<span id="an_3:12">3:12</span> At kayo'y palaguin at pasaganain ng
Panginoon sa pagibig sa isa't isa, at sa lahat ng mga tao, na gaya naman
ng amin sa inyo;

<span id="an_3:13">3:13</span> Upang patibayin niya ang inyong mga puso,
na walang maipipintas sa kabanalan sa harapan ng ating Dios at Ama, sa
pagparito ng ating Panginoong Jesus na kasama ang kaniyang lahat na mga
banal.

<span id="an_4:1">4:1</span> Katapustapusan nga, mga kapatid, kayo'y
aming pinamamanhikan at inaaralan sa Panginoong Jesus, na, ayon sa
tinanggap ninyo sa amin, na kung paanong kayo'y dapat magsilakad at
mangagbigay lugod sa Dios, na gaya ng inyong paglakad, upang kayo'y
magsipanagana ng higit at higit.

<span id="an_4:2">4:2</span> Sapagka't talastas ninyo kung anong mga
tagubilin ang ibinigay namin sa inyo sa pamamagitan ng Panginoong Jesus.

<span id="an_4:3">4:3</span> Sapagka't ito ang kalooban ng Dios, sa
makatuwid baga'y ang inyong pagpapakabanal, na kayo'y magsiilag sa
pakikiapid;

<span id="an_4:4">4:4</span> Na ang bawa't isa sa inyo'y makaalam na
maging mapagpigil sa kaniyang sariling katawan sa pagpapakabanal at
kapurihan,

<span id="an_4:5">4:5</span> Hindi sa pita ng kahalayan, na gaya ng mga
Gentil na hindi nangakakakilala sa Dios;

<span id="an_4:6">4:6</span> Na sinoma'y huwag lumapastangan at magdaya
sa kaniyang kapatid sa bagay na ito: sapagka't ang Panginoon ay
mapaghiganti sa lahat ng mga bagay na ito, na gaya naman ng aming
ipinatalastas nang una na sa inyo at pinatotohanan.

<span id="an_4:7">4:7</span> Sapagka't tayo'y tinawag ng Dios hindi sa
ikarurumi, kundi sa pagpapakabanal.

<span id="an_4:8">4:8</span> Kaya't ang nagtatakuwil, hindi ang tao ang
itinatakuwil, kundi ang Dios, na nagbibigay sa inyo ng kaniyang Espiritu
Santo.

<span id="an_4:9">4:9</span> Datapuwa't tungkol sa pagiibigang kapatid
ay hindi ninyo kailangan na kayo'y sulatan ng sinoman: sapagka't kayo
rin ay tinuruan ng Dios na mangagibigan kayo sa isa't isa;

<span id="an_4:10">4:10</span> Sapagka't katotohanang ginagawa ninyo ang
gayon sa lahat ng kapatid na nangasa buong Macedonia. Nguni't aming
iniaaral sa inyo, mga kapatid, na kayo'y lalo't lalong magsipanagana.

<span id="an_4:11">4:11</span> At pagaralan ninyong maging matahimik, at
gawin ang inyong sariling gawain, at kayo'y mangagpagal ng inyong
sariling mga kamay, na gaya ng aming ipinagbilin sa inyo;

<span id="an_4:12">4:12</span> Upang kayo'y magsilakad ng nararapat sa
nangasa labas, at huwag kayong maging mapagkailangan.

<span id="an_4:13">4:13</span> Nguni't hindi namin ibig na kayo'y di
makaalam, mga kapatid, tungkol sa nangatutulog; upang kayo'y huwag
mangalumbay, na gaya ng mga iba, na walang pagasa.

<span id="an_4:14">4:14</span> Sapagka't kung tayo'y
nagsisisampalatayang si Jesus ay namatay at nabuhay na maguli, ay gayon
din naman ang nangatutulog kay Jesus ay dadalhin ng Dios na kasama niya.

<span id="an_4:15">4:15</span> Sapagka't ito'y sinasabi namin sa inyo sa
salita ng Panginoon, na tayong nangabubuhay, na nangatitira hanggang sa
pagparito ng Panginoon, ay hindi tayo mangauuna sa anomang paraan sa
nangatutulog.

<span id="an_4:16">4:16</span> Sapagka't ang Panginoon din ang bababang
mula sa langit, na may isang sigaw, may tinig ng arkanghel, at may
pakakak ng Dios: at ang nangamatay kay Cristo ay unang mangabubuhay na
maguli;

<span id="an_4:17">4:17</span> Kung magkagayon, tayong nangabubuhay, na
nangatitira, ay aagawing kasama nila sa mga alapaap, upang salubungin
ang Panginoon sa hangin: at sa ganito'y sasa Panginoon tayo magpakailan
man.

<span id="an_4:18">4:18</span> Kaya't mangagaliwan kayo sa isa't isa ng
mga salitang ito.

<span id="an_5:1">5:1</span> Datapuwa't tungkol sa mga kapanahunan at
mga bahagi ng panahon, mga kapatid, hindi ninyo kailangan na isulat ko
pa sa inyo ang anoman.

<span id="an_5:2">5:2</span> Sapagka't kayo rin ang mga lubos na
nangakakaalam, na ang pagdating ng kaarawan ng Panginoon ay gaya ng
magnanakaw sa gabi.

<span id="an_5:3">5:3</span> Pagka sinasabi ng mga tao, Kapayapaan at
katiwasayan, kung magkagayo'y darating sa kanila ang biglang pagkawasak,
na gaya ng pagdaramdam, sa panganganak ng babaing nagdadalang-tao; at
sila'y hindi mangakatatanan sa anomang paraan.

<span id="an_5:4">5:4</span> Nguni't kayo, mga kapatid, ay wala sa
kadiliman, upang sa araw na yaon ay masubukan kayong gaya ng magnanakaw:

<span id="an_5:5">5:5</span> Sapagka't kayong lahat ay pawang mga anak
ng kaliwanagan, at mga anak ng araw: tayo'y hindi ng gabi, ni ng
kadiliman man;

<span id="an_5:6">5:6</span> Huwag nga tayong mangatulog, gaya ng mga
iba, kundi tayo'y mangagpuyat at mangagpigil.

<span id="an_5:7">5:7</span> Sapagka't ang nangatutulog ay nangatutulog
sa gabi; at ang nangaglalasing ay nangaglalasing sa gabi.

<span id="an_5:8">5:8</span> Datapuwa't palibhasa'y mga anak tayo ng
araw, mangagpigil tayo, na isuot ang baluti ng pananampalataya at ng
pagibig; at ang maging turbante ay ang pagasa ng kaligtasan.

<span id="an_5:9">5:9</span> Sapagka't tayo'y hindi itinalaga ng Dios sa
galit, kundi sa pagtatamo ng pagkaligtas sa pamamagitan ng ating
Panginoong Jesucristo,

<span id="an_5:10">5:10</span> Na namatay dahil sa atin, upang tayo, sa
gising o tulog man, ay mangabuhay tayong kasama niya.

<span id="an_5:11">5:11</span> Dahil dito kayo'y mangagpangaralan, at
mangagpatibayan sa isa't isa sa inyo, gaya ng inyong ginagawa.

<span id="an_5:12">5:12</span> Datapuwa't ipinamamanhik namin sa inyo,
mga kapatid, na inyong kilalanin ang nangagpapagal sa inyo, at
nangamumuno sa inyo sa Panginoon, at nangagpapaalaala sa inyo;

<span id="an_5:13">5:13</span> At inyong lubos na pakamahalin sila sa
pagibig, dahil sa kanilang gawa. Magkaroon kayo-kayo ng kapayapaan.

<span id="an_5:14">5:14</span> At aming ipinamamanhik sa inyo, mga
kapatid, na inyong paalalahanan ang mga manggugulo, palakasin ang mga
mahihinang-loob, alalayan ang mga mahihina, at maging mapagpahinuhod
kayo sa lahat.

<span id="an_5:15">5:15</span> Tingnan nga ninyo na huwag gumanti ang
sinoman ng masama sa masama; nguni't sundin ninyong lagi ang mabuti, ang
isa'y sa iba, at sa lahat.

<span id="an_5:16">5:16</span> Mangagalak kayong lagi;

<span id="an_5:17">5:17</span> Magsipanalangin kayong walang patid;

<span id="an_5:18">5:18</span> Sa lahat ng mga bagay ay magpasalamat
kayo; sapagka't ito ang kalooban ng Dios kay Cristo tungkol sa inyo.

<span id="an_5:19">5:19</span> Huwag ninyong patayin ang ningas ng
Espiritu;

<span id="an_5:20">5:20</span> Huwag ninyong hamakin ang mga panghuhula;

<span id="an_5:21">5:21</span> Subukin ninyo ang lahat ng mga bagay,
ingatan ninyo ang mabuti;

<span id="an_5:22">5:22</span> Layuan ninyo ang bawa't anyo ng masama.

<span id="an_5:23">5:23</span> At pakabanalin kayong lubos ng Dios din
ng kapayapaan; at ang inyong espiritu at kaluluwa at katawan ay ingatang
buo, na walang kapintasan sa pagparito ng ating Panginoong Jesucristo.

<span id="an_5:24">5:24</span> Tapat yaong sa inyo'y tumatawag, na
gagawa rin naman nito.

<span id="an_5:25">5:25</span> Mga kapatid, idalangin ninyo kami.

<span id="an_5:26">5:26</span> Batiin ninyo ang lahat ng mga kapatid ng
banal na halik.

<span id="an_5:27">5:27</span> Idinadaing ko sa inyo alangalang sa
Panginoon na basahin sa lahat ng mga kapatid ang sulat na ito.

<span id="an_5:28">5:28</span> Ang biyaya ng ating Panginoong Jesucristo
ay sumainyo nawa.

------------------------------------------------------------------------

[Next: 2 Thessalonians](th2.md)
