[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jde.md) 

------------------------------------------------------------------------

### Tagalog Bible: Revelation

<span id="an_1:1">1:1</span> Ang Apocalipsis ni Jesucristo, na ibinigay
ng Dios sa kaniya upang ipahayag sa kaniyang mga alipin, sa makatuwid ay
ang mga bagay na nararapat mangyaring madali: at kaniyang ipinadala at
ipinaalam sa pamamagitan ng kaniyang anghel sa kaniyang alipin na si
Juan;

<span id="an_1:2">1:2</span> Na sumaksi sa salita ng Dios, at sa patotoo
ni Jesucristo, sa lahat ng mga bagay na nakita niya.

<span id="an_1:3">1:3</span> Mapalad ang bumabasa, at ang nangakikinig
ng mga salita ng hula, at tumutupad ng mga bagay na nangasusulat doon:
sapagka't ang panaho'y malapit na.

<span id="an_1:4">1:4</span> Si Juan sa pitong iglesia na nasa Asia:
Biyaya ang sumainyo nawa, at kapayapaang mula doon sa kaniya na ngayon,
at nang nakaraan at darating; at mula sa pitong Espiritu na nasa harapan
ng kaniyang luklukan;

<span id="an_1:5">1:5</span> At mula kay Jesucristo na siyang saksing
tapat, na panganay sa mga patay, at pangulo ng mga hari sa lupa. Doon sa
umiibig sa atin, at sa nagkalag sa atin sa ating mga kasalanan sa
pamamagitan ng kaniyang dugo;

<span id="an_1:6">1:6</span> At ginawa tayong kaharian, mga saserdote sa
kaniyang Dios at Ama; sumakaniya nawa ang kaluwalhatian at ang paghahari
magpakailan kailan man. Siya nawa.

<span id="an_1:7">1:7</span> Narito, siya'y pumaparitong nasasa mga
alapaap; at makikita siya ng bawa't mata, at ng nangagsiulos sa kaniya;
at ang lahat ng mga angkan sa lupa ay magsisitaghoy dahil sa kaniya.
Gayon din, Siya nawa.

<span id="an_1:8">1:8</span> Ako ang Alpha at ang Omega, sabi ng
Panginoong Dios, ngayon at nang nakaraan at sa darating, ang
Makapangyarihan sa lahat.

<span id="an_1:9">1:9</span> Akong si Juan, na inyong kapatid at inyong
karamay sa kapighatian at sa kaharian at sa pagtitiis na kay Jesus, ay
nasasa pulo na tinatawag na Patmos, dahil sa salita ng Dios at sa
patotoo ni Jesus.

<span id="an_1:10">1:10</span> Ako'y nasa Espiritu nang araw ng
Panginoon, at narinig ko sa aking likuran ang dakilang tinig, na tulad
sa isang pakakak.

<span id="an_1:11">1:11</span> Na nagsasabi, Ang iyong nakikita, ay
isulat mo sa isang aklat at iyong ipadala sa pitong iglesia: sa Efeso,
at sa Smirna, at sa Pergamo, at sa Tiatira, at sa Sardis, at sa
Filadelfia, at sa Laodicea.

<span id="an_1:12">1:12</span> At ako'y lumingon upang makita ang tinig
na nagsasalita sa akin. At nang ako'y lumingon ay nakita ko ang pitong
kandelerong ginto:

<span id="an_1:13">1:13</span> At sa gitna ng mga kandelero ay may isang
katulad ng isang anak ng tao, na may suot na damit hanggang sa paa, at
may bigkis ang dibdib na isang pamigkis na ginto.

<span id="an_1:14">1:14</span> At ang kaniyang ulo at ang kaniyang buhok
ay mapuputing gaya ng balahibong maputi ng tupa, gaya ng niebe; at ang
kaniyang mga mata ay gaya ng ningas ng apoy;

<span id="an_1:15">1:15</span> At ang kaniyang mga paa ay katulad ng
tansong binuli, na gaya ng dinalisay sa isang lutuang-bakal; at ang
kaniyang tinig ay gaya ng lagaslas ng maraming tubig.

<span id="an_1:16">1:16</span> At sa kaniyang kanang kamay ay may pitong
bituin: at sa kaniyang bibig ay lumabas ang isang matalas na tabak na
may dalawang talim: at ang kaniyang mukha ay gaya ng araw na sumisikat
ng matindi.

<span id="an_1:17">1:17</span> At nang siya'y aking makita, ay nasubasob
akong waring patay sa kaniyang paanan. At ipinatong niya sa akin ang
kaniyang kanang kamay, na sinasabi, Huwag kang matakot; ako'y ang una at
ang huli,

<span id="an_1:18">1:18</span> At ang Nabubuhay; at ako'y namatay, at
narito, ako'y nabubuhay magpakailan man, at nasa akin ang mga susi ng
kamatayan at ng Hades.

<span id="an_1:19">1:19</span> Isulat mo nga ang mga bagay na nakita mo,
at ang mga bagay ngayon, at ang mga bagay na mangyayari sa darating;

<span id="an_1:20">1:20</span> Ang hiwaga ng pitong bituin na iyong
nakita sa aking kanang kamay, at ng pitong kandelerong ginto. Ang pitong
bituin ay ang mga anghel ng pitong iglesia: at ang pitong kandelero ay
ang pitong iglesia.

<span id="an_2:1">2:1</span> Sa anghel ng iglesia sa Efeso ay isulat mo:
Ang mga bagay na ito ay sinasabi ng may hawak ng pitong bituin sa
kaniyang kanang kamay, na yaong lumalakad sa gitna ng pitong kandelerong
ginto:

<span id="an_2:2">2:2</span> Nalalaman ko ang iyong mga gawa, at ang
iyong pagpapagal at pagtitiis, at hindi mo matiis ang masasamang tao, at
sinubok mo ang mga nagpapanggap na apostol, at sila'y hindi gayon, at
nasumpungan mo silang pawang bulaan;

<span id="an_2:3">2:3</span> At may pagtitiis ka at nagbata ka dahil sa
aking pangalan, at hindi ka napagod.

<span id="an_2:4">2:4</span> Nguni't mayroon akong laban sa iyo, na
iyong iniwan ang iyong unang pagibig.

<span id="an_2:5">2:5</span> Kaya't alalahanin mo kung saan ka nahulog,
at magsisi ka at gawin mo ang iyong mga unang gawa; o kung hindi ay
paririyan ako sa iyo, at aalisin ko ang iyong kandelero sa kaniyang
kinalalagyan, maliban na magsisi ka.

<span id="an_2:6">2:6</span> Nguni't ito'y nasa iyo, na iyong
kinapopootan ang mga gawa ng mga Nicolaita, na kinapopootan ko naman.

<span id="an_2:7">2:7</span> Ang may pakinig, ay makinig sa sinasabi ng
Espiritu sa mga iglesia. Ang magtagumpay, ay siya kong pakakanin ng
punong kahoy ng buhay, na nasa Paraiso ng Dios.

<span id="an_2:8">2:8</span> At sa anghel ng iglesia sa Smirna ay isulat
mo: Ang mga bagay na ito ay sinasabi ng una at ng huli, na namatay, at
muling nabuhay:

<span id="an_2:9">2:9</span> Nalalaman ko ang iyong kapighatian, at ang
iyong kadukhaan (datapuwa't ikaw ay mayaman), at ang pamumusong ng mga
nagsasabing sila'y mga Judio, at hindi sila gayon, kundi isang sinagoga
ni Satanas.

<span id="an_2:10">2:10</span> Huwag mong katakutan ang mga bagay na
iyong malapit ng tiisin: narito, malapit ng ilagay ng diablo ang ilan sa
inyo sa bilangguan, upang kayo'y masubok; at magkakaroon kayo ng
kapighatiang sangpung araw. Magtapat ka hanggang sa kamatayan, at
bibigyan kita ng putong ng buhay.

<span id="an_2:11">2:11</span> Ang may pakinig, ay makinig sa sinasabi
ng Espiritu sa mga iglesia. Ang magtagumpay ay hindi parurusahan ng
ikalawang kamatayan.

<span id="an_2:12">2:12</span> At sa anghel ng iglesia sa Pergamo ay
isulat mo: Ang mga bagay na ito ay sinasabi ng may matalas na tabak na
may dalawang talim:

<span id="an_2:13">2:13</span> Nalalaman ko kung saan ka tumatahan, sa
makatuwid baga'y sa kinaroroonan ng luklukan ni Satanas; at iniingatan
mong matibay ang aking pangalan, at hindi mo ikinaila ang aking
pananampalataya, kahit nang mga araw man ni Antipas na aking saksi,
aking taong tapat, na pinatay sa gitna ninyo, na tinatahanan ni Satanas.

<span id="an_2:14">2:14</span> Datapuwa't mayroon akong ilang bagay na
laban sa iyo, sapagka't mayroon ka diyang ilan na nanghahawak sa aral ni
Balaam, na siyang nagturo kay Balac na maglagay ng katisuran sa harapan
ng mga anak ni Israel, upang magsikain ng mga bagay na inihahain sa mga
diosdiosan, at makiapid.

<span id="an_2:15">2:15</span> Gayon din naman na mayroon kang ilan na
nanghahawak sa aral ng mga Nicolaita.

<span id="an_2:16">2:16</span> Magsisi ka nga; o kung hindi ay madaling
paririyan ako sa iyo, at babakahin ko sila ng tabak ng aking bibig.

<span id="an_2:17">2:17</span> Ang may pakinig, ay makinig sa sinasabi
ng Espiritu sa mga iglesia. Ang magtagumpay ay bibigyan ko ng manang
natatago, at siya'y bibigyan ko ng isang batong puti, at sa bato ay may
nakasulat na isang bagong pangalan, na walang nakakaalam kundi yaong
tumatanggap.

<span id="an_2:18">2:18</span> At sa anghel ng iglesia sa Tiatira ay
isulat mo: Ang mga bagay na ito ay sinasabi ng Anak ng Dios, na may mga
matang gaya ng ningas ng apoy, at ang kaniyang mga paa ay gaya ng
tansong binuli:

<span id="an_2:19">2:19</span> Nalalaman ko ang iyong mga gawa, at ang
iyong pagibig, at pananampalataya at ministerio at pagtitiis, at ang
iyong mga huling gawa ay higit kay sa mga una.

<span id="an_2:20">2:20</span> Datapuwa't mayroon akong laban sa iyo, na
pinahintulutan mo ang babaing si Jezebel, na nagpapanggap na propetisa;
at siya'y nagtuturo at humihikayat sa aking mga lingkod upang makiapid,
at kumain ng mga bagay na inihahain sa mga diosdiosan.

<span id="an_2:21">2:21</span> At binigyan ko siya ng panahon upang
makapagsisi; at siya'y ayaw magsisi sa kaniyang pakikiapid.

<span id="an_2:22">2:22</span> Narito, akin siyang iniraratay sa higaan,
at ang mga nakikiapid sa kaniya sa malaking kapighatian, maliban na kung
sila'y magsisipagsisi sa kaniyang mga gawa.

<span id="an_2:23">2:23</span> At papatayin ko ng salot ang kaniyang mga
anak; at malalaman ng lahat ng mga iglesia na ako'y yaong sumasaliksik
ng mga pagiisip at ng mga puso: at bibigyan ko ang bawa't isa sa inyo ng
ayon sa inyong mga gawa.

<span id="an_2:24">2:24</span> Datapuwa't sinasabi ko sa inyo, sa mga
iba na nasa Tiatira, sa lahat ng walang aral na ito, na hindi nakakaalam
ng malalalim na bagay ni Satanas, gaya ng sinasabi nila; hindi na ako
magpapasan sa inyo ng ibang pasan.

<span id="an_2:25">2:25</span> Gayon ma'y ang nasa inyo'y panghawakan
ninyong matibay hanggang sa ako'y pumariyan.

<span id="an_2:26">2:26</span> At ang magtagumpay, at tumupad ng aking
mga gawa hanggang sa katapusan, ay bibigyan ko ng kapamahalaan sa mga
bansa:

<span id="an_2:27">2:27</span> At sila'y paghaharian niya sa pamamagitan
ng isang panghampas na bakal, gaya ng pagkadurog ng mga sisidlang lupa
ng magpapalyok; gaya naman ng tinanggap ko sa aking Ama:

<span id="an_2:28">2:28</span> At sa kaniya'y ibibigay ko ang tala sa
umaga.

<span id="an_2:29">2:29</span> Ang may pakinig, ay makinig sa sinasabi
ng Espiritu sa mga iglesia.

<span id="an_3:1">3:1</span> At sa anghel ng iglesia sa Sardis ay isulat
mo: Ang mga bagay na ito ay sinasabi ng may pitong Espiritu ng Dios, at
may pitong bituin: Nalalaman ko ang iyong mga gawa, na ikaw ay may
pangalang ikaw ay nabubuhay, at ikaw ay patay.

<span id="an_3:2">3:2</span> Magpuyat ka, at pagtibayin mo ang mga bagay
na natitira, na malapit ng mamatay: sapagka't wala akong nasumpungang
iyong mga gawang sakdal sa harapan ng aking Dios.

<span id="an_3:3">3:3</span> Alalahanin mo nga kung paanong iyong
tinanggap at narinig; at ito'y tuparin mo, at magsisi ka. Kaya't kung
hindi ka magpupuyat ay paririyan akong gaya ng magnanakaw, at hindi mo
malalaman kung anong panahon paririyan ako sa iyo.

<span id="an_3:4">3:4</span> Nguni't mayroon kang ilang pangalan sa
Sardis na hindi nangagdumi ng kanilang mga damit: at sila'y kasama kong
magsisilakad na may mga damit na maputi; sapagka't sila'y karapatdapat.

<span id="an_3:5">3:5</span> Ang magtagumpay ay daramtang gayon ng mga
mapuputing damit; at hindi ko papawiin sa anomang paraan ang kaniyang
pangalan sa aklat ng buhay, at ipahahayag ko ang kaniyang pangalan sa
harapan ng aking Ama, at sa harapan ng kaniyang mga anghel.

<span id="an_3:6">3:6</span> Ang may pakinig, ay makinig sa sinasabi ng
Espiritu sa mga iglesia.

<span id="an_3:7">3:7</span> At sa anghel ng iglesia sa Filadelfia ay
isulat mo: Ang mga bagay na ito ay sinasabi ng banal, niyaong totoo,
niyaong may susi ni David, niyaong nagbubukas at di mailalapat ng
sinoman, at naglalapat at di maibubukas ng sinoman:

<span id="an_3:8">3:8</span> Nalalaman ko ang iyong mga gawa (narito,
inilagay ko sa harapan mo ang isang pintuang bukas, na di mailalapat ng
sinoman), na ikaw ay may kaunting kapangyarihan, at tinupad mo ang aking
salita, at hindi mo ikinaila ang aking pangalan.

<span id="an_3:9">3:9</span> Narito, ibinibigay ko sa sinagoga ni
Satanas, ang mga nagsasabing sila'y mga Judio, at sila'y hindi, kundi
nangagbubulaan; narito, sila'y aking papapariyanin at pasasambahin sa
harap ng iyong mga paa, at nang maalamang ikaw ay aking inibig.

<span id="an_3:10">3:10</span> Sapagka't tinupad mo ang salita ng aking
pagtitiis, ikaw naman ay aking iingatan sa panahon ng pagsubok, na
darating sa buong sanglibutan, upang subukin ang mga nananahan sa ibabaw
ng lupa.

<span id="an_3:11">3:11</span> Ako'y dumarating na madali: panghawakan
mong matibay ang nasa iyo, upang huwag kunin ng sinoman ang iyong
putong.

<span id="an_3:12">3:12</span> Ang magtagumpay, ay gagawin kong haligi
sa templo ng aking Dios, at hindi na siya'y lalabas pa doon: at isusulat
ko sa kaniya ang pangalan ng aking Dios, at ang pangalan ng bayan ng
aking Dios, ang bagong Jerusalem, na mananaog buhat sa langit mula sa
aking Dios, at ang aking sariling bagong pangalan.

<span id="an_3:13">3:13</span> Ang may pakinig, ay makinig sa sinasabi
ng Espiritu sa mga iglesia.

<span id="an_3:14">3:14</span> At sa anghel ng iglesia sa Laodicea ay
isulat mo: Ang mga bagay na ito ay sinasabi ng Siya Nawa, ng saksing
tapat at totoo, ng pasimula ng paglalang ng Dios:

<span id="an_3:15">3:15</span> Nalalaman ko ang iyong mga gawa, na ikaw
ay hindi malamig o mainit man: ibig ko sanang ikaw ay malamig o mainit.

<span id="an_3:16">3:16</span> Kaya sapagka't ikaw ay malahininga, at
hindi mainit o malamig man, ay isusuka kita sa aking bibig.

<span id="an_3:17">3:17</span> Sapagka't sinasabi mo, Ako'y mayaman, at
nagkamit ng kayamanan, at hindi ako nangangailangan ng anoman; at hindi
mo nalalamang ikaw ang aba at maralita at dukha at bulag at hubad:

<span id="an_3:18">3:18</span> Ipinapayo ko sa iyo na ikaw ay bumili sa
akin ng gintong dinalisay ng apoy, upang ikaw ay yumaman: at ng
mapuputing damit, upang iyong maisuot, at upang huwag mahayag ang iyong
kahiyahiyang kahubaran; at ng pangpahid sa mata, na ipahid sa iyong mga
mata, upang ikaw ay makakita.

<span id="an_3:19">3:19</span> Ang lahat kong iniibig, ay aking
sinasaway at pinarurusahan: ikaw nga'y magsikap, at magsisi.

<span id="an_3:20">3:20</span> Narito ako'y nakatayo sa pintuan at
tumutuktok: kung ang sinoman ay duminig ng aking tinig at magbukas ng
pinto, ako'y papasok sa kaniya, at hahapong kasalo niya, at siya'y
kasalo ko.

<span id="an_3:21">3:21</span> Ang magtagumpay, ay aking pagkakaloobang
umupong kasama ko sa aking luklukan, gaya ko naman na nagtagumpay, at
umupong kasama ng aking Ama sa kaniyang luklukan.

<span id="an_3:22">3:22</span> Ang may pakinig, ay makinig sa sinasabi
ng Espiritu sa mga iglesia.

<span id="an_4:1">4:1</span> Pagkatapos ng mga bagay na ito ay tumingin
ako, at narito, ang isang pintong bukas sa langit, at ang unang tinig na
aking narinig, na gaya ng sa pakakak, na nakikipagusap sa akin, ay sa
isang nagsasabi, Umakyat ka rito, at ipakikita ko sa iyo ang mga bagay
na dapat mangyari sa haharapin.

<span id="an_4:2">4:2</span> Pagdaka'y napasa Espiritu ako: at narito,
may isang luklukang nalalagay sa langit, at sa ibabaw ng luklukan ay may
isang nakaupo;

<span id="an_4:3">4:3</span> At ang nakaupo ay katulad ng isang batong
jaspe at isang sardio: at naliligid ng isang bahaghari na tulad sa anyo
ng isang esmeralda.

<span id="an_4:4">4:4</span> At sa palibot ng luklukan ay may
dalawangpu't apat na luklukan: at sa mga luklukan ay nakita kong
nangakaupo ang dalawangpu't apat na matatanda, na nadaramtan ng
mapuputing damit; at sa kanilang mga ulo ay may mga putong na ginto.

<span id="an_4:5">4:5</span> At mula sa luklukan ay may lumalabas na
kidlat, at mga tinig at mga kulog. At may pitong ilawang apoy na mga
nagliliyab sa harapan ng luklukan, na siyang pitong Espiritu ng Dios;

<span id="an_4:6">4:6</span> At sa harapan ng luklukan, ay wari na may
isang dagat na bubog na katulad ng salamin; at sa gitna ng luklukan, at
sa palibot ng luklukan, ay may apat na nilalang na buhay na puno ng mga
mata sa harapan at sa likuran.

<span id="an_4:7">4:7</span> At ang unang nilalang ay katulad ng isang
leon, at ang ikalawang nilalang ay katulad ng isang guyang baka, at ang
ikatlong nilalang ay may mukhang katulad ng sa isang tao, at ang ikaapat
na nilalang ay katulad ng isang agila na lumilipad.

<span id="an_4:8">4:8</span> At ang apat na nilalang na buhay, na may
anim na pakpak bawa't isa sa kanila, ay mga puno ng mata sa palibot at
sa loob; at sila'y walang pahinga araw at gabi, na nagsasabi, Banal,
banal, banal, ang Panginoong Dios, ang Makapangyarihan sa lahat, na
nabuhay at nabubuhay at siyang darating.

<span id="an_4:9">4:9</span> At pagka ang mga nilalang na buhay ay
nangagpupuri, at nangagpaparangal at nangagpapasalamat sa nakaupo sa
luklukan, doon sa nabubuhay magpakailan kailan man,

<span id="an_4:10">4:10</span> Ang dalawangpu't apat na matatanda ay
mangagpapatirapa sa harapan niyaong nakaupo sa luklukan, at
mangagsisisamba doon sa nabubuhay magpakailan kailan man, at ilalagay
ang kanilang putong sa harapan ng luklukan na nangagsasabi,

<span id="an_4:11">4:11</span> Marapat ka, Oh Panginoon namin at Dios
namin, na tumanggap ng kaluwalhatian at ng kapurihan at ng
kapangyarihan: sapagka't nilikha mo ang lahat ng mga bagay at dahil sa
iyong kalooban ay nangagsilitaw, at nangalikha.

<span id="an_5:1">5:1</span> At nakita ko sa kanang kamay niyaong
nakaupo sa luklukan ang isang aklat na may sulat sa loob at sa labas, na
tinatakang mahigpit ng pitong tatak.

<span id="an_5:2">5:2</span> At nakakita ako ng isang malakas na anghel
na nagtatanyag ng malakas na tinig, Sinong karapatdapat magbukas ng
aklat, at magtanggal ng mga tatak nito?

<span id="an_5:3">5:3</span> At sinoman sa langit, o sa ibabaw man ng
lupa, o sa ilalim man ng lupa, ay hindi makapagbukas ng aklat, o
makatingin man.

<span id="an_5:4">5:4</span> At ako'y umiyak na mainam, sapagka't hindi
nakasumpong ng sinomang marapat magbukas ng aklat, o makatingin man:

<span id="an_5:5">5:5</span> At sinabi sa akin ng isa sa matatanda,
Huwag kang umiyak; narito, ang Leon sa angkan ni Juda, ang Ugat ni
David, ay nagtagumpay upang magbukas ng aklat at ng pitong tatak nito.

<span id="an_5:6">5:6</span> At nakita ko sa gitna ng luklukan at ng
apat na nilalang na buhay, at sa gitna ng matatanda, ang isang Cordero
na nakatayo, na wari ay pinatay, na may pitong sungay, at pitong mata,
na siyang pitong Espiritu ng Dios, na sinugo sa buong lupa.

<span id="an_5:7">5:7</span> At siya'y lumapit, at kinuha ang aklat sa
kanang kamay niyaong nakaupo sa luklukan.

<span id="an_5:8">5:8</span> At pagkakuha niya ng aklat, ang apat na
nilalang na buhay at ang dalawangpu't apat na matatanda ay
nangagpatirapa sa harapan ng Cordero, na ang bawa't isa'y may alpa, at
mga mangkok na ginto na puno ng kamangyan, na siyang mga panalangin ng
mga banal.

<span id="an_5:9">5:9</span> At sila'y nangagaawitan ng isang bagong
awit, na nagsasabi, Ikaw ang karapatdapat na kumuha ng aklat, at
magbukas ng mga tatak nito: sapagka't ikaw ay pinatay, at binili mo sa
Dios ng iyong dugo ang mga tao sa bawa't angkan, at wika, at bayan, at
bansa.

<span id="an_5:10">5:10</span> At sila'y iyong ginawang kaharian at mga
saserdote sa aming Dios; at sila'y nangaghahari sa ibabaw ng lupa.

<span id="an_5:11">5:11</span> At nakita ko, at narinig ko ang tinig ng
maraming mga anghel sa palibot ng luklukan at ng mga nilalang na buhay
at ng matatanda; at ang bilang nila ay sangpung libong tigsasangpung
libo at libolibo;

<span id="an_5:12">5:12</span> Na nangagsasabi ng malakas na tinig,
Karapatdapat ang Cordero na pinatay upang tumanggap ng kapangyarihan, at
kayamanan, at karunungan, at kalakasan, at kapurihan, at kaluwalhatian,
at pagpapala.

<span id="an_5:13">5:13</span> At ang bawa't bagay na nilalang na nasa
langit, at nasa ibabaw ng lupa, at nasa ilalim ng lupa, at nasa ibabaw
ng dagat, at lahat ng mga bagay na nasa mga ito, ay narinig kong
nangagsasabi, Sa kaniya na nakaupo sa luklukan, at sa Cordero ay ang
pagpapala, at kapurihan, at kaluwalhatian, at paghahari, magpakailan
kailan man.

<span id="an_5:14">5:14</span> At ang apat na nilalang na buhay ay
nagsabi, Siya nawa. At ang matatanda ay nangagpatirapa at nangagsisamba.

<span id="an_6:1">6:1</span> At nakita ko nang buksan ng Cordero ang isa
sa pitong tatak, at narinig ko sa isa sa apat na nilalang na buhay, na
nagsalitang gaya ng tunog ng kulog, Halika.

<span id="an_6:2">6:2</span> At tumingin ako, at narito, ang isang
kabayong maputi, at yaong nakasakay dito ay may isang busog; at binigyan
siya ng isang putong: at siya'y yumaong nagtatagumpay, at upang
magtagumpay.

<span id="an_6:3">6:3</span> At nang buksan niya ang ikalawang tatak, ay
narinig ko sa ikalawang nilalang na buhay, na sinasabi, Halika.

<span id="an_6:4">6:4</span> At may lumabas na ibang kabayo, na kabayong
mapula: at ang nakasakay dito, ay pinagkaloobang magalis sa lupa ng
kapayapaan, at upang mangagpatayan ang isa't isa: at binigyan siya ng
isang malaking tabak.

<span id="an_6:5">6:5</span> At nang buksan niya ang ikatlong tatak, ay
narinig ko sa ikatlong nilalang na buhay, na nagsasabi, Halika. At
tumingin ako, at narito, ang isang kabayong maitim; at yaong nakasakay
dito ay may isang timbangan sa kaniyang kamay.

<span id="an_6:6">6:6</span> At narinig ko ang gaya ng isang tinig sa
gitna ng apat na nilalang na buhay na nagsasabi, Sa isang denario ay
isang takal na trigo, at sa isang denario ay tatlong takal na sebada; at
huwag mong ipahamak ang langis at ang alak.

<span id="an_6:7">6:7</span> At nang buksan niya ang ikaapat na tatak,
ay narinig ko ang tinig ng ikaapat na nilalang na buhay na nagsasabi,
Halika.

<span id="an_6:8">6:8</span> At tumingin ako, at narito, ang isang
kabayong maputla: at ang nakasakay dito ay may pangalang Kamatayan; at
ang Hades ay sumusunod sa kaniya. At sila'y pinagkalooban ng
kapamahalaan sa ikaapat na bahagi ng lupa, na pumatay sa pamamagitan ng
tabak, at ng gutom, at ng salot, at ng mga ganid na hayop sa lupa.

<span id="an_6:9">6:9</span> At nang buksan niya ang ikalimang tatak, ay
nakita ko sa ilalim ng dambana ang mga kaluluwa ng mga pinatay dahil sa
salita ng Dios, at dahil sa patotoong sumakanila:

<span id="an_6:10">6:10</span> At sila'y sumigaw ng tinig na malakas, na
nagsasabi, Hanggang kailan, Oh Panginoong banal at totoo, hindi mo
hahatulan at ipaghihiganti ang aming dugo, sa mga nananahan sa ibabaw ng
lupa?

<span id="an_6:11">6:11</span> At binigyan ang bawa't isa sa kanila ng
isang maputing balabal; at sa kanila'y sinabi, na mangagpahinga pa ng
kaunting panahon, hanggang sa maganap ang bilang ng kanilang mga kapuwa
alipin at ng kanilang mga kapatid, na mga papatayin namang gaya nila.

<span id="an_6:12">6:12</span> At nakita ko nang buksan niya ang ikaanim
na tatak, at nagkaroon ng malakas na lindol; at ang araw ay umitim na
gaya ng isang magaspang na kayong buhok na maitim, at ang buong buwan ay
naging gaya ng dugo;

<span id="an_6:13">6:13</span> At ang mga bituin sa langit ay nangahulog
sa lupa, gaya ng puno ng igos na isinasambulat ang kaniyang mga bungang
bubot pagka hinahampas ng malakas na hangin.

<span id="an_6:14">6:14</span> At ang langit ay nahawi na gaya ng isang
lulong aklat kung nalululon; at ang bawa't bundok at pulo ay naalis sa
kanilang kinatatayuan.

<span id="an_6:15">6:15</span> At ang mga hari sa lupa, at ang mga
prinsipe, at ang mga pangulong kapitan, at ang mayayaman, at ang mga
makapangyarihan, at ang bawa't alipin at ang bawa't laya, ay
nagsipagtago sa mga yungib at sa mga bato sa mga bundok;

<span id="an_6:16">6:16</span> At sinasabi nila sa mga bundok at sa mga
bato, Mahulog kayo sa amin, at kami'y inyong itago sa mukha noong
nakaupo sa luklukan, at sa galit ng Cordero:

<span id="an_6:17">6:17</span> Sapagka't dumating na ang dakilang araw
ng kanilang kagalitan; at sino ang makatatayo?

<span id="an_7:1">7:1</span> At pagkatapos nito ay nakita ko ang apat na
anghel na nakatayo sa apat na sulok ng lupa, na pinipigil ang apat na
hangin ng lupa, upang huwag humihip ang hangin sa lupa, o sa dagat man,
o sa anomang punong kahoy.

<span id="an_7:2">7:2</span> At nakita ko ang ibang anghel na umaakyat
mula sa sikatan ng araw, na taglay ang tatak ng Dios na buhay: at siya'y
sumigaw ng tinig na malakas sa apat na anghel na pinagkaloobang
maipahamak ang lupa at ang dagat,

<span id="an_7:3">7:3</span> Na nagsasabi, Huwag ninyong ipahamak ang
lupa, kahit ang dagat, kahit ang mga punong kahoy, hanggang sa aming
matatakan sa kanilang mga noo ang mga alipin ng ating Dios.

<span id="an_7:4">7:4</span> At narinig ko ang bilang ng mga natatakan,
na isang daan at apat na pu't apat na libo, na natatakan, sa bawa't
angkan ng mga anak ni Israel:

<span id="an_7:5">7:5</span> Sa angkan ni Juda ay labingdalawang libo
ang tinatakan; Sa angkan ni Ruben ay labingdalawang libo; Sa angkan ni
Gad ay labingdalawang libo;

<span id="an_7:6">7:6</span> Sa angkan ni Aser ay labingdalawang libo;
Sa angkan ni Neftali ay labingdalawang libo; Sa angkan ni Manases ay
labingdalawang libo;

<span id="an_7:7">7:7</span> Sa angkan ni Simeon ay labingdalawang libo;
Sa angkan ni Levi ay labingdalawang libo; Sa angkan ni Isacar ay
labingdalawang libo;

<span id="an_7:8">7:8</span> Sa angkan ni Zabulon ay labingdalawang
libo; Sa angkan ni Jose ay labingdalawang libo; Sa angkan ni Benjamin ay
labingdalawang libo ang tinatakan.

<span id="an_7:9">7:9</span> Pagkatapos ng mga bagay na ito ay tumingin
ako, at narito, ang isang lubhang karamihan na di mabilang ng sinoman,
na mula sa bawa't bansa at lahat ng mga angkan at mga bayan at mga wika,
na nakatayo sa harapan ng luklukan at sa harapan ng Cordero, na
nangadaramtan ng mapuputing damit, at may mga palma sa kanilang mga
kamay;

<span id="an_7:10">7:10</span> At nagsisigawan ng tinig na malakas, na
nangagsasabi, Ang pagliligtas ay sumaaming Dios na nakaupo sa luklukan,
at sa Cordero.

<span id="an_7:11">7:11</span> At ang lahat ng mga anghel ay nangakatayo
sa palibot ng luklukan, at ng matatanda at ng apat na nilalang na buhay;
at sila'y nangagpatirapa sa harapan ng luklukan, at nangagsisamba sa
Dios,

<span id="an_7:12">7:12</span> Na nangagsasabi, Siya nawa: Pagpapala at
kaluwalhatian, at karunungan, at pagpapasalamat, at karangalan, at
kapangyarihan, at kalakasan, nawa ang sumaaming Dios magpakailan kailan
man. Siya nawa.

<span id="an_7:13">7:13</span> At sumagot ang isa sa matatanda na,
nagsasabi sa akin, Ang mga ito na nangadaramtan ng mapuputing damit, ay
sino-sino at saan nagsipanggaling?

<span id="an_7:14">7:14</span> At sinabi ko sa kaniya, Panginoon ko,
Ikaw ang nakakaalam. At sinabi niya sa akin, Ang mga ito'y ang
nanggaling sa malaking kapighatian, at nangaghugas ng kanilang mga
damit, at pinaputi sa dugo ng Cordero.

<span id="an_7:15">7:15</span> Kaya't sila'y nasa harapan ng luklukan ng
Dios; at nangaglilingkod sa kaniya araw at gabi sa kaniyang templo: at
siyang nakaupo sa luklukan, ay lulukuban sila ng kaniyang tabernakulo.

<span id="an_7:16">7:16</span> Sila'y hindi na magugutom pa, ni mauuhaw
pa man; ni hindi na sila tatamaan ng araw, o ng anomang init:

<span id="an_7:17">7:17</span> Sapagka't ang Cordero na nasa gitna ng
luklukan ay siyang magiging pastor nila, at sila'y papatnugutan sa mga
bukal ng tubig ng buhay: at papahirin ng Dios ang bawa't luha ng
kanilang mga mata.

<span id="an_8:1">8:1</span> At nang buksan niya ang ikapitong tatak, ay
nagkaroon ng katahimikan sa langit na may kalahating oras.

<span id="an_8:2">8:2</span> At nakita ko ang pitong anghel na
nangakatayo sa harapan ng Dios; at sila'y binigyan ng pitong pakakak.

<span id="an_8:3">8:3</span> At dumating ang ibang anghel at tumayo sa
harap ng dambana, na may hawak na isang gintong pangsuob ng kamangyan;
at binigyan siya ng maraming kamangyan, upang idagdag ito sa mga
panalangin ng lahat ng mga banal sa ibabaw ng dambanang ginto, na nasa
harapan ng luklukan.

<span id="an_8:4">8:4</span> At ang usok ng kamangyan, kalakip ng mga
panalangin ng mga banal, ay napailanglang mula sa kamay ng anghel, sa
harapan ng Dios.

<span id="an_8:5">8:5</span> At kinuha ng anghel ang pangsuob ng
kamangyan; at pinuno niya ng apoy ng dambana, at itinapon sa lupa: at
nagkaroon ng mga kulog, at mga tinig, at mga kidlat, at ng isang lindol.

<span id="an_8:6">8:6</span> At ang pitong anghel na may pitong pakakak
ay nagsihanda upang magsihihip.

<span id="an_8:7">8:7</span> At humihip ang una, at nagkaroon ng granizo
at apoy, na may halong dugo, at itinapon sa lupa: at ang ikatlong bahagi
ng lupa ay nasunog, at ang ikatlong bahagi ng mga punong kahoy ay
nasunog, at ang lahat ng sariwang damo ay nasunog.

<span id="an_8:8">8:8</span> At humihip ang ikalawang anghel, at ang
tulad sa isang malaking bundok na nagliliyab sa apoy ay nabulusok sa
dagat: at ang ikatlong bahagi ng dagat ay naging dugo;

<span id="an_8:9">8:9</span> At namatay ang ikatlong bahagi ng mga
nilalang na nasa dagat, na mga may buhay; at ang ikatlong bahagi sa mga
daong ay nawalat.

<span id="an_8:10">8:10</span> At humihip ang ikatlong anghel, at
nahulog mula sa langit ang isang malaking bituin, na nagliliyab na gaya
ng isang sulo, at nahulog sa ikatlong bahagi ng mga ilog, at sa mga
bukal ng tubig;

<span id="an_8:11">8:11</span> At ang pangalan ng bituin ay Ajenjo: at
ang ikatlong bahagi ng tubig ay naging ajenjo; at maraming tao ay
nangamatay dahil sa tubig, sapagka't mapait ang tubig.

<span id="an_8:12">8:12</span> At humihip ang ikaapat na anghel, at
nasugatan ang ikatlong bahagi ng araw, at ang ikatlong bahagi ng buwan,
at ang ikatlong bahagi ng bituin; upang magdilim ang ikatlong bahagi
nila, at upang ang ikatlong bahagi ng maghapon ay huwag lumiwanag, at
gayon din naman ang gabi.

<span id="an_8:13">8:13</span> At nakita ko, at narinig ko ang isang
anghel, na lumilipad sa pagitan ng langit, na nagsasabi ng malakas na
tinig, Sa aba, sa aba, sa aba ng mga nananahan sa ibabaw ng lupa, dahil
sa mga ibang tunog ng pakakak ng tatlong anghel, na magsisihihip pa.

<span id="an_9:1">9:1</span> At humihip ang ikalimang anghel, at nakita
ko ang isang bituin na nahulog sa lupa mula sa langit: at sa kaniya'y
ibinigay ang susi ng hukay ng kalaliman.

<span id="an_9:2">9:2</span> At binuksan niya ang balon ng kalaliman; at
napailanglang ang usok mula sa hukay, na gaya ng usok ng isang malaking
lutuang-bakal; at nagdilim ang araw at ang himpapawid dahil sa usok ng
hukay.

<span id="an_9:3">9:3</span> At nangagsilabas sa usok ang mga balang sa
lupa; at binigyan sila ng kapangyarihan, na gaya ng mga alakdan sa lupa
na may kapangyarihan.

<span id="an_9:4">9:4</span> At sinabi sa kanila na huwag ipahamak ang
damo sa lupa, ni ang anomang bagay na sariwa, ni ang anomang punong
kahoy, kundi ang mga tao lamang na walang tatak ng Dios sa kanilang mga
noo.

<span id="an_9:5">9:5</span> At pinagkalooban silang huwag patayin ang
mga ito, kundi pahirapan nilang limang buwan: at ang kanilang pahirap ay
gaya ng pahirap ng alakdan kung kumakagat sa isang tao.

<span id="an_9:6">9:6</span> At sa mga araw na yaon ay hahanapin ng mga
tao ang kamatayan, at sa anomang paraa'y hindi nila masusumpungan; at
mangagnanasang mamatay, at ang kamatayan ay tatakas sa kanila.

<span id="an_9:7">9:7</span> At ang anyo ng mga balang ay katulad ng mga
kabayong nahahanda sa pagbabaka; at sa kanilang mga ulo ay gaya ng mga
putong na katulad ng ginto, at ang kanilang mga mukha ay gaya ng mga
mukha ng mga tao.

<span id="an_9:8">9:8</span> At sila'y may buhok na gaya ng buhok ng mga
babae, at ang kanilang mga ngipin ay gaya ng sa mga leon.

<span id="an_9:9">9:9</span> At sila'y may mga baluti, na gaya ng
baluting bakal; at ang ugong ng kanilang mga pakpak ay gaya ng ugong ng
mga karro, at ng maraming kabayo na dumadaluhong sa pagbabaka.

<span id="an_9:10">9:10</span> At sila'y may mga buntot na gaya ng sa
mga alakdan, at mga tibo; at sa kanilang mga buntot naroroon ang
kanilang kapangyarihan upang ipahamak ang mga taong limang buwan.

<span id="an_9:11">9:11</span> Sila'y may pinakahari na anghel ng
kalaliman: ang kaniyang pangalan sa wikang Hebreo ay Abaddon, at sa
Griego ay may pangalan siyang Apolyon.

<span id="an_9:12">9:12</span> Ang unang Pagkaaba ay nakaraan na:
narito, darating pa ang dalawang Pagkaaba sa haharapin.

<span id="an_9:13">9:13</span> At humihip ang ikaanim na anghel, at
narinig ko ang isang tinig mula sa mga sungay ng dambanang ginto na nasa
harapan ng Dios,

<span id="an_9:14">9:14</span> Na nagsasabi sa ikaanim na anghel na may
pakakak, Kalagan mo ang apat na anghel na nagagapos sa malaking ilog ng
Eufrates.

<span id="an_9:15">9:15</span> At kinalagan ang apat na anghel, na
nangahahanda sa oras at araw at buwan at taon upang patayin ang ikatlong
bahagi ng mga tao.

<span id="an_9:16">9:16</span> At ang bilang ng mga hukbong nangangabayo
ay makalawang sangpunglibong tigsasangpung libo: aking narinig ang
bilang nila.

<span id="an_9:17">9:17</span> At nakita kong sa pangitain ang mga
kabayo, at ang mga nakasakay dito, na may mga baluting gaya ng apoy at
ng jacinto at ng asupre: at ang mga ulo ng mga kabayo ay gaya ng mga ulo
ng mga leon; at sa kanilang mga bibig ay lumalabas ang apoy at usok at
asupre.

<span id="an_9:18">9:18</span> Sa pamamagitan ng tatlong salot na ito ay
napatay ang ikatlong bahagi ng mga tao, sa pamamagitan ng apoy at ng
usok at ng asupre, na nangagsisilabas sa kanilang mga bibig.

<span id="an_9:19">9:19</span> Sapagka't ang kapangyarihan ng mga kabayo
ay nasa kanilang bibig, at nasa kanilang mga buntot; sapagka't ang
kanilang mga buntot ay kawangis ng mga ahas, at may mga ulo; at siya
nilang ipinananakit.

<span id="an_9:20">9:20</span> At ang nalabi sa mga tao, na hindi
napatay sa mga salot na ito, ay hindi nagsipagsisi sa mga gawa ng
kanilang mga kamay, upang huwag sumamba sa mga demonio, at sa mga
diosdiosang ginto, at pilak, at tanso, at bato, at kahoy; na hindi
nangakakakita, ni nangakaririnig man, ni nangakalalakad man.

<span id="an_9:21">9:21</span> At sila'y hindi nagsipagsisi sa kanilang
mga pagpatay, kahit man sa kanilang panggagaway, kahit man sa kanilang
pakikiapid, kahit man sa kanilang pagnanakaw.

<span id="an_10:1">10:1</span> At nakita ko ang ibang malakas na anghel
na nanaog na mula sa langit, na nabibihisan ng isang alapaap; at ang
bahaghari ay nasa kaniyang ulo, at ang kaniyang mukha ay gaya ng araw,
at ang kaniyang mga paa ay gaya ng mga haliging apoy;

<span id="an_10:2">10:2</span> At may isang maliit na aklat na bukas sa
kaniyang kamay: at itinungtong ang kaniyang kanang paa sa dagat, at ang
kaniyang kaliwa ay sa lupa;

<span id="an_10:3">10:3</span> At sumigaw ng malakas na tinig, na gaya
ng leon na umaangal: at pagkasigaw niya, ay ang pitong kulog ay umugong.

<span id="an_10:4">10:4</span> At pagkaugong ng pitong kulog, ay
isusulat ko sana: at narinig ko ang isang tinig na mula sa langit, na
nagsasabi, Tatakan mo ang mga bagay na sinalita ng pitong kulog, at
huwag mong isulat.

<span id="an_10:5">10:5</span> At ang anghel na aking nakita na nakatayo
sa ibabaw ng dagat at sa ibabaw ng lupa ay itinaas ang kaniyang kanang
kamay sa langit,

<span id="an_10:6">10:6</span> At ipinanumpa yaong nabubuhay magpakailan
kailan man, na lumalang ng langit at ng mga bagay na naroroon, at ng
lupa at ng mga bagay na naririto, at ng dagat at ng mga bagay na
naririto, na hindi na magluluwat ang panahon:

<span id="an_10:7">10:7</span> Kundi sa mga araw ng tinig ng ikapitong
anghel, pagka malapit nang siya'y humihip, kung magkagayo'y ganap na ang
hiwaga ng Dios, ayon sa mabubuting balita na kaniyang isinaysay sa
kaniyang mga alipin na mga propeta.

<span id="an_10:8">10:8</span> At ang tinig na aking narinig na mula sa
langit, ay muling nagsalita sa akin, at nagsabi, Humayo ka, kunin mo ang
aklat na bukas na nasa kamay ng anghel na nakatayo sa ibabaw ng dagat at
sa ibabaw ng lupa.

<span id="an_10:9">10:9</span> At ako'y naparoon sa anghel na nagsabi
ako sa kaniya na ibigay sa akin ang maliit na aklat. At kaniyang sinabi
sa akin, Kunin mo ito, at ito'y kanin mo; at papapaitin ang iyong tiyan,
datapuwa't sa iyong bibig ay magiging matamis na gaya ng pulot.

<span id="an_10:10">10:10</span> At kinuha ko ang maliit na aklat sa
kamay ng anghel, at aking kinain; at sa aking bibig ay matamis na gaya
ng pulot: at nang aking makain, ay pumait ang aking tiyan.

<span id="an_10:11">10:11</span> At sinasabi nila sa akin, Dapat kang
manghulang muli sa maraming mga bayan at mga bansa at mga wika at mga
hari.

<span id="an_11:1">11:1</span> At binigyan ako ng isang tambong katulad
ng isang panukat: at may isang nagsabi, Magtindig ka, at sukatin mo ang
templo ng Dios, at ang dambana, at ang mga sumasamba doon.

<span id="an_11:2">11:2</span> At ang loobang nasa labas ng templo ay
pabayaan mo, at huwag mong sukatin; sapagka't ibinigay sa mga Gentil; at
kanilang yuyurakang apat na pu't dalawang buwan ang banal na siudad.

<span id="an_11:3">11:3</span> At may ipagkakaloob ako sa aking dalawang
saksi, at sila'y magsisipanghulang isang libo at dalawang daan at anim
na pung araw, na nararamtan ng magagaspang na kayo.

<span id="an_11:4">11:4</span> Ang mga ito'y ang dalawang punong olibo
at ang dalawang kandelero, na nangakatayo sa harapan ng Panginoon ng
lupa.

<span id="an_11:5">11:5</span> At kung nasain ng sinoman na sila'y
ipahamak, ay apoy ang lumalabas sa kanilang bibig, at lumalamon sa
kanilang mga kaaway; at kung nasain ng sinoman na sila'y ipahamak ay
kailangan ang mamatay sa ganitong paraan.

<span id="an_11:6">11:6</span> Ang mga ito'y may kapangyarihang magsara
ng langit, upang huwag umulan sa loob ng mga araw ng kanilang hula: at
may kapangyarihan sila sa mga tubig na mapaging dugo, at mapahirapan ang
lupa ng bawa't salot sa tuwing kanilang nasain.

<span id="an_11:7">11:7</span> At pagka natapos nila ang kanilang
patotoo, ang hayop na umahon mula sa kalaliman ay babaka sa kanila, at
pagtatagumpayan sila, at sila'y papatayin.

<span id="an_11:8">11:8</span> At ang kanilang mga bangkay ay nasa
lansangan ng malaking bayan, na ayon sa espiritu ay tinatawag na Sodoma
at Egipto, na doon din naman ipinako sa krus ang Panginoon nila.

<span id="an_11:9">11:9</span> At ang mga tao mula sa gitna ng mga bayan
at mga angkan at mga wika at mga bansa, ay nanonood sa kanilang mga
bangkay na tatlong araw at kalahati, at hindi itutulot na ang kanilang
mga bangkay ay malibing.

<span id="an_11:10">11:10</span> At ang mga nananahan sa ibabaw ng lupa
ay mangagagalak tungkol sa kanila, at mangatutuwa; at sila'y
mangagpapadalahan ng mga kaloob; sapagka't ang dalawang propetang ito ay
nagpahirap sa nangananahan sa ibabaw ng lupa.

<span id="an_11:11">11:11</span> At pagkatapos ng tatlong araw at
kalahati, ang hininga ng buhay na mula sa Dios ay pumasok sa kanila, at
sila'y nangagsitindig; at dinatnan ng malaking takot ang mga nakakita sa
kanila.

<span id="an_11:12">11:12</span> At narinig nila ang isang malakas na
tinig na nagsasabi sa kanila, Umakyat kayo rito. At sila'y umakyat sa
langit sa isang alapaap; at pinagmasdan sila ng kanilang mga kaaway.

<span id="an_11:13">11:13</span> At nang oras na yaon ay nagkaroon ng
isang malakas na lindol, at nagiba ang ikasangpung bahagi ng bayan; at
may nangamatay sa lindol na pitong libo katao: at ang mga iba ay
nangatatakot, at nangagbigay ng kaluwalhatian sa Dios ng langit.

<span id="an_11:14">11:14</span> Nakaraan na ang ikalawang Pagkaaba:
narito, nagmamadaling dumarating ang ikatlong Pagkaaba.

<span id="an_11:15">11:15</span> At humihip ang ikapitong anghel; at
nagkaroon ng malalakas na tinig sa langit, at nagsasabi, Ang kaharian ng
sanglibutan ay naging sa ating Panginoon, at sa kaniyang Cristo: at
siya'y maghahari magpakailan kailan man.

<span id="an_11:16">11:16</span> At ang dalawangpu't apat na matatanda
na nakaupo sa kanikaniyang luklukan sa harapan ng Dios ay
nangagpatirapa, at nangagsisamba sa Dios,

<span id="an_11:17">11:17</span> Na nangagsasabi, Pinasasalamatan ka
namin, Oh Panginoong Dios, na Makapangyarihan sa lahat, na ikaw ngayon,
at naging ikaw nang nakaraan; sapagka't hinawakan mo ang iyong dakilang
kapangyarihan, at ikaw ay naghari.

<span id="an_11:18">11:18</span> At nangagalit ang mga bansa, at
dumating ang iyong poot, at ang panahon ng mga patay upang mangahatulan,
at ang panahon ng pagbibigay mo ng ganting-pala sa iyong mga alipin na
mga propeta, at sa mga banal, at sa mga natatakot sa iyong pangalan,
maliliit at malalaki; at upang ipahamak mo ang mga nagpapahamak ng lupa.

<span id="an_11:19">11:19</span> At nabuksan ang templo ng Dios na nasa
langit: at nakita sa kaniyang templo ang kaban ng kaniyang tipan; at
nagkaroon ng mga kidlat, at mga tinig, at mga kulog, at isang lindol, at
malaking granizo.

<span id="an_12:1">12:1</span> At ang isang dakilang tanda ay nakita sa
langit: isang babae na nararamtan ng araw, at ang buwan ay nasa ilalim
ng kaniyang mga paa, at sa kaniyang ulo ay may isang putong na
labingdalawang bituin;

<span id="an_12:2">12:2</span> At siya'y nagdadalang tao; at siya'y
sumisigaw, na nagdaramdam sa panganganak, at sa hirap upang manganak.

<span id="an_12:3">12:3</span> At ang ibang tanda ay nakita sa langit:
at narito, ang isang malaking dragong mapula, na may pitong ulo at
sangpung sungay, at sa kaniyang mga ulo'y may pitong diadema.

<span id="an_12:4">12:4</span> At kinaladkad ng kaniyang buntot ang
ikatlong bahagi ng mga bituin sa langit, at ipinaghagis sa lupa: at
lumagay ang dragon sa harapan ng babaing manganganak na, upang lamunin
ang kaniyang anak pagkapanganak niya.

<span id="an_12:5">12:5</span> At siya'y nanganak ng isang anak na
lalake, na maghahari na may panghampas na bakal sa lahat ng mga bansa:
at ang kaniyang anak ay inagaw na dinala hanggang sa Dios, at hanggang
sa kaniyang luklukan.

<span id="an_12:6">12:6</span> At tumakas ang babae sa ilang, na doon
siya'y ipinaghanda ng Dios ng isang dako, upang doon siya ampuning isang
libo dalawang daan at anim na pung araw.

<span id="an_12:7">12:7</span> At nagkaroon ng pagbabaka sa langit: si
Miguel at ang kaniyang mga anghel ay nakipagbaka sa dragon; at ang
dragon at ang kaniyang mga anghel ay nakipagbaka;

<span id="an_12:8">12:8</span> At hindi sila nanganalo, ni nasumpungan
pa man ang kanilang dako sa langit.

<span id="an_12:9">12:9</span> At inihagis ang malaking dragon, ang
matandang ahas, ang tinatawag na Diablo at Satanas, ang dumadaya sa
buong sanglibutan; siya'y inihagis sa lupa, at ang kaniyang mga anghel
ay inihagis na kasama niya.

<span id="an_12:10">12:10</span> At narinig ko ang isang malakas na
tinig sa langit, na nagsasabi, Ngayo'y dumating ang kaligtasan, at ang
kapangyarihan, at ang kaharian ng ating Dios, at ang kapamahalaan ng
kaniyang Cristo: sapagka't inihagis na ang tagapagsumbong sa ating mga
kapatid na siyang sa kanila'y nagsusumbong sa harapan ng ating Dios araw
at gabi.

<span id="an_12:11">12:11</span> At siya'y kanilang dinaig dahil sa dugo
ng Cordero, at dahil sa salita ng kanilang patotoo, at hindi nila inibig
ang kanilang buhay hanggang sa kamatayan.

<span id="an_12:12">12:12</span> Kaya't mangagalak kayo, Oh mga langit
at kayong nagsisitahan diyan. Sa aba ng lupa at ng dagat: sapagka't ang
diablo'y bumaba sa inyo, na may malaking galit, sa pagkaalam niya na
kaunting panahon na lamang mayroon siya.

<span id="an_12:13">12:13</span> At nang makita ng dragon na siya'y
inihagis sa lupa, ay inusig niya ang babaing nanganak ng sanggol na
lalake.

<span id="an_12:14">12:14</span> At sa babae'y ibinigay ang dalawang
pakpak ng agilang malaki, upang ilipad sa ilang mula sa harap ng ahas
hanggang sa kaniyang tahanan, na pinagkandilihan sa kaniyang isang
panahon, at mga panahon, at kalahati ng isang panahon.

<span id="an_12:15">12:15</span> At ang ahas ay nagbuga sa kaniyang
bibig sa likuran ng babae ng tubig na gaya ng isang ilog, upang
maipatangay siya sa agos.

<span id="an_12:16">12:16</span> At tinulungan ng lupa ang babae, at
ibinuka ang kaniyang bibig at nilamon ang ilog na ibinuga ng dragon sa
kaniyang bibig.

<span id="an_12:17">12:17</span> At nagalit ang dragon sa babae, at
umalis upang bumaka sa nalabi sa kaniyang binhi, na siyang nagsisitupad
ng mga utos ng Dios, at mga may patotoo ni Jesus:

<span id="an_13:1">13:1</span> At siya'y tumayo sa buhanginan ng dagat.
At nakita ko ang isang hayop na umaahon sa dagat, na may sangpung sungay
at pitong ulo, at sa kanilang mga sungay ay may sangpung diadema, at sa
kaniyang mga ulo ay mga pangalan ng kapusungan.

<span id="an_13:2">13:2</span> At ang hayop na aking nakita ay katulad
ng isang leopardo, at ang kaniyang mga paa ay gaya ng sa oso, at ang
kaniyang bibig ay gaya ng bibig ng leon: at ibinigay sa kaniya ng dragon
ang kaniyang kapangyarihan, at ang kaniyang luklukan, at dakilang
kapamahalaan.

<span id="an_13:3">13:3</span> At nakita ko ang isa sa kaniyang mga ulo
na waring sinugatan ng ikamamatay; at ang kaniyang sugat na ikamamatay
ay gumaling: at ang buong lupa'y nanggilalas sa hayop;

<span id="an_13:4">13:4</span> At sila'y nangagsisamba sa dragon,
sapagka't ibinigay niya ang kaniyang kapamahalaan sa hayop; at
nangagsisamba sa hayop, na nangagsasabi, Sino ang kagaya ng hayop? at
sinong makababaka sa kaniya?

<span id="an_13:5">13:5</span> At binigyan siya ng isang bibig na
nagsasalita ng malalaking bagay at mga kapusungan: at binigyan siya ng
kapamahalaan, upang magpatuloy na apat na pu't dalawang buwan.

<span id="an_13:6">13:6</span> At binuka niya ang kaniyang bibig sa mga
kapusungan laban sa Dios, upang pusungin ang kaniyang pangalan, at ang
kaniyang tabernakulo, gayon din naman ang mga nananahan sa langit.

<span id="an_13:7">13:7</span> At ipinagkaloob sa kaniya na makipagbaka
sa mga banal, at pagtagumpayan sila; at binigyan siya ng kapamahalaan sa
bawa't angkan at bayan at wika at bansa.

<span id="an_13:8">13:8</span> At ang lahat ng nangananahan sa lupa ay
magsisisamba sa kaniya, na ang kanikaniyang pangalan ay hindi nasusulat
sa aklat ng buhay ng Cordero na pinatay buhat nang itatag ang
sanglibutan.

<span id="an_13:9">13:9</span> Kung ang sinoman ay may pakinig, ay
makinig.

<span id="an_13:10">13:10</span> Kung ang sinoman ay sa pagkabihag, ay
sa pagkabihag paroroon siya: kung ang sinoman ay papatay sa tabak, ay
dapat siyang mamatay sa tabak. Narito ang pagtitiyaga at ang
pananampalataya ng mga banal.

<span id="an_13:11">13:11</span> At nakita ko ang ibang hayop na umaahon
sa lupa; at may dalawang sungay na katulad ng sa isang kordero, at
siya'y nagsasalitang gaya ng dragon.

<span id="an_13:12">13:12</span> At kaniyang isinasagawa ang buong
kapamahalaan ng unang hayop sa kaniyang paningin. At pinasasamba niya
ang lupa at ang nangananahan dito sa unang hayop, na gumaling ang sugat
na ikamamatay.

<span id="an_13:13">13:13</span> At siya'y gumagawa ng mga dakilang
tanda, na ano pa't nakapagpapababa ng kahit apoy mula sa langit hanggang
sa lupa sa paningin ng mga tao.

<span id="an_13:14">13:14</span> At nadadaya niya ang mga nananahan sa
lupa dahil sa mga tanda na sa kaniya'y ipinagkaloob na magawa sa
paningin ng hayop; na sinasabi sa mga nananahan sa lupa, na dapat silang
gumawa ng isang larawan ng hayop na mayroon ng sugat ng tabak at
nabuhay.

<span id="an_13:15">13:15</span> At siya'y pinagkaloobang makapagbigay
ng hininga sa larawan ng hayop, upang ang larawan ng hayop ay
makapangusap, at maipapatay naman ang lahat ng hindi sumasamba sa
larawan ng hayop.

<span id="an_13:16">13:16</span> At ang lahat, maliliit at malalaki, at
mayayaman at mga dukha, at ang mga laya at ang mga alipin ay pinabigyan
ng isang tanda sa kanilang kanang kamay, o sa noo;

<span id="an_13:17">13:17</span> At nang huwag makabili o makapagbili
ang sinoman, kundi siyang mayroong tanda, sa makatuwid ay ng pangalan ng
hayop o bilang ng kaniyang pangalan.

<span id="an_13:18">13:18</span> Dito'y may karunungan. Ang may
pagkaunawa ay bilangin ang bilang ng hayop; sapagka't siyang bilang ng
isang tao: at ang kaniyang bilang ay Anim na raan at anim na pu't anim.

<span id="an_14:1">14:1</span> At tumingin ako, at narito, ang Cordero
ay nakatayo sa bundok ng Sion, at ang kasama niya'y isang daan at apat
na pu't apat na libong may pangalan niya, at pangalan ng kaniyang Ama,
na nasusulat sa kanikaniyang noo.

<span id="an_14:2">14:2</span> At narinig ko ang isang tinig na mula sa
langit, na gaya ng lagaslas ng maraming tubig, at gaya ng ugong ng
malakas na kulog: at ang tinig na aking narinig ay gaya ng sa mga
manunugtog ng alpa na tumutugtog ng kanilang mga alpa:

<span id="an_14:3">14:3</span> At sila'y nangagaawitan na wari'y isang
bagong awit sa harapan ng luklukan, at sa harap ng apat na nilalang na
buhay at ng matatanda: at sinoman ay hindi maaaring matuto ng awit kundi
ang isang daan at apat na pu't apat na libo lamang, sa makatuwid ay
siyang mga binili mula sa lupa.

<span id="an_14:4">14:4</span> Ang mga ito'y ang hindi nangahawa sa mga
babae; sapagka't sila'y mga malilinis. At ang mga ito'y ang nagsisisunod
sa Cordero saan man siya pumaroon. Ang mga ito'y ang binili sa gitna ng
mga tao, na maging mga pangunahing bunga sa Dios at sa Cordero.

<span id="an_14:5">14:5</span> At sa kanikaniyang bibig ay walang
nasumpungang kasinungalingan: sila'y mga walang dungis.

<span id="an_14:6">14:6</span> At nakita ko ang ibang anghel na
lumilipad sa gitna ng langit, na may mabuting balita na walang hanggan
upang ibalita sa mga nananahan sa lupa, at sa bawa't bansa at angkan at
wika at bayan;

<span id="an_14:7">14:7</span> At sinasabi niya ng malakas na tinig,
Matakot kayo sa Dios, at magbigay kaluwalhatian sa kaniya; sapagka't
dumating ang panahon ng kaniyang paghatol: at magsisamba kayo sa gumawa
ng langit at ng lupa at ng dagat at ng mga bukal ng tubig.

<span id="an_14:8">14:8</span> At ang iba, ang pangalawang anghel, ay
sumunod na nagsasabi, Naguho, naguho ang dakilang Babilonia, na siyang
nagpainom sa lahat na bansa ng alak ng kagalitan ng kaniyang pakikiapid.

<span id="an_14:9">14:9</span> At ang ibang anghel, ang pangatlo, ay
sumunod sa kanila, na nagsasabi ng malakas na tinig, Kung ang sinoman ay
sumasamba sa hayop at sa kaniyang larawan, at tumatanggap ng tanda sa
kaniyang noo, o sa kaniyang kamay,

<span id="an_14:10">14:10</span> Ay iinom din naman siya ng alak ng
kagalitan ng Dios, na nahahandang walang halo sa inuman ng kaniyang
kagalitan; at siya'y pahihirapan ng apoy at asupre sa harapan ng mga
banal na anghel, at sa harapan ng Cordero:

<span id="an_14:11">14:11</span> At ang usok ng hirap nila ay
napaiilanglang magpakailan kailan man; at sila'y walang kapahingahan
araw at gabi, silang mga nagsisisamba sa hayop at sa kaniyang larawan,
at sinomang tumatanggap ng tanda ng kaniyang pangalan.

<span id="an_14:12">14:12</span> Narito ang pagtitiyaga ng mga banal, ng
mga nagsisitupad ng mga utos ng Dios, at ng pananampalataya kay Jesus.

<span id="an_14:13">14:13</span> At narinig ko ang isang tinig na mula
sa langit na nagsasabi, Isulat mo, Mapapalad ang mga patay na
nangamamatay sa Panginoon mula ngayon: oo, sinasabi ng Espiritu, upang
sila'y mangagpahinga sa kanilang mga gawa; sapagka't ang kanilang mga
gawa ay sumusunod sa kanila.

<span id="an_14:14">14:14</span> At nakita ko, at narito, ang isang
alapaap na maputi; at nakita ko na nakaupo sa alapaap ang isang katulad
ng isang anak ng tao, na sa kaniyang ulo'y may isang putong na ginto, at
sa kaniyang kamay ay may isang panggapas na matalas.

<span id="an_14:15">14:15</span> At lumabas ang ibang anghel sa templo,
na sumisigaw ng malakas na tinig doon sa nakaupo sa alapaap, Ihulog mo
ang iyong panggapas, at gumapas ka; sapagka't dumating ang oras ng
paggapas, sapagka't ang aanihin sa lupa ay hinog na.

<span id="an_14:16">14:16</span> At inihagis ng nakaupo sa alapaap ang
kaniyang panggapas sa lupa; at ang lupa ay nagapasan.

<span id="an_14:17">14:17</span> At lumabas ang ibang anghel sa templong
nasa langit, na may panggapas din namang matalas.

<span id="an_14:18">14:18</span> At ang ibang anghel ay lumabas sa
dambana, na siyang may kapangyarihan sa apoy, at tinawagan ng malakas na
tinig yaong may panggapas na matalas, na sinasabi, Ihulog mo ang iyong
panggapas na matalas, at putihin mo ang mga buwig sa ubasan sa lupa;
sapagka't ang kaniyang mga ubas ay mga hinog na.

<span id="an_14:19">14:19</span> At inihagis ng anghel ang kaniyang
panggapas sa lupa, at pinuti ang mga ubas sa lupa, at inihagis sa pisaan
ng ubas, sa malaking pisaan ng kagalitan ng Dios.

<span id="an_14:20">14:20</span> At nayurakan ang pisaan ng ubas sa
labas ng bayan, at lumabas sa pisaan ng ubas ang dugo, na umapaw
hanggang sa mga preno ng mga kabayo, sa lawak na isang libo at anim na
raang estadio.

<span id="an_15:1">15:1</span> At nakita ko ang ibang tanda sa langit,
dakila at kagilagilalas. Pitong anghel na may pitong salot, na siyang
mga panghuli, sapagka't sa mga yao'y magaganap ang kagalitan ng Dios.

<span id="an_15:2">15:2</span> At nakita ko ang gaya ng isang dagat na
bubog na may halong apoy, at yaong nangagtagumpay sa hayop, at sa
kaniyang larawan, at sa bilang ng kaniyang pangalan, ay nangakatayo sa
tabi ng dagat na bubog, na may mga alpa ng Dios.

<span id="an_15:3">15:3</span> At inaawit nila ang awit ni Moises na
alipin ng Dios, at ang awit ng Cordero, na sinasabi, Mga dakila at
kagilagilalas ang iyong mga gawa, Oh Panginoong Dios, na Makapangyarihan
sa lahat; matuwid at tunay ang iyong mga daan, ikaw na Hari ng mga
bansa.

<span id="an_15:4">15:4</span> Sinong hindi matatakot, Oh Panginoon, at
luluwalhatiin ang iyong pangalan? sapagka't ikaw lamang ang banal;
sapagka't ang lahat ng mga bansa ay darating at magsisisamba sa harapan
mo; sapagka't ang iyong mga matuwid na gawa ay nangahayag.

<span id="an_15:5">15:5</span> At pagkatapos ng mga bagay na ito ay
tumingin ako, at ang santuario ng tabernakulo ng patotoo sa langit ay
nabuksan.

<span id="an_15:6">15:6</span> At sa santuario ay nagsilabas ang pitong
anghel na may pitong salot, na nararamtan ng mahalagang bato, tunay at
makintab, at nangabibigkisan ng gintong pamigkis ang kanilang mga
dibdib.

<span id="an_15:7">15:7</span> At isa sa apat na nilalang na buhay ay
nagbigay sa pitong anghel ng pitong mangkok na ginto na puno ng
kagalitan ng Dios, na siyang nabubuhay magpakailan kailan man.

<span id="an_15:8">15:8</span> At napuno ng usok ang santuario mula sa
kaluwalhatian ng Dios, at sa kaniyang kapangyarihan; at sinoman ay hindi
nakapasok sa santuario, hanggang sa matapos ang pitong salot ng pitong
anghel.

<span id="an_16:1">16:1</span> At narinig ko ang isang malakas na tinig
na mula sa santuario, na nagsasabi sa pitong anghel, Humayo kayo, at
ibuhos ninyo ang pitong mangkok ng kagalitan ng Dios sa lupa.

<span id="an_16:2">16:2</span> At humayo ang una, at ibinuhos ang
kaniyang mangkok sa lupa; at naging sugat na masama at mabigat sa mga
taong may tanda ng hayop na yaon, at nangagsisamba sa kaniyang larawan.

<span id="an_16:3">16:3</span> At ibinuhos ng ikalawa ang kaniyang
mangkok sa dagat; at naging dugo na gaya ng isang patay; at bawa't
kaluluwang may buhay, sa makatuwid ay ang nangasa dagat ay nangamatay.

<span id="an_16:4">16:4</span> At ibinuhos ng ikatlo ang kaniyang
mangkok sa mga ilog at sa mga bukal ng tubig; at nangaging dugo.

<span id="an_16:5">16:5</span> At narinig ko ang anghel ng tubig na
nagsasabi, Matuwid ka, na ngayon at nang nakaraan, Oh Banal, sapagka't
humatol ka na gayon;

<span id="an_16:6">16:6</span> Sapagka't ibinuhos nila ang dugo ng mga
banal at ng mga propeta, at pinainom mo sila ng dugo; ito'y karapatdapat
sa kanila.

<span id="an_16:7">16:7</span> At narinig ko ang dambana na nagsasabi,
Oo, Oh Panginoong Dios, na Makapangyarihan sa lahat, tunay at matuwid
ang iyong mga hatol.

<span id="an_16:8">16:8</span> At ibinuhos ng ikaapat ang kaniyang
mangkok sa araw; at ibinigay nito sa kaniya ng masunog ng apoy ang mga
tao.

<span id="an_16:9">16:9</span> At nangasunog ang mga tao sa matinding
init: at sila'y namusong sa pangalan ng Dios na may kapangyarihan sa mga
salot na ito; at hindi sila nangagsisi upang siya'y luwalhatiin.

<span id="an_16:10">16:10</span> At ibinuhos ng ikalima ang kaniyang
mangkok sa luklukan ng hayop na yaon; at nagdilim ang kaniyang kaharian;
at nginatngat nila ang kanilang mga dila dahil sa hirap,

<span id="an_16:11">16:11</span> At sila'y namusong sa Dios ng langit
dahil sa kanilang mga hirap at sa kanilang mga sugat; at hindi sila
nangagsisi sa kanilang mga gawa.

<span id="an_16:12">16:12</span> At ibinuhos ng ikaanim ang kaniyang
mangkok sa malaking ilog na Eufrates; at natuyo ang tubig nito, upang
mahanda ang dadaanan ng mga haring mula sa sikatan ng araw.

<span id="an_16:13">16:13</span> At nakita kong lumabas sa bibig ng
dragon, at sa bibig ng hayop, at sa bibig ng bulaang propeta, ang
tatlong espiritung karumaldumal, na gaya ng mga palaka:

<span id="an_16:14">16:14</span> Sapagka't sila'y mga espiritu ng mga
demonio, na nagsisigawa ng mga tanda; na pinaparoonan nila ang mga hari
sa buong sanglibutan, upang tipunin sa pagbabaka sa dakilang araw ng
Dios, na Makapangyarihan sa lahat.

<span id="an_16:15">16:15</span> (Narito, ako'y pumaparitong gaya ng
magnanakaw. Mapalad siyang nagpupuyat, at nagiingat ng kaniyang mga
damit, na baka siya'y lumakad na hubad, at makita nila ang kaniyang
kahihiyan.)

<span id="an_16:16">16:16</span> At tinipon sila sa dako na sa Hebreo ay
tinatawag na Armagedon.

<span id="an_16:17">16:17</span> At ibinuhos ng ikapito ang kaniyang
mangkok sa hangin; at lumabas sa santuario ang isang malakas na tinig,
mula sa luklukan na nagsasabi, Nagawa na:

<span id="an_16:18">16:18</span> At nagkaroon ng mga kidlat, at mga
tinig, at mga kulog; at nagkaroon ng malakas na lindol, na di nangyari
kailan man mula nang magkatao sa lupa, isang lindol na lubhang malakas,
lubhang kakilakilabot.

<span id="an_16:19">16:19</span> At ang dakilang bayan ay nabahagi sa
tatlo, at ang mga bayan ng mga bansa ay nangaguho: at ang dakilang
Babilonia ay napagalaala sa paningin ng Dios, upang siya'y bigyan ng
inuman ng alak ng kabagsikan ng kaniyang kagalitan.

<span id="an_16:20">16:20</span> At tumakas ang bawa't pulo, at ang mga
bundok ay hindi nangasumpungan.

<span id="an_16:21">16:21</span> At malaking granizo na kasinglaki ng
talento ay lumagpak sa mga tao buhat sa langit, at namusong ang mga tao
sa Dios dahil sa salot na granizo; sapagka't ang salot na ito ay lubhang
malaki.

<span id="an_17:1">17:1</span> At dumating ang isa sa pitong anghel na
may pitong mangkok, at nagsalita sa akin, na nagsasabi, Pumarito ka,
ipakikita ko sa iyo ang hatol sa bantog na patutot na nakaupo sa
maraming tubig;

<span id="an_17:2">17:2</span> Na siyang pinakiapiran ng mga hari sa
lupa, at ang mga nananahan sa lupa ay nalasing sa alak ng kaniyang
pakikiapid.

<span id="an_17:3">17:3</span> At ako'y kaniyang dinalang nasa Espiritu
sa isang ilang: at nakita ko ang isang babae na nakasakay sa isang hayop
na pula, na puno ng mga pangalang pamumusong, na may pitong ulo at
sangpung sungay.

<span id="an_17:4">17:4</span> At nararamtan ang babae ng kulay-ube at
ng pula, at nahihiyasan ng ginto at ng mga mahalagang bato at mga
perlas, na sa kaniyang kamay ay may isang sarong ginto na puno ng mga
kasuklamsuklam, at ng mga bagay na marurumi ng kaniyang pakikiapid,

<span id="an_17:5">17:5</span> At sa kaniyang noo ay nakasulat ang isang
pangalan, HIWAGA, DAKILANG BABILONIA, INA NG MGA PATUTOT AT NG MGA
KASUKLAMSUKLAM SA LUPA.

<span id="an_17:6">17:6</span> At nakita ko ang babae na lasing sa dugo
ng mga banal, at sa dugo ng mga martir ni Jesus. At nang aking makita
siya ay nanggilalas ako ng malaking panggigilalas.

<span id="an_17:7">17:7</span> At sinabi sa akin ng anghel, Bakit ka
nanggilalas? Sasabihin ko sa iyo ang hiwaga ng babae, at ng hayop na
sinasakyan niya, na may pitong ulo at sangpung sungay.

<span id="an_17:8">17:8</span> At ang hayop na nakita mo ay naging siya,
at wala na; at malapit ng umahon sa kalaliman, at patungo sa
kapahamakan. At silang mga nananahan sa lupa ay manggigilalas na ang
kanilang pangalan ay hindi nakasulat sa aklat ng buhay mula nang itatag
ang sanglibutan, pagkakita nila sa hayop, kung paano naging siya at wala
na, at darating.

<span id="an_17:9">17:9</span> Narito ang pagiisip na may karunungan.
Ang pitong ulo ay pitong bundok na kinauupuan ng babae:

<span id="an_17:10">17:10</span> At sila'y pitong hari; ang lima ay
nanga buwal, ang isa'y narito, ang isa ay hindi pa dumarating; at
pagdating niya ay dapat magtagal na sangdaling panahon.

<span id="an_17:11">17:11</span> At ang hayop na naging siya, at wala
na, ay siya ring ikawalo at siya'y sa pito at siya'y patungo sa
kapahamakan.

<span id="an_17:12">17:12</span> At ang sangpung sungay na iyong nakita
ay sangpung hari, na hindi pa nagsisitanggap ng kaharian; datapuwa't
magsisitanggap sila ng kapamahalaang paghahari na isang oras na kasama
ng hayop.

<span id="an_17:13">17:13</span> Ang mga ito ay may isang kaisipan, at
ibinibigay nila ang kanilang kapangyarihan at kapamahalaan sa hayop.

<span id="an_17:14">17:14</span> Makikipagbaka ang mga ito laban sa
Cordero, at sila'y dadaigin ng Cordero, sapagka't siya'y Panginoon ng
mga panginoon at Hari ng mga Hari; at ng mga kasama niya, na mga tinawag
at mga pili at mga tapat ay nananaig din.

<span id="an_17:15">17:15</span> At sinabi niya sa akin, Ang tubig na
iyong nakita, na kinauupuan ng patutot, ay mga bayan, at mga karamihan,
at mga bansa, at mga wika.

<span id="an_17:16">17:16</span> At ang sangpung sungay na iyong nakita,
at ang hayop, ay siyang nangapopoot sa patutot, at siya'y pababayaan at
huhubaran, at kakanin ang kaniyang laman, at siya'y lubos na susupukin
ng apoy.

<span id="an_17:17">17:17</span> Sapagka't inilagay ng Dios sa kanilang
mga puso na gawin ang kaniyang kaisipan, at mangagkaisa ng kaisipan, at
ibigay ang kanilang kaharian sa hayop, hanggang sa maganap ang mga
salita ng Dios.

<span id="an_17:18">17:18</span> At ang babae na iyong nakita ay ang
dakilang bayan, na naghahari sa mga hari sa lupa.

<span id="an_18:1">18:1</span> Pagkatapos ng mga bagay na ito ay nakita
ko ang ibang anghel na nananaog mula sa langit, na may dakilang
kapamahalaan; at ang lupa ay naliwanagan ng kaniyang kaluwalhatian.

<span id="an_18:2">18:2</span> At siya'y sumigaw ng malakas na tinig, na
nagsasabi, Naguho, naguho ang dakilang Babilonia, at naging tahanan ng
mga demonio, at kulungan ng bawa't espiritung karumaldumal, at kulungan
ng bawa't karumaldumal at kasuklamsuklam na mga ibon.

<span id="an_18:3">18:3</span> Sapagka't dahil sa alak ng galit ng
kaniyang pakikiapid ay nangaguho ang lahat ng mga bansa; at ang mga hari
sa lupa ay nangakiapid sa kaniya, at ang mga mangangalakal sa lupa ay
nagsiyaman dahil sa kapangyarihan ng kaniyang kalayawan.

<span id="an_18:4">18:4</span> At narinig ko ang ibang tinig na mula sa
langit, na nagsasabi, Mangagsilabas kayo sa kaniya, bayan ko, upang
huwag kayong mangaramay sa kaniyang mga kasalanan, at huwag kayong
magsitanggap ng kaniyang mga salot:

<span id="an_18:5">18:5</span> Sapagka't ang kaniyang mga kasalanan ay
umabot hanggang sa langit at naalaala ng Dios ang kaniyang mga
katampalasanan.

<span id="an_18:6">18:6</span> Ibigay din ninyo ang ayon sa ibinigay
niya sa inyo, at ibayuhin ninyo ng ibayo sa kaniyang mga gawa: sa sarong
kaniyang pinaghaluan ay ipaghalo ninyo siya ng ibayo.

<span id="an_18:7">18:7</span> Kung gaano ang pagkakapagmapuri, at
pagkapamuhay na malayaw, ay gayon din naman ang ibigay ninyo sa kaniyang
pahirap at pagluluksa: sapagka't sinasabi niya sa kaniyang puso, Ako'y
nakaupong reina, at hindi ako bao, at hindi ko makikita kailan man ang
pagluluksa.

<span id="an_18:8">18:8</span> Kaya't darating sa isang araw ang mga
salot sa kaniya, kamatayan at pagluluksa, at gutom; at siya'y lubos na
susunugin sa apoy; sapagka't malakas ang Panginoong Dios na humatol sa
kaniya.

<span id="an_18:9">18:9</span> At ang mga hari sa lupa, na nangakiapid
at nangabuhay na malayaw na kasama niya, ay mangagsisiiyak at
mangagsisitaghoy tungkol sa kaniya, pagkakita nila ng usok ng kaniyang
pagkasunog,

<span id="an_18:10">18:10</span> At nangakatayo sa malayo dahil sa takot
sa pahirap sa kaniya, na nangagsasabi, Sa aba, sa aba ng dakilang bayang
Babilonia, ng bayang matibay! sapagka't sa isang oras ay dumating ang
hatol sa iyo.

<span id="an_18:11">18:11</span> At ang mga mangangalakal sa lupa ay
mangagsisiiyak at mangagluluksa tungkol sa kaniya, sapagka't wala nang
bibili pa ng kaniyang kalakal;

<span id="an_18:12">18:12</span> Ng kalakal na ginto at pilak, at
mahalagang bato, at mga perlas, at mainam na lino, at kayong kulay ube,
at sutla, at kayong pula; at sarisaring mababangong kahoy, at bawa't
kasangkapang garing, at bawa't kasangkapang mahalagang kahoy, at tanso,
at bakal, at marmol;

<span id="an_18:13">18:13</span> At kanela, at especias, at incienso, at
ungguento, at kamangyan, at alak, at langis, at mainam na harina, at
trigo, at mga baka, at mga tupa; at kalakal na mga kabayo at mga karo,
at mga alipin; at mga kaluluwa ng mga tao.

<span id="an_18:14">18:14</span> At ang mga bungang pinipita mo ay
nangapalayo sa iyo, at lahat ng mga bagay na maiinam at mariringal ay
nangalipol sa iyo, at hindi na mangasusumpungan pa.

<span id="an_18:15">18:15</span> Ang mga mangangalakal ng mga bagay na
ito, na nangagsiyaman dahil sa kaniya, ay mangagsisitayo sa malayo dahil
sa takot sa pahirap sa kaniya, na nagsisiiyak at nagsisipagluksa;

<span id="an_18:16">18:16</span> Na nangagsasabi, Sa aba, sa aba,
niyaong dakilang bayan, siya na nararamtan ng mahalagang lino at ng
kayong kulay ube, at pula, at napapalamutihan ng ginto at ng mahalagang
bato at ng perlas!

<span id="an_18:17">18:17</span> Sapagka't sa loob ng isang oras ay
nalipol ang gayong malaking kayamanan. At bawa't pinunong daong, at
bawa't naglalayag saan mang dako, at ang mga mangdaragat, at lahat ng
nagsisipaghanap-buhay sa dagat, ay nangakatayo sa malayo,

<span id="an_18:18">18:18</span> At nangagsisisigaw pagkakita sa usok ng
kaniyang pagkasunog, na nangagsasabi, Anong bayan ang katulad ng
dakilang bayan?

<span id="an_18:19">18:19</span> At sila'y nangagbubuhos ng alabok sa
kanilang mga ulo, at nagsisigawan, na nagiiyakan at nagtataghuyan, na
nangagsasabi, Sa aba, sa aba, ang dakilang bayan, na siyang iniyaman ng
lahat na may mga daong sa dagat dahil sa kaniyang mga kayamanan!
sapagka't sa loob ng isang oras ay nalipol.

<span id="an_18:20">18:20</span> Magalak ka tungkol sa kaniya, Oh
langit, at kayong mga banal, at kayong mga apostol, at kayong mga
propeta; sapagka't inihatol ng Dios ang inyong hatol sa kaniya.

<span id="an_18:21">18:21</span> At dinampot ng isang anghel na malakas
ang isang bato, na gaya ng isang malaking gilingang bato, at inihagis sa
dagat, na sinasabi, Gayon sa isang kakilakilabot na pagkahulog, igigiba
ang Babilonia, ang dakilang bayan, at hindi na masusumpungan pa.

<span id="an_18:22">18:22</span> At ang tinig ng mga manunugtog ng alpa,
at ng mga musiko at ng mga manunugtog ng plauta, at ng mga manunugtog ng
pakakak ay hindi na maririnig pa sa iyo; at wala nang manggagawa ng
anomang gawa ay masusumpungan pa sa iyo; at ang ugong ng gilingan ay
hindi na maririnig pa sa iyo;

<span id="an_18:23">18:23</span> At ang ilaw ng ilawan ay hindi na
liliwanag pa sa iyo, at ang tinig ng kasintahang lalake at ng
kasintahang babae ay hindi na maririnig pa sa iyo; sapagka't ang mga
mangangalakal mo ay naging mga pangulo sa lupa; sapagka't dinaya ng
iyong panggagaway ang lahat ng mga bansa.

<span id="an_18:24">18:24</span> At nasumpungan sa kaniya ang dugo ng
mga propeta, at ng mga banal, at ng lahat ng mga pinatay sa lupa.

<span id="an_19:1">19:1</span> Pagkatapos ng mga bagay na ito ay narinig
ko ang gaya ng isang malaking tinig ng isang makapal na karamihan sa
langit, na nagsasabi, Aleluya; Kaligtasan, at kaluwalhatian, at
kapangyarihan, ay nauukol sa ating Dios:

<span id="an_19:2">19:2</span> Sapagka't tunay at matuwid ang kaniyang
mga paghatol; sapagka't hinatulan niya ang bantog na patutot, na siyang
nagpasama sa lupa ng kaniyang pakikiapid, at iginanti niya ang dugo ng
kaniyang mga alipin sa pamamagitan ng kaniyang kamay.

<span id="an_19:3">19:3</span> At sila'y muling nangagsabi, Aleluya. At
ang usok niya ay napaiilanglang magpakailan kailan man.

<span id="an_19:4">19:4</span> At nangagpatirapa ang dalawangpu't apat
na matatanda at ang apat na nilalang na buhay, at nangagsisamba sa Dios
na nakaupo sa luklukan, na nangagsasabi, Siya nawa; Aleluya.

<span id="an_19:5">19:5</span> At lumabas ang isang tinig sa luklukan,
na nagsasabi, Purihin ninyo ang ating Dios, ninyong lahat na mga lingkod
niya, ninyong lahat na mga natatakot sa kaniya, maliliit at malalaki.

<span id="an_19:6">19:6</span> At narinig ko ang gaya ng isang tinig ng
isang makapal na karamihan, at gaya ng lagaslas ng maraming tubig, at
gaya ng ugong ng malalakas na kulog na nagsasabi, Aleluya: sapagka't
naghahari ang Panginoong ating Dios na Makapangyarihan sa lahat.

<span id="an_19:7">19:7</span> Tayo'y mangagalak at tayo'y mangagsayang
mainam, at siya'y ating luwalhatiin; sapagka't dumating ang pagkakasal
ng Cordero, at ang kaniyang asawa ay nahahanda na.

<span id="an_19:8">19:8</span> At sa kaniya'y ipinagkaloob na damtan ang
kaniyang sarili ng mahalagang lino, makintab at tunay; sapagka't ang
mahalagang lino ay siyang mga matuwid na gawa ng mga banal.

<span id="an_19:9">19:9</span> At sinasabi niya sa akin, Isulat mo,
Mapapalad ang mga inanyayahan sa paghapon sa kasalan ng Cordero. At
sinasabi niya sa akin, Ang mga ito'y siyang tunay na mga salita ng Dios.

<span id="an_19:10">19:10</span> At ako'y nagpatirapa sa kaniyang paanan
upang siya'y aking sambahin. At sinasabi niya sa akin, Ingatan mong
huwag gawin iyan: ako'y kapuwa mo alipin at ng iyong mga kapatid na
mayroong patotoo ni Jesus: sumamba ka sa Dios: sapagka't ang patotoo ni
Jesus ay siyang espiritu ng hula.

<span id="an_19:11">19:11</span> At nakita kong bukas ang langit; at
narito, ang isang kabayong maputi, at yaong nakasakay dito ay tinatawag
na Tapat at Totoo; at sa katuwiran siya'y humahatol at nakikipagbaka.

<span id="an_19:12">19:12</span> At ang kaniyang mga mata ay ningas ng
apoy, at sa kaniyang ulo ay maraming diadema; at siya'y may isang
pangalang nakasulat, na sinoman ay di nakaaalam kundi siya rin.

<span id="an_19:13">19:13</span> At siya'y nararamtan ng damit na
winisikan ng dugo: at ang kaniyang pangalan ay tinatawag na Ang Verbo ng
Dios.

<span id="an_19:14">19:14</span> At ang mga hukbong nasa langit ay
sumusunod sa kaniya na mga nakasakay sa mga kabayong puti, at
nangararamtan ng mahalagang linong maputi at dalisay.

<span id="an_19:15">19:15</span> At sa kaniyang bibig ay lumalabas ang
isang tabak na matalas, upang sa pamamagitan nito'y sugatan niya ang mga
bansa: at kaniyang paghaharian ng tungkod na bakal: at niyuyurakan niya
ang pisaan ng ubas ng kabangisan ng kagalitan ng Dios na Makapangyarihan
sa lahat.

<span id="an_19:16">19:16</span> At siya'y mayroong isang pangalang
nakasulat sa kaniyang damit at sa kaniyang hita, HARI NG MGA HARI AT
PANGINOON NG MGA PANGINOON.

<span id="an_19:17">19:17</span> At nakita kong nakatayo ang isang
anghel sa araw; na siya'y sumisigaw ng malakas na tinig, na nagsasabi sa
lahat ng mga ibong lumilipad sa gitna ng himpapawid, Halikayo at
mangagkatipon sa dakilang hapunan ng Dios;

<span id="an_19:18">19:18</span> Upang kayo'y makakain ng laman ng mga
hari, at ng laman ng mga pangulong kapitan, at ng laman ng mga taong
makapangyarihan, at ng laman ng mga kabayo at ng mga nakasakay dito, at
ng laman ng lahat ng mga taong laya at mga alipin man, at maliliit at
malalaki.

<span id="an_19:19">19:19</span> At nakita ko ang hayop, at ang mga hari
sa lupa, at ang kanilang mga hukbo, na nangagkakatipon upang makipagbaka
laban doon sa nakasakay sa kabayo, at laban sa kaniyang hukbo.

<span id="an_19:20">19:20</span> At sinunggaban ang hayop, at kasama
niya ang bulaang propeta na gumawa ng mga tanda sa harapan nito, na
siyang ipinangdaya sa mga nagsitanggap ng tanda ng hayop at sa mga
sumamba sa larawan nito: ang dalawang ito ay inihagis na buhay sa
dagatdagatang apoy na nagliliyab sa asupre:

<span id="an_19:21">19:21</span> At ang mga iba ay pinatay sa tabak na
lumalabas sa bibig niyaong nakasakay sa kabayo, at ang lahat ng mga ibon
ay nangabusog ng mga laman nila.

<span id="an_20:1">20:1</span> At nakita ko ang isang anghel na nananaog
mula sa langit, na may susi ng kalaliman at isang malaking tanikala sa
kaniyang kamay.

<span id="an_20:2">20:2</span> At sinunggaban niya ang dragon, ang
matandang ahas, na siyang Diablo at Satanas, at ginapos na isang libong
taon,

<span id="an_20:3">20:3</span> At siya'y ibinulid sa kalaliman at
sinarhan, at tinatakan ito sa ibabaw niya, upang huwag ng magdaya sa mga
bansa, hanggang sa maganap ang isang libong taon: pagkatapos nito ay
kailangang siya'y pawalang kaunting panahon.

<span id="an_20:4">20:4</span> At nakakita ako ng mga luklukan, at may
mga nagsisiluklok sa mga ito, sila'y pinagkalooban ng paghatol: at
nakita ko ang mga kaluluwa ng mga pinugutan ng ulo dahil sa patotoo ni
Jesus, at dahil sa salita ng Dios, at ang mga hindi sumamba sa hayop, o
sa kaniyang larawan man, at hindi tumanggap ng tanda sa kanilang noo at
sa kanilang kamay; at sila'y nangabuhay, at nagsipagharing kasama ni
Cristo sa loob ng isang libong taon.

<span id="an_20:5">20:5</span> Ang mga iba sa mga patay ay hindi
nangabuhay hanggang sa naganap ang isang libong taon. Ito ang unang
pagkabuhay na maguli.

<span id="an_20:6">20:6</span> Mapalad at banal ang makalakip sa unang
pagkabuhay na maguli: sa mga ito'y walang kapangyarihan ang ikalawang
kamatayan; kundi sila'y magiging mga saserdote ng Dios at ni Cristo, at
mangaghaharing kasama niya sa loob ng isang libong taon.

<span id="an_20:7">20:7</span> At kung maganap na ang isang libong taon,
si Satanas ay kakalagan sa kaniyang bilangguan,

<span id="an_20:8">20:8</span> At lalabas upang dumaya sa mga bansa na
nasa apat na sulok ng lupa, sa Gog at sa Magog, upang tipunin sila sa
pagbabaka: na ang bilang nila ay gaya ng buhangin sa dagat.

<span id="an_20:9">20:9</span> At nangagsipanhik sila sa kalaparan ng
lupa, at kinubkob ang kampamento ng mga banal, at ang bayang iniibig: at
bumaba ang apoy mula sa langit, at sila'y nasupok.

<span id="an_20:10">20:10</span> At ang diablo na dumaya sa kanila ay
ibinulid sa dagatdagatang apoy at asupre, na kinaroroonan din naman ng
hayop at ng bulaang propeta; at sila'y pahihirapan araw at gabi
magpakailan kailan man.

<span id="an_20:11">20:11</span> At nakita ko ang isang malaking
luklukang maputi, at ang nakaluklok doon, na sa kaniyang harapan, ang
lupa at ang langit ay tumakas; at walang nasumpungang kalalagyan nila.

<span id="an_20:12">20:12</span> At nakita ko ang mga patay, malalaki at
maliliit, na nangakatayo sa harapan ng luklukan; at nangabuksan ang mga
aklat: at nabuksan ang ibang aklat, na siyang aklat ng buhay: at ang mga
patay ay hinatulan ayon sa mga bagay na nasusulat sa mga aklat, ayon sa
kanilang mga gawa.

<span id="an_20:13">20:13</span> At ibinigay ng dagat ang mga patay na
nasa kaniya; at ibinigay ng kamatayan at ng Hades ang mga patay na nasa
kanila: at sila'y hinatulan bawa't tao ayon sa kanikaniyang mga gawa.

<span id="an_20:14">20:14</span> At ang kamatayan at ang Hades ay
ibinulid sa dagatdagatang apoy. Ito ang ikalawang kamatayan, sa
makatuwid ay ang dagatdagatang apoy.

<span id="an_20:15">20:15</span> At kung ang sinoman ay hindi
nasumpungang nakasulat sa aklat ng buhay, ay ibinulid sa dagatdagatang
apoy.

<span id="an_21:1">21:1</span> At nakita ko ang isang bagong langit at
ang isang bagong lupa: sapagka't ang unang langit at ang unang lupa ay
naparam; at ang dagat ay wala na.

<span id="an_21:2">21:2</span> At nakita ko ang bayang banal, ang bagong
Jerusalem, na nananaog mula sa langit buhat sa Dios, na nahahandang gaya
ng isang babaing kasintahan na nagagayakang talaga sa kaniyang asawa.

<span id="an_21:3">21:3</span> At narinig ko ang isang malakas na tinig
na mula sa luklukan, na nagsasabi, Narito, ang tabernakulo ng Dios ay
nasa mga tao, at siya'y mananahan sa kanila, at sila'y magiging mga
bayan niya, at ang Dios din ay sasa kanila, at magiging Dios nila:

<span id="an_21:4">21:4</span> At papahirin niya ang bawa't luha sa
kanilang mga mata; at hindi na magkakaroon ng kamatayan; hindi na
magkakaroon pa ng dalamhati, o ng pananambitan man, o ng hirap pa man:
ang mga bagay nang una ay naparam na.

<span id="an_21:5">21:5</span> At yaong nakaluklok sa luklukan ay
nagsabi, Narito, ginagawa kong bago ang lahat ng mga bagay. At sinabi
niya, Isulat mo: sapagka't ang mga salitang ito ay tapat at tunay.

<span id="an_21:6">21:6</span> At sinabi niya sa akin, Nagawa na. Ako
ang Alpha at ang Omega, ang pasimula at ang wakas. Ang nauuhaw ay aking
paiinuming walang bayad sa bukal ng tubig ng buhay.

<span id="an_21:7">21:7</span> Ang magtagumpay ay magmamana ng mga bagay
na ito; at ako'y magiging Dios niya, at siya'y magiging anak ko.

<span id="an_21:8">21:8</span> Nguni't sa mga duwag, at sa mga hindi
mananampalataya, at sa mga kasuklamsuklam, at sa mga mamamatay-tao, at
sa mga mapakiapid, at sa mga manggagaway, at sa mga mapagsamba sa
diosdiosan, at sa lahat na mga sinungaling, ang kanilang bahagi ay sa
dagatdagatang nagniningas sa apoy at asupre; na siyang ikalawang
kamatayan.

<span id="an_21:9">21:9</span> At dumating ang isa sa pitong anghel na
may pitong mangkok, na mga puno ng pitong huling salot; at nagsalita sa
akin, na nagsasabi, Halika, ipakikita ko sa iyo ang babaing kasintahan,
ang asawa ng Cordero.

<span id="an_21:10">21:10</span> At dinala niya akong nasa Espiritu sa
isang malaki at mataas na bundok, at ipinakita sa akin ang bayang banal
na Jerusalem, na nananaog mula sa langit buhat sa Dios,

<span id="an_21:11">21:11</span> Na may kaluwalhatian ng Dios: ang
kaniyang ilaw ay katulad ng isang totoong mahalagang bato, na gaya ng
batong jaspe, na malinaw na gaya ng salamin:

<span id="an_21:12">21:12</span> Na may isang malaki at mataas na kuta;
na may labingdalawang pintuan, at sa mga pintuan ay labingdalawang
anghel; at may mga pangalang nakasulat sa mga yaon, na siyang sa
labingdalawang angkan ng mga anak ng Israel:

<span id="an_21:13">21:13</span> Sa silanganan ay may tatlong pintuan;
at sa hilagaan ay may tatlong pintuan; at sa timugan ay may tatlong
pintuan; at sa kalunuran ay may tatlong pintuan.

<span id="an_21:14">21:14</span> At ang kuta ng bayan ay may
labingdalawang pinagsasaligan, at sa mga ito'y ang labingdalawang
pangalan ng labingdalawang apostol ng Cordero.

<span id="an_21:15">21:15</span> At ang nakikipagusap sa akin ay may
panukat na tambong ginto upang sukatin ang bayan, at ang mga pintuan
nito, at ang kuta nito.

<span id="an_21:16">21:16</span> At ang pagkatayo ng bayan ay parisukat,
at ang kaniyang haba ay gaya ng kaniyang luwang: at sinukat niya ng
tambo ang bayan, ay labingdalawang libong estadio: ang haba at ang
luwang at ang taas nito ay magkakasukat.

<span id="an_21:17">21:17</span> At sinukat niya ang kuta nito, ay isang
daan at apat na pu't apat na siko, ayon sa sukat ng tao, sa makatuwid
baga'y ng isang anghel.

<span id="an_21:18">21:18</span> At ang malaking bahagi ng kuta niya ay
jaspe: at ang bayan ay dalisay na ginto, na katulad ng malinis na bubog.

<span id="an_21:19">21:19</span> Ang mga pinagsasaligan ng kuta ng bayan
ay may pamuting sarisaring mahahalagang bato. Ang unang pinagsasaligan
ay jaspe; ang ikalawa ay zafiro; ang ikatlo ay calcedonia; ang ikaapat
ay esmeralda;

<span id="an_21:20">21:20</span> Ang ikalima ay sardonica; ang ikaanim
ay sardio; ang ikapito ay crisolito; ang ikawalo ay berilo; ang ikasiyam
ay topacio; ang ikasangpu ay crisopasio; ang ikalabingisa ay jacinto;
ang ikalabingdalawa ay amatista.

<span id="an_21:21">21:21</span> At ang labingdalawang pintuan ay
labingdalawang perlas; at bawa't pinto ay isang perlas; at ang lansangan
ng bayan ay dalisay na ginto, na gaya ng nanganganinag na bubog.

<span id="an_21:22">21:22</span> At hindi ako nakakita ng templo doon:
sapagka't ang Panginoong Dios, ang Makapangyarihan sa lahat, at ang
Cordero ay siyang templo doon.

<span id="an_21:23">21:23</span> At ang bayan ay hindi nangangailangan
ng araw, o ng buwan man, upang lumiwanag sa kaniya: sapagka't
nililiwanagan ng kaluwalhatian ng Dios, at ang ilaw doon ay ang Cordero.

<span id="an_21:24">21:24</span> At ang mga bansa ay lalakad sa
pamamagitan ng liwanag nito: at ang mga hari sa lupa ay mangagdadala ng
kanilang karangalan sa loob niyaon.

<span id="an_21:25">21:25</span> At ang mga pintuan niyaon ay hindi
ilalapat kailan man sa araw (sapagka't hindi magkakaroon doon ng gabi):

<span id="an_21:26">21:26</span> At dadalhin nila sa loob niyaon ang
karangalan at kapurihan ng mga bansa:

<span id="an_21:27">21:27</span> At hindi papasok doon sa anomang paraan
ang anomang bagay na karumaldumal, o siyang gumagawa ng kasuklamsuklam
at ng kasinungalingan: kundi yaon lamang na mga nakasulat sa aklat ng
buhay ng Cordero.

<span id="an_22:1">22:1</span> At ipinakita niya sa akin ang isang ilog
ng tubig ng buhay, na maningning na gaya ng bubog, na lumalabas sa
luklukan ng Dios at ng Cordero,

<span id="an_22:2">22:2</span> Sa gitna ng lansangang yaon. At sa dako
rito ng ilog, at sa ibayo nito, naroon ang punong kahoy ng buhay, na
namumunga ng labingdalawang iba't ibang bunga, na namumunga sa bawa't
buwan: at ang mga dahon ng punong kahoy ay pangpagaling sa mga bansa.

<span id="an_22:3">22:3</span> At hindi na magkakaroon pa ng sumpa: at
ang luklukan ng Dios at ng Cordero ay naroroon: at siya'y paglilingkuran
ng kaniyang mga alipin;

<span id="an_22:4">22:4</span> At makikita nila ang kaniyang mukha; at
ang kaniyang pangalan ay sasa kanilang mga noo.

<span id="an_22:5">22:5</span> At hindi na magkakaroon pa ng gabi, at
sila'y hindi nangangailangan ng liwanag ng ilawan, ni ng liwanag man ng
araw; sapagka't liliwanagan sila ng Panginoong Dios: at sila'y maghahari
magpakailan kailan man.

<span id="an_22:6">22:6</span> At sinabi niya sa akin, Ang mga salitang
ito'y tapat at tunay, at ang Panginoon, ang Dios ng mga espiritu ng mga
propeta, ay nagsugo ng kaniyang anghel upang ipakita sa kaniyang mga
alipin ang mga bagay na kinakailangang mangyari madali.

<span id="an_22:7">22:7</span> At narito, ako'y madaling pumaparito.
Mapalad ang tumutupad ng mga salita ng hula ng aklat na ito.

<span id="an_22:8">22:8</span> At akong si Juan, ako ang nakarinig at
nakakita ng mga bagay na ito. At nang aking marinig at makita, ay
nagpatirapa ako upang sumamba sa harapan ng anghel na nagpakita sa akin
ng mga bagay na ito.

<span id="an_22:9">22:9</span> At sinasabi niya sa akin, Ingatan mong
huwag gawin iyan: ako'y kapuwa mo alipin at ng iyong mga kapatid na mga
propeta, at ng mga tumutupad ng mga salita ng aklat na ito: sumamba ka
sa Dios.

<span id="an_22:10">22:10</span> At sinasabi niya sa akin, Huwag mong
tatakan ang mga salita ng hula ng aklat na ito; sapagka't malapit na ang
panahon.

<span id="an_22:11">22:11</span> Ang liko, ay magpakaliko pa: at ang
marumi, ay magpakarumi pa: at ang matuwid, ay magpakatuwid pa: at ang
banal, ay magpakabanal pa.

<span id="an_22:12">22:12</span> Narito, ako'y madaling pumaparito; at
ang aking ganting-pala ay nasa akin, upang bigyan ng kagantihan ang
bawa't isa ayon sa kaniyang gawa.

<span id="an_22:13">22:13</span> Ako ang Alpha at ang Omega, at ang una
at ang huli, ang pasimula at ang wakas.

<span id="an_22:14">22:14</span> Mapapalad ang nangaghuhugas ng kanilang
damit, upang sila'y magkaroon ng karapatan sa punong kahoy ng buhay, at
makapasok sa bayan sa pamamagitan ng mga pintuan.

<span id="an_22:15">22:15</span> Nangasa labas ang mga aso, at ang mga
manggagaway, at ang mga mapakiapid, at ang mga mamamatay-tao, at ang mga
mapagsamba sa diosdiosan, at ang bawa't nagiibig at gumagawa ng
kasinungalingan.

<span id="an_22:16">22:16</span> Akong si Jesus ay nagsugo ng aking
anghel upang sa inyo'y magpatotoo ng mga bagay na ito sa mga iglesia.
Ako ang ugat at ang supling ni David, ang maningning na tala sa umaga.

<span id="an_22:17">22:17</span> At ang Espiritu at ang kasintahang
babae ay nagsasabi, Halika. At ang nakikinig ay magsabi, Halika. At ang
nauuhaw, ay pumarito: ang may ibig ay kumuhang walang bayad ng tubig ng
buhay.

<span id="an_22:18">22:18</span> Aking sinasaksihan sa bawa't taong
nakikinig sa mga salita ng hula ng aklat na ito, Kung ang sinoman ay
magdagdag sa mga ito, ay daragdagan siya ng Dios ng mga salot na
nakasulat sa aklat na ito:

<span id="an_22:19">22:19</span> At kung ang sinoman ay magalis sa mga
salita ng aklat ng hulang ito, ay aalisin ng Dios ang kaniyang bahagi sa
punong kahoy ng buhay, at sa bayang banal, na nangakasulat sa aklat na
ito.

<span id="an_22:20">22:20</span> Ang sumasaksi sa mga bagay na ito ay
nagsasabi, Oo: ako'y madaling pumaparito. Siya nawa: pumarito ka
Panginoong Jesus.

<span id="an_22:21">22:21</span> Ang biyaya ng Panginoong Jesus ay
mapasa mga banal nawa. Siya nawa.
