[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](sa1)  [Next](kg1.md) 

------------------------------------------------------------------------

### Tagalog Bible: 2 Samuel

<span id="an_1:1">1:1</span> At nangyari, pagkamatay ni Saul, nang
magbalik si David na mula sa pagpatay sa mga Amalecita, at tumahan si
David na dalawang araw sa Siclag;

<span id="an_1:2">1:2</span> Ay nangyari, sa ikatlong araw, na narito,
ang isang lalake ay lumabas sa kampamento na mula kay Saul na hapak ang
kaniyang suot, at may lupa ang kaniyang ulo: at nagkagayon, na nang
dumating siya kay David, ay nagpatirapa at nagbigay galang.

<span id="an_1:3">1:3</span> At sinabi ni David sa kaniya, Saan ka
nanggaling? At kaniyang sinabi sa kaniya, Sa kampamento ng Israel ay
tumakas ako.

<span id="an_1:4">1:4</span> At sinabi ni David sa kaniya, Ano ang
nangyari? isinasamo ko sa iyo na iyong saysayin sa akin. At siya'y
sumagot: Ang bayan ay tumakas sa pakikipagbaka, at karamihan sa bayan
naman ay nangabuwal at nangamatay; at si Saul at si Jonathan na kaniyang
anak ay nangamatay rin.

<span id="an_1:5">1:5</span> At sinabi ni David sa binata na nagsaysay
sa kaniya: Paanong nalalaman mo na si Saul at si Jonathan na kaniyang
anak ay patay?

<span id="an_1:6">1:6</span> At sinabi sa kaniya ng binatang nagsaysay,
Sa isang pagkakataon ay napasa bundok ako ng Gilboa, narito, si Saul ay
nagpakabuwal sa kaniyang sibat; at, narito, hinahabol siyang mainam ng
mga karo at ng mga mangangabayo.

<span id="an_1:7">1:7</span> At nang siya'y lumingon, kaniyang nakita
ako, at tinawag niya ako, at ako'y sumagot: Narito ako.

<span id="an_1:8">1:8</span> At sinabi niya sa akin, Sino ka? At ako'y
sumagot sa kaniya, Ako'y isang Amalecita.

<span id="an_1:9">1:9</span> At kaniyang sinabi uli sa akin, Tumayo ka
sa siping ko, isinasamo ko sa iyo, at patayin mo ako, dahil sa dinatnan
ako ng panglulumo; sapagka't ang aking buhay ay lubos ko pang taglay.

<span id="an_1:10">1:10</span> Sa gayo'y tumayo ako sa siping niya, at
aking pinatay siya, sapagka't talastas ko na siya'y hindi mabubuhay
pagkatapos na siya'y nabuwal: at aking kinuha ang putong na nasa
kaniyang ulo, at ang pulsera na nasa kaniyang kamay, at aking dinala
rito sa aking panginoon.

<span id="an_1:11">1:11</span> Nang magkagayo'y tinangnan ni David ang
kaniyang mga suot at pinaghapak; at gayon din ang ginawa ng lahat na
lalake na kasama niya:

<span id="an_1:12">1:12</span> At sila'y tumangis, at umiyak, at
nagayuno hanggang sa paglubog ng araw, dahil kay Saul, at dahil kay
Jonathan na kaniyang anak, at dahil sa bayan ng Panginoon, at dahil sa
sangbahayan ng Israel; sapagka't sila'y nangabuwal sa pamamagitan ng
tabak.

<span id="an_1:13">1:13</span> At sinabi ni David sa binata na nagsaysay
sa kaniya, Taga saan ka? At siya'y sumagot: Ako'y anak ng isang taga
ibang lupa, na Amalecita.

<span id="an_1:14">1:14</span> At sinabi ni David sa kaniya, Bakit hindi
ka natakot na iunat mo ang iyong kamay na patayin ang pinahiran ng
langis ng Panginoon?

<span id="an_1:15">1:15</span> At tinawag ni David ang isa sa mga
bataan, at sinabi, Lumapit ka, at daluhungin mo siya. At kaniyang
sinaktan siya, na anopa't namatay.

<span id="an_1:16">1:16</span> At sinabi ni David sa kaniya, Ang iyong
dugo ay sumaiyong ulo; sapagka't ang iyong bibig ang sumaksi laban sa
iyo, na nagsasabi, Aking pinatay ang pinahiran ng langis ng Panginoon.

<span id="an_1:17">1:17</span> At tinaghuyan ni David ng ganitong
panaghoy si Saul at si Jonathan na kaniyang anak:

<span id="an_1:18">1:18</span> (At kaniyang ipinaturo sa mga anak ni
Juda ang awit sa pamamana narito, nasusulat sa aklat ni Jaser):

<span id="an_1:19">1:19</span> Ang iyong kaluwalhatian, Oh Israel, ay
napatay sa iyong matataas na dako! Ano't nangabuwal ang mga
makapangyarihan!

<span id="an_1:20">1:20</span> Huwag ninyong saysayin sa Gath, Huwag
ninyong ihayag sa mga lansangan ng Ascalon; Baka ang mga anak na babae
ng mga Filisteo ay mangagalak, Baka ang mga anak na babae ng mga hindi
tuli ay magtagumpay.

<span id="an_1:21">1:21</span> Kayong mga bundok ng Gilboa, Huwag
magkaroon ng hamog, o ulan man sa inyo, kahit mga bukid na mga handog:
Sapagka't diyan ang kalasag ng makapangyarihan ay nahagis ng
kahalayhalay. Ang kalasag ni Saul, na parang isa, na hindi pinahiran ng
langis.

<span id="an_1:22">1:22</span> Sa dugo ng pinatay, sa taba ng
makapangyarihan, Ang busog ni Jonathan ay hindi umurong, At ang tabak ni
Saul ay hindi nagbalik na walang dala.

<span id="an_1:23">1:23</span> Si Saul at si Jonathan ay nagibigan at
nagmagandahang-loob sa kanilang kabuhayan. At sa kanilang kamatayan
sila'y hindi naghiwalay; Sila'y lalong maliliksi kay sa mga agila,
Sila'y lalong malalakas kay sa mga leon.

<span id="an_1:24">1:24</span> Kayong mga anak na babae ng Israel,
iyakan ninyo si Saul, Na siyang sa inyo'y maselang na nagbihis ng
escarlata, Na siyang naggayak ng ginto sa inyong mga kasuutan.

<span id="an_1:25">1:25</span> Ano't nangabuwal ang mga makapangyarihan
sa gitna ng pagbabaka! Oh Jonathan, napatay ka sa iyong matataas na
dako.

<span id="an_1:26">1:26</span> Ako'y namanglaw dahil sa iyo, kapatid
kong Jonathan: Naging totoong kalugodlugod ka sa akin; Ang iyong
pag-ibig sa akin ay kagilagilalas, Na humihigit sa pagsinta ng mga
babae.

<span id="an_1:27">1:27</span> Ano't nangabuwal ang mga makapangyarihan,
At nangalipol ang mga sandata na pandigma!

<span id="an_2:1">2:1</span> At nangyari, pagkatapos nito, na nagusisa
si David sa Panginoon, na nagsasabi, Aahon ba ako sa alinman sa mga
bayan ng Juda? At sinabi ng Panginoon sa kaniya, Umahon ka. At sinabi ni
David, Saan ako aahon? At kaniyang sinabi, Sa Hebron.

<span id="an_2:2">2:2</span> Sa gayo'y umahon si David doon, at pati ng
kaniyang dalawang asawa, si Ahinoam na taga Jezreel, at si Abigail na
asawa ni Nabal, na taga Carmelo.

<span id="an_2:3">2:3</span> At ang kaniyang mga lalake na kasama niya
ay iniahon ni David bawa't lalake na kasama ang kanikaniyang
sangbahayan: at sila'y nagsitahan sa mga bayan ng Hebron.

<span id="an_2:4">2:4</span> At nagsiparoon ang mga lalake ng Juda, at
kanilang pinahiran ng langis doon si David upang maging hari sa
sangbahayan ng Juda. At kanilang isinaysay kay David, na sinasabi, Ang
mga lalake sa Jabes-galaad ay siyang naglibing kay Saul.

<span id="an_2:5">2:5</span> At nagsugo ng mga sugo si David sa mga
lalake sa Jabes-galaad, at sinabi sa kanila, Pagpalain nawa kayo ng
Panginoon, na kayo'y nagpakita ng kagandahang loob na ito sa inyong
panginoon, sa makatuwid baga'y kay Saul, at inyong inilibing siya.

<span id="an_2:6">2:6</span> At ngayon nawa'y pagpakitaan kayo ng
Panginoon ng kagandahang loob at katotohanan: at ako naman ay gaganti sa
inyo nitong kagandahang loob, sapagka't inyong ginawa ang bagay na ito.

<span id="an_2:7">2:7</span> Ngayon nga, magsilakas nawa ang inyong mga
kamay, at kayo nawa'y maging matatapang: sapagka't patay na si Saul na
inyong panginoon, at pinahiran ng langis naman ako ng sangbahayan ni
Juda upang maging hari sa kanila.

<span id="an_2:8">2:8</span> Kinuha nga ni Abner na anak ni Ner na
kapitan sa hukbo ni Saul, si Is-boseth na anak ni Saul, at inilipat sa
Mahanaim;

<span id="an_2:9">2:9</span> At kaniyang ginawa siyang hari sa Galaad,
at sa mga Asureo, at sa Jezreel, at sa Ephraim, at sa Benjamin, at sa
buong Israel.

<span id="an_2:10">2:10</span> Si Is-boseth na anak ni Saul ay may apat
na pung taon nang siya'y magpasimulang maghari sa Israel, at siya'y
naghari na dalawang taon. Nguni't ang sangbahayan ni Juda ay sumunod kay
David.

<span id="an_2:11">2:11</span> At ang panahon na ipinaghari ni David sa
Hebron sa sangbahayan ni Juda ay pitong taon at anim na buwan.

<span id="an_2:12">2:12</span> At si Abner na anak ni Ner, at ang mga
lingkod ni Is-boseth na anak ni Saul, ay nangapasa Gabaon mula sa
Mahanaim.

<span id="an_2:13">2:13</span> At si Joab na anak ni Sarvia, at ang mga
lingkod ni David ay nagsilabas, at sinalubong sila sa siping ng tangke
sa Gabaon; at sila'y naupo, na ang isa'y sa isang dako ng tangke, at ang
isa'y sa kabilang dako ng tangke.

<span id="an_2:14">2:14</span> At sinabi ni Abner kay Joab, Isinasamo ko
sa iyo na bumangon ang mga bataan at magsanay ng tabak sa harap natin.
At sinabi ni Joab, Bumangon sila.

<span id="an_2:15">2:15</span> Nang magkagayo'y bumangon sila at tumawid
ayon sa bilang; labing dalawa sa Benjamin, at sa ganang kay Is-boseth na
anak ni Saul, at labing dalawa sa mga lingkod ni David.

<span id="an_2:16">2:16</span> At hinawakan sa ulo ng bawa't isa sa
kanila ang kaniyang kaaway, at isinaksak ang kaniyang tabak sa tagiliran
ng kaniyang kaaway; sa gayo'y nangabuwal sila na magkakasama: kaya't ang
dakong yaon ay tinatawag na Helcath-assurim na nasa Gabaon.

<span id="an_2:17">2:17</span> At ang pagbabaka ay lumalalang mainam
nang araw na yaon; at si Abner ay nadaig, at ang mga lalake ng Israel sa
harap ng mga lingkod ni David.

<span id="an_2:18">2:18</span> At nandoon ang tatlong anak ni Sarvia, si
Joab, at si Abisai, at si Asael: at si Asael ay magaan ang paa na gaya
ng mailap na usa.

<span id="an_2:19">2:19</span> At hinabol ni Asael si Abner; at sa
pagyaon, siya'y hindi lumihis sa kanan o sa kaliwa man sa pagsunod kay
Abner.

<span id="an_2:20">2:20</span> Nang magkagayo'y nilingon ni Abner, at
sinabi, Ikaw ba'y si Asael? At siya'y sumagot: Ako nga.

<span id="an_2:21">2:21</span> At sinabi ni Abner sa kaniya, Lumihis ka
sa iyong kanan o sa iyong kaliwa, at iyong tangnan ang isa sa mga
bataan, at kunin mo ang kaniyang sakbat. Nguni't ayaw ni Asael na
humiwalay sa pagsunod sa kaniya.

<span id="an_2:22">2:22</span> At sinabi uli ni Abner kay Asael, Lumihis
ka sa pagsunod sa akin: bakit nga kita ibubulagta sa lupa? paanong aking
maitataas nga ang aking mukha kay Joab na iyong kapatid?

<span id="an_2:23">2:23</span> Gayon ma'y tumanggi siyang lumihis:
kaya't sinaktan siya ni Abner sa tiyan ng dulo ng sibat, na anopa't ang
sibat ay lumabas sa likod niya; at siya'y nabuwal doon at namatay sa
dako ring yaon: at nangyari, na lahat na naparoon sa dakong kinabuwalan
ni Asael at kinamatayan, ay nangapatigil.

<span id="an_2:24">2:24</span> Nguni't hinabol ni Joab at ni Abisai si
Abner: at ang araw ay nakalubog na nang sila'y dumating sa burol ng
Amma, na nasa harap ng Gia sa siping ng daan sa ilang ng Gabaon.

<span id="an_2:25">2:25</span> At ang mga anak ng Benjamin ay nagpipisan
sa likuran ni Abner, at nagisang pulutong, at nagsitayo sa taluktok ng
isang burol.

<span id="an_2:26">2:26</span> Nang magkagayo'y tinawag ni Abner si
Joab, at nagsabi, Mananakmal ba ang tabak magpakailan man? hindi mo ba
nalalaman na magkakaroon ng kapaitan sa katapusan? hanggang kailan mo
nga pababalikin ang bayan na mula sa pagsunod sa kanilang mga kapatid?

<span id="an_2:27">2:27</span> At sinabi ni Joab, Buhay ang Dios, kung
hindi mo sana sinalita ay tunay nga na umalis disin ang bayan sa
kinaumagahan, o sinundan man ng sinoman ang bawa't isa sa kaniyang
kapatid.

<span id="an_2:28">2:28</span> Sa gayo'y hinipan ni Joab ang pakakak, at
ang buong bayan ay tumigil, at hindi na hinabol ang Israel, o sila man
ay lumaban pa.

<span id="an_2:29">2:29</span> At si Abner at ang kaniyang mga lalake ay
nagdaan buong gabi sa Araba; at sila'y nagsitawid ng Jordan, at
nagsidaan sa buong Bitron, at nagsidating sa Mahanaim.

<span id="an_2:30">2:30</span> At bumalik si Joab na humiwalay ng
paghabol kay Abner: at nang kaniyang mapisan ang buong bayan, nagkulang
sa mga lingkod ni David ay labing siyam na lalake at si Asael.

<span id="an_2:31">2:31</span> Nguni't sinaktan ng mga lingkod ni David
ang Benjamin, at ang mga lalake ni Abner, na anopa't nangamatay ay
tatlong daan at anim na pung lalake.

<span id="an_2:32">2:32</span> At kanilang iniahon si Asael, at
inilibing nila siya sa libingan ng kaniyang ama, na nasa Bethlehem. At
si Joab at ang kaniyang mga lalake ay nagsiyaon buong gabi, at dumating
sila sa Hebron sa kinaumagahan.

<span id="an_3:1">3:1</span> Nagkaroon nga ng matagal na pagbabaka ang
sangbahayan ni Saul at ang sangbahayan ni David: at si David ay lumakas
ng lumakas, nguni't ang sangbahayan ni Saul ay humina ng humina.

<span id="an_3:2">3:2</span> At nagkaanak si David sa Hebron: at ang
kaniyang panganay ay si Amnon kay Ahinoam na taga Jezreel;

<span id="an_3:3">3:3</span> At ang kaniyang pangalawa ay si Chileab,
kay Abigail na asawa ni Nabal na taga Carmelo; at ang ikatlo ay si
Absalom na anak ni Maacha na anak ni Talmai na hari sa Gessur;

<span id="an_3:4">3:4</span> At ang ikaapat ay si Adonias na anak ni
Haggith; at ang ikalima ay si Saphatias na anak ni Abital;

<span id="an_3:5">3:5</span> At ang ikaanim ay si Jetream kay Egla, na
asawa ni David. Ang mga ito'y ipinanganak kay David sa Hebron.

<span id="an_3:6">3:6</span> At nangyari, samantalang may pagbabaka ang
sangbahayan ni Saul at ang sangbahayan ni David, na si Abner ay
nagpakalakas sa sangbahayan ni Saul.

<span id="an_3:7">3:7</span> Si Saul nga ay may babae na ang pangalan ay
Rispa, na anak ni Aja: at sinabi ni Is-boseth kay Abner, Bakit ka
sumiping sa babae ng aking ama?

<span id="an_3:8">3:8</span> Nang magkagayo'y nagalit na mainam si Abner
dahil sa mga salita ni Is-boseth, at sinabi, Ako ba'y isang ulo ng aso
na nauukol sa Juda? Sa araw na ito ay nagpapakita ako ng kagandahang
loob sa sangbahayan ni Saul na iyong ama, sa kaniyang mga kapatid, at sa
kaniyang mga kaibigan, at hindi ka ibinigay sa kamay ni David, at gayon
ma'y iyong ibinibintang sa araw na ito sa akin ang isang kasalanan
tungkol sa babaing ito.

<span id="an_3:9">3:9</span> Hatulan ng Dios si Abner, at lalo na,
malibang gawin kong gayon sa kaniya, na gaya ng isinumpa ng Panginoon
kay David;

<span id="an_3:10">3:10</span> Na ilipat ang kaharian mula sa
sangbahayan ni Saul, at itatag ang luklukan ni David sa Israel, at sa
Juda mula sa Dan hanggang sa Beer-seba.

<span id="an_3:11">3:11</span> At hindi siya nakasagot kay Abner ng
isang salita, sapagka't siya'y natakot sa kaniya.

<span id="an_3:12">3:12</span> At si Abner ay nagsugo ng mga sugo kay
David, sa ganang kaniya, na sinasabi naman, Makipagtipan ka sa akin, at,
narito, ang aking kamay ay sasa iyo, upang dalhin sa iyo ang buong
Israel.

<span id="an_3:13">3:13</span> At kaniyang sinabi, Mabuti; ako'y
makikipagtipan sa iyo; nguni't isang bagay ang hinihiling ko sa iyo, na
ito nga: huwag mong titingnan ang aking mukha, maliban na iyo munang
dalhin si Michal na anak na babae ni Saul, pagparito mo upang tingnan
ang aking mukha.

<span id="an_3:14">3:14</span> At nagsugo ng mga sugo si David kay
Is-boseth na anak ni Saul, na sinasabi, Isauli mo sa akin ang aking
asawa na si Michal, na siyang aking pinakasalan sa halaga na isang daang
balat ng masama ng mga Filisteo.

<span id="an_3:15">3:15</span> At nagsugo si Is-boseth, at kinuha siya
sa kaniyang asawa, kay Paltiel na anak ni Lais.

<span id="an_3:16">3:16</span> At ang kaniyang asawa'y yumaong kasama
niya na umiyak habang siya'y yumayaon, at sumusunod sa kaniya hanggang
sa Bahurim. Nang magkagayo'y sinabi ni Abner sa kaniya, Ikaw ay yumaon,
bumalik ka: at siya'y bumalik.

<span id="an_3:17">3:17</span> At nakipag-usap si Abner sa mga matanda
sa Israel, na sinasabi, Sa panahong nakaraan ay inyong hinanap si David
upang maging hari sa inyo:

<span id="an_3:18">3:18</span> Ngayon nga ay inyong gawin: sapagka't
sinalita ng Panginoon tungkol kay David, na sinasabi, Sa pamamagitan ng
kamay ng aking lingkod na si David ay aking ililigtas ang aking bayang
Israel sa kamay ng mga Filisteo at sa kamay ng lahat nilang mga kaaway.

<span id="an_3:19">3:19</span> At nagsalita naman si Abner sa pakinig ng
Benjamin: at si Abner naman ay naparoong nagsalita sa pakinig ni David
sa Hebron ng lahat na inaakalang mabuti ng Israel, at ng buong
sangbahayan ni Benjamin.

<span id="an_3:20">3:20</span> Sa gayo'y naparoon si Abner kay David sa
Hebron, at dalawang pung lalake ang kasama niya. At ginawan ni David ng
isang kasayahan si Abner at ang mga lalake na kasama niya.

<span id="an_3:21">3:21</span> At sinabi ni Abner kay David, Ako'y
babangon at yayaon, at aking pipisanin ang buong Israel sa aking
panginoon na hari, upang sila'y makipagtipan sa iyo, at upang iyong
pagharian ng buong ninanasa ng iyong kaluluwa. At pinayaon ni David si
Abner; at siya'y yumaong payapa.

<span id="an_3:22">3:22</span> At, narito, ang mga lingkod ni David at
si Joab ay nagsidating na mula sa isang paghabol, at may dalang malaking
samsam: nguni't si Abner ay wala kay David sa Hebron, sapagka't pinayaon
niya siya, at siya'y yumaong payapa.

<span id="an_3:23">3:23</span> Nang si Joab at ang buong hukbo na kasama
niya ay magsidating, kanilang isinaysay kay Joab, na sinasabi, Si Abner
na anak ni Ner ay naparoon sa hari, at siya'y pinayaon at siya'y yumaong
payapa.

<span id="an_3:24">3:24</span> Nang magkagayo'y naparoon si Joab sa
hari, at nagsabi, Ano ang iyong ginawa? narito, si Abner ay naparito sa
iyo; bakit mo pinayaon siya, at siya'y lubos na yumaon?

<span id="an_3:25">3:25</span> Nalalaman mo si Abner na anak ni Ner ay
naparito upang dayain ka at upang maalaman ang iyong paglabas at ang
iyong pagpasok, at upang maalaman ang lahat na iyong ginagawa.

<span id="an_3:26">3:26</span> At nang lumabas si Joab na mula kay
David, siya'y nagsugo ng mga sugo na sumunod kay Abner, at kanilang
ibinalik siya na mula sa balon ng Sira: nguni't hindi nalalaman ni
David.

<span id="an_3:27">3:27</span> At nang bumalik si Abner sa Hebron, ay
dinala siya ni Joab na bukod sa gitna ng pintuang-bayan upang
makipagsalitaan sa kaniya ng lihim, at sinaktan niya siya roon sa tiyan,
na anopa't siya'y namatay, dahil sa dugo ni Asael na kaniyang kapatid.

<span id="an_3:28">3:28</span> At pagkatapos nang mabalitaan ni David,
ay kaniyang sinabi, Ako at ang aking kaharian ay walang sala sa harap ng
Panginoon magpakailan man sa dugo ni Abner na anak ni Ner:

<span id="an_3:29">3:29</span> Bumagsak sa ulo ni Joab, at sa buong
sangbahayan ng kaniyang ama; at huwag na di magkaroon sa sangbahayan ni
Joab ng isang inaagasan, o ng isang may ketong, o ng umaagapay sa isang
tungkod, o nabubuwal sa pamamagitan ng tabak, o ng kinukulang ng
tinapay.

<span id="an_3:30">3:30</span> Sa gayo'y pinatay si Abner ni Joab at ni
Abisal na kaniyang kapatid, sapagka't pinatay niya ang kanilang kapatid
na si Asael sa Gabaon, sa pagbabaka.

<span id="an_3:31">3:31</span> At sinabi ni David kay Joab at sa buong
bayan na kasama niya: Hapakin ninyo ang inyong mga suot, at magbigkis
kayo ng magaspang na damit, at magluksa kayo sa harap ni Abner. At ang
haring si David ay sumunod sa kabaong.

<span id="an_3:32">3:32</span> At kanilang inilibing si Abner sa Hebron:
at inilakas ng hari ang kaniyang tinig, at umiyak sa libingan ni Abner;
at ang buong bayan ay umiyak.

<span id="an_3:33">3:33</span> At tinangisan ng hari si Abner, at
sinabi, Marapat bang mamatay si Abner, na gaya ng pagkamatay ng isang
mangmang?

<span id="an_3:34">3:34</span> Ang iyong mga kamay ay hindi
nangatatalian, o ang iyong mga paa man ay nangagagapos: Kung paanong
nabubuwal ang isang lalake sa harap ng mga anak ng kasamaan ay gayon ka
nabuwal. At iniyakan siyang muli ng buong bayan.

<span id="an_3:35">3:35</span> At ang buong bayan ay naparoon upang
pakanin ng tinapay si David samantalang araw pa; nguni't sumumpa si
David, na sinasabi, Hatulan ng Dios ako, at lalo na, kung ako'y tumikim
ng tinapay o ng anomang bagay hanggang sa ang araw ay lumubog.

<span id="an_3:36">3:36</span> At nahalata ng buong bayan, at minagaling
nila: palibhasa'y anomang ginagawa ng hari ay nakalulugod sa buong
bayan.

<span id="an_3:37">3:37</span> Sa gayo'y naunawa ng buong bayan at ng
buong Israel sa araw na yaon, na hindi sa hari ang pagpatay kay Abner na
anak ni Ner.

<span id="an_3:38">3:38</span> At sinabi ng hari sa kaniyang mga bataan,
Hindi ba ninyo nalalaman na may isang prinsipe at mahal na tao, na
nabuwal sa araw na ito sa Israel?

<span id="an_3:39">3:39</span> At ako'y mahina sa araw na ito, bagaman
pinahirang hari; at ang mga lalaking ito na mga anak ni Sarvia ay
totoong mahirap kasamahin: gantihan nawa ng Panginoon ang manggagawang
masama ayon sa kaniyang kasamaan.

<span id="an_4:1">4:1</span> At nang mabalitaan ni Is-boseth, na anak ni
Saul, na si Abner ay patay na sa Hebron, ang kaniyang mga kamay ay
nanghina, at ang lahat na taga Israel ay nabagabag.

<span id="an_4:2">4:2</span> At si Is-boseth, na anak ni Saul, ay may
dalawang lalake na mga punong kawal sa mga pulutong: ang pangalan ng isa
ay Baana, at ang pangalan ng isa ay Rechab, na mga anak ni Rimmon na
Beerothita sa mga anak ni Benjamin: (sapagka't ang Beeroth din naman ay
ibinilang sa Benjamin:

<span id="an_4:3">4:3</span> At ang mga Beerothita ay nagsitakas sa
Githaim, at nangakipamayan doon hanggang sa araw na ito.)

<span id="an_4:4">4:4</span> Si Jonathan nga na anak ni Saul, ay may
isang anak na pilay sa kaniyang mga paa. Siya'y may limang taon nang
dumating ang balita tungkol kay Saul at kay Jonathan na mula sa Jezreel,
at kinalong siya ng kaniyang yaya at tumakas: at nangyari, habang siya'y
nagmamadali ng pagtakas, na siya'y nabagsak, at naging pilay. At ang
kaniyang pangalan ay Mephiboseth.

<span id="an_4:5">4:5</span> At ang mga anak ni Rimmon na Beerothita, na
si Rechab at si Baana, ay nagsiyaon at nagsiparoon ng may kainitan ang
araw sa bahay ni Is-boseth, na doon siya nagpahinga sa katanghalian
tapat.

<span id="an_4:6">4:6</span> At sila'y nagsipasok doon sa gitna ng
bahay, na parang sila'y kukuha ng trigo; at kanilang sinaktan siya sa
tiyan; at si Rechab at si Baana na kaniyang kapatid ay nangagtanan.

<span id="an_4:7">4:7</span> Sapagka't nang sila nga'y magsipasok sa
bahay habang siya'y nahihiga sa kaniyang higaan sa kaniyang silid,
kanilang sinaktan siya, at pinatay siya, at pinugutan siya ng ulo, at
dinala ang kaniyang ulo at nagpatuloy ng lakad sa Araba buong gabi.

<span id="an_4:8">4:8</span> At kanilang dinala ang ulo ni Is-boseth kay
David sa Hebron, at sinabi nila sa hari, Tingnan mo ang ulo ni Is-boseth
na anak ni Saul na iyong kaaway na umuusig ng iyong buhay; at
ipinanghiganti ng Panginoon ang aking panginoon na hari sa araw na ito
kay Saul, at sa kaniyang binhi.

<span id="an_4:9">4:9</span> At sinagot ni David si Rechab at si Baana
na kaniyang kapatid, na mga anak ni Rimmon na Beerothita, at sinabi sa
kanila, Buhay ang Panginoon na siyang tumubos ng aking kaluluwa sa buong
kahirapan.

<span id="an_4:10">4:10</span> Nang saysayin sa akin ng isa, na
sinasabi, Narito, si Saul ay namatay, na inakala niyang nagdala siya ng
mabuting balita, ay aking hinawakan siya, at pinatay ko siya sa Siclag
na siyang kagantihang ibinigay ko sa kaniya dahil sa kaniyang balita.

<span id="an_4:11">4:11</span> Gaano pa kaya kung pinatay ng masasamang
lalake ang isang matuwid na tao sa kaniyang sariling bahay, sa kaniyang
higaan, hindi ko ba sisiyasatin ngayon ang kaniyang dugo sa inyong
kamay, at aalisin kayo sa lupa?

<span id="an_4:12">4:12</span> At iniutos ni David sa kaniyang mga
bataan, at pinatay nila sila, at pinutol ang kanilang mga kamay at ang
kanilang mga paa, at mga ibinitin sa tabi ng tangke sa Hebron. Nguni't
kanilang kinuha ang ulo ni Is-boseth, at inilibing sa libingan ni Abner
sa Hebron.

<span id="an_5:1">5:1</span> Nang magkagayo'y naparoon ang lahat ng mga
lipi ng Israel kay David sa Hebron, at nagsipagsalita, na
nagsisipagsabi, Narito, kami ay iyong buto at iyong laman.

<span id="an_5:2">5:2</span> Sa panahong nakaraan nang si Saul ay hari
sa amin, ikaw ang naglalabas at nagpapasok sa Israel: at sinabi ng
Panginoon sa iyo: Ikaw ay magiging pastor ng aking bayang Israel: at
ikaw ay magiging prinsipe sa Israel.

<span id="an_5:3">5:3</span> Sa gayo'y nagsiparoon ang lahat ng mga
matanda sa Israel sa hari sa Hebron: at ang haring si David ay
nakipagtipan sa kanila sa Hebron sa harap ng Panginoon: at kanilang
pinahiran ng langis si David na maging hari sa Israel.

<span id="an_5:4">5:4</span> Si David ay may tatlong pung taon nang
siya'y magpasimulang maghari, at siya'y nagharing apat na pung taon.

<span id="an_5:5">5:5</span> Sa Hebron ay naghari siya sa Juda na pitong
taon at anim na buwan: at sa Jerusalem ay naghari siya na tatlong pu at
tatlong taon sa buong Israel at Juda.

<span id="an_5:6">5:6</span> At ang hari at ang kaniyang mga lalake ay
nagsiparoon sa Jerusalem laban sa mga Jebuseo na nagsisitahan sa lupain,
na nangagsalita kay David, na nangagsasabi, Maliban na iyong alisin ang
bulag at ang pilay, hindi ka papasok dito: na iniisip, na si David ay
hindi makapapasok doon.

<span id="an_5:7">5:7</span> Gayon ma'y sinakop ni David ang katibayan
sa Sion; na siyang bayan ni David.

<span id="an_5:8">5:8</span> At sinabi ni David nang araw na yaon, Sino
mang sumakit sa mga Jebuseo, ay pumaroon siya sa inaagusan ng tubig, at
saktan ang pilay at ang bulag, na kinapopootan ng kaluluwa ni David.
Kaya't kanilang sinasabi, Mayroong bulag at pilay; hindi siya
makapapasok sa bahay.

<span id="an_5:9">5:9</span> At tumahan si David sa katibayan at tinawag
na bayan ni David. At itinayo ni David ang kuta sa palibot mula sa
Millo, at sa loob.

<span id="an_5:10">5:10</span> At si David ay dumakila ng dumakila;
sapagka't ang Panginoon na Dios ng mga hukbo, ay sumasa kaniya.

<span id="an_5:11">5:11</span> At si Hiram na hari sa Tiro ay nagpadala
kay David ng mga sugo, at ng mga puno ng sedro, at mga anluwagi, at
mangdadaras sa bato; at kanilang ipinagtayo si David ng isang bahay.

<span id="an_5:12">5:12</span> At nahalata ni David, na itinalaga siya
ng Panginoon na maging hari sa Israel, at kaniyang itinaas ang kaniyang
kaharian dahil sa kaniyang bayang Israel.

<span id="an_5:13">5:13</span> At kumuha pa si David ng mga babae at mga
asawa sa Jerusalem, panggagaling niya sa Hebron: at may mga ipinanganak
pa na lalake at babae kay David.

<span id="an_5:14">5:14</span> At ito ang mga pangalan niyaong mga
ipinanganak sa kaniya sa Jerusalem; si Sammua, at si Sobab, at si
Nathan, at si Salomon,

<span id="an_5:15">5:15</span> At si Ibhar, at si Elisua; at si Nephegh
at si Japhia;

<span id="an_5:16">5:16</span> At si Elisama, at si Eliada, at si
Eliphelet.

<span id="an_5:17">5:17</span> At nang mabalitaan ng mga Filisteo na
kanilang inihalal si David na hari sa Israel, ang lahat ng Filisteo ay
nagsiahon upang usigin si David; at nabalitaan ni David, at lumusong sa
katibayan.

<span id="an_5:18">5:18</span> Ang mga Filisteo nga ay nagsidating at
nagsikalat sa libis ng Rephaim.

<span id="an_5:19">5:19</span> At nagusisa si David sa Panginoon, na
nagsasabi, Aahon ba ako laban sa mga Filisteo? ibibigay mo ba sila sa
aking kamay? At sinabi ng Panginoon kay David, Umahon ka: sapagka't
tunay na aking ibibigay ang mga Filisteo sa iyong kamay.

<span id="an_5:20">5:20</span> At naparoon si David sa Baal-perasim at
sila'y sinaktan doon ni David; at kaniyang sinabi, Pinanambulat ng
Panginoon ang aking mga kaaway sa harap ko, na gaya ng pilansik ng
tubig. Kaya't kaniyang tinawag ang pangalan ng dakong yaon na
Baal-perasim.

<span id="an_5:21">5:21</span> At kanilang iniwan doon ang kanilang mga
larawan, at mga inalis ni David at ng kaniyang mga lalake.

<span id="an_5:22">5:22</span> At nagsiahon pa uli ang mga Filisteo, at
nagsikalat sa libis ng Rephaim.

<span id="an_5:23">5:23</span> At nang isangguni ni David sa Panginoon,
kaniyang sinabi, Huwag kang aahon: liligid ka sa likuran nila, at ikaw
ay sasagupa sa kanila sa mga puno ng morales.

<span id="an_5:24">5:24</span> At mangyayari, pagka iyong narinig ang
hugong ng lakad sa mga dulo ng mga puno ng morales, na ikaw nga ay
magmamadali: sapagka't lumabas na ang Panginoon sa harap mo upang saktan
ang hukbo ng mga Filisteo.

<span id="an_5:25">5:25</span> At ginawang gayon ni David; gaya ng
iniutos ng Panginoon sa kaniya; at sinaktan niya ang mga Filisteo mula
sa Geba hanggang sa dumating sa Gezer.

<span id="an_6:1">6:1</span> At pinisan uli ni David ang lahat na piling
lalake sa Israel, na tatlong pung libo.

<span id="an_6:2">6:2</span> At bumangon si David at yumaon na kasama ng
buong bayan na nasa kaniya, mula sa Baale Juda, upang iahon mula roon
ang kaban ng Dios, na tinatawag sa Pangalan, sa makatuwid baga'y sa
pangalan ng Panginoon ng mga hukbo, na tumatahan sa gitna ng mga
querubin.

<span id="an_6:3">6:3</span> At kanilang inilagay ang kaban ng Dios sa
isang bagong karo, at kanilang inilabas sa bahay ni Abinadab na nasa
burol: at si Uzza at si Ahio, na mga anak ni Abinadab, ay siyang
nagpatakbo ng bagong karo.

<span id="an_6:4">6:4</span> At kanilang inilabas sa bahay ni Abinadab,
na nasa burol, pati ng kaban ng Dios: at si Ahio ay nagpauna sa kaban.

<span id="an_6:5">6:5</span> At si David at ang buong sangbahayan ni
Israel ay nagsitugtog sa harap ng Panginoon ng sarisaring panugtog na
kahoy na abeto, at ng mga alpa, at ng mga salterio, at ng mga pandereta,
at ng mga kastaneta at ng mga simbalo.

<span id="an_6:6">6:6</span> At nang sila'y magsidating sa giikan ni
Nachon, iniunat ni Uzza ang kaniyang kamay sa kaban ng Dios, at
hinawakan; sapagka't ang mga baka ay nangatisod.

<span id="an_6:7">6:7</span> At ang galit ng Panginoon ay nagalab laban
kay Uzza; at sinaktan siya ng Dios doon dahil sa kaniyang kamalian; at
doo'y namatay siya sa siping ng kaban ng Dios.

<span id="an_6:8">6:8</span> At hindi minagaling ni David, sapagka't
nagalit ang Panginoon kay Uzza: at kaniyang tinawag ang dakong yaon na
Perez-uzza hanggang sa araw na ito.

<span id="an_6:9">6:9</span> At natakot si David sa Panginoon sa araw na
yaon; at kaniyang sinabi, Paanong madadala rito ang kaban ng Panginoon
sa akin?

<span id="an_6:10">6:10</span> Sa gayo'y hindi inilipat ni David ang
kaban ng Panginoon sa kaniya sa bayan ni David, kundi iniliko ni David
sa bahay ni Obed-edom na Getheo.

<span id="an_6:11">6:11</span> At ang kaban ng Panginoon ay natira sa
bahay ni Obed-edom na Getheo na tatlong buwan: at pinagpala ng Panginoon
si Obed-edom, at ang kaniyang buong sangbahayan.

<span id="an_6:12">6:12</span> At nasaysay sa haring kay David, na
sinasabi, Pinagpala ng Panginoon ang sangbahayan ni Obed-edom, at ang
lahat ng nauukol sa kaniya, dahil sa kaban ng Dios. At yumaon si David
at iniahon ang kaban ng Dios mula sa bahay ni Obed-edom, hanggang sa
bayan ni David, na may kagalakan.

<span id="an_6:13">6:13</span> At nagkagayon na nang yaong mga nagdadala
ng kaban ng Panginoon ay makalakad ng anim na hakbang, siya'y naghain ng
isang baka at isang pinataba.

<span id="an_6:14">6:14</span> At nagsayaw si David ng kaniyang buong
lakas sa harap ng Panginoon; at si David ay nabibigkisan ng isang epod
na lino.

<span id="an_6:15">6:15</span> Sa gayo'y iniahon ni David at ng buong
sangbahayan ng Israel ang kaban ng Panginoon, na may hiyawan, at may
tunog ng pakakak.

<span id="an_6:16">6:16</span> At nagkagayon, sa pagpapasok ng kaban ng
Panginoon sa bayan ni David, na si Michal na anak ni Saul ay tumitingin
sa dungawan, at nakita na ang haring si David ay naglulukso at
nagsasayaw sa harap ng Panginoon; at kaniyang niwalan ng kabuluhan siya
sa kaniyang puso.

<span id="an_6:17">6:17</span> At kanilang ipinasok ang kaban ng
Panginoon, at inilagay sa kaniyang dako, sa gitna ng tolda na itinayo ni
David: at naghandog si David ng mga handog na susunugin at mga handog
tungkol sa kapayapaan sa harap ng Panginoon.

<span id="an_6:18">6:18</span> At nang makatapos si David na maghandog
ng mga handog na susunugin at ng mga handog tungkol sa kapayapaan,
kaniyang binasbasan ang bayan sa pangalan ng Panginoon ng mga hukbo.

<span id="an_6:19">6:19</span> At kaniyang binahagi sa buong bayan, sa
makatuwid baga'y sa buong karamihan ng Israel, sa mga lalake at gayon
din sa mga babae, sa bawa't isa ay isang tinapay at isang bahaging
lamang kati, at isang binilong pasas. Sa gayo'y ang buong bayan ay
yumaon bawa't isa sa kaniyang bahay.

<span id="an_6:20">6:20</span> Nang magkagayo'y bumalik si David upang
basbasan ang kaniyang sangbahayan. At si Michal na anak ni Saul ay
lumabas na sinalubong si David, at sinabi, Pagkaluwalhati ngayon ng hari
sa Israel, na siya'y naghubad ngayon sa mga mata ng mga babaing lingkod
ng kaniyang mga lingkod, na gaya ng naghuhubad na kahiyahiya ang isang
walang kabuluhang tao.

<span id="an_6:21">6:21</span> At sinabi ni David kay Michal, Yao'y sa
harap ng Panginoon, na siyang pumili sa akin na higit sa iyong ama, at
sa buong sangbahayan niya, upang ihalal ako na prinsipe sa bayan ng
Panginoon, sa Israel: kaya't ako'y tutugtog sa harap ng Panginoon.

<span id="an_6:22">6:22</span> At ako'y magpapakawalang kabuluhan pa kay
sa yaon, at ako'y magpapakababa sa aking sariling paningin: nguni't sa
mga babaing lingkod na iyong sinalita, ay pararangalan ako.

<span id="an_6:23">6:23</span> At si Michal na anak ni Saul ay hindi
nagkaanak hanggang sa araw ng kaniyang kamatayan.

<span id="an_7:1">7:1</span> At nangyari nang ang hari ay tumahan sa
kaniyang bahay, at binigyan siya ng Panginoon ng kapahingahan sa lahat
niyang mga kaaway sa palibot,

<span id="an_7:2">7:2</span> Na sinabi ng hari kay Nathan na propeta:
Tingnan mo ngayon ako'y tumatahan sa isang bahay na sedro, nguni't ang
kaban ng Dios ay nanahanan sa loob ng mga tabing.

<span id="an_7:3">7:3</span> At sinabi ni Nathan sa hari, Yumaon ka,
gawin mo ang lahat na nasa iyong puso; sapagka't ang Panginoon ay sumasa
iyo.

<span id="an_7:4">7:4</span> At nangyari, nang gabi ring yaon, na ang
salita ng Panginoon ay dumating kay Nathan, na sinasabi,

<span id="an_7:5">7:5</span> Yumaon ka at saysayin mo sa aking lingkod
na kay David, Ganito ang sabi ng Panginoon: Ipagtatayo mo ba ako ng
isang bahay na matatahanan?

<span id="an_7:6">7:6</span> Sapagka't hindi ako tumahan sa isang bahay
mula sa araw na aking iahon ang mga anak ni Israel mula sa Egipto,
hanggang sa araw na ito, kundi ako'y lumakad sa tolda at sa tabernakulo.

<span id="an_7:7">7:7</span> Sa lahat ng dako na aking nilakaran na
kasama ng lahat ng mga anak ni Israel, nagsalita ba ako ng isang salita
sa isa sa mga lipi ng Israel na aking inutusan na maging pastor ng aking
bayang Israel, na nagsasabi, Bakit hindi ninyo ipinagtayo ako ng isang
bahay na sedro?

<span id="an_7:8">7:8</span> Ngayon nga'y ganito ang iyong sasabihin sa
aking lingkod na kay David, Ganito ang sabi ng Panginoon ng mga hukbo:
Kinuha kita mula sa kulungan ng tupa, sa pagsunod sa tupa, upang ikaw ay
maging pangulo sa aking bayan, sa Israel:

<span id="an_7:9">7:9</span> At ako'y suma iyo saan ka man naparoon, at
aking inihiwalay ang lahat ng iyong mga kaaway sa harap mo; at gagawin
kitang isang dakilang pangalan, gaya ng pangalan ng mga dakila na nasa
lupa.

<span id="an_7:10">7:10</span> At aking tatakdaan ng isang dako ang
aking bayan na Israel, at aking itatatag sila, upang sila'y magsitahan
sa kanilang sariling dako, at huwag nang mabago pa; ni pipighatiin pa
man sila ng mga anak ng kasamaan, na gaya ng una.

<span id="an_7:11">7:11</span> At gaya mula sa araw na aking halalan ng
mga hukom ang aking bayang Israel; at aking papagpapahingahin ka sa
lahat ng iyong mga kaaway. Bukod sa rito ay isinaysay ng Panginoon na
igagawa ka ng Panginoon ng isang bahay.

<span id="an_7:12">7:12</span> Pagka ang iyong mga araw ay naganap, at
ikaw ay matutulog na kasama ng iyong mga magulang, aking ibabangon ang
iyong binhi pagkatapos mo, na magmumula sa iyong tiyan, at aking
itatatag ang kaniyang kaharian.

<span id="an_7:13">7:13</span> Kaniyang ipagtatayo ng bahay ang aking
pangalan, at aking itatatag ang luklukan ng kaniyang kaharian
magpakailan man.

<span id="an_7:14">7:14</span> Ako'y magiging kaniyang ama, at siya'y
magiging aking anak: kung siya'y gumawa ng kasamaan, aking sasawayin
siya ng pamalo ng mga tao, at ng panghampas ng mga anak ng mga tao;

<span id="an_7:15">7:15</span> Nguni't ang aking kagandahang loob ay
hindi mahihiwalay sa kaniya na gaya nang aking pagkaalis niyan kay Saul,
na aking inalis sa harap mo.

<span id="an_7:16">7:16</span> At ang iyong sangbahayan at ang iyong
kaharian ay matitiwasay magpakailan man sa harap mo: ang iyong luklukan
ay matatatag magpakailan man.

<span id="an_7:17">7:17</span> Ayon sa lahat ng mga salitang ito, at
ayon sa buong pangitaing ito ay gayon sinalita ni Nathan kay David.

<span id="an_7:18">7:18</span> Nang magkagayo'y ang haring si David ay
pumasok, at umupo sa harap ng Panginoon: at kaniyang sinabi, Sino ako,
Oh Panginoong Dios, at ano ang aking sangbahayan na ako'y iyong dinala
sa ganiyang kalayo?

<span id="an_7:19">7:19</span> At ito'y munting bagay pa sa iyong
paningin, Oh Panginoong Dios; nguni't ikaw ay nagsalita naman ng tungkol
sa sangbahayan ng iyong lingkod nang hanggang sa malaong panahong
darating; at ito ay ayon sa paraan ng tao, Oh Panginoong Dios!

<span id="an_7:20">7:20</span> At ano pa ang masasabi ni David sa iyo?
sapagka't iyong kilala ang iyong lingkod, Oh Panginoong Dios.

<span id="an_7:21">7:21</span> Dahil sa iyong salita, at ayon sa iyong
sariling puso, iyong ginawa ang buong kadakilaang ito, upang iyong
ipakilala sa iyong lingkod.

<span id="an_7:22">7:22</span> Kaya't ikaw ay dakila, Oh Panginoong
Dios: sapagka't walang gaya mo, o may ibang Dios pa bukod sa iyo, ayon
sa lahat na aming naririnig ng aming mga pakinig.

<span id="an_7:23">7:23</span> At anong bansa sa lupa ang gaya ng iyong
bayan, gaya ng Israel, na tinubos ng Dios sa kaniyang sarili na
pinakabayan, at upang gawin niya sa kaniyang isang pangalan, at upang
igawa kayo ng mga dakilang bagay, at ng mga kakilakilabot na mga bagay
ang iyong lupain, sa harap ng iyong bayan na iyong tinubos para sa iyo
mula sa Egipto, mula sa mga bansa at sa kanilang mga dios?

<span id="an_7:24">7:24</span> At iyong itinatag sa iyong sarili ang
iyong bayang Israel upang maging bayan sa iyo magpakailan man; at ikaw,
Panginoon, ay naging kanilang Dios.

<span id="an_7:25">7:25</span> At ngayon, Oh Panginoong Dios, ang salita
na iyong sinalita tungkol sa iyong lingkod, at tungkol sa kaniyang
sangbahayan, iyong pagtibayin nawa magpakailan man, at iyong gawin gaya
ng iyong sinalita.

<span id="an_7:26">7:26</span> At dumakila ang iyong pangalan
magpakailan man, sa pagsasabi: Ang Panginoon ng mga hukbo ay Dios sa
Israel: at ang sangbahayan ng iyong lingkod na si David ay matatag sa
harap mo.

<span id="an_7:27">7:27</span> Sapagka't ikaw, Oh Panginoon ng mga
hukbo, ang Dios ng Israel ay napakita ka sa iyong lingkod na iyong
sinasabi, Aking ipagtatayo ka ng isang bahay; kaya't nasumpungan ng
iyong lingkod sa kaniyang puso na idalangin ang panalanging ito sa iyo.

<span id="an_7:28">7:28</span> At ngayon, Oh Panginoong Dios, ikaw ay
Dios at ang iyong mga salita ay katotohanan, at iyong ipinangako ang
mabuting bagay na ito sa iyong lingkod:

<span id="an_7:29">7:29</span> Ngayon nga'y kalugdan mong pagpalain ang
sangbahayan ng iyong lingkod, upang mamalagi magpakailan man sa harap
mo: sapagka't ikaw, Oh Panginoong Dios ay nagsalita: at sa pamamagitan
ng iyong pagpapala ay maging mapalad nawa ang sangbahayan ng iyong
lingkod magpakailan man.

<span id="an_8:1">8:1</span> At pagkatapos nito ay nangyari na sinaktan
ni David ang mga Filisteo at mga pinasuko: at kinuha ni David ang
Metheg-amma sa kamay ng mga Filisteo.

<span id="an_8:2">8:2</span> At kaniyang sinaktan ang Moab, at sinukat
niya sila ng tali, na pinahiga sila sa lupa; at kaniyang sinukat ng
dalawang tali upang patayin, at ng isang buong tali upang buhayin. At
ang mga Moabita ay naging mga alipin ni David, at nagsipagdala ng mga
kaloob.

<span id="an_8:3">8:3</span> Sinaktan din ni David si Hadadezer na anak
ni Rehob, na hari sa Soba, habang siya'y yumayaon upang bawiin ang
kaniyang pamumuno sa Ilog.

<span id="an_8:4">8:4</span> At kinuha ni David sa kaniya ang isang libo
at pitong daan na mangangabayo, at dalawang pung libo na naglalakad: at
pinilayan ni David ang lahat ng mga kabayo ng mga karo, nguni't sa mga
yaon ay nagtaan ng sa isang daang karo.

<span id="an_8:5">8:5</span> At nang sumaklolo ang mga taga Siria sa
Damasco kay Hadadezer na hari sa Soba, ay sinaktan ni David sa mga taga
Siria ang dalawang pu't dalawang libong tao.

<span id="an_8:6">8:6</span> Nang magkagayo'y naglagay si David ng mga
pulutong sa Siria sa Damasco: at ang mga taga Siria ay nangaging mga
alipin ni David, at nagsipagdala ng mga kaloob. At pinapagtagumpay ng
Panginoon si David saan man siya pumaroon.

<span id="an_8:7">8:7</span> At kinuha ni David ang mga kalasag na ginto
na nangasa lingkod ni Hadadezer, at dinala sa Jerusalem.

<span id="an_8:8">8:8</span> At sa Beta at sa Berothai na mga bayan ni
Hadadezer, ay kumuha ang haring si David ng lubhang maraming tanso.

<span id="an_8:9">8:9</span> Nang mabalitaan ni Toi na hari sa Hamath na
sinaktan ni David ang buong hukbo ni Hadadezer,

<span id="an_8:10">8:10</span> Sinugo nga ni Toi si Joram na kaniyang
anak sa haring David, upang bumati sa kaniya, at upang purihin siya,
sapagka't siya'y nakipagdigma laban kay Hadadezer at sinaktan niya siya:
sapagka't si Hadadezer ay nagkaroon ng mga pakikipagbaka kay Toi. At
nagdala si Joram ng mga sisidlang pilak, at mga sisidlang ginto, at mga
sisidlang tanso;

<span id="an_8:11">8:11</span> Na itinalaga naman ni David sa Panginoon
ang mga ito, na kasama ng pilak at ng ginto na kaniyang itinalaga na
mula sa lahat ng mga bansa na kaniyang pinasuko;

<span id="an_8:12">8:12</span> Sa Siria, at sa Moab, at sa mga anak ni
Ammon, at sa mga Filisteo, at sa Amalec, at sa samsam kay Hadadezer na
anak ni Rehob na hari sa Soba.

<span id="an_8:13">8:13</span> At nabantog si David nang siya'y bumalik
na mula sa pagsakit sa mga taga Siria sa Libis na Alat, sa makatuwid
baga'y sa labing walong libong lalake.

<span id="an_8:14">8:14</span> At naglagay siya ng mga pulutong sa Edom;
sa buong Edom ay naglagay siya ng mga pulutong, at ang lahat na Idumeo
ay nangaging alipin ni David. At pinapagtagumpay ng Panginoon si David
saan man siya pumaroon.

<span id="an_8:15">8:15</span> At naghari si David sa buong Israel; at
iginawad ni David ang kahatulan at ang katuwiran sa kaniyang buong
bayan.

<span id="an_8:16">8:16</span> At si Joab na anak ni Sarvia ay nasa
hukbo; at si Josaphat na anak ni Ahilud ay kasangguni:

<span id="an_8:17">8:17</span> At si Sadoc na anak ni Ahitub at si
Ahimelech na anak ni Abiathar ay mga saserdote; at si Seraia ay kalihim;

<span id="an_8:18">8:18</span> At si Benahia na anak ni Joiada ay nasa
mga Ceretheo at sa mga Peletheo; at ang mga anak ni David ay mga
pangulong tagapangasiwa.

<span id="an_9:1">9:1</span> At sinabi ni David, May nalalabi pa ba sa
sangbahayan ni Saul, upang aking mapagpakitaan ng kagandahang loob dahil
kay Jonathan?

<span id="an_9:2">9:2</span> At may isang lingkod sa sangbahayan ni Saul
na nagngangalang Siba, at kanilang tinawag siya sa harap ni David; at
sinabi ng hari sa kaniya, Ikaw ba'y si Siba? At kaniyang sinabi, Ang
iyong lingkod nga.

<span id="an_9:3">9:3</span> At sinabi ng hari, wala na ba kayang
natitira sa sangbahayan ni Saul, upang aking mapagpakitaan siya ng
kagandahang loob ng Dios? At sinabi ni Siba sa hari, Si Jonathan ay may
isang anak pa, na pilay ang kaniyang mga paa.

<span id="an_9:4">9:4</span> At sinabi ng hari sa kaniya, Saan nandoon
siya? At sinabi ni Siba sa hari, Narito, siya'y nasa bahay ni Machir na
anak ni Amiel, sa Lo-debar.

<span id="an_9:5">9:5</span> Nang magkagayo'y nagsugo ang haring si
David at ipinakuha siya sa bahay ni Machir na anak ni Amiel mula sa
Lo-debar.

<span id="an_9:6">9:6</span> At si Mephiboseth, na anak ni Jonathan, na
anak ni Saul, ay naparoon kay David, at nagpatirapa sa kaniyang harap,
at nagbigay galang. At sinabi ni David, Mephiboseth. At siya'y sumagot:
Narito, ang iyong lingkod!

<span id="an_9:7">9:7</span> At sinabi ni David sa kaniya, Huwag kang
matakot: sapagka't aking tunay na pagpapakitaan ka ng kagandahang loob
dahil kay Jonathan na iyong ama, at aking isasauli ang buong lupa ni
Saul na iyong ama, sa iyo; at ikaw ay parating kakain ng pagkain sa
aking dulang.

<span id="an_9:8">9:8</span> At siya'y nagbigay galang at nagsabi, Ano
ang iyong lingkod upang iyong lingapin akong isang asong patay?

<span id="an_9:9">9:9</span> Nang magkagayo'y tinawag ng hari si Siba na
lingkod ni Saul, at sinabi sa kaniya, Lahat ng nauukol kay Saul at sa
buong kaniyang sangbahayan ay aking ibinigay sa anak ng iyong panginoon.

<span id="an_9:10">9:10</span> At iyong bubukirin ang lupain para sa
kaniya, ninyo ng iyong mga anak, at ng iyong mga bataan at iyong
dadalhin dito ang mga bunga, upang ang anak ng iyong panginoon ay
magkaroon ng tinapay na makakain: nguni't si Mephiboseth na anak ng
iyong panginoon ay kakain ng tinapay kailan man sa aking dulang. Si Siba
nga ay may labing limang anak at dalawang pung bataan.

<span id="an_9:11">9:11</span> Nang magkagayo'y sinabi ni Siba sa hari,
Ayon sa lahat na iniutos ng aking panginoon na hari sa kaniyang lingkod,
ay gayon gagawin ng iyong lingkod. Tungkol kay Mephiboseth, sinabi ng
hari, Siya'y kakain sa aking dulang na gaya ng isa sa mga anak ng hari.

<span id="an_9:12">9:12</span> At si Mephiboseth ay may isang anak na
binata, na ang pangalan ay Micha. At lahat na nagsisitahan sa bahay ni
Siba ay mga bataan ni Mephiboseth.

<span id="an_9:13">9:13</span> Gayon tumahan si Mephiboseth sa
Jerusalem: sapagka't siya'y kumaing palagi sa dulang ng hari. At siya'y
pilay sa kaniyang dalawang paa.

<span id="an_10:1">10:1</span> At nangyari pagkatapos nito, na ang hari
ng mga anak ni Ammon ay namatay, at si Hanun na kaniyang anak ay naghari
na kahalili niya.

<span id="an_10:2">10:2</span> At sinabi ni David, Aking pagpapakitaan
ng kagandahang loob si Hanun na anak ni Naas, na gaya ng pagpapakita ng
kagandahang loob ng kaniyang ama sa akin. Sa gayo'y nagsugo si David sa
pamamagitan ng kaniyang mga lingkod upang aliwin siya tungkol sa
kaniyang ama. At nagsiparoon ang mga lingkod ni David sa lupain ng mga
anak ni Ammon.

<span id="an_10:3">10:3</span> Nguni't sinabi ng mga prinsipe ng mga
anak ni Ammon kay Hanun na kanilang panginoon, Inakala mo bang
pinararangalan ni David ang iyong ama, kaya't siya'y nagsugo ng mga
tagaaliw sa iyo? hindi ba nagsugo si David ng kaniyang mga bataan sa iyo
upang kilalanin ang bayan, at upang tiktikan, at upang daigin?

<span id="an_10:4">10:4</span> Sa gayo'y kinuha ni Hanun ang mga lingkod
ni David, at inahit ang kalahati ng kanilang balbas, at pinutol ang
kanilang mga suot sa gitna, sa kanilang pigi, at pinayaon.

<span id="an_10:5">10:5</span> Nang kanilang saysayin kay David, siya'y
nagsugo upang salubungin sila; sapagka't ang mga lalake ay totoong
nangapahiya. At sinabi ng hari, Mangaghintay kayo sa Jerico hanggang sa
tumubo ang inyong balbas, at kung magkagayo'y mangagbalik kayo.

<span id="an_10:6">10:6</span> At nang makita ng mga anak ni Ammon na
sila'y naging nakapopoot kay David, ang mga anak ni Ammon ay nangagsugo,
at inupahan ang mga taga Siria sa Beth-rehob, at ang mga taga Siria sa
Soba, na dalawang pung libong naglalakad, at ang hari sa Maaca na may
isang libong lalake, at ang mga lalaking taga Tob na labing dalawang
libong lalake.

<span id="an_10:7">10:7</span> At nang mabalitaan ni David, kaniyang
sinugo si Joab at ang buong hukbo ng makapangyarihang mga lalake.

<span id="an_10:8">10:8</span> At ang mga anak ni Ammon ay nagsilabas at
nagsihanay ng pakikipagbaka sa pasukan sa pintuang-bayan: at ang mga
taga Siria sa Soba, at sa Rehob, at ang mga lalaking taga Tob at mga
taga Maaca, ay nangabubukod sa parang.

<span id="an_10:9">10:9</span> Nang makita nga ni Joab na ang pagbabaka
ay nauumang laban sa kaniyang harapan at likuran, siya'y pumili ng lahat
na mga hirang na lalake sa Israel, at ipinaghahanay niya laban sa mga
taga Siria:

<span id="an_10:10">10:10</span> At ang nalabi sa bayan ay kaniyang
ibinigay sa kamay ni Abisai na kaniyang kapatid, at kaniyang
ipinaghahanay laban sa mga anak ni Ammon.

<span id="an_10:11">10:11</span> At kaniyang sinabi, Kung ang mga taga
Siria ay maging malakas kay sa akin, iyo ngang tutulungan ako: nguni't
kung ang mga anak ni Ammon ay maging malakas kay sa iyo, ay paparoon nga
ako at tutulungan kita.

<span id="an_10:12">10:12</span> Magpakatapang ka, at tayo'y
magpakalalake para sa ating bayan, at sa mga bayan ng ating Dios: at
gawin nawa ng Panginoon ang inaakala niyang mabuti.

<span id="an_10:13">10:13</span> Sa gayo'y nagsilapit si Joab at ang
bayan na kasama niya sa pakikipagbaka laban sa mga taga Siria: at sila'y
nagsitakas sa harap niya.

<span id="an_10:14">10:14</span> At nang makita ng mga anak ni Ammon na
ang mga taga Siria ay nagsitakas, sila naman ay nagsitakas sa harap ni
Abisai, at nagsipasok sa bayan. Ngayo'y bumalik si Joab na mula sa mga
anak ni Ammon, at naparoon sa Jerusalem.

<span id="an_10:15">10:15</span> At nang makita ng mga taga Siria na
sila'y nasasahol sa harap ng Israel, sila'y nagpipisan.

<span id="an_10:16">10:16</span> At nagsugo si Hadadezer at dinala ang
mga taga Siria na nangaroon sa dako pa roon ng Ilog; at sila'y
nagsiparoon sa Helam, na kasama ni Sobach na puno ng hukbo ni Hadadezer
sa kanilang unahan.

<span id="an_10:17">10:17</span> At nasaysay kay David, at kaniyang
pinisan ang buong Israel, at tumawid sa Jordan, at naparoon sa Helam. At
ang mga taga Siria ay nagsihanay laban kay David, at nagsilaban sa
kaniya.

<span id="an_10:18">10:18</span> At ang mga taga Siria ay nagsitakas sa
harap ng Israel; at pumatay si David sa mga taga Siria ng mga tao ng
pitong daang karo, at apat na pung libo na nangangabayo, at sinaktan si
Sobach na kapitan sa kanilang hukbo, na anopa't namatay roon.

<span id="an_10:19">10:19</span> At nang makita ng lahat na hari na mga
lingkod ni Hadadezer na sila'y nasahol sa harap ng Israel, ay
nangakipagpayapaan sa Israel at nangaglingkod sa kanila. Sa gayo'y
nangatakot ang mga taga Siria na magsitulong pa sa mga anak ni Ammon.

<span id="an_11:1">11:1</span> At nangyari sa pagpihit ng taon sa
panahon ng paglabas ng mga hari sa pakikipagbaka, na sinugo ni David si
Joab, at ang kaniyang mga lingkod na kasama niya, at ang buong Israel;
at kanilang nilipol ang mga anak ni Ammon at kinubkob sa Rabba. Nguni't
si David ay naghintay sa Jerusalem.

<span id="an_11:2">11:2</span> At nangyari sa kinahapunan, na si David
ay bumangon sa kaniyang higaan, at lumakad sa bubungan ng bahay ng hari:
at mula sa bubungan ay kaniyang nakita ang isang babae na naliligo; at
ang babae ay totoong napakagandang masdan.

<span id="an_11:3">11:3</span> At nagsugo si David, at nagpasiyasat
tungkol sa babae. At sinabi ng isa, Hindi ba ito ay si Bath-sheba na
anak ni Eliam, na asawa ni Uria na Hetheo?

<span id="an_11:4">11:4</span> At si David ay nagsugo ng mga sugo, at
kinuha siya; at siya'y pumaroon sa kaniya, at kaniyang sinipingan siya
(sapagka't siya'y malinis sa kaniyang karumihan;) at siya'y bumalik sa
kaniyang bahay.

<span id="an_11:5">11:5</span> At ang babae ay naglihi; at siya'y
nagsugo at nasaysay kay David, at nagsabi: Ako'y buntis.

<span id="an_11:6">11:6</span> At nagsugo si David kay Joab, na
sinasabi, Suguin mo sa akin si Uria na Hetheo. At sinugo ni Joab si Uria
kay David.

<span id="an_11:7">11:7</span> At nang si Uria ay dumating sa kaniya,
tinanong ni David siya kung paano ang tayo ni Joab, at kung ano ang
kalagayan ng bayan, at kung paano ang tayo ng pagbabaka.

<span id="an_11:8">11:8</span> At sinabi ni David kay Uria, Babain mo
ang iyong bahay, at iyong hugasan ang iyong mga paa. At umalis si Uria
sa bahay ng hari at isinusunod sa kaniya ang isang pagkain na mula sa
hari.

<span id="an_11:9">11:9</span> Nguni't natulog si Uria sa pintuan ng
bahay ng hari na kasama ng lahat ng mga lingkod ng kaniyang panginoon,
at hindi binaba ang kaniyang bahay.

<span id="an_11:10">11:10</span> At nang masaysay kay David, na sabihin,
Hindi binaba ni Uria ang kaniyang bahay, sinabi ni David kay Uria, Hindi
ka pa ba nakapaglalakbay? bakit hindi mo binaba ang iyong bahay?

<span id="an_11:11">11:11</span> At sinabi ni Uria kay David, Ang kaban,
at ang Israel, at ang Juda, ay nasa mga tolda at ang aking panginoon si
Joab, at ang mga lingkod ng aking panginoon, ay nangahahantong sa luwal
na parang; yayaon nga ba ako sa aking bahay, upang kumain, at upang
uminom, at upang sumiping sa aking asawa? buhay ka, at buhay ang iyong
kaluluwa, hindi ko gagawin ang bagay na ito.

<span id="an_11:12">11:12</span> At sinabi ni David kay Uria, Tumigil ka
rin dito ngayon at bukas ay aking payayaunin ka. Sa gayo'y tumigil si
Uria sa Jerusalem sa araw na yaon, at sa kinabukasan.

<span id="an_11:13">11:13</span> At nang tawagin siya ni David, siya'y
kumain at uminom sa harap niya; at kaniyang nilango siya: at sa
kinahapunan, siya'y lumabas upang mahiga sa kaniyang higaan na kasama ng
mga lingkod ng kaniyang panginoon, nguni't hindi niya binaba ang
kaniyang bahay.

<span id="an_11:14">11:14</span> At nangyari, sa kinaumagahan, na
sumulat si David ng isang sulat kay Joab, at ipinadala sa pamamagitan ng
kamay ni Uria.

<span id="an_11:15">11:15</span> At kaniyang isinulat sa sulat, na
sinasabi, Ilagay mo si Uria sa pinakaunahan ng mahigpit na pagbabaka, at
kayo'y magsiurong mula sa kaniya, upang siya'y masaktan, at mamatay.

<span id="an_11:16">11:16</span> At nangyari, nang bantayan ni Joab ang
bayan, na kaniyang inilagay si Uria sa dakong kaniyang nalalaman na
kinaroroonan ng mga matapang na lalake.

<span id="an_11:17">11:17</span> At ang mga lalake sa bayan ay
nagsilabas at nakipagbaka kay Joab: at nangabuwal ang iba sa bayan, sa
mga lingkod ni David; at si Uria na Hetheo ay namatay rin.

<span id="an_11:18">11:18</span> Nang magkagayo'y nagsugo si Joab, at
isinaysay kay David ang lahat ng mga bagay tungkol sa pagbabaka;

<span id="an_11:19">11:19</span> At kaniyang ibinilin sa sugo, na
sinasabi, Pagka ikaw ay nakatapos na magsaysay sa hari ng lahat ng mga
bagay tungkol sa pagbabaka,

<span id="an_11:20">11:20</span> Mangyari na, kung ang galit ng hari ay
maginit, at kaniyang sabihin sa iyo: Bakit kayo lumapit na mabuti sa
bayan upang bumaka? hindi ba ninyo nalalaman na sila'y papana mula sa
kuta?

<span id="an_11:21">11:21</span> Sino ang sumakit kay Abimelech na anak
ni Jerobaal? hindi ba isang babae ang naghagis ng isang bato sa ibabaw
ng gilingan sa kaniya mula sa kuta, na anopa't siya'y namatay sa Thebes?
bakit kayo'y nagpakalapit sa kuta? saka mo sasabihin, Ang iyong lingkod
na si Uria na Hetheo ay namatay rin.

<span id="an_11:22">11:22</span> Sa gayo'y yumaon ang sugo, at naparoon
at isinaysay kay David ang lahat na iniutos sa kaniya ni Joab.

<span id="an_11:23">11:23</span> At sinabi ng sugo kay David, Ang mga
lalake ay nanganaig laban sa amin, at nilabas kami sa parang, at aming
pinaurong sila hanggang sa pasukan ng pintuang-bayan.

<span id="an_11:24">11:24</span> At pinana ng mga mamamana ang iyong mga
lingkod mula sa kuta; at ang iba sa mga lingkod ng hari ay nangamatay,
at ang iyong lingkod na si Uria na Hetheo ay namatay rin.

<span id="an_11:25">11:25</span> Nang magkagayo'y sinabi ni David sa
sugo, Ganito ang iyong sasabihin kay Joab: Huwag mong masamain ang bagay
na ito, sapagka't nilalamon ng tabak maging ito gaya ng iba: iyong
palakasin pa ang iyong pagbabaka laban sa bayan, at iwasak: at iyong
palakasin ang loob niya.

<span id="an_11:26">11:26</span> At nang marinig ng asawa ni Uria na si
Uria na kaniyang asawa ay namatay, kaniyang tinangisan ang kaniyang
asawa.

<span id="an_11:27">11:27</span> At nang ang pagtangis ay makaraan, ay
nagsugo si David at kinuha siya sa kaniyang bahay, at siya'y naging
kaniyang asawa, at nagkaanak sa kaniya ng isang lalake. Nguni't ang
bagay na ginawa ni David ay minasama ng Panginoon.

<span id="an_12:1">12:1</span> At sinugo ng Panginoon si Nathan kay
David. At siya'y naparoon sa kaniya, at nagsabi sa kaniya, May dalawang
lalake sa isang bayan; ang isa ay mayaman at ang isa ay mahirap.

<span id="an_12:2">12:2</span> Ang mayaman ay mayroon totoong maraming
kawan at bakahan:

<span id="an_12:3">12:3</span> Nguni't ang mahirap ay walang anomang
bagay, liban sa isang munting korderong babae, na kaniyang binili at
inalagaan: at lumaki sa kaniya, at sa kaniyang mga anak; kumakain ng
kaniyang sariling pagkain at umiinom ng kaniyang sariling inumin, at
humihiga sa kaniyang sinapupunan, at sa kaniya'y parang isang anak.

<span id="an_12:4">12:4</span> At naparoon ang isang maglalakbay sa
mayaman, at ipinagkait niya ang kaniyang sariling kawan at ang kaniyang
sariling bakahan, na ihanda sa naglalakbay na dumating sa kaniya, kundi
kinuha ang kordero ng mahirap na lalake, at inihanda sa lalake na
dumating sa kaniya.

<span id="an_12:5">12:5</span> At ang galit ni David ay nagalab na
mainam laban sa lalake; at kaniyang sinabi kay Nathan, Buhay ang
Panginoon, ang lalake na gumawa nito ay karapatdapat na mamatay:

<span id="an_12:6">12:6</span> At isinauli ang kordero na may dagdag na
apat, sapagka't kaniyang ginawa ang bagay na ito, at sapagka't siya'y
hindi naawa.

<span id="an_12:7">12:7</span> At sinabi ni Nathan kay David, Ikaw ang
lalaking yaon. Ganito ang sabi ng Panginoon, ng Dios ng Israel,
Pinahiran kita ng langis na maging hari sa Israel, at aking iniligtas ka
sa kamay ni Saul;

<span id="an_12:8">12:8</span> At ibinigay ko sa iyo ang bahay ng iyong
panginoon, at ang mga asawa ng iyong panginoon sa iyong sinapupunan, at
ibinigay ko sa iyo ang sangbahayan ng Israel at ng Juda; at kung totoong
kakaunti pa ito, ay dadagdagan pa kita ng gayong bagay.

<span id="an_12:9">12:9</span> Bakit nga iyong niwalang kabuluhan ang
salita ng Panginoon, na iyong ginawa ang masama sa kaniyang paningin?
iyong sinugatan ng tabak si Uria na Hetheo, at iyong kinuha ang kaniyang
asawa upang maging iyong asawa, at iyong pinatay siya ng tabak ng mga
anak ni Ammon.

<span id="an_12:10">12:10</span> Ngayon nga'y ang tabak ay hindi
hihiwalay kailan man sa iyong sangbahayan; sapagka't iyong niwalan ng
kabuluhan ako, at iyong kinuha ang asawa ni Uria na Hetheo upang maging
iyong asawa.

<span id="an_12:11">12:11</span> Ganito ang sabi ng Panginoon, Narito,
ako'y magtitindig ng kasamaan laban sa iyo na mula sa iyong sariling
sangbahayan, at aking kukunin ang iyong mga asawa sa harap ng iyong mga
mata, at aking ipagbibigay sa iyong kapuwa, at kaniyang sisipingan ang
iyong mga asawa sa sikat ng araw na ito.

<span id="an_12:12">12:12</span> Sapagka't iyong ginawa na lihim:
nguni't aking gagawin ang bagay na ito sa harap ng buong Israel, at sa
harap ng araw.

<span id="an_12:13">12:13</span> At sinabi ni David kay Nathan, Ako'y
nagkasala laban sa Panginoon. At sinabi ni Nathan kay David, Inalis din
ng Panginoon ang iyong kasalanan; hindi ka mamamatay.

<span id="an_12:14">12:14</span> Gayon ma'y sapagka't sa gawang ito'y
iyong binigyan ng malaking pagkakataon ang mga kaaway ng Panginoon upang
magsipanungayaw, ang bata naman na ipinanganak sa iyo ay walang
pagsalang mamamatay.

<span id="an_12:15">12:15</span> At si Nathan ay umuwi sa kaniyang
bahay. At sinaktan ng Panginoon ang bata na ipinanganak ng asawa ni Uria
kay David, at totoong malubha.

<span id="an_12:16">12:16</span> Ipinanalangin nga ni David sa Dios ang
bata; at si David ay nagaayuno, at pumapasok, at humihiga buong gabi sa
lupa.

<span id="an_12:17">12:17</span> At bumabangon ang mga matanda sa
kaniyang bahay, at tumatayo sa siping niya, upang itindig siya sa lupa;
nguni't siya'y ayaw kahit kumain ng tinapay na kasalo nila.

<span id="an_12:18">12:18</span> At nangyari, nang ikapitong araw, na
ang bata ay namatay. At nangatakot ang mga lingkod ni David na saysayin
sa kaniya na ang bata ay patay na: sapagka't kanilang sinabi, Narito,
samantalang ang bata ay buhay pa, tayo ay nakipagsalitaan sa kaniya, at
hindi siya nakinig sa ating tinig: gaano ngang ikababagabag niya kung
ating sasabihin sa kaniya na ang bata ay patay na?

<span id="an_12:19">12:19</span> Nguni't nang makita ni David na ang
kaniyang mga lingkod ay nagbubulong-bulungan, nahalata ni David na ang
bata ay patay na: at sinabi ni David sa kaniyang mga lingkod, Patay na
ba ang bata? At kanilang sinabi, Siya'y patay na.

<span id="an_12:20">12:20</span> Nang magkagayo'y bumangon si David sa
lupa at naligo, at nagpahid ng langis, at nagbihis ng kaniyang suot; at
siya'y naparoon sa bahay ng Panginoon, at sumamba: saka naparoon siya sa
kaniyang sariling bahay; at nang siya'y humingi, hinainan nila ng
tinapay siya sa harap, at siya'y kumain.

<span id="an_12:21">12:21</span> Nang magkagayo'y sinabi ng kaniyang mga
lingkod sa kaniya, Anong bagay ito na iyong ginawa? ikaw ay nagaayuno at
umiiyak dahil sa bata, samantalang siya'y buhay; nguni't nang mamatay
ang bata, ikaw ay bumangon at kumain ng tinapay.

<span id="an_12:22">12:22</span> At kaniyang sinabi, Samantalang ang
bata'y buhay pa, ako'y nagaayuno at umiiyak: sapagka't aking sinabi,
Sino ang nakakaalam kung maaawa sa akin ang Panginoon, na anopa't ang
bata'y mabuhay?

<span id="an_12:23">12:23</span> Nguni't ngayo'y patay na siya; bakit pa
ako magaayuno? Maibabalik ko pa ba siya? Ako'y paroroon sa kaniya,
nguni't siya'y hindi babalik sa akin.

<span id="an_12:24">12:24</span> At inaliw ni David si Bath-sheba na
kaniyang asawa, at lumapit sa kaniya, at sumiping sa kaniya: At siya'y
nanganak ng isang lalake, at tinawag niya ang kaniyang pangalan na
Salomon. At minahal siya ng Panginoon.

<span id="an_12:25">12:25</span> At nagsugo siya sa pamamagitan ng kamay
ni Nathan na propeta, at tinawag niya ang kaniyang pangalan na Jedidiah
alang-alang sa Panginoon.

<span id="an_12:26">12:26</span> Nakipaglaban nga si Joab, sa Rabba sa
mga anak ni Ammon, at sinakop ang bayang hari.

<span id="an_12:27">12:27</span> At nagsugo si Joab ng mga sugo kay
David, at nagsabi, Ako'y nakipaglaban sa Rabba, oo, aking sinakop ang
bayan ng mga bukal ng tubig.

<span id="an_12:28">12:28</span> Ngayon nga'y pisanin mo ang nalabi sa
bayan, at humantong ka laban sa bayan, at sakupin mo: baka aking sakupin
ang bayan, at tawagin ayon sa aking pangalan.

<span id="an_12:29">12:29</span> At pinisan ni David ang buong bayan, at
naparoon sa Rabba, at bumaka laban doon, at sinakop.

<span id="an_12:30">12:30</span> At inalis ang putong ng kanilang hari
sa kaniyang ulo: at ang bigat niyaon ay isang talentong ginto, at may
mga mahalagang bato; at ipinutong sa ulo ni David. At siya'y naglabas ng
samsam sa bayan na totoong marami.

<span id="an_12:31">12:31</span> At kaniyang inilabas ang bayan na
nandoon, at inilagay sa ilalim ng mga lagari, at ng mga suyod na bakal,
at ng mga palakol na bakal, at mga pinaraan sa mga lutuan ng laryo: at
gayon ang ginawa niya sa lahat ng mga bayan ng mga anak ni Ammon. At si
David at ang buong bayan ay bumalik sa Jerusalem.

<span id="an_13:1">13:1</span> At nangyari, pagkatapos nito, na si
Absalom na anak ni David ay mayroong isang kapatid na babae na maganda,
na ang pangala'y Thamar; at sininta siya ni Amnon na anak ni David.

<span id="an_13:2">13:2</span> At si Amnon ay totoong nagdamdam, na
anopa't siya'y nagkasakit dahil sa kaniyang kapatid na kay Thamar;
sapagka't siya'y dalaga; at inaakala ni Amnon na mahirap gawan siya ng
anomang bagay.

<span id="an_13:3">13:3</span> Nguni't si Amnon ay may isang kaibigan na
ang pangala'y Jonadab, na anak ni Simea na kapatid ni David: at si
Jonadab ay isang lalaking totoong magdaraya.

<span id="an_13:4">13:4</span> At sinabi niya sa kaniya, Bakit, Oh anak
ng hari, sa araw araw ay nangangayayat kang ganyan? hindi mo ba
sasaysayin sa akin? At sinabi ni Amnon sa kaniya, Aking sinisinta si
Thamar na kapatid ng aking kapatid na si Absalom.

<span id="an_13:5">13:5</span> At sinabi ni Jonadab sa kaniya, Mahiga ka
sa iyong higaan, at magsakitsakitan ka: at pagka ang iyong ama ay
naparoon upang tingnan ka, sabihin mo sa kaniya, Isinasamo ko sa iyo na
bayaang ang aking kapatid na si Thamar ay pumarito, at bigyan ako ng
tinapay na makakain, at maghanda ng pagkain sa aking paningin upang
aking makita, at kanin sa kaniyang kamay.

<span id="an_13:6">13:6</span> Sa gayo'y nahiga si Amnon at
nagsakitsakitan: at nang pumaroon ang hari upang tingnan siya, sinabi ni
Amnon sa hari, Isinasamo ko sa iyo na bayaang pumarito ang aking kapatid
na si Thamar, at igawa ako ng dalawang tinapay na maliit sa aking
paningin upang aking makain sa kaniyang kamay.

<span id="an_13:7">13:7</span> Nang magkagayo'y nagsugo si David sa
bahay kay Thamar, na sinasabi, Pumaroon ka ngayon sa bahay ng iyong
kapatid na si Amnon, at ipaghanda mo siya ng pagkain.

<span id="an_13:8">13:8</span> Sa gayo'y naparoon si Thamar sa bahay ng
kaniyang kapatid na si Amnon; at siya'y nakahiga. At siya'y kumuha ng
isang masa, at minasa, at ginawang mga binilong tinapay sa kaniyang
paningin, at niluto na mga munting tinapay.

<span id="an_13:9">13:9</span> At kinuha niya ang kawali, at mga
ibinuhos sa harap niya; nguni't kaniyang tinanggihang kanin. At sinabi
ni Amnon: Palabasin ang lahat na tao sa harap ko. At silang lahat ay
lumabas, bawa't isa mula sa harap niya.

<span id="an_13:10">13:10</span> At sinabi ni Amnon kay Thamar: Dalhin
mo rito sa silid ang pagkain, upang aking makain sa iyong kamay. At
kinuha ni Thamar ang mga munting tinapay na kaniyang ginawa, at mga
dinala sa silid kay Amnon na kaniyang kapatid.

<span id="an_13:11">13:11</span> At nang ilapit niya sa kaniya upang
kanin, kaniyang tinangnan siya, at sinabi niya sa kaniya, Halika,
sumiping ka sa akin, kapatid ko.

<span id="an_13:12">13:12</span> At sumagot siya sa kaniya, Huwag
kapatid ko, huwag mo akong dahasin; sapagka't hindi marapat gawin sa
Israel ang ganyang bagay: huwag kang gumawa ng ganitong kaululan.

<span id="an_13:13">13:13</span> At ako, saan ko dadalhin ang aking
hiya? at tungkol sa iyo, ikaw ay magiging gaya ng isa sa mga mangmang sa
Israel. Ngayon nga, isinasamo ko sa iyo, magsalita ka sa hari, sapagka't
hindi ipagkakait ako sa iyo.

<span id="an_13:14">13:14</span> Gayon ma'y hindi niya dininig ang
kaniyang tinig: kundi palibhasa't siya'y malakas kay sa kaniya, dinahas
niya siya, at sumiping sa kaniya.

<span id="an_13:15">13:15</span> Nang magkagayo'y kinapootan siya ni
Amnon na may mahigpit na poot; sapagka't ang kapootan na kaniyang
ikinapoot sa kaniya ay malaki kay sa pagsinta na kaniyang isininta sa
kaniya. At sinabi ni Amnon sa kaniya, Bumangon ka, ikaw ay yumaon.

<span id="an_13:16">13:16</span> At sinabi niya sa kaniya, Huwag ganyan,
sapagka't itong malaking kasamaan sa pagpapalabas mo sa akin ay higit
kay sa iba na iyong ginawa sa akin. Nguni't ayaw niyang dinggin siya.

<span id="an_13:17">13:17</span> Nang magkagayo'y tinawag niya ang
kaniyang alipin na nagaalaga sa kaniya, at sinabi, Ilabas mo ang babaing
ito sa harap ko, at itrangka mo ang pintuan pagkalabas niya.

<span id="an_13:18">13:18</span> At siya'y may suot na sarisaring kulay:
sapagka't ang mga gayong kasuutan ang isinusuot ng mga anak na dalaga ng
hari. Nang magkagayo'y inilabas siya ng kaniyang alipin at tinarangkahan
ang pintuan pagkalabas niya.

<span id="an_13:19">13:19</span> At binuhusan ni Thamar ng mga abo ang
kaniyang ulo, at hinapak ang kaniyang suot na sarisaring kulay na
nakasuot sa kaniya; at kaniyang ipinatong ang kaniyang kamay sa kaniyang
ulo, at ipinagpatuloy ang kaniyang lakad, na umiiyak ng malakas habang
siya'y yumayaon.

<span id="an_13:20">13:20</span> At sinabi ni Absalom na kaniyang
kapatid sa kaniya, Napasa iyo ba si Amnon na iyong kapatid? nguni't
ngayo'y tumahimik ka, kapatid ko: siya'y iyong kapatid; huwag mong
isapuso ang bagay na ito. Sa gayo'y si Thamar ay nagpighati sa bahay ng
kaniyang kapatid na si Absalom.

<span id="an_13:21">13:21</span> Nguni't nang mabalitaan ng haring si
David ang lahat ng mga bagay na ito, siya'y totoong napoot.

<span id="an_13:22">13:22</span> At hindi nagsalita si Absalom kay Amnon
kahit mabuti o masama man; sapagka't pinagtaniman ni Absalom si Amnon
dahil sa kaniyang dinahas ang kaniyang kapatid na si Thamar.

<span id="an_13:23">13:23</span> At nangyari, pagkatapos ng dalawang
buong taon, na nagpagupit ng mga tupa si Absalom sa Baal-hasor na nasa
siping ng Ephraim: at inanyayahan ni Absalom ang lahat ng mga anak ng
hari.

<span id="an_13:24">13:24</span> At naparoon si Absalom sa hari, at
sinabi niya, Narito ngayon, ang iyong lingkod ay nagpapagupit ng mga
tupa; isinasamo ko sa iyo na ang hari at ang kaniyang mga lingkod ay
magsiyaong kasama ng iyong lingkod.

<span id="an_13:25">13:25</span> At sinabi ng hari kay Absalom, Huwag
anak ko, huwag tayong magsiyaong lahat, baka maging mabigat na pasan sa
iyo. At pinilit niya siya: gayon ma'y hindi siya yumaon, kundi
binasbasan siya.

<span id="an_13:26">13:26</span> Nang magkagayo'y sinabi ni Absalom,
Kung hindi isinasamo ko sa iyo, pasamahin mo sa amin ang aking kapatid
na si Amnon. At sinabi ng hari sa kaniya, Bakit siya sasama sa iyo?

<span id="an_13:27">13:27</span> Nguni't pinilit siya ni Absalom, na
anopa't kaniyang pinasama sa kaniya si Amnon at ang lahat ng mga anak ng
hari.

<span id="an_13:28">13:28</span> At iniutos ni Absalom sa kaniyang mga
lingkod na sinasabi, Tandaan ninyo ngayon, pagka ang puso ni Amnon ay
sumaya dahil sa alak; at pagka ang aking sinabi sa inyo, Saktan ninyo si
Amnon, patayin nga ninyo siya: huwag kayong mangatakot: hindi ba ako ang
nagutos sa inyo? kayo nga'y magpakalakas, at magpakatapang.

<span id="an_13:29">13:29</span> At ginawa ng mga lingkod ni Absalom kay
Amnon kung ano ang iniutos ni Absalom. Nang magkagayo'y nagsitindig ang
lahat ng mga anak ng hari, at sumakay bawa't lalake sa kaniyang mula, at
tumakas.

<span id="an_13:30">13:30</span> At nangyari, samantalang sila'y nasa
daan, na ang balita ay dumating kay David, na sinasabi, Pinatay ni
Absalom ang lahat ng mga anak ng hari, at walang nalabi isa man sa
kanila.

<span id="an_13:31">13:31</span> Nang magkagayo'y bumangon ang hari at
hinapak ang kaniyang mga suot, at humiga sa lupa; at lahat niyang mga
lingkod ay nakatayo sa palibot na hapak ang kanilang mga suot.

<span id="an_13:32">13:32</span> At si Jonadab na anak ni Simea na
kapatid ni David, ay sumagot at nagsabi, Huwag akalain ng aking
panginoon na kanilang pinatay ang lahat ng mga binatang anak ng hari,
sapagka't si Amnon lamang ang patay: sapagka't sa pasiya ni Absalom ay
pinasiyahan ito mula sa araw na kaniyang dahasin ang kaniyang kapatid na
si Thamar.

<span id="an_13:33">13:33</span> Ngayon nga'y huwag isapuso ng aking
panginoon na hari ang bagay, na akalain ang lahat ng mga anak ng hari ay
patay: sapagka't si Amnon lamang ang patay.

<span id="an_13:34">13:34</span> Nguni't si Absalom ay tumakas. At ang
bataan na nagbabantay ay tumanaw ng kaniyang mga mata, at tumingin, at,
narito, dumarating ay maraming tao sa daan na mula sa burol, sa likuran
niya.

<span id="an_13:35">13:35</span> At sinabi ni Jonadab sa hari, Narito,
ang mga anak ng hari ay nagsisidating: kung ano ang sinabi ng inyong
lingkod, ay nagkagayon.

<span id="an_13:36">13:36</span> At nangyari pagkatapos niyang
makapagsalita, na, narito, ang mga anak ng hari ay nagsidating, at
inilakas ang kanilang tinig at nagsiiyak: at ang hari naman at ang lahat
niyang mga lingkod ay nagsiiyak na mainam.

<span id="an_13:37">13:37</span> Nguni't tumakas si Absalom at naparoon
kay Talmai na anak ni Amiud na hari sa Gessur. At tinangisan ni David
ang kaniyang anak araw araw.

<span id="an_13:38">13:38</span> Sa gayo'y tumakas si Absalom at
naparoon sa Gessur, at dumoong tatlong taon.

<span id="an_13:39">13:39</span> At pinanabikan ng haring David na
paroonan si Absalom: sapagka't siya'y naaliw na tungkol kay Amnon yamang
patay na.

<span id="an_14:1">14:1</span> Nahalata nga ni Joab, na anak ni Sarvia,
na ang puso ng hari ay nahihilig kay Absalom.

<span id="an_14:2">14:2</span> At nagsugo si Joab sa Tecoa, at nagdala
mula roon ng isang pantas na babae, at sinabi sa kaniya, Isinasamo ko sa
iyong ikaw ay magpakunwari na tagapanaghoy at magluksa, at huwag kang
magpahid ng langis, kundi ikaw ay magpakunwaring isang babae na mahabang
panahon na tumatangis dahil sa isang namatay:

<span id="an_14:3">14:3</span> At pasukin mo ang hari, at magsalita ka
ng ganitong paraan sa kaniya. Sa gayo'y inilagay ni Joab ang mga salita
sa kaniyang bibig.

<span id="an_14:4">14:4</span> At nang magsalita ang babae sa Tecoa sa
hari, ay nagpatirapa sa lupa, at nagbigay galang, at nagsabi: Tulungan
mo ako, Oh hari.

<span id="an_14:5">14:5</span> At sinabi ng hari sa kaniya, Anong
mayroon ka? At siya'y sumagot: Sa katotohanan ako'y bao, at ang aking
asawa ay patay na.

<span id="an_14:6">14:6</span> At ang iyong lingkod ay may dalawang
anak, at silang dalawa'y nagaway sa parang at walang maghiwalay sa
kanila, kundi sinaktan ng isa ang isa, at pinatay siya.

<span id="an_14:7">14:7</span> At, narito, ang buong angkan ay bumangon
laban sa iyong lingkod, at sila'y nagsabi, Ibigay mo siya na sumakit sa
kaniyang kapatid, upang siya'y mapatay namin dahil sa buhay ng kaniyang
kapatid na kaniyang pinatay, at sa gayo'y iwasak namin ang tagapagmana
naman; ganito nila papatayin ang aking baga na nalabi; at walang iiwan
sa aking asawa kahit pangalan o anomang labi sa balat ng lupa.

<span id="an_14:8">14:8</span> At sinabi ng hari sa babae, Umuwi ka sa
iyong bahay, at ako'y magbibilin tungkol sa iyo.

<span id="an_14:9">14:9</span> At ang babae sa Tecoa ay nagsabi sa hari:
Panginoon ko, Oh hari, ang kasamaan ay suma akin nawa, at sa sangbahayan
ng aking ama: at ang hari at ang kaniyang luklukan ay mawalan nawa ng
sala.

<span id="an_14:10">14:10</span> At sinabi ng hari, Sinomang magsabi sa
iyo ng anoman, dalhin mo sa akin, at hindi ka na niya gagalawin pa.

<span id="an_14:11">14:11</span> Nang magkagayo'y sinabi niya, Isinasamo
ko sa iyo, na alalahanin ng hari ang Panginoon mong Dios, na huwag
patayin ng mapanghiganti sa dugo kailan man, baka kanilang ibuwal ang
aking anak. At kaniyang sinabi: Buhay ang Panginoon, walang buhok ng
iyong anak na mahuhulog sa lupa.

<span id="an_14:12">14:12</span> Nang magkagayo'y sinabi ng babae:
Pahintulutan mo ang iyong lingkod, isinasamo ko sa iyo, na magsalita ng
isang salita sa aking panginoon na hari. At kaniyang sinabi, Sabihin mo.

<span id="an_14:13">14:13</span> At sinabi ng babae, Bakit nga iyong
inakala ang gayong bagay laban sa bayan ng Dios? sapagka't sa
pagsasalita ng ganitong salita ay parang may sala ang hari, dangang
hindi ipinabalik ng hari ang kaniyang sariling itinapon.

<span id="an_14:14">14:14</span> Sapagka't tayo'y mamamatay na walang
pagsala at gaya ng tubig na mabubuhos sa lupa, na hindi mapupulot uli:
ni nagaalis man ang Dios ng buhay, kundi humahanap ng paraan na siya na
itinapon ay huwag mamalagi na tapon sa kaniya.

<span id="an_14:15">14:15</span> Ngayon nga'y kung kaya't ako'y naparito
upang salitain ang salitang ito sa aking panginoon na hari, ay sapagka't
tinakot ako ng bayan: at sinabi ng iyong lingkod, Ako'y magsasalita sa
hari; marahil ay gagawin ng hari ang kahilingan ng kaniyang lingkod.

<span id="an_14:16">14:16</span> Sapagka't didinggin ng hari upang
iligtas ang kaniyang lingkod sa kamay ng lalake na nagiibig magbuwal sa
akin at sa aking anak na magkasama sa mana ng Dios.

<span id="an_14:17">14:17</span> Nang magkagayo'y sinabi ng iyong
lingkod, Isinasamo ko sa iyo na ang salita ng aking panginoon na hari ay
sa ikaaaliw: sapagka't kung paano ang anghel ng Dios, ay gayon ang aking
panginoon na hari na magdilidili ng mabuti at masama: at ang Panginoong
iyong Dios ay sumaiyo nawa.

<span id="an_14:18">14:18</span> Nang magkagayo'y sumagot ang hari at
nagsabi sa babae, Huwag mong ikubli sa akin, isinasamo ko sa iyo, ang
anoman na aking itatanong sa iyo. At sinabi ng babae, Magsalita nga ang
aking panginoon na hari.

<span id="an_14:19">14:19</span> At sinabi ng hari, sumasaiyo ba ang
kamay ni Joab sa bagay na ito? At sumagot ang babae at nagsabi, Buhay
ang iyong kaluluwa, panginoon ko na hari, walang makaliliko sa kanan o
sa kaliwa sa anoman na sinalita ng aking panginoon na hari, sapagka't
ang iyong lingkod na si Joab ay siyang nagutos sa akin, at siyang
naglagay ng lahat ng mga salitang ito sa bibig ng iyong lingkod:

<span id="an_14:20">14:20</span> Upang baguhin ang anyo ng bagay ay
ginawa ng iyong lingkod na si Joab ang bagay na ito: at ang aking
panginoon ay pantas ayon sa karunungan ng anghel ng Dios, na makaalam ng
lahat ng mga bagay na nasa lupa.

<span id="an_14:21">14:21</span> At sinabi ng hari kay Joab, Narito,
ngayon, aking ginawa ang bagay na ito: yumaon ka nga, dalhin mo rito uli
ang binatang si Absalom.

<span id="an_14:22">14:22</span> At nagpatirapa si Joab sa lupa, at
nagbigay galang, at binasbasan ang hari: at sinabi ni Joab, Ngayo'y
talastas ng iyong lingkod na ako'y nakasumpong ng biyaya sa iyong
paningin, panginoon ko, Oh hari, sa paraang pinayagan ng hari ang
kahilingan ng kaniyang lingkod.

<span id="an_14:23">14:23</span> Sa gayo'y bumangon si Joab at naparoon
sa Gessur, at dinala si Absalom sa Jerusalem.

<span id="an_14:24">14:24</span> At sinabi ng hari, Bumalik siya sa
kaniyang sariling bahay, nguni't huwag makita ang aking mukha. Sa gayo'y
bumalik si Absalom sa kaniyang sariling bahay, at hindi nakita ang mukha
ng hari.

<span id="an_14:25">14:25</span> Sa buong Israel nga'y walang gaya ni
Absalom na pinakakapuri dahil sa kagandahan: mula sa talampakan ng
kaniyang paa hanggang sa tuktok ng kaniyang ulo, ay walang ipipintas sa
kaniya.

<span id="an_14:26">14:26</span> At pagka kaniyang ipinagugupit ang
kaniyang buhok (sa bawa't katapusan nga ng bawa't taon siya ay
nagpapagupit: sapagka't mabigat sa kaniya ang buhok kaya't kaniyang
ipinagugupit:) kaniyang tinitimbang ang buhok ng kaniyang ulo na may
dalawang daang siklo, ayon sa timbangan ng hari.

<span id="an_14:27">14:27</span> At ipinanganak kay Absalom ay tatlong
lalake, at isang babae, na ang pangala'y Thamar: siya'y isang babae na
may magandang mukha.

<span id="an_14:28">14:28</span> At tumahan si Absalom na dalawang buong
taon sa Jerusalem; at hindi niya nakita ang mukha ng hari.

<span id="an_14:29">14:29</span> Nang magkagayo'y pinasuguan ni Absalom
si Joab, upang suguin sa hari: nguni't hindi siya naparoon sa kaniya: at
siya'y nagsugo na ikalawa, nguni't siya'y ayaw paroon.

<span id="an_14:30">14:30</span> Kaya't kaniyang sinabi sa kaniyang mga
alipin: Tingnan ninyo, ang bukid ni Joab ay malapit sa akin, at siya'y
may sebada roon; yumaon kayo, at silaban ninyo. At sinilaban ng mga
alipin ni Absalom ang bukid.

<span id="an_14:31">14:31</span> Nang magkagayo'y bumangon si Joab, at
naparoon kay Absalom sa kaniyang bahay, at nagsabi sa kaniya, Bakit
sinilaban ng iyong alipin ang aking bukid?

<span id="an_14:32">14:32</span> At sinagot ni Absalom si Joab, Narito,
ako'y nagpasugo sa iyo, na nagpasabi, Parito ka, upang aking masugo ka
sa hari, na magsabi, Sa anong kapararakan naparoon ako mula sa Gessur?
lalong mabuti sa akin na tumigil doon. Ngayon nga'y ipakita mo sa akin
ang mukha ng hari; at kung may kasamaan sa akin, patayin niya ako.

<span id="an_14:33">14:33</span> Sa gayo'y naparoon si Joab sa hari at
isinaysay sa kaniya: at nang kaniyang matawag na si Absalom, siya'y
naparoon sa hari, at nagpatirapa sa lupa sa harap ng hari; at hinagkan
ng hari si Absalom.

<span id="an_15:1">15:1</span> At nangyari, pagkatapos nito, na naghanda
si Absalom ng isang karo at mga kabayo, at limang pung lalaking tatakbo
sa unahan niya.

<span id="an_15:2">15:2</span> At bumangong maaga si Absalom, at tumayo
sa tabi ng daan sa pintuang-bayan; at nangyari, na pagka ang sinomang
tao ay mayroong usap na ilalapit sa hari upang hatulan, na tinatawag nga
ni Absalom, at sinabi, Taga saang bayan ka? At kaniyang sinabi, Ang
iyong lingkod ay isa sa mga lipi ng Israel.

<span id="an_15:3">15:3</span> At sinabi ni Absalom sa kaniya, Tingnan
mo, ang iyong usap ay mabuti at matuwid: nguni't walang kinatawan ang
hari na duminig sa iyong usap.

<span id="an_15:4">15:4</span> Sinabi ni Absalom bukod dito: Oh maging
hukom sana ako sa lupain, upang ang bawa't tao na may anomang usap, o
anomang bagay, ay pumarito sa akin at siya'y aking magawan ng katuwiran!

<span id="an_15:5">15:5</span> At nangyayari na pagka ang sinoman ay
lumalapit upang magbigay galang sa kaniya, na kaniyang iniuunat ang
kaniyang kamay at hinahawakan siya at hinahalikan siya.

<span id="an_15:6">15:6</span> At ganitong paraan ang ginagawa ni
Absalom sa buong Israel na naparoroon sa hari sa pagpapahatol: sa gayo'y
ginanyak ni Absalom ang mga kalooban ng mga tao ng Israel.

<span id="an_15:7">15:7</span> At nangyari, sa katapusan ng apat na pung
taon, na sinasabi ni Absalom sa hari, Isinasamo ko sa iyo na payaunin mo
ako at ako'y tumupad ng aking panata na aking ipinanata sa Panginoon, sa
Hebron.

<span id="an_15:8">15:8</span> Sapagka't ang iyong lingkod ay nanata ng
isang panata samantalang ako'y tumatahan sa Gesur sa Siria, na nagsabi,
Kung tunay na dadalhin uli ako ng Panginoon sa Jerusalem, maglilingkod
nga ako sa Panginoon.

<span id="an_15:9">15:9</span> At sinabi ng hari sa kaniya, Yumaon kang
payapa. Sa gayo'y bumangon siya, at naparoon sa Hebron.

<span id="an_15:10">15:10</span> Nguni't si Absalom ay nagsugo ng mga
tiktik sa lahat ng mga lipi ng Israel, na sinasabi, Pagkarinig ninyo ng
tunog ng pakakak, inyo ngang sasabihin, Si Absalom ay hari sa Hebron.

<span id="an_15:11">15:11</span> At lumabas sa Jerusalem na kasama ni
Absalom ay dalawang daang lalake na mga inanyayahan, at nangaparoon
silang walang malay; at wala silang nalalamang anoman.

<span id="an_15:12">15:12</span> At pinagsuguan ni Absalom si Achitophel
na Gilonita, na kasangguni ni David, mula sa kaniyang bayan, mula sa
Gilo samantalang siya'y naghahandog ng mga hain. At mahigpit ang
pagbabanta: sapagka't ang bayan na kasama ni Absalom ay dumadami ng
dumadami.

<span id="an_15:13">15:13</span> At naparoon ang isang sugo kay David,
na nagsasabi, Ang mga puso ng mga lalake ng Israel ay sumusunod kay
Absalom.

<span id="an_15:14">15:14</span> At sinabi ni David sa lahat ng kaniyang
mga lingkod na nasa kaniya sa Jerusalem, magsibangon kayo, at tayo'y
magsitakas; sapagka't liban na rito ay walang makatatanan sa atin kay
Absalom: mangagmadali kayo ng pagtakas, baka sa pagmamadali ay abutan
tayo, at dalhan tayo ng kasamaan, at sugatan ang bayan ng talim ng
tabak.

<span id="an_15:15">15:15</span> At sinabi ng mga lingkod ng hari sa
hari, Narito, ang iyong mga lingkod ay handa na gumawa ng anoman na
pipiliin ng aming panginoon na hari.

<span id="an_15:16">15:16</span> At lumabas ang hari at ang buong
sangbahayan niya na sumunod sa kaniya. At nagiwan ang hari ng sangpung
babae, na mga kinakasama niya, upang magingat ng bahay.

<span id="an_15:17">15:17</span> At lumabas ang hari at ang buong bayan
na kasunod niya: at sila'y nagpahinga sa Beth-merac.

<span id="an_15:18">15:18</span> At ang lahat niyang mga lingkod ay
nagsidaan sa siping niya; at ang lahat na Ceretheo, at ang lahat na
Peletheo, at ang lahat ng mga Getheo, na anim na raang lalake na
nagsisunod sa kaniya mula sa Gath, na nangagpapauna sa hari.

<span id="an_15:19">15:19</span> Nang magkagayo'y sinabi ng hari kay
Ittai na Getheo, Bakit pati ikaw ay sumasama sa amin? bumalik ka at
tumahan kang kasama ng hari: sapagka't ikaw ay taga ibang lupa at tapon
pa: bumalik ka sa iyong sariling dako.

<span id="an_15:20">15:20</span> Yamang kahapon ka lamang dumating ay
papagpapanhik manaugin na ba kita sa araw na ito na kasama namin,
dangang ako'y yumayaon kung saan maaari? bumalik ka, at ibalik mo ang
iyong mga kapatid; kaawaan at katotohanan nawa ang sumaiyo.

<span id="an_15:21">15:21</span> At sumagot si Ittai sa hari, at
nagsabi, Buhay ang Panginoon, at buhay ang aking panginoon na hari,
tunay na kung saan dumoon ang aking panginoon na hari, maging sa
kamatayan o sa kabuhayan ay doroon naman ang iyong lingkod.

<span id="an_15:22">15:22</span> At sinabi ni David kay Ittai, Ikaw ay
yumaon at magpauna. At si Ittai na Getheo ay nagpauna, at ang lahat
niyang lalake, at ang lahat na bata na kasama niya.

<span id="an_15:23">15:23</span> At ang buong lupain ay umiyak ng
malakas, at ang buong bayan ay tumawid: ang hari man ay tumawid din sa
batis ng Cedron, at ang buong bayan ay tumawid, sa daan ng ilang.

<span id="an_15:24">15:24</span> At, narito, pati si Sadoc at ang lahat
na Levita na kasama niya, na may dala ng kaban ng tipan ng Dios; at
kanilang inilapag ang kaban ng Dios, at sumampa si Abiathar, hanggang sa
ang buong bayan ay nakalabas sa bayan.

<span id="an_15:25">15:25</span> At sinabi ng hari kay Sadoc, Ibalik mo
ang kaban ng Dios sa bayan: kung ako'y makakasumpong ng biyaya sa mga
mata ng Panginoon, kaniyang ibabalik ako at ipakikita sa akin ang kaban
at gayon din ang kaniyang tahanan.

<span id="an_15:26">15:26</span> Nguni't kung sabihin niyang ganito,
Hindi kita kinalulugdan; narito, ako'y nandito, gawin niya; sa akin ang
inaakala niyang mabuti.

<span id="an_15:27">15:27</span> Sinabi rin ng hari kay Sadoc na
saserdote, Hindi ka ba tagakita? bumalik kang payapa sa bayan, at ang
iyong dalawang anak na kasama ninyo, si Ahimaas na iyong anak, at si
Jonathan na anak ni Abiathar.

<span id="an_15:28">15:28</span> Tingnan mo, ako'y maghihintay sa mga
tawiran sa ilang, hanggang sa may dumating na salita na mula sa inyo na
magpatotoo sa akin.

<span id="an_15:29">15:29</span> Dinala nga uli sa Jerusalem ni Sadoc at
ni Abiathar ang kaban ng Dios: at sila'y nagsitahan doon.

<span id="an_15:30">15:30</span> At umahon si David sa ahunan sa bundok
ng mga Olibo, at umiiyak habang siya'y umaahon; at ang kaniyang ulo ay
may takip, at lumalakad siya na walang suot ang paa; at ang buong bayan
na kasama niya ay may takip ang ulo ng bawa't isa, at sila'y
nagsisiahon, na nagsisiiyak habang sila'y nagsisiahon.

<span id="an_15:31">15:31</span> At isinaysay ng isa kay David na
sinasabi, Si Achitophel ay nasa nanganghihimagsik na kasama ni Absalom.
At sinabi ni David, Oh Panginoon, isinasamo ko sa iyo, na iyong gawing
kamangmangan ang payo ni Achitophel.

<span id="an_15:32">15:32</span> At nangyari na nang si David ay
dumating sa taluktok ng bundok, na doon sinasamba ang Dios, narito, si
Husai na Arachita ay sumalubong sa kaniya, na ang kaniyang suot ay
hapak, at may lupa sa kaniyang ulo:

<span id="an_15:33">15:33</span> At sinabi ni David sa kaniya, Kung ikaw
ay magpatuloy na kasama ko ay magiging isang pasan ka nga sa akin.

<span id="an_15:34">15:34</span> Nguni't kung ikaw ay bumalik sa bayan,
at sabihin mo kay Absalom, Ako'y magiging iyong lingkod, Oh hari; kung
paanong ako'y naging lingkod ng iyong ama nang panahong nakaraan, ay
gayon magiging lingkod mo ako ngayon: kung magkagayo'y iyo ngang
masasansala ang payo ni Achitophel sa ikabubuti ko.

<span id="an_15:35">15:35</span> At hindi ba kasama mo roon si Sadoc at
si Abiathar na mga saserdote? kaya't mangyayari, na anomang bagay ang
iyong marinig sa sangbahayan ng hari, iyong sasaysayin kay Sadoc at kay
Abiathar na mga saserdote.

<span id="an_15:36">15:36</span> Narito nasa kanila roon ang kanilang
dalawang anak, si Ahimaas na anak ni Sadoc, at si Jonathan na anak ni
Abiathar; at sa pamamagitan nila ay inyong maipadadala sa akin ang
bawa't bagay na inyong maririnig.

<span id="an_15:37">15:37</span> Sa gayo'y si Husai na kaibigan ni David
ay pumasok sa bayan; at si Absalom ay pumasok sa Jerusalem.

<span id="an_16:1">16:1</span> At nang si David ay makaraan sa dako pa
noon ng kaunti ng taluktok ng bundok, narito, si Siba na lingkod ni
Mephiboseth ay sumalubong sa kaniya, na may handang isang tuwang na
asno, at sa ibabaw ng mga yaon ay dalawang daang tinapay, at isang daang
kumpol na pasas, at isang daang bunga sa taginit, at isang sisidlang
balat ng alak.

<span id="an_16:2">16:2</span> At sinabi ng hari kay Siba, Ano ang iyong
ibig sabihin sa mga ito? At sinabi ni Siba, Ang mga asno ay upang sakyan
ng sangbahayan ng hari; at ang tinapay at ang bunga sa taginit ay upang
mangakain ng mga binata; at ang alak ay upang mainom ng nangapapagod sa
ilang.

<span id="an_16:3">16:3</span> At sinabi ng hari, At nasaan ang anak ng
iyong panginoon? At sinabi ni Siba sa hari, Narito, siya'y tumatahan sa
Jerusalem; sapagka't kaniyang sinabi, Ngayo'y ibabalik sa akin ang
sangbahayan ng Israel, ang kaharian ng aking ama.

<span id="an_16:4">16:4</span> Nang magkagayo'y sinabi ng hari kay Siba,
Narito, iyo ang buong nauukol kay Mephiboseth. At sinabi ni Siba, Ako'y
yumuyukod; makasumpong nawa ako ng biyaya sa paningin mo, panginoon ko,
Oh hari.

<span id="an_16:5">16:5</span> At nang dumarating ang hari sa Bahurim,
narito, lumalabas na mula roo'y isang lalake sa angkan ng sangbahayan ni
Saul, na ang pangala'y Semei, na anak ni Gera: siya'y lumalabas, at
manunumpa habang siya'y lumalabas.

<span id="an_16:6">16:6</span> At kaniyang hinagis ng mga bato si David,
at ang lahat ng lingkod ng haring si David: at ang buong bayan, at ang
lahat na malalakas na lalake ay nasa kaniyang kanan, at sa kaniyang
kaliwa.

<span id="an_16:7">16:7</span> At ganito ang sinabi ni Semei nang siya'y
nanunumpa, Lumayas ka, lumayas ka, ikaw na lalaking mabagsik, at hamak
na lalake:

<span id="an_16:8">16:8</span> Ibinalik sa iyo ng Panginoon ang buong
dugo ng sangbahayan ni Saul na siya mong hinalinhan ng pagkahari; at
ibinigay ng Panginoon ang kaharian sa kamay ni Absalom na iyong anak:
at, narito, ikaw ay nasa iyong sariling kasamaan, sapagka't ikaw ay
lalaking mabagsik.

<span id="an_16:9">16:9</span> Nang magkagayo'y sinabi ni Abisai na anak
ni Sarvia sa hari, Bakit susumpain nitong asong patay ang aking
panginoon na hari? payaunin mo ako, isinasamo ko sa iyo, at pugutin ang
kaniyang ulo.

<span id="an_16:10">16:10</span> At sinabi ng hari, Anong ipakikialam ko
sa inyo, kayong mga anak ni Sarvia? Sapagka't siya'y nanunumpa, at
sapagka't sinabi ng Panginoon sa kaniya, Sumpain mo si David, sino nga
ang magsasabi, Bakit ka gumawa ng ganyan?

<span id="an_16:11">16:11</span> At sinabi ni David kay Abisai, at sa
lahat niyang mga lingkod, Narito, ang anak ko, na lumabas sa aking
tiyan, siyang humahanap ng aking buhay: gaano pa nga kaya ang gagawin
ngayon ng Benjamitang ito? bayaan ninyo siya at manumpa siya: sapagka't
iniutos ng Panginoon sa kaniya.

<span id="an_16:12">16:12</span> Marahil ay titingnan ng Panginoon ang
kasamaang ginagawa sa akin, at gagawan ako ng mabuti ng Panginoon sa
sumpa niya sa akin sa araw na ito.

<span id="an_16:13">16:13</span> Sa gayo'y nagpatuloy ng lakad si David
at ang kaniyang mga lalake: at si Semei ay yumaon sa tagiliran ng bundok
sa tapat niya, at sumusumpa habang siya'y yumayaon, at hinahagis ng bato
siya, at nananaboy ng alabok.

<span id="an_16:14">16:14</span> At ang hari at ang buong bayan na nasa
kaniya ay nagsidating na pagod; at siya'y nagpahinga roon.

<span id="an_16:15">16:15</span> At si Absalom at ang buong bayan, na
mga lalake ng Israel, ay nagsidating sa Jerusalem at si Achitophel na
kasama niya.

<span id="an_16:16">16:16</span> At nangyari, nang si Husai na Arachita,
na kaibigan ni David, ay dumating kay Absalom, na sinabi ni Husai kay
Absalom, Mabuhay ang hari, mabuhay ang hari.

<span id="an_16:17">16:17</span> At sinabi ni Absalom kay Husai, Ito ba
ang iyong kagandahang loob sa iyong kaibigan? bakit hindi ka sumama sa
iyong kaibigan?

<span id="an_16:18">16:18</span> At sinabi ni Husai kay Absalom, Hindi;
kundi kung sinong piliin ng Panginoon, at ng bayang ito, at ng lahat na
lalake sa Israel, doroon ako, at sa kasamahan noon tatahan ako.

<span id="an_16:19">16:19</span> At saka, kanino ako maglilingkod? hindi
ba sa harap ng kaniyang anak? kung paanong ako'y naglingkod sa harap ng
iyong ama, ay magiging gayon ako sa iyong harap.

<span id="an_16:20">16:20</span> Nang magkagayo'y sinabi ni Absalom kay
Achitophel, Magbigay payo kayo kung ano ang ating gagawin.

<span id="an_16:21">16:21</span> At sinabi ni Achitophel kay Absalom,
Sipingan mo ang mga babae ng iyong ama, na kaniyang iniwan na
magsipagingat ng bahay; at mababalitaan ng buong Israel na ikaw ay
makayayamot sa iyong ama: kung magkagayo'y lalakas ang mga kamay ng
lahat na nasa iyo.

<span id="an_16:22">16:22</span> Sa gayo'y kanilang ipinagladlad si
Absalom ng isang tolda sa bubungan ng bahay; at sinipingan ni Absalom
ang mga babae ng kaniyang ama sa paningin ng buong Israel.

<span id="an_16:23">16:23</span> At ang payo ni Achitophel, na kaniyang
ipinapayo sa mga araw na yaon, ay gaya ng kung ang isang lalake ay
nagsisiyasat sa salita ng Dios: gayong lahat ang payo ni Achitophel kay
David at gayon din kay Absalom.

<span id="an_17:1">17:1</span> Bukod dito'y sinabi ni Achitophel kay
Absalom, Papiliin mo ako ng labing dalawang libong lalake, at ako'y
titindig at aking hahabulin si David sa gabing ito:

<span id="an_17:2">17:2</span> At ako'y darating sa kaniya samantalang
siya'y pagod at may mahinang kamay, at akin siyang tatakutin: at ang
buong bayan na nasa kaniya ay tatakas; at ang hari lamang ang aking
sasaktan:

<span id="an_17:3">17:3</span> At aking ibabalik sa iyo ang buong bayan:
ang lalake na iyong inuusig ay parang kung ang lahat ay nagbabalik: sa
gayo'y ang buong bayan ay mapapayapa.

<span id="an_17:4">17:4</span> At ang sabi ay nakalugod na mabuti kay
Absalom, at sa lahat ng matanda sa Israel.

<span id="an_17:5">17:5</span> Nang magkagayo'y sinabi ni Absalom,
Tawagin mo naman ngayon si Husai na Arachita, at atin ding dinggin ang
kaniyang sasabihin.

<span id="an_17:6">17:6</span> At nang dumating si Husai kay Absalom, ay
sinalita ni Absalom sa kaniya, na sinasabi, Nagsalita si Achitophel ng
ganitong paraan: atin bang gagawin ang ayon sa kaniyang sabi? Kung
hindi, magsalita ka.

<span id="an_17:7">17:7</span> At sinabi ni Husai kay Absalom, Ang payo
na ibinigay ni Achitophel ngayon ay hindi mabuti.

<span id="an_17:8">17:8</span> Sinabi ni Husai bukod sa rito, Iyong
kilala ang iyong Ama at ang kaniyang mga lalake, na sila'y
makapangyarihang lalake at sila'y nagngingitngit sa kanilang mga
pagiisip na gaya ng isang oso na ninakawan sa parang ng kaniyang mga
anak: at ang iyong ama ay lalaking mangdidigma, at hindi tatahan na
kasama ng bayan.

<span id="an_17:9">17:9</span> Narito, siya'y nagkukubli ngayon sa isang
hukay o sa ibang dako: at mangyayari, na pagka ang ilan sa kanila ay
nabuwal sa pasimula, sinomang makarinig ay magsasabi, May patayan sa
bayang sumusunod kay Absalom.

<span id="an_17:10">17:10</span> At pati ng matapang, na ang puso ay
gaya ng puso ng leon, ay lubos na manglulupaypay: sapagka't kilala ng
buong Israel na ang iyong ama ay makapangyarihang lalake, at sila na
nasa kaniya ay matatapang na lalake.

<span id="an_17:11">17:11</span> Nguni't aking ipinapayo na ang buong
Israel ay mapisan sa iyo, mula sa Dan hanggang sa Beer-seba, na gaya ng
buhangin na nasa tabi ng dagat ang dami; at ikaw ay pumaroon sa
pagbabaka ng iyong sariling pagkatao.

<span id="an_17:12">17:12</span> Sa gayo'y aabutin natin siya sa ibang
dako na kasusumpungan natin sa kaniya, at tayo'y babagsak sa kaniya na
gaya ng hamog na lumalapag sa lupa: at sa kaniya at sa lahat ng mga
lalake na nasa kaniya ay hindi tayo magiiwan kahit isa.

<span id="an_17:13">17:13</span> Bukod dito, kung siya'y umurong sa
isang bayan, ang buong Israel ay magdadala nga ng mga lubid sa bayang
yaon, at ating babatakin sa ilog, hanggang sa walang masumpungan doon
kahit isang maliit na bato.

<span id="an_17:14">17:14</span> At si Absalom at ang lahat na lalake sa
Israel ay nagsipagsabi, Ang payo ni Husai na Arachita ay lalong mabuti
kay sa payo ni Achitophel. Sapagka't ipinasiya ng Panginoon na masansala
ang mabuting payo ni Achitophel, upang dalhin ng Panginoon ang kasamaan
kay Absalom.

<span id="an_17:15">17:15</span> Nang magkagayo'y sinabi ni Husai kay
Sadoc at kay Abiathar na mga saserdote. Ganito't ganito ang ipinayo ni
Achitophel kay Absalom at sa mga matanda sa Israel; at ganito't ganito
ang aking ipinayo.

<span id="an_17:16">17:16</span> Ngayon nga'y magsugo kang madali, at
saysayin kay David, na sabihin, Huwag kang tumigil ng gabing ito sa mga
tawiran sa ilang, kundi sa anomang paraan ay tumawid ka: baka ang hari
ay mapatay at ang buong bayan na nasa kaniya.

<span id="an_17:17">17:17</span> Si Jonathan at si Ahimaas nga ay
nagsitigil sa tabi ng Enrogel; at isang alilang babae ang pinaparoon at
pinapagsaysay sa kanila; at sila'y nagsiparoon, at isinaysay sa haring
kay David: sapagka't sila'y hindi makapakitang pumasok sa bayan.

<span id="an_17:18">17:18</span> Nguni't nakita sila ng isang bata, at
isinaysay kay Absalom: at sila'y kapuwa lumabas na nagmadali, at sila'y
nagsiparoon sa bahay ng isang lalake sa Bahurim, na may isang balon sa
kaniyang looban; at sila'y nagsilusong doon.

<span id="an_17:19">17:19</span> At ang babae ay kumuha ng isang panakip
at inilatag sa bunganga ng balon, at nilagyan ng mga trigo na giniik; at
walang bagay na naalaman.

<span id="an_17:20">17:20</span> At ang mga bataan ni Absalom ay
nagsidating sa babae sa bahay; at kanilang sinabi, Saan nandoon si
Ahimaas at si Jonathan? At sinabi ng babae sa kanila, Sila'y tumawid sa
batis ng tubig. At nang kanilang mahanap at hindi nila masumpungan ay
bumalik sila sa Jerusalem.

<span id="an_17:21">17:21</span> At nangyari, pagkatapos na sila'y
makaalis, na sila'y nagsilabas sa balon, at nagsiyaon at isinaysay sa
haring kay David: at kanilang sinabi kay David, Kayo'y magsibangon, at
magsitawid na madali sa tubig: sapagka't ganito ang ipinayo ni
Achitophel laban sa inyo.

<span id="an_17:22">17:22</span> Nang magkagayo'y nagsibangon si David,
at ang buong bayan na kasama niya, at sila'y tumawid sa Jordan; sa
pagbubukang liwayway ay walang naiwan kahit isa sa kanila na hindi
tumawid sa Jordan.

<span id="an_17:23">17:23</span> At nang makita ni Achitophel na ang
kaniyang payo ay hindi sinunod, kaniyang siniyahan ang kaniyang asno, at
bumangon, at umuwi siya sa bahay, sa kaniyang bayan at kaniyang inayos
ang kaniyang bahay, at nagbigti; at siya'y namatay, at nalibing sa
libingan ng kaniyang ama.

<span id="an_17:24">17:24</span> Nang magkagayon ay naparoon si David sa
Mahanaim. At si Absalom ay tumawid sa Jordan, siya at ang lahat na
lalake ng Israel na kasama niya.

<span id="an_17:25">17:25</span> At inilagay ni Absalom si Amasa sa
hukbo na kahalili ni Joab. Si Amasa nga ay anak ng isang lalake na ang
pangalan ay Itra, na Israelita, na sumiping kay Abigal na anak na babae
ni Naas, na kapatid ni Sarvia, na ina ni Joab.

<span id="an_17:26">17:26</span> At ang Israel at si Absalom ay
nagsihantong sa lupain ng Galaad.

<span id="an_17:27">17:27</span> At nangyari, ng si David ay dumating sa
Mahanaim, na si Sobi na anak ni Naas na taga Rabba sa mga anak ni Ammon,
at si Machir na anak ni Ammiel na taga Lodebar, at si Barzillai na
Galaadita na taga Rogelim.

<span id="an_17:28">17:28</span> Ay nangagdala ng mga higaan, at mga
mangkok, at mga sisidlang lupa, at trigo, at sebada, at harina, at butil
na sinangag, at habas, at lentehas, at pagkain na sinangag.

<span id="an_17:29">17:29</span> At pulot pukyutan, at mantekilya, at
mga tupa, at keso ng baka para kay David, at sa bayan na kasama niya,
upang kanin; sapagka't kanilang sinabi, Ang bayan ay gutom, at pagod, at
uhaw sa ilang.

<span id="an_18:1">18:1</span> At binilang ni David ang bayan na kasama
niya, at naglagay ng mga puno ng mga libolibo, at puno ng mga daandaan
sa kanila.

<span id="an_18:2">18:2</span> At pinayaon ni David ang bayan, ang isang
ikatlong bahagi ay nasa kamay ni Joab, at ang ikatlong bahagi ay nasa
kamay ni Abisai na anak ni Sarvia, na kapatid ni Joab, at ang ikatlong
bahagi ay nasa kamay ni Ittai na Getheo. At sinabi ng hari sa bayan,
Walang pagsalang ako'y lalabas na kasama ninyo.

<span id="an_18:3">18:3</span> Nguni't sinabi ng bayan, Huwag kang
lalabas: sapagka't kung kami man ay tumakas, ay hindi nila kami
aalumanahin, o kung ang kalahati man namin ay mamatay, ay hindi nila
kami aalumanahin: nguni't ikaw ay may halagang sangpung libo sa amin:
kaya't ngayo'y lalong maigi na ikaw ay maghanda na iyong saklolohan kami
mula sa bayan.

<span id="an_18:4">18:4</span> At sinabi ng hari sa kanila, Kung ano ang
inaakala ninyong mabuti ay aking gagawin. At ang hari ay tumayo sa tabi
ng pintuang-bayan, at ang buong bayan ay lumabas na daan daan at
libolibo.

<span id="an_18:5">18:5</span> At ang hari ay nagutos kay Joab at kay
Abisai, at kay Ittai, na nagsasabi, Inyong gamitan ng kaawaan,
alangalang sa akin, ang binata, sa makatuwid baga'y si Absalom. At
narinig ng buong bayan nang ipagbilin ng hari sa lahat ng punong kawal
ang tungkol kay Absalom.

<span id="an_18:6">18:6</span> Sa gayo'y lumabas ang bayan sa parang
laban sa Israel; at ang pagbabaka ay nasa gubat ng Ephraim.

<span id="an_18:7">18:7</span> At ang bayan ng Israel ay nasaktan doon
sa harap ng mga lingkod ni David, at nagkaroon ng malaking patayan doon
sa araw na yaon, na may dalawang pung libong lalake.

<span id="an_18:8">18:8</span> Sapagka't doon ang pagbabaka ay nakalat
sa ibabaw ng buong lupain: at ang gubat ay lumamon ng higit na bayan sa
araw na yaon kay sa nilamon ng tabak.

<span id="an_18:9">18:9</span> At nakasagupa ni Absalom ang mga lingkod
ni David. At si Absalom ay nakasakay sa kaniyang mula, at ang mula ay
nagdaan sa ilalim ng mayabong na mga sanga ng isang malaking ensina, at
ang kaniyang ulo ay nasabit sa ensina, at siya'y nabitin; at ang mula na
nasa ilalim niya ay nagpatuloy.

<span id="an_18:10">18:10</span> At nakita siya ng isang lalake at
isinaysay kay Joab, at sinabi, Narito, aking nakita si Absalom na
nakabitin sa isang ensina.

<span id="an_18:11">18:11</span> At sinabi ni Joab sa lalaking nagsaysay
sa kaniya, At, narito, iyong nakita, at bakit hindi mo sinaktan doon sa
lupa? at nabigyan sana kita ng sangpung putol na pilak, at isang
pamigkis.

<span id="an_18:12">18:12</span> At sinabi ng lalake kay Joab, Bagaman
ako'y tatanggap ng isang libong putol na pilak sa aking kamay, gayon
ma'y hindi ko iuunat ang aking kamay laban sa anak ng hari: sapagka't sa
aming pakinig ay ibinilin ng hari sa iyo, at kay Abisai, at kay Ittai,
na sinabi, Ingatan ninyo na huwag galawin ninoman ang binatang si
Absalom.

<span id="an_18:13">18:13</span> Sa ibang paraan, kung ako'y gumawa ng
paglililo laban sa kaniyang buhay (at walang bagay na makukubli sa
hari,) ikaw man sa iyong sarili ay mananayong laban sa akin.

<span id="an_18:14">18:14</span> Nang magkagayo'y sinabi ni Joab, Hindi
ako makatitigil ng ganito sa iyo. At siya'y kumuha ng tatlong pana sa
kaniyang kamay at pinalagpas sa puso ni Absalom, samantalang siya'y
buhay pa sa gitna ng ensina.

<span id="an_18:15">18:15</span> At sangpung bataan na tagadala ng
sandata ni Joab ay kumubkob at sinaktan si Absalom, at pinatay siya.

<span id="an_18:16">18:16</span> At hinipan ni Joab ang pakakak, at ang
bayan ay bumalik na mula sa paghabol sa Israel: sapagka't pinigil ni
Joab ang bayan.

<span id="an_18:17">18:17</span> At kanilang kinuha si Absalom at
inihagis nila siya sa malaking hukay sa gubat, at tinabunan siya ng
isang malaking bunton ng bato: at ang buong Israel ay tumakas bawa't isa
sa kaniyang tolda.

<span id="an_18:18">18:18</span> Si Absalom nga sa kaniyang kabuhayan ay
nagpasiya at nagtayo sa ganang kaniya ng haligi, na pinaka alaala, na
nasa libis ng hari: sapagka't kaniyang sinasabi, Wala akong anak na
magiingat ng alaala ng aking pangalan: at kaniyang tinawag ang haligi ng
ayon sa kaniyang sariling pangalan: at tinawag na monumento ni Absalom,
hanggang sa araw na ito.

<span id="an_18:19">18:19</span> Nang magkagayo'y sinabi ni Ahimaas na
anak ni Sadoc, Patakbuhin mo ako ngayon, at magdala ng balita sa hari,
kung paanong iginanti siya ng Panginoon sa kaniyang kaaway.

<span id="an_18:20">18:20</span> At sinabi ni Joab sa kaniya, Hindi ka
magiging tagapagdala ng balita sa araw na ito: kundi magdadala ka ng
balita sa ibang araw: nguni't sa araw na ito ay hindi ka magdadala ng
balita, sapagka't ang anak ng hari ay namatay.

<span id="an_18:21">18:21</span> Nang magkagayo'y sinabi ni Joab sa
Cusita, Yumaon ka na saysayin mo sa hari kung ano ang iyong nakita. At
ang Cusita ay yumukod kay Joab, at tumakbo.

<span id="an_18:22">18:22</span> Nang magkagayo'y nagsabi pa uli si
Ahimaas na anak ni Sadoc kay Joab, Nguni't sa anomang kahinatnan,
isinasamo ko sa iyo, na ako naman ay iyong patakbuhin na kasunod ng
Cusita. At sinabi ni Joab, Bakit tatakbo ka, anak ko, dangang wala kang
mapapala ng dahil sa balita?

<span id="an_18:23">18:23</span> Nguni't sa anomang kahinatnan, ako'y
tatakbo. At sinabi niya sa kaniya, Tumakbo ka. Nang magkagayo'y tumakbo
si Ahimaas sa daan ng kapatagan, at inunahan ang Cusita.

<span id="an_18:24">18:24</span> Si David nga ay nakaupo sa pagitan ng
dalawang pintuang-bayan: at ang bantay ay sumampa sa ibabaw ng
pintuang-bayan, sa kuta, at itinanaw ang kaniyang mga mata, at tumingin,
at narito, isang lalake ay tumatakbong nagiisa.

<span id="an_18:25">18:25</span> At sumigaw ang bantay, at isinaysay sa
hari. At sinabi ng hari, Kung siya'y nagiisa, may balita sa kaniyang
bibig. At siya'y nagpatuloy at lumapit.

<span id="an_18:26">18:26</span> At ang bantay ay nakakita ng ibang
lalake na tumatakbo at tinawag ng bantay ang tanod-pinto, at sinabi,
Narito, may ibang lalake na tumatakbong nagiisa. At sinabi ng hari,
Siya'y may dala ring balita.

<span id="an_18:27">18:27</span> At sinabi ng bantay, Inaakala ko na ang
takbo ng una ay gaya ng takbo ni Ahimaas na anak ni Sadoc. At sinabi ng
hari, Siya'y mabuting lalake at napariritong may mabuting balita.

<span id="an_18:28">18:28</span> At tumawag si Ahimaas at nagsabi sa
hari, Lahat ay mabuti. At siya'y nagpatirapa sa lupa sa harap ng hari,
at nagsabi, Purihin ang Panginoon mong Dios, na nagbigay ng mga lalaking
nagsipagtaas ng kanilang kamay laban sa aking panginoon na hari.

<span id="an_18:29">18:29</span> At sinabi ng hari, Ligtas ba ang
binatang si Absalom? At sumagot si Ahimaas. Nang suguin ni Joab, ang
lingkod ng hari, sa makatuwid baga'y ako na iyong lingkod, ako'y
nakakita ng isang malaking pagkakagulo, nguni't hindi ko nalalaman kung
ano.

<span id="an_18:30">18:30</span> At sinabi ng hari, Pumihit ka, at
tumayo ka rito. At siya'y pumihit at tumayo.

<span id="an_18:31">18:31</span> At, narito, ang Cusita ay dumating; at
sinabi ng Cusita, Balita sa aking panginoon na hari: sapagka't iginanti
ka ng Panginoon sa araw na ito doon sa lahat na nagsibangon laban sa
iyo.

<span id="an_18:32">18:32</span> At sinabi ng hari sa Cusita, Ligtas ba
ang binatang si Absalom? At sumagot ang Cusita, Ang mga kaaway ng aking
panginoon na hari, at yaong lahat na nagsibangon laban sa iyo upang
gawan ka ng masama ay maging gaya nawa ng binatang yaon.

<span id="an_18:33">18:33</span> At ang hari ay nagulumihanan, at
sumampa sa silid na nasa ibabaw ng pintuang bayan, at umiyak: at habang
siya'y yumayaon, ganito ang sinasabi niya, Oh anak kong Absalom, anak
ko, anak kong Absalom! Mano nawa'y ako ang namatay na kahalili mo, Oh
Absalom, anak ko, anak ko!

<span id="an_19:1">19:1</span> At nasaysay kay Joab; narito, ang hari ay
tumatangis at namamanglaw dahil kay Absalom.

<span id="an_19:2">19:2</span> At ang pagtatagumpay sa araw na yaon ay
naging kapanglawan sa buong bayan: sapagka't narinig ng bayan na
sinasabi sa araw na yaon. Ang hari ay nahahapis dahil sa kaniyang anak.

<span id="an_19:3">19:3</span> At ang bayan ay pumasok sa bayan na
patago sa araw na yaon, na gaya ng pagpasok ng bayang napapahiya pagka
tumatakas sa pagbabaka.

<span id="an_19:4">19:4</span> At tinakpan ng hari ang kaniyang mukha,
at ang hari ay sumigaw ng malakas. Oh anak kong Absalom, Oh Absalom,
anak ko, anak ko!

<span id="an_19:5">19:5</span> At pumasok si Joab sa bahay, sa hari, at
nagsabi, Iyong hiniya sa araw na ito ang mga mukha ng lahat na iyong
lingkod na nagligtas sa araw na ito ng iyong buhay, at ng mga buhay ng
iyong mga anak na lalake at babae, at ng mga buhay ng iyong mga asawa,
at ng mga buhay ng iyong mga babae;

<span id="an_19:6">19:6</span> Sa iyong pagibig sa nangapopoot sa iyo,
at pagkapoot sa nagsisiibig sa iyo. Sapagka't iyong inihayag sa araw na
ito, na ang mga prinsipe at mga lingkod ay walang anoman sa iyo:
sapagka't aking nagugunita sa araw na ito, na kung si Absalom ay
nabuhay, at kaming lahat ay namatay sa araw na ito, ay disin
nakapagpalugod na mabuti sa iyo.

<span id="an_19:7">19:7</span> Ngayon nga'y bumangon ka, ikaw ay
lumabas, at magsalita na may kagandahang loob sa iyong mga lingkod:
sapagka't aking isinusumpa sa pangalan ng Panginoon, na kung ikaw ay
hindi lalabas, ay walang matitira sa iyong isang tao sa gabing ito: at
yao'y magiging masama sa iyo kay sa lahat ng kasamaan na sumapit sa iyo
mula sa iyong kabataan hanggang ngayon.

<span id="an_19:8">19:8</span> Nang magkagayo'y tumindig ang hari, at
naupo sa pintuang-bayan. At kanilang isinaysay sa buong bayan, na
sinasabi, Narito ang hari ay nakaupo sa pintuang-bayan: at ang buong
bayan ay naparoon sa harap ng hari. Nakatakas nga ang Israel bawa't isa
sa kaniyang tolda.

<span id="an_19:9">19:9</span> At ang buong bayan ay nagtatalo sa lahat
ng mga lipi ng Israel, na sinasabi, Iniligtas tayo ng hari sa kamay ng
ating mga kaaway; at iniligtas niya tayo sa kamay ng mga Filisteo; at
ngayo'y kaniyang tinakasan si Absalom sa lupain.

<span id="an_19:10">19:10</span> At si Absalom na ating pinahiran ng
langis, upang maging hari sa atin ay namatay sa pagbabaka. Ngayon nga'y
bakit hindi kayo nagsasalita ng isang salita sa pagbabalik sa hari?

<span id="an_19:11">19:11</span> At nagsugo ang haring si David kay
Sadoc at kay Abiathar na mga saserdote, na sinasabi, Magsipagsalita kayo
sa mga matanda sa Juda, na magsipagsabi, Bakit kayo ang huli sa
pagbabalik sa hari sa kaniyang bahay? dangang ang pananalita ng buong
Israel ay dumating sa hari, upang ibalik siya sa kaniyang bahay.

<span id="an_19:12">19:12</span> Kayo'y aking mga kapatid, kayo'y aking
buto at aking laman: bakit nga kayo ang huli sa pagbabalik sa hari?

<span id="an_19:13">19:13</span> At sabihin ninyo kay Amasa, Hindi ka ba
aking buto at aking laman? Hatulan ng Dios ako, at lalo na, kung ikaw ay
hindi maging palaging punong kawal ng mga hukbo sa harap ko na kahalili
ni Joab.

<span id="an_19:14">19:14</span> At kaniyang ikiniling ang puso ng lahat
ng mga lalake ng Juda na parang puso ng isang tao; na anopa't sila'y
nagsipagsugo sa hari, na nagsisipagsabi, Ikaw ay bumalik, at ang lahat
ng iyong lingkod.

<span id="an_19:15">19:15</span> Sa gayo'y bumalik ang hari, at naparoon
sa Jordan. At ang Juda ay naparoon sa Gilgal, upang salubungin ang hari,
na itawid ang hari sa Jordan.

<span id="an_19:16">19:16</span> At si Semei na anak ni Gera, na
Benjamita, na taga Bahurim, ay nagmadali at lumusong na kasama ang mga
lalake ng Juda upang salubungin ang haring si David.

<span id="an_19:17">19:17</span> At may isang libong lalake ng Benjamin
na kasama siya, at si Siba, na alila sa sangbahayan ni Saul, at ang
kaniyang labing limang anak at ang kaniyang dalawang pung alila na
kasama niya; at sila'y nagsitawid sa Jordan sa harap ng hari.

<span id="an_19:18">19:18</span> At may tawiran naman upang tawiran ng
sangbahayan ng hari, at gawin ang kaniyang inaakalang mabuti. At si
Semei na anak ni Gera ay nagpatirapa sa harap ng hari, nang siya'y
makatawid sa Jordan.

<span id="an_19:19">19:19</span> At sinabi niya sa hari, Huwag
paratangan ng kasamaan ako ng aking panginoon, o alalahanin man ang
ginawa na may kalikuan ng iyong lingkod sa araw na ang aking panginoon
na hari ay lumabas sa Jerusalem, upang isapuso ng hari.

<span id="an_19:20">19:20</span> Sapagka't nalalaman ng iyong lingkod na
ako'y nagkasala: kaya't, narito, ako'y naparirito sa araw na ito, na una
sa lahat ng sangbahayan ni Jose upang lumusong na salubungin ang aking
panginoon na hari.

<span id="an_19:21">19:21</span> Nguni't si Abisai na anak ni Sarvia ay
sumagot, at nagsabi, Hindi ba papatayin si Semei dahil dito, sapagka't
kaniyang isinumpa ang pinahiran ng langis ng Panginoon?

<span id="an_19:22">19:22</span> At sinabi ni David, Ano ang ipakikialam
ko sa inyo, mga anak ni Sarvia, na kayo'y magiging mga kaaway ko sa araw
na ito? may sinoman bang papatayin sa araw na ito sa Israel? sapagka't
di ko ba talastas na ako'y hari sa araw na ito sa Israel?

<span id="an_19:23">19:23</span> At sinabi ng hari kay Semei, Ikaw ay
hindi mamamatay. At ang hari ay sumumpa sa kaniya.

<span id="an_19:24">19:24</span> At si Mephiboseth na anak ni Saul ay
lumusong na sinalubong ang hari; at hindi man siya naghugas ng kaniyang
mga paa, o naggupit man ng kaniyang balbas, o nilabhan man ang kaniyang
mga suot, mula sa araw na ang hari ay umalis hanggang sa araw na siya'y
umuwi na payapa sa bahay.

<span id="an_19:25">19:25</span> At nangyari, nang siya'y dumating sa
Jerusalem upang salubungin ang hari, na sinabi ng hari sa kaniya, Bakit
hindi ka yumaong kasama ko, Mephiboseth?

<span id="an_19:26">19:26</span> At siya'y sumagot, Panginoon ko, Oh
hari, dinaya ako ng aking lingkod: sapagka't sinabi ng iyong lingkod,
Ako'y maghahanda ng isang asno, upang aking masakyan, at yumaong kasama
ng hari; sapagka't ang iyong lingkod ay pilay.

<span id="an_19:27">19:27</span> At kaniyang binintangan ang iyong
lingkod sa aking panginoon na hari; nguni't ang panginoon kong hari ay
gaya ng isang anghel ng Dios: gawin mo nga kung ano ang mabuti sa iyong
mga mata.

<span id="an_19:28">19:28</span> Sapagka't ang buong sangbahayan ng
aking ama ay mga patay na lalake lamang sa harap ng panginoon kong hari:
gayon ma'y inilagay mo ang iyong lingkod sa kasamahan ng nagsisikain sa
iyong sariling dulang. Ano pa ngang matuwid mayroon ako, na aking
maisisigaw pa sa hari?

<span id="an_19:29">19:29</span> At sinabi ng hari sa kaniya, Bakit
nagsasalita ka pa ng iyong mga bagay? Aking sinabi, Ikaw at si Siba ay
maghati sa lupa.

<span id="an_19:30">19:30</span> At sinabi ni Mephiboseth sa hari, Oo,
ipakuha mo sa kaniya ang lahat, yamang ang aking panginoon na hari ay
dumating na payapa sa kaniyang sariling bahay.

<span id="an_19:31">19:31</span> At si Barzillai na Galaadita ay
lumusong mula sa Rogelim; at siya'y tumawid sa Jordan na kasama ng hari,
upang ihatid niya siya sa dako roon ng Jordan.

<span id="an_19:32">19:32</span> Si Barzillai nga ay lalaking matanda
nang totoo, na may walong pung taon: at kaniyang ipinaghanda ang hari ng
pagkain samantalang siya'y nasa Mahanaim; sapagka't siya'y totoong
dakilang tao.

<span id="an_19:33">19:33</span> At sinabi ng hari kay Barzillai,
Tumawid kang kasama ko, at aking pakakanin ka sa Jerusalem.

<span id="an_19:34">19:34</span> At sinabi ni Barzillai sa hari, Gaano
na lamang ang mga araw ng mga taon ng aking buhay, na aahon pa ako sa
Jerusalem na kasama ng hari?

<span id="an_19:35">19:35</span> Ako sa araw na ito'y may walong pung
taon na; makapapansin pa ba ako ng mabuti at masama? malalasahan pa ba
ng iyong lingkod ang kaniyang kinakain at iniinom? maririnig ko pa ba
ang tinig ng mangaawit na lalake at babae? bakit pa nga magiging isang
pasan ang iyong lingkod sa aking panginoon na hari?

<span id="an_19:36">19:36</span> Ang iyong lingkod ay yayaon na lamang
ng kaunti sa dako roon ng Jordan na kasama ng hari: at bakit gagantihin
ng hari ako ng ganyang ganting pala?

<span id="an_19:37">19:37</span> Isinasamo ko sa iyo na pabalikin mo ang
iyong lingkod, upang ako'y mamatay sa aking sariling bayan, sa siping ng
libingan ng aking ama at ng aking ina. Nguni't, narito, ang iyong
lingkod na Chimham: bayaan siyang tumawid na kasama ng aking panginoon
na hari; at gawin mo sa kaniya, kung ano ang mamabutihin mo.

<span id="an_19:38">19:38</span> At sumagot ang hari, Si Chimham ay
tatawid na kasama ko, at gagawin ko sa kaniya ang aakalain mong mabuti:
at anomang iyong kailanganin sa akin ay aking gagawin alangalang sa iyo.

<span id="an_19:39">19:39</span> At ang buong bayan ay tumawid sa
Jordan, at ang hari ay tumawid: at hinagkan ng hari si Barzillai, at
binasbasan siya; at siya'y bumalik sa kaniyang sariling dako.

<span id="an_19:40">19:40</span> Sa gayo'y tumawid sa Gilgal ang hari,
at si Chimham ay tumawid na kasama niya: at itinawid ng buong bayan ng
Juda ang hari, at ng kalahati rin naman ng bayan ng Israel.

<span id="an_19:41">19:41</span> At, narito, ang lahat na lalake ng
Israel ay nagsiparoon sa hari, at nagsipagsabi sa hari, Bakit ninakaw ka
ng aming mga kapatid na mga lalake ng Juda, at itinawid ang hari at ang
kaniyang sangbahayan sa Jordan, at ang lahat na lalake ni David na
kasama niya?

<span id="an_19:42">19:42</span> At ang lahat na lalake ng Juda ay
nagsisagot sa mga lalake ng Israel, Sapagka't ang hari ay kamaganak na
malapit namin: bakit nga kayo mangagagalit dahil sa bagay na ito?
nagsikain ba kami ng anoman sa gugol ng hari? o binigyan ba niya kami ng
anomang kaloob?

<span id="an_19:43">19:43</span> At ang mga lalake ng Israel ay
nagsisagot sa mga lalake ng Juda, at nagsipagsabi, Kami ay may sangpung
bahagi sa hari, at kami ay may higit na matuwid kay David kay sa inyo;
bakit nga ninyo niwalan ng kabuluhan kami, na ang aming payo'y hindi
siyang una sa pagbabalik sa aming hari? At ang mga salita ng mga lalake
ng Juda ay lalong mababagsik kay sa mga salita ng mga lalake ng Israel.

<span id="an_20:1">20:1</span> At nagkataon, na may isang lalake, na ang
pangala'y Seba, na anak ni Bichri, na Benjamita: at kaniyang hinipan ang
pakakak, at nagsabi, Kami ay walang bahagi kay David, o anomang mana sa
anak ni Isai: bawa't tao ay sa kaniyang mga tolda, Oh Israel.

<span id="an_20:2">20:2</span> Sa gayo'y lahat ng mga lalake ng Israel
ay nagsiahong mula sa pagsunod kay David, at nagsisunod kay Seba na anak
ni Bichri: nguni't ang mga anak ni Juda ay nagsisanib sa kanilang hari,
mula sa Jordan hanggang sa Jerusalem.

<span id="an_20:3">20:3</span> At dumating si David sa kaniyang bahay sa
Jerusalem; at kinuha ng hari ang sangpung babae na kaniyang mga
kinakasama, na siyang mga iniwan niya upang magsipagingat ng bahay, at
mga inilagay sa pagbabantay at mga hinandaan sila ng pagkain, nguni't
hindi sumiping sa kanila. Sa gayo'y nasarhan sila hanggang sa kaarawan
ng kanilang kamatayan, na nangamuhay sa pagkabao.

<span id="an_20:4">20:4</span> Nang magkagayo'y sinabi ng hari kay
Amasa, Pisanin mo sa akin ang mga lalake ng Juda sa loob ng tatlong
araw, at humarap ka rito.

<span id="an_20:5">20:5</span> Sa gayo'y yumaon si Amasa upang pisanin
ang mga lalake sa Juda: nguni't siya'y nagluwa't kay sa panahong takda
na kaniyang itinakda sa kaniya.

<span id="an_20:6">20:6</span> At sinabi ni David kay Abisai, Gagawa nga
si Seba na anak ni Bichri ng lalong masama kay sa ginawa ni Absalom:
kunin mo ngayon ang mga lingkod ng iyong panginoon, at habulin ninyo
siya, baka siya'y makaagap ng mga bayan na nakukutaan, at makatanan sa
ating paningin.

<span id="an_20:7">20:7</span> At nagsilabas na hinabol siya ng mga
lalake ni Joab, at ang mga Ceretheo at ang mga Peletheo, at ang lahat na
makapangyarihang lalake; at sila'y nagsilabas sa Jerusalem, upang
habulin si Seba na anak ni Bichri.

<span id="an_20:8">20:8</span> Nang sila'y na sa malaking bato na nasa
Gabaon, ay sumalubong sa kanila si Amasa. At si Joab ay nabibigkisan ng
kaniyang suot na pangdigma na kaniyang isinuot, at sa ibabaw niyaon ay
ang pamigkis na may tabak na sukat sa kaniyang mga balakang sa kaniyang
kaloban: at samantalang siya'y lumalabas ay nahulog.

<span id="an_20:9">20:9</span> At sinabi ni Joab kay Amasa, Mabuti ba sa
iyo, kapatid ko? At hinawakan ni Joab sa balbas si Amasa ng kaniyang
kanang kamay upang hagkan niya siya.

<span id="an_20:10">20:10</span> Nguni't si Amasa ay hindi nagingat sa
tabak na nasa kamay ni Joab; sa gayo'y sinaktan siya sa tiyan, at lumuwa
ang kaniyang bituka sa lupa, at hindi na siya inulit pa; at siya'y
namatay. At si Joab at si Abisai na kaniyang kapatid ay humabol kay Seba
na anak ni Bichri.

<span id="an_20:11">20:11</span> At tumayo sa siping niyaon ang isa sa
mga bataan ni Joab, at nagsabi, Siyang nagpapabuti kay Joab at siyang
kay David, ay sumunod kay Joab.

<span id="an_20:12">20:12</span> At si Amasa ay nagugumon sa kaniyang
dugo sa gitna ng lansangan. At nang makita ng lalake na ang buong bayan
ay nakatayong natitigil, ay kaniyang dinala si Amasa mula sa lansangan
hanggang sa parang, at tinakpan siya ng isang kasuutan, nang kaniyang
makita na bawa't dumating sa siping niya ay tumitigil.

<span id="an_20:13">20:13</span> Nang siya'y alisin sa lansangan, ay
nagpatuloy ang buong bayan na nagsisunod kay Joab, upang habulin si Seba
na anak ni Bichri.

<span id="an_20:14">20:14</span> At siya ay naparoon sa lahat ng mga
lipi ng Israel, sa Abel, at sa Beth-maacha, at ang lahat na Berita: at
sila'y nangagpisan at nagsiyaon namang kasunod niya.

<span id="an_20:15">20:15</span> At sila'y nagsidating at kinulong nila
siya sa Abel ng Beth-maacha, at sila'y nagtindig ng isang bunton laban
sa bayan, at tumayo laban sa kuta: at sinasaksak ang kuta ng buong bayan
na kasama ni Joab, upang ibuwal.

<span id="an_20:16">20:16</span> Nang magkagayo'y sumigaw ang isang
pantas na babae sa bayan, Dinggin ninyo, dinggin ninyo: Isinasamo ko sa
inyo na inyong sabihin kay Joab, Lumapit ka rito, na ako'y makapagsalita
sa iyo.

<span id="an_20:17">20:17</span> At siya'y lumapit sa kaniya, at sinabi
ng babae, Ikaw ba'y si Joab? At siya'y sumagot, Ako nga. Nang
magkagayo'y sinabi niya sa kaniya, Dinggin mo ang mga salita ng iyong
lingkod. At siya'y sumagot, Aking dinidinig.

<span id="an_20:18">20:18</span> Nang magkagayo'y nagsalita siya, na
sinasabi, Sinasalita noong unang panahon, na sinasabi, Sila'y walang
pagsalang hihingi ng payo sa Abel; at gayon nila tinapos ang usap.

<span id="an_20:19">20:19</span> Ako'y doon sa mga tahimik at tapat sa
Israel: ikaw ay nagsisikap na gumiba ng isang bayan at ng isang bayan at
ng isang ina sa Israel: bakit ibig mong lamunin ang mana ng Panginoon?

<span id="an_20:20">20:20</span> At si Joab ay sumagot, at nagsabi,
Malayo, malayo nawa sa akin na aking lamunin o gibain.

<span id="an_20:21">20:21</span> Ang usap ay hindi ganyan: kundi ang
isang lalake sa lupaing maburol ng Ephraim, si Seba na anak ni Bichri
ang pangalan, ay nagtaas ng kaniyang kamay laban sa hari, sa makatuwid
baga'y laban kay David: ibigay mo lamang siya sa akin, at aking
ihihiwalay sa bayan. At sinabi ng babae kay Joab, Narito, ang kaniyang
ulo ay mahahagis sa iyo sa kuta.

<span id="an_20:22">20:22</span> Nang magkagayo'y naparoon ang babae sa
buong bayan sa kaniyang karunungan. At kanilang pinugot ang ulo ni Seba
na anak ni Bichri, at inihagis kay Joab. At kaniyang hinipan ang pakakak
at sila'y nangalat mula sa bayan, bawa't tao ay sa kaniyang tolda. At si
Joab ay bumalik sa Jerusalem sa hari.

<span id="an_20:23">20:23</span> Si Joab nga ay na sa buong hukbo ng
Israel: at si Benaia na anak ni Joiada ay na sa mga Ceretheo at sa mga
Peletheo:

<span id="an_20:24">20:24</span> At si Adoram ay nasa mga magpapabuwis
at si Josaphat na anak ni Ahilud ay kasangguni:

<span id="an_20:25">20:25</span> At si Seba ay kalihim: at si Sadoc at
si Abiathar ay mga saserdote:

<span id="an_20:26">20:26</span> At si Ira naman sa Jaireo ay pangulong
tagapangasiwa kay David.

<span id="an_21:1">21:1</span> At nagkaroon ng kagutom sa mga kaarawan
ni David na taon taon, sa tatlong taon; at hinanap ni David ang mukha ng
Panginoon. At sinabi ng Panginoon, Dahil kay Saul, at dahil sa kaniyang
salaring sangbahayan, sapagka't kaniyang pinatay ang mga Gabaonita.

<span id="an_21:2">21:2</span> At tinawag ng hari ang mga Gabaonita at
sinabi sa kanila; (ang mga Gabaonita nga ay hindi sa mga anak ni Israel,
kundi sa nalabi sa mga Amorrheo; at ang mga anak ni Israel ay nagsisumpa
sa kanila: at pinagsikapan ni Saul na patayin sa kaniyang sikap dahil sa
mga anak ni Israel at Juda:)

<span id="an_21:3">21:3</span> At sinabi ni David sa mga Gabaonita, Ano
ang gagawin ko sa inyo? at ano ang itutubos ko, upang inyong basbasan
ang mana ng Panginoon?

<span id="an_21:4">21:4</span> At sinabi ng mga Gabaonita sa kaniya,
Hindi kabagayan ng pilak o ginto sa amin at kay Saul, o sa kaniyang
sangbahayan; kahit sa amin ang pumatay ng sinomang tao sa Israel. At
kaniyang sinabi, Ano ang inyong sasabihin, na aking gagawin sa inyo?

<span id="an_21:5">21:5</span> At kanilang sinabi sa hari, Ang lalake na
pumupugnaw sa amin, at yaong nagbabanta laban sa amin, na kami ay
malipol sa pagtahan sa alinman sa mga hangganan ng Israel,

<span id="an_21:6">21:6</span> Ay ibigay sa amin ang pito sa kaniyang
mga anak, at aming ibibitin sa Panginoon sa Gabaa ni Saul na pinili ng
Panginoon. At sinabi ng hari, Aking ibibigay sila.

<span id="an_21:7">21:7</span> Nguni't ang hari ay nanghinayang kay
Mephiboseth na anak ni Jonathan na anak ni Saul, dahil sa sumpa ng
Panginoon na namamagitan sa kanila, kay David at kay Jonathan na anak ni
Saul.

<span id="an_21:8">21:8</span> Nguni't kinuha ng hari ang dalawang anak
ni Rispa, na anak ni Aja, na kaniyang ipinanganak kay Saul, si Armoni at
si Mephiboseth; at ang limang anak ni Michal na anak na babae ni Saul na
kaniyang ipinanganak kay Adriel na anak ni Barzillai, na Molathita:

<span id="an_21:9">21:9</span> At ibinigay niya sila sa mga kamay ng mga
Gabaonita at mga ibinitin nila sa bundok sa harap ng Panginoon, at
nangabuwal ang pito na magkakasama. At sila'y pinatay sa mga kaarawan ng
pagaani, sa mga unang araw, sa pasimula ng pagaani ng sebada.

<span id="an_21:10">21:10</span> At kumuha si Rispa na anak ni Aja ng
isang magaspang na kayong damit, at inilatag niya sa ibabaw ng bato,
mula sa pasimula ng pagaani hanggang sa ang tubig ay nabuhos sa mga yaon
na mula sa langit; at hindi niya tiniis sa araw na dapuan yaon ng mga
ibon sa himpapawid, o lapitan man sa gabi ng mga hayop sa parang.

<span id="an_21:11">21:11</span> At nasaysay kay David ang ginawa ni
Rispa na anak ni Aja, na babae ni Saul.

<span id="an_21:12">21:12</span> At yumaon at kinuha ni David ang mga
buto ni Saul at ang mga buto ni Jonathan na kaniyang anak sa mga lalake
ng Jabes-galaad, na siyang nagsipagnakaw ng mga yaon sa daan ng
Beth-san, na doon sila ibinitin ng mga Filisteo nang araw na patayin ng
mga Filisteo si Saul sa Gilboa:

<span id="an_21:13">21:13</span> At kaniyang iniahon mula roon ang mga
buto ni Saul at ang mga buto ni Jonathan na kaniyang anak; at kanilang
pinisan ang mga buto ng mga ibinitin.

<span id="an_21:14">21:14</span> At kanilang ibinaon ang mga buto ni
Saul at ni Jonathan na kaniyang anak sa lupain ng Benjamin sa Sela sa
libingan ni Cis na kaniyang ama: at kanilang tinupad yaong lahat na
iniutos ng hari. At pagkatapos ang Dios ay nadalanginan dahil sa lupain.

<span id="an_21:15">21:15</span> At ang mga Filisteo ay nagkaroon ng
pakikidigma uli sa Israel; at si David ay lumusong, at ang kaniyang mga
lingkod na kasama niya, at nangakipagbaka laban sa mga Filisteo. At si
David ay napagod.

<span id="an_21:16">21:16</span> At si Isbi-benob, na sa mga anak ng
higante; na ang bigat ng sibat niya ay tatlong daang siklong tanso, na
palibhasa'y nabibigkisan ng bagong tabak ay nagmunukalang patayin si
David.

<span id="an_21:17">21:17</span> Nguni't sinaklolohan siya ni Abisai na
anak ni Sarvia, at sinaktan ang Filisteo, at pinatay niya. Nang
magkagayo'y nagsisumpa sa kaniya ang mga lalake ni David, na
nangagsasabi, Hindi ka na lalabas pa na kasama namin sa pakikipagbaka,
upang huwag mong patayin ang tanglaw ng Israel.

<span id="an_21:18">21:18</span> At nangyari, pagkatapos nito, na
nagkaroon uli ng pakikidigma sa mga Filisteo sa Gob; nang magkagayo'y
sinaktan ni Sibechai na Husathita si Saph, na sa mga anak ng higante.

<span id="an_21:19">21:19</span> At nagkaroon uli ng pakikidigma sa mga
Filisteo sa Gob; at pinatay ni Elhanan na anak ni Jaare-oregim, na
Bethlehemita, si Goliath na Getheo, na ang puluhan ng kaniyang sibat ay
gaya ng panghabi ng manghahabi.

<span id="an_21:20">21:20</span> At nagkaroon uli ng pakikipagbaka sa
Gath, na doo'y may isang lalaking lubhang mataas, na mayroon sa bawa't
kamay na anim na daliri, at sa bawa't paa'y anim na daliri, na dalawang
pu't apat sa bilang: at siya ay ipinanganak din sa higante.

<span id="an_21:21">21:21</span> At nang kaniyang hamunin ang Israel, ay
pinatay siya ni Jonathan na anak ni Sima na kapatid ni David.

<span id="an_21:22">21:22</span> Ang apat na ito ay ipinanganak sa
higante sa Gath; nangabuwal sa pamamagitan ng kamay ni David, at ng
kamay ng kaniyang mga lingkod.

<span id="an_22:1">22:1</span> At sinalita ni David ang mga salita ng
awit na ito sa Panginoon nang araw na iligtas ng Panginoon siya sa kamay
ng lahat ng kaniyang mga kaaway, at sa kamay ni Saul.

<span id="an_22:2">22:2</span> At kaniyang sinabi, Ang Panginoo'y aking
malaking bato at aking katibayan, at tagapagligtas sa akin, sa makatuwid
baga'y akin;

<span id="an_22:3">22:3</span> Ang Dios, ang aking malaking bato, na sa
kaniya ako'y manganganlong: Aking kalasag, at siyang sungay ng aking
kaligtasan, aking matayog na moog at ampunan sa akin; Tagapagligtas sa
akin, ikaw ang nagliligtas sa akin sa karahasan.

<span id="an_22:4">22:4</span> Ako'y tatawag sa Panginoon na
karapatdapat purihin: Sa ganya'y maliligtas ako sa aking mga kaaway.

<span id="an_22:5">22:5</span> Sapagka't ang mga alon ng kamatayan ay
kumulong sa akin; Ang mga baha ng kalikuan ay tumakot sa akin.

<span id="an_22:6">22:6</span> Ang mga panali ng Sheol ay lumibid sa
akin: Ang mga silo ng kamatayan ay nagsisapit sa akin.

<span id="an_22:7">22:7</span> Sa aking pagkahapis ay tumawag ako sa
Panginoon; Oo, ako'y tumawag sa aking Dios: At kaniyang dininig ang
aking tinig mula sa kaniyang templo, At ang aking daing ay sumapit sa
kaniyang mga pakinig.

<span id="an_22:8">22:8</span> Nang magkagayo'y umuga ang lupa at
nayanig. Ang mga pinagtitibayan ng langit ay nangakilos. At nangauga,
sapagka't siya'y nagalit.

<span id="an_22:9">22:9</span> Umilanglang ang usok mula sa kaniyang mga
butas ng ilong, At apoy na mula sa kaniyang bibig ay nanupok: Mga baga
ay nagalab sa pamamagitan niyaon.

<span id="an_22:10">22:10</span> Kaniyang pinayukod din naman ang langit
at bumaba: At salimuot na kadiliman ay nasa ilalim ng kaniyang mga paa.

<span id="an_22:11">22:11</span> At siya'y sumakay sa isang querubin at
lumipad: Oo, siya'y nakita sa mga pakpak ng hangin.

<span id="an_22:12">22:12</span> At ang kadiliman ay kaniyang ginawang
mga kulandong sa palibot niya. Na nagpisan ng tubig, ng masisinsing
alapaap sa langit.

<span id="an_22:13">22:13</span> Sa kaningningan sa harap niya Mga
bagang apoy ay nagsipagalab.

<span id="an_22:14">22:14</span> Ang Panginoo'y kumulog sa langit, At
ang Kataastaasan ay nagbigkas ng tinig niya.

<span id="an_22:15">22:15</span> At nagpahilagpos ng mga palaso, at
pinangalat niya sila; Kumidlat, at nangatulig sila.

<span id="an_22:16">22:16</span> Nang magkagayo'y ang mga kalaliman sa
dagat ay nangalitaw, Ang mga pinagtibayan ng sanglibutan ay nangakita.
Dahil sa saway ng Panginoon, Sa hihip ng hinga ng kaniyang mga butas ng
ilong.

<span id="an_22:17">22:17</span> Siya'y nagsugo mula sa itaas, kaniyang
kinuha ako; kaniyang kinuha ako sa maraming tubig;

<span id="an_22:18">22:18</span> Kaniyang iniligtas ako sa aking malakas
na kaaway, Sa nangagtatanim sa akin; sapagka't sila'y totoong malakas
kay sa akin.

<span id="an_22:19">22:19</span> Sila'y nagsidating sa akin sa kaarawan
ng sakuna ko: Nguni't ang Panginoon ay siyang alalay sa akin.

<span id="an_22:20">22:20</span> Kaniyang dinala din ako sa maluwang na
dako: Kaniyang iniligtas ako, sapagka't kaniyang kinalugdan ako.

<span id="an_22:21">22:21</span> Ginanti ako ng Panginoon ayon sa aking
katuwiran: Ayon sa kalinisan ng aking mga kamay ay kaniyang ginanti ako.

<span id="an_22:22">22:22</span> Sapagka't aking iningatan ang mga daan
ng Panginoon, At hindi ako humiwalay na may kasamaan sa aking Dios.

<span id="an_22:23">22:23</span> Sapagka't ang lahat niyang kahatulan ay
nasa harap ko: At tungkol sa kaniyang mga palatuntunan ay hindi ko
hiniwalayan.

<span id="an_22:24">22:24</span> Ako rin nama'y sakdal sa harap niya, At
iningatan ko ang aking sarili mula sa kasamaan.

<span id="an_22:25">22:25</span> Kaya't ginanti ng Panginoon ako ayon sa
aking katuwiran; Ayon sa aking kalinisan sa kaniyang paningin.

<span id="an_22:26">22:26</span> Sa maawain ay magpapakamaawain ka; Sa
sakdal ay magpapakasakdal ka;

<span id="an_22:27">22:27</span> Sa dalisay ay magpapakadalisay ka; At
sa mga walang payo ay magwawalang payo ka.

<span id="an_22:28">22:28</span> At ang nagdadalamhating bayan ay iyong
ililigtas: Nguni't ang iyong mga mata ay nasa mga mapagmataas, upang
iyong papagpakumbabain.

<span id="an_22:29">22:29</span> Sapagka't ikaw ang aking ilawan, Oh
Panginoon: At liliwanagan ng Panginoon ang aking kadiliman.

<span id="an_22:30">22:30</span> Sapagka't sa pamamagitan mo ay aking
tatakbuhin ang pulutong: Sa pamamagitan ng aking Dios ay aking
luluksuhin ang kuta.

<span id="an_22:31">22:31</span> Tungkol sa Dios, ang kaniyang lakad ay
sakdal; Ang salita ng Panginoon ay subok; Siya'y kalasag sa lahat ng sa
kaniya'y kumakanlong.

<span id="an_22:32">22:32</span> Sapagka't sino ang Dios, liban sa
Panginoon? At sino ang malaking bato liban sa ating Dios?

<span id="an_22:33">22:33</span> Ang Dios ay aking matibay na katibayan:
At pinapatnubayan niya ang sakdal sa kaniyang lakad.

<span id="an_22:34">22:34</span> Kaniyang ginagawa ang mga paa niya na
gaya ng sa mga usa; At inilalagay niya ako sa aking matataas na dako.

<span id="an_22:35">22:35</span> Kaniyang tinuturuan ang aking mga kamay
ng pakikidigma. Na anopa't binabaluktok ng aking mga kamay ang busog na
tanso.

<span id="an_22:36">22:36</span> Binigyan mo rin ako ng kalasag mong
pangligtas: At pinadakila ako ng iyong kaamuan.

<span id="an_22:37">22:37</span> Iyong pinalaki ang aking mga hakbang sa
tinutungtungan ko, At ang aking mga paa ay hindi nadulas.

<span id="an_22:38">22:38</span> Aking hinabol ang aking mga kaaway at
akin silang pinapagpapatay; Ni hindi ako bumalik uli hanggang sa sila'y
nalipol.

<span id="an_22:39">22:39</span> At aking pinaglilipol, at aking
pinagsasaktan sila, na anopa't sila'y hindi nangakabangon: Oo, sila'y
nangabuwal sa paanan ko.

<span id="an_22:40">22:40</span> Sapagka't ako'y binigkisan mo ng
kalakasan sa pagbabaka: Iyong pinasuko sa akin yaong nagsisibangon laban
sa akin.

<span id="an_22:41">22:41</span> Iyo ring pinatalikod sa akin ang aking
mga kaaway, Upang aking mangaihiwalay ang nangagtatanim sa akin.

<span id="an_22:42">22:42</span> Sila'y nagsitingin, nguni't walang
mangagligtas: Sa Panginoon, nguni't hindi niya sinagot sila.

<span id="an_22:43">22:43</span> Nang magkagayo'y pinagbabayo ko sila na
gaya ng alabok sa lupa; Aking pinagyurakan sila na gaya ng putik sa mga
lansangan, at akin silang pinapangalat.

<span id="an_22:44">22:44</span> Iniligtas mo rin ako sa mga
pakikipagtalo sa aking bayan: Iningatan mo ako na maging pangulo sa mga
bansa; Ang bayan na hindi ko nakilala ay maglilingkod sa akin.

<span id="an_22:45">22:45</span> Ang mga taga ibang lupa ay magsisisuko
sa akin. Pagkarinig nila tungkol sa akin, sila'y magsisitalima sa akin.

<span id="an_22:46">22:46</span> Ang mga taga ibang lupa ay
manganglulupaypay, At magsisilabas na nanganginginig sa kanilang mga
kublihan.

<span id="an_22:47">22:47</span> Ang Panginoon ay buhay; at purihin nawa
ang aking malaking bato; At itanghal nawa ang Dios na malaking bato ng
aking kaligtasan,

<span id="an_22:48">22:48</span> Sa makatuwid baga'y ang Dios na
ipinanghihiganti ako. At pinangangayupapa sa akin ang mga bayan,

<span id="an_22:49">22:49</span> At inilalabas ako sa aking mga kaaway:
Oo, iyong pinapangingibabaw ako sa kanila na nagsisibangon laban sa
akin: Inililigtas mo ako sa marahas na lalake.

<span id="an_22:50">22:50</span> Kaya't pasasalamat ako sa iyo, Oh
Panginoon, sa gitna ng mga bansa, At aawit ako ng mga pagpuri sa iyong
pangalan.

<span id="an_22:51">22:51</span> Dakilang pagliligtas ang ibinibigay
niya sa kaniyang hari: At nagmamagandang loob sa kaniyang pinahiran ng
langis, Kay David at sa kaniyang binhi magpakailan man.

<span id="an_23:1">23:1</span> Ito nga ang mga huling salita ni David.
Sinabi ni David na anak ni Isai, At sinabi ng lalake na pinapangibabaw,
Na pinahiran ng langis ng Dios ni Jacob, At kalugodlugod na mangaawit sa
Israel:

<span id="an_23:2">23:2</span> Ang Espiritu ng Panginoon ay nagsalita sa
pamamagitan ko, At ang kaniyang salita ay suma aking dila.

<span id="an_23:3">23:3</span> Sinabi ng Dios ng Israel, Ang malaking
bato ng Israel ay nagsalita sa akin: Ang naghahari sa mga tao na may
katuwiran, Na mamamahala sa katakutan sa Dios,

<span id="an_23:4">23:4</span> Siya'y magiging gaya ng liwanag sa
kinaumagahan pagka ang araw ay sumisikat, Sa isang umagang walang mga
alapaap; Pagka ang malambot na damo ay sumisibol sa lupa, Sa maliwanag
na sikat pagkatapos ng ulan.

<span id="an_23:5">23:5</span> Katotohanang ang aking sangbahayan ay
hindi gayon sa Dios; Gayon ma'y nakipagtipan siya sa akin ng isang
tipang walang hanggan, Maayos sa lahat ng mga bagay, at maasahan:
Sapagka't siyang aking buong kaligtasan, at buong nasa. Bagaman hindi
niya pinatubo.

<span id="an_23:6">23:6</span> Nguni't ang mga di banal ay ipaghahagis
na gaya ng mga tinik, Sapagka't hindi nila matatangnan ng kamay:

<span id="an_23:7">23:7</span> Kundi ang lalake na humipo sa kanila,
Marapat magsakbat ng bakal at ng puluhan ng sibat; At sila'y lubos na
susunugin ng apoy sa kanilang kinaroroonan.

<span id="an_23:8">23:8</span> Ito ang mga pangalan ng mga
makapangyarihang lalake na nasa kay David: Si Josebbasebet na
Tachemonita, na pinuno ng mga kapitan; na siya ring si Adino na Eznita,
na siyang dumaluhong laban sa walong daan na nangapatay ng paminsan.

<span id="an_23:9">23:9</span> At pagkatapos niya'y si Eleazar, na anak
ni Dodo, na anak ng isang Ahohita, na isa sa tatlong malalakas na lalake
na kasama ni David, nang sila'y mangakipagaway sa mga Filisteo, na
nangapipisan doon upang makipagbaka, at ang mga lalake ng Israel ay
nagsialis:

<span id="an_23:10">23:10</span> Siya'y bumangon, at sinaktan ang mga
Filisteo hanggang sa ang kaniyang kamay ay nangalay, at ang kaniyang
kamay ay nadikit sa tabak: at ang Panginoo'y gumawa ng dakilang
pagtatagumpay sa araw na yaon: at ang bayan ay bumalik na kasunod niya,
upang manamsam lamang.

<span id="an_23:11">23:11</span> At pagkatapos niya'y si Samma na anak
ni Age, na Araita. At ang mga Filisteo ay nagpipisan sa isang pulutong,
na kinaroroonan ng isang putol na lupa sa puno ng lentehas; at tinakasan
ng bayan ang mga Filisteo.

<span id="an_23:12">23:12</span> Nguni't siya'y tumayo sa gitna ng putol
na yaon, at ipinagsanggalang niya, at pinatay ang mga Filisteo: at ang
Panginoo'y gumawa ng dakilang pagtatagumpay.

<span id="an_23:13">23:13</span> At tatlo sa tatlong pung pinuno ay
nagsilusong at nagsiparoon kay David sa pagaani sa yungib ng Adullam; at
ang pulutong ng mga Filisteo ay nagsihantong sa libis ng Rephaim.

<span id="an_23:14">23:14</span> At si David nga'y nasa katibayan, at
ang pulutong nga ng mga Filisteo ay nasa Bethlehem.

<span id="an_23:15">23:15</span> At nagnais si David, at nagsabi, Oh may
magbigay sana sa akin ng tubig sa balon ng Bethlehem, na nasa tabi ng
pintuang-bayan!

<span id="an_23:16">23:16</span> At ang tatlong malalakas na lalake ay
nagsisagasa sa hukbo ng mga Filisteo, at nagsiigib ng tubig sa balon ng
Bethlehem, na nasa siping ng pintuang bayan, at kinuha, at dinala kay
David: nguni't hindi niya ininom yaon, kundi kaniyang ibinuhos na handog
sa Panginoon.

<span id="an_23:17">23:17</span> At kaniyang sinabi, Malayo sa akin, Oh
Panginoon, na aking gawin ito: iinumin ko ba ang dugo ng mga lalake na
nagsiparoon na ipinain ang kanilang buhay? kaya't hindi niya ininom. Ang
mga bagay na ito ay ginawa ng tatlong malalakas na lalake.

<span id="an_23:18">23:18</span> At si Abisai, na kapatid ni Joab, na
anak ni Sarvia, ay pinuno ng tatlo. At kaniyang itinaas ang kaniyang
sibat laban sa tatlong daan at pinatay niya sila, at nagkapangalan sa
tatlo.

<span id="an_23:19">23:19</span> Hindi ba siya ang lalong marangal sa
tatlo? kaya't siya'y ginawang punong kawal nila: gayon ma'y hindi siya
umabot sa unang tatlo.

<span id="an_23:20">23:20</span> At si Benaia, na anak ni Joiada, na
anak ng matapang na lalake na taga Cabseel, na gumawa ng
makapangyarihang gawa, na kaniyang pinatay ang dalawang anak ni Ariel na
taga Moab; siya'y lumusong din at pumatay ng isang leon sa gitna ng
isang hukay sa kapanahunan ng niebe.

<span id="an_23:21">23:21</span> At siya'y pumatay ng isang taga Egipto
na malakas na lalake: at ang taga Egipto ay may sibat sa kaniyang kamay;
nguni't siya'y nilusong niyang may tungkod, at inagaw niya ang sibat sa
kamay ng taga Egipto, at pinatay niya siya ng kaniyang sariling sibat.

<span id="an_23:22">23:22</span> Ang mga bagay na ito ay ginawa ni
Benaias, na anak ni Joiada, at nagkapangalan sa tatlong malalakas na
lalake.

<span id="an_23:23">23:23</span> Siya'y marangal kay sa tatlongpu,
nguni't sa unang tatlo'y hindi siya umabot. At inilagay ni David siya sa
kaniyang bantay.

<span id="an_23:24">23:24</span> At si Asael na kapatid ni Joab ay isa
sa tatlongpu; si Elhaanan na anak ni Dodo, na taga Bethlehem,

<span id="an_23:25">23:25</span> Si Samma na Harodita, si Elica na
Harodita,

<span id="an_23:26">23:26</span> Si Heles na Paltita, si Hira na anak ni
Jecces na Tecoita.

<span id="an_23:27">23:27</span> Si Abiezer na Anathothita, si Mebunai
na Husatita,

<span id="an_23:28">23:28</span> Si Selmo na Hahohita, si Maharai na
Netophathita,

<span id="an_23:29">23:29</span> Si Helec na anak ni Baana, na
Netophathita, si Ithai na anak ni Ribai, na taga Gabaa, sa mga anak ng
Benjamin.

<span id="an_23:30">23:30</span> Si Benaia na Pirathonita, si Hiddai sa
mga batis ng Gaas,

<span id="an_23:31">23:31</span> Si Abi-albon na Arbathita, si Azmaveth
na Barhumita,

<span id="an_23:32">23:32</span> Si Eliahba na Saalbonita, ang mga anak
ni Jassen, si Jonathan,

<span id="an_23:33">23:33</span> Si Samma na Ararita, si Ahiam na anak
ni Sarar, na Ararita,

<span id="an_23:34">23:34</span> Si Elipheleth na anak ni Asbai, na anak
ni Maachateo, si Eliam na anak ni Achitophel na Gelonita,

<span id="an_23:35">23:35</span> Si Hesrai na Carmelita, si Pharai na
Arbita;

<span id="an_23:36">23:36</span> Si Igheal na anak ni Nathan na taga
Soba, si Bani na Gadita,

<span id="an_23:37">23:37</span> Si Selec na Ammonita, si Naharai na
Beerothita, na mga tagadala ng sandata ni Joab na anak ni Sarvia;

<span id="an_23:38">23:38</span> Si Ira na Ithrita, si Gareb na Ithrita,

<span id="an_23:39">23:39</span> Si Uria na Hetheo: silang lahat ay
tatlong pu't pito.

<span id="an_24:1">24:1</span> At ang galit ng Panginoon ay nagalab uli
laban sa Israel, at kaniyang kinilos si David laban sa kanila, na
sinabi, Ikaw ay yumaon, iyong bilangin ang Israel at Juda.

<span id="an_24:2">24:2</span> At sinabi ng hari kay Joab na puno ng
hukbo, na kasama niya, Magparoo't parito ka nga sa lahat ng mga lipi ng
Israel, mula sa Dan hanggang sa Beer-seba, at bilangin ninyo ang bayan,
upang aking maalaman ang kabuoan ng bayan.

<span id="an_24:3">24:3</span> At sinabi ni Joab sa hari, Ngayo'y
dagdagan ng Panginoon mong Dios ang bayan, sa gaano man karami sila, ng
makaisang daan pa; at makita ng mga mata ng aking panginoon na hari:
nguni't bakit nalulugod ang panginoon ko na hari sa bagay na ito?

<span id="an_24:4">24:4</span> Gayon ma'y ang salita ng hari ay nanaig
laban kay Joab, at laban sa mga puno ng hukbo. At si Joab at ang mga
puno ng hukbo ay nagsilabas mula sa harapan ng hari upang bilangin ang
bayan ng Israel.

<span id="an_24:5">24:5</span> At sila'y nagsitawid ng Jordan, at
nagsihantong sa Aroer sa dakong kanan ng bayan na nasa gitna ng libis ng
Gad, at sa Jazer:

<span id="an_24:6">24:6</span> Saka sila nagsiparoon sa Galaad, at sa
lupain ng Tatimhodsi; at sila'y nagsidating sa Dan-jaan at sa palibot
hanggang sa Sidon.

<span id="an_24:7">24:7</span> At nagsiparoon sa katibayan ng Tiro, at
sa lahat ng mga bayan ng mga Heveo, at ng mga Cananeo; at sila'y
nagsilabas sa timugan ng Juda, sa Beer-seba.

<span id="an_24:8">24:8</span> Sa gayon nang sila'y makapagparoo't
parito na, sa buong lupain, ay nagsiparoon sila sa Jerusalem sa
katapusan ng siyam na buwan at dalawang pung araw.

<span id="an_24:9">24:9</span> At ibinigay ni Joab sa hari ang bilang ng
pagkabilang sa bayan; at mayroon sa Israel na walong daang libo na
matapang na lalake na nagsisihawak ng tabak; at ang mga tao sa Juda ay
limang daang libong lalake.

<span id="an_24:10">24:10</span> At ang puso ni David ay sinaktan niya
pagkatapos na kaniyang nabilang ang bayan. At sinabi ni David sa
Panginoon, Ako'y nagkasala ng malaki sa aking nagawa: nguni't ngayo'y
isinasamo ko sa iyo na iyong pawiin ang kasamaan ng iyong lingkod;
sapagka't aking ginawa ng buong kamangmangan.

<span id="an_24:11">24:11</span> At nang bumangon si David sa
kinaumagahan, ang salita ng Panginoon ay dumating sa propeta Gad na
tagakita ni David, na sinasabi,

<span id="an_24:12">24:12</span> Ikaw ay yumaon at salitain mo kay
David, Ganito ang sabi ng Panginoon, Pinagpapalagayan kita ng tatlong
bagay; pumili ka ng isa sa mga yaon upang aking magawa sa iyo.

<span id="an_24:13">24:13</span> Sa gayo'y naparoon si Gad kay David, at
nagsaysay sa kaniya: at nagsabi sa kaniya, Darating ba sa iyo ang pitong
taon na kagutom sa iyong lupain? o tatakas ka bang tatlong buwan sa
harap ng iyong mga kaaway samantalang hinahabol ka nila? o magkakaroon
ba ng tatlong araw na pagkasalot sa iyong lupain? ngayo'y muniin mo, at
dilidilihin mo kung anong kasagutan ang aking ibabalik doon sa nagsugo
sa akin.

<span id="an_24:14">24:14</span> At sinabi ni David kay Gad, Ako'y nasa
totoong kagipitan: mahulog tayo ngayon sa kamay ng Panginoon; sapagka't
ang kaniyang mga kaawaan ay dakila: at huwag akong mahulog sa kamay ng
tao.

<span id="an_24:15">24:15</span> Sa gayo'y nagsugo ang Panginoon ng
salot sa Israel mula sa umaga hanggang sa takdang panahon: at namatay sa
bayan mula sa Dan hanggang sa Beer-seba ay pitong pung libong lalake.

<span id="an_24:16">24:16</span> At nang iunat ng anghel ang kaniyang
kamay sa dakong Jerusalem upang gibain ay nagsisi ang Panginoon sa
kasamaan, at sinabi sa anghel na lumipol ng bayan, Siya na; ngayo'y
itigil mo ang iyong kamay. At ang anghel ng Panginoon ay nasa giikan ni
Arauna na Jebuseo.

<span id="an_24:17">24:17</span> At nagsalita si David sa Panginoon,
nang kaniyang makita ang anghel na sumakit sa bayan, at nagsabi, Narito,
ako'y nagkasala, at ako'y gumawa ng kalikuan; nguni't ang mga tupang
ito, ano ang ginawa? isinasamo ko sa iyo na ang iyong kamay ay maging
laban sa akin, at laban sa sangbahayan ng aking ama.

<span id="an_24:18">24:18</span> At si Gad ay naparoon sa araw na yaon
kay David, at nagsabi sa kaniya, Ikaw ay yumaon, magtayo ka ng isang
dambana sa Panginoon sa giikan ni Arauna na Jebuseo.

<span id="an_24:19">24:19</span> At si David ay umahon ayon sa sinabi ni
Gad, kung paanong iniutos ng Panginoon.

<span id="an_24:20">24:20</span> At tumanaw si Arauna, at nakita ang
hari, at ang kaniyang mga lingkod na nagsisilapit sa kaniya; at si
Arauna ay lumabas at nagpatirapa sa harap ng hari.

<span id="an_24:21">24:21</span> At sinabi ni Arauna: Bakit ang aking
panginoon na hari ay naparito sa kaniyang lingkod? At sinabi ni David,
Upang bilhin ang giikan sa iyo, na mapagtayuan ng isang dambana sa
Panginoon, upang ang salot ay magtigil sa bayan.

<span id="an_24:22">24:22</span> At sinabi ni Arauna kay David, Kunin ng
aking panginoon na hari, at ihandog kung ano ang inaakala niyang mabuti:
narito, ang mga baka na panghandog na susunugin, at ang mga kagamitan sa
giikan at ang mga pamatok ng mga baka na pang kahoy:

<span id="an_24:23">24:23</span> Ang lahat na ito, Oh hari, ibinibigay
ni Arauna sa hari. At sinabi ni Arauna sa hari, Tanggapin ka nawa ng
Panginoon mong Dios.

<span id="an_24:24">24:24</span> At sinabi ng hari kay Arauna, Huwag;
kundi katotohanang bibilhin ko sa iyo sa halaga: hindi nga ako
maghahandog ng mga handog na susunugin sa Panginoon kong Dios na hindi
nagkahalaga sa akin ng anoman. Sa gayo'y binili ni David ang giikan at
ang mga baka ng limang pung siklong pilak.

<span id="an_24:25">24:25</span> At nagtayo roon si David ng isang
dambana sa Panginoon, at naghandog ng mga handog na susunugin at ng mga
handog tungkol sa kapayapaan. Sa gayo'y nadalanginan ang Panginoon dahil
sa lupain, at ang salot ay tumigil sa Israel.

------------------------------------------------------------------------

[Next: 1 Kings](kg1.md)
