[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jo3)  [Next](rev) 

------------------------------------------------------------------------

### Tagalog Bible: Jude

<span id="an_1:1">1:1</span> Si Judas, na alipin ni Jesucristo, at
kapatid ni Santiago, sa mga tinawag, na minamahal sa Dios Ama, at
iniingatang para kay Jesucristo:

<span id="an_1:2">1:2</span> Kaawaan at kapayapaan at pagibig ang sa
inyo nawa'y paramihin.

<span id="an_1:3">1:3</span> Mga minamahal, samantalang ako'y totoong
nagsisikap ng pagsulat sa inyo tungkol sa kaligtasan nating lahat, ay
napilitan akong sumulat sa inyo na inaaralan kayong makipaglabang
masikap dahil sa pananampalataya na ibinigay na minsan at magpakailan
man sa mga banal.

<span id="an_1:4">1:4</span> Sapagka't may ilang taong nagsipasok ng
lihim, yaong mga itinalaga nang una pa sa kahatulang ito, mga di banal,
na pinalitan ng kalibugan ang biyaya ng ating Dios, na itinatatuwa ang
ating iisang Guro at Panginoong si Jesucristo.

<span id="an_1:5">1:5</span> Ninanasa ko ngang ipaalaala sa inyo,
bagama't nalalaman ninyong maigi ang lahat ng mga bagay, na nang
mailigtas ng Panginoon ang isang bayan, sa lupain ng Egipto, ay nilipol
niya pagkatapos yaong mga hindi nagsisipanampalataya.

<span id="an_1:6">1:6</span> At ang mga anghel na hindi nangagingat ng
kanilang sariling pamunuan, kundi iniwan ang kanilang sariling tahanan,
ay iniingatan niya sa mga tanikalang walang hanggan sa paghuhukom sa
dakilang araw.

<span id="an_1:7">1:7</span> Gayon din ang Sodoma at Gomorra, at ang mga
bayang nasa palibot ng mga ito, na dahil sa pagpapakabuyo sa pakikiapid
at sa pagsunod sa ibang laman, ay inilagay na pinakahalimbawa, na sila'y
nagbabata ng parusang apoy na walang hanggan.

<span id="an_1:8">1:8</span> Gayon ma'y ang mga ito rin naman sa
kanilang pagkagupiling ay inihahawa ang laman, at hinahamak ang mga
paghahari, at nilalait ang mga puno.

<span id="an_1:9">1:9</span> Datapuwa't ang arkanghel Miguel, nang
makipaglaban sa diablo, na nakikipagtalo tungkol sa katawan ni Moises,
ay hindi nangahas gumamit laban sa kaniya ng isang hatol na may
pagalipusta, kundi sinabi, Sawayin ka nawa ng Panginoon.

<span id="an_1:10">1:10</span> Datapuwa't ang mga ito'y nangalipusta sa
anomang bagay na hindi nila nalalaman: at sa mga bagay na talagang
kanilang nauunawa, ay nangagpapakasira na gaya ng mga kinapal na walang
bait.

<span id="an_1:11">1:11</span> Sa aba nila! sapagka't sila'y nagsilakad
sa daan ni Cain, at nagsidaluhong na walang pagpipigil sa kamalian ni
Balaam dahil sa upa, at nangapahamak sa pagsalangsang ni Core.

<span id="an_1:12">1:12</span> Ang mga ito'y pawang mga batong natatago
sa inyong piging ng pagiibigan, kung sila'y nakikipagpiging sa inyo, mga
pastor na walang takot na nangagpapasabsab sa kanilang sarili; mga
alapaap na walang tubig, na tinatangay ng mga hangin; mga punong kahoy
sa taginaw na walang bunga, na makalawang namatay, na binunot pati ugat;

<span id="an_1:13">1:13</span> Mga mabangis na alon sa dagat, na
pinagbubula ang kanilang sariling kahihiyan; mga bituing gala na siyang
pinaglaanan ng pusikit ng kadiliman magpakailan man.

<span id="an_1:14">1:14</span> At ang mga ito naman ang hinulaan ni
Enoc, na ikapito sa bilang mula kay Adam, na nagsabi, Narito, dumating
ang Panginoon, na kasama ang kaniyang mga laksalaksang banal,

<span id="an_1:15">1:15</span> Upang isagawa ang paghuhukom sa lahat, at
upang sumbatan ang lahat ng masasama sa lahat ng kanilang mga gawang
masasama na kanilang ginawang may kasamaan, at sa lahat ng mga bagay na
mabibigat na sinalita laban sa kaniya ng mga makasalanang masasama.

<span id="an_1:16">1:16</span> Ang mga ito'y mga mapagbulong, mga
madaingin, na nangagsisilakad ayon sa kanilang masasamang pita (at ang
kanilang bibig ay nangagsasalita ng mga kapalaluan), nangagpapakita ng
galang sa mga tao dahil sa pakikinabangin.

<span id="an_1:17">1:17</span> Nguni't kayo, mga minamahal, ay
alalahanin ninyo ang mga salitang nang una'y sinabi ng mga apostol ng
ating Panginoong Jesucristo;

<span id="an_1:18">1:18</span> Kung paanong sinabi sa inyo, Magkakaroon
ng mga manunuya sa huling panahon, na magsisilakad ayon sa kanikanilang
masasamang pita.

<span id="an_1:19">1:19</span> Ang mga ito ang nagsisigawa ng
paghihiwalay, malalayaw, na walang taglay na Espiritu.

<span id="an_1:20">1:20</span> Nguni't kayo, mga minamahal, papagtibayin
ninyo ang inyong sarili sa inyong lubhang banal na pananampalataya, na
manalangin sa Espiritu Santo,

<span id="an_1:21">1:21</span> Na magsipanatili kayo sa pagibig sa Dios,
na inyong asahan ang awa ng ating Panginoong Jesucristo sa ikabubuhay na
walang hanggan.

<span id="an_1:22">1:22</span> At ang ibang nagaalinlangan ay inyong
kahabagan;

<span id="an_1:23">1:23</span> At ang iba'y inyong iligtas, na agawin
ninyo sa apoy; at ang iba'y inyong kahabagan na may takot; na inyong
kapootan pati ng damit na nadungisan ng laman.

<span id="an_1:24">1:24</span> Ngayon doon sa makapagiingat sa inyo mula
sa pagkatisod, at sa inyo'y makapaghaharap na walang kapintasan na may
malaking galak, sa harapan ng kaniyang kaluwalhatian.

<span id="an_1:25">1:25</span> Sa iisang Dios na ating Tagapagligtas, sa
pamamagitan ni Jesucristo na ating Panginoon, ay sumakaniya nawa ang
kaluwalhatian, ang karangalan, ang paghahari, at ang kapangyarihan, sa
kaunaunahang panahon, at ngayon at magpakailan man. Siya nawa.

------------------------------------------------------------------------

[Next: Revelation](rev)
