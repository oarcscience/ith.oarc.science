[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](tit)  [Next](heb.md) 

------------------------------------------------------------------------

### Estonian Bible: Philemon

<span id="an_1:1">1:1</span> Paulus, Kristuse Jeesuse vang ja vend
Timoteos armsale Fileemonile, meie kaastöölisele

<span id="an_1:2">1:2</span> ja armsale õele Appiale ja Arhipposele,
meie kaasvõitlejale, ja sinu majasse kogunevale kogudusele.

<span id="an_1:3">1:3</span> Armu teile ja rahu Jumalalt, meie Isalt, ja
Issandalt Jeesuselt Kristuselt!

<span id="an_1:4">1:4</span> Ma tänan alati oma Jumalat, kui ma mõtlen
sinule oma palveis;

<span id="an_1:5">1:5</span> sest ma kuulen sinu armastusest ja usust,
mis sul on Issanda Jeesuse poole ja kõigi pühade vastu,

<span id="an_1:6">1:6</span> et su usu ühendus minuga saaks vägevaks
kõige hea tunnetamises, mis meis on Kristuse kohta.

<span id="an_1:7">1:7</span> Sest mul oli palju rõõmu ja troosti sinu
armastusest, sest et pühade südamed on kosutatud sinu läbi, vend.

<span id="an_1:8">1:8</span> Sellepärast, kuigi mul on Kristuses palju
julgust sind käskida, mida tuleb teha,

<span id="an_1:9">1:9</span> ma siiski armastuse pärast pigemini palun
sind, olles, mis ma olen, vana Paulus, ja nüüd pealegi Kristuse Jeesuse
vang.

<span id="an_1:10">1:10</span> Ma palun sind oma poja Oneesimose pärast,
kelle ma sünnitasin ahelais olles ja

<span id="an_1:11">1:11</span> kes kord oli sinule kasutu, aga nüüd on
sinule ja minule väga kasulik; tema ma läkitan sulle tagasi,

<span id="an_1:12">1:12</span> tema, see on, mu oma südame!

<span id="an_1:13">1:13</span> Ma oleksin tahtnud teda pidada enese
juures, et ta sinu asemel oleks abiks mulle, kes olen ahelais
evangeeliumi pärast.

<span id="an_1:14">1:14</span> Kuid ilma sinu nõustuseta ma ei tahtnud
midagi teha, et sinu heategu ei näiks olevat sunnitud, vaid on
vabatahtlik.

<span id="an_1:15">1:15</span> Sest ta oligi vist sellepärast mõneks
ajaks eraldatud sinust, et sa teda saaksid pidada igavesti,

<span id="an_1:16">1:16</span> mitte kui orja, vaid rohkem kui orja, kui
armast venda, iseäranis minule armast, kui palju enam sinule niihästi
liha poolest kui Issandas.

<span id="an_1:17">1:17</span> Kui sa nüüd mind pead oma kaaslaseks,
siis võta ta vastu kui mind ennast.

<span id="an_1:18">1:18</span> Aga kui ta sulle on teinud mingit
ülekohut või kui tal on võlgu sinuga, siis pane see minu arvele.

<span id="an_1:19">1:19</span> Mina, Paulus, olen seda kirjutanud ise
oma käega: „Mina maksan!” Ma seda ei ütlegi, et sa iseenesegi oled mulle
võlgu.

<span id="an_1:20">1:20</span> Jah, vend, mina tahaksin, et mul sinust
oleks kasu Issandas! Kosuta mu südant Kristuses!

<span id="an_1:21">1:21</span> Veendunud olles sinu sõnakuulmises,
kirjutan sulle. Ma tean, et sa teed veel enamgi kui ma ütlen.

<span id="an_1:22">1:22</span> Ühtlasi valmista mulle paik
küllatulekuks, sest ma loodan, et mind teie palvete kaudu teile tagasi
kingitakse.

<span id="an_1:23">1:23</span> Sind tervitavad Epafras, mu kaasvang
Kristuses Jeesuses,

<span id="an_1:24">1:24</span> Markus, Aristarhos, Deemas, Luukas, minu
kaastöölised.

<span id="an_1:25">1:25</span> Meie Issanda Jeesuse Kristuse arm olgu
teie vaimuga!

------------------------------------------------------------------------

[Next: Hebrews](heb.md)
