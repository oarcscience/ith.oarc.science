[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Estonian Bible: 2 Timothy

<span id="an_1:1">1:1</span> Paulus, Jumala tahtel Kristuse Jeesuse
Apostel tõotuse järgi elust, mis on Kristuses Jeesuses,

<span id="an_1:2">1:2</span> armsale pojale Timoteosele: armu,
halastust, rahu Jumalalt Isalt ja Kristuselt Jeesuselt, meie Issandalt!

<span id="an_1:3">1:3</span> Ma tänan Jumalat, Keda ma oma esivanemaist
saadik teenin puhta südametunnistusega, nagu ma ka lakkamata mõtlen
sinule oma palvetes ööd ja päevad,

<span id="an_1:4">1:4</span> igatsedes sind näha ja meelde tuletades
sinu pisaraid, et täituda rõõmuga,

<span id="an_1:5">1:5</span> kui mulle meenub sinu silmakirjatsematu
usk, mis enne elas sinu vanaemas Loises ja sinu emas Euniikes ja nüüd,
nagu ma olen veendunud, elab ka sinus.

<span id="an_1:6">1:6</span> Selles asjas ma tuletan sinule meelde, et
sa õhutaksid lõkkele Jumala armuande, mis sulle sai minu käte
pealepanemise kaudu.

<span id="an_1:7">1:7</span> Sest Jumal ei ole meile andnud arguse
vaimu, vaid väe ja armastuse ja mõistliku meele vaimu.

<span id="an_1:8">1:8</span> Ärgu olgu sul siis häbi meie Issanda
tunnistusest ega minust, Tema vangist, vaid kannata kurja kaasa
Evangeeliumiga Jumala väge mööda,

<span id="an_1:9">1:9</span> Kes meid on päästnud ja on kutsunud püha
kutsega, mitte meie tegusid mööda, vaid Oma nõu ja armu järgi, mis meile
on antud Kristuses Jeesuses enne igavesi aegu;

<span id="an_1:10">1:10</span> ent nüüd on saanud avalikuks meie
Õnnistegija Kristuse Jeesuse ilmumise läbi, Kes on hävitanud surma ja
toonud valge ette elu ja kadumatu põlve Evangeeliumi kaudu,

<span id="an_1:11">1:11</span> milleks mina olen seatud kuulutajaks ja
Apostliks ja õpetajaks.

<span id="an_1:12">1:12</span> Sel põhjusel ma ka kannatan seda ega ole
mul häbi sellest; sest ma tean, Kellesse ma usun, ja olen julge selles,
et Ta on vägev säilitama minu kätte ustud vara tolle päevani.

<span id="an_1:13">1:13</span> Tervete sõnade eeskujuks võta, mida sa
oled kuulnud minult usus ja armastuses, mis on Kristuses Jeesuses.

<span id="an_1:14">1:14</span> Kaunist sinu hooleks antud vara hoia Püha
Vaimu läbi, Kes meis elab.

<span id="an_1:15">1:15</span> Sa tead seda, et kõik, kes on Aasias, on
löönud lahku minust, nende seas Fügelos ja Hermogenes.

<span id="an_1:16">1:16</span> Issand osutagu halastust Onesiforose
perele, sest tema on mind sagedasti kosutanud ega ole mitte häbenenud mu
ahelaid,

<span id="an_1:17">1:17</span> vaid kui ta saabus Rooma, otsis ta mind
suure hoolega ning leidis mind.

<span id="an_1:18">1:18</span> Issand andku temale leida halastust
Issanda juures tol päeval! Ja kui palju ta Efesoses oli mulle abiks,
tead sina paremini.

<span id="an_2:1">2:1</span> Saa siis vahvaks, mu poeg, armus, mis on
Kristuses Jeesuses!

<span id="an_2:2">2:2</span> Ja mis sa minult oled kuulnud paljude
tunnistajate abil, see anna ustavate inimeste kätte, kes on osavad
õpetama ka teisi.

<span id="an_2:3">2:3</span> Kannata siis ühtlasi kurja kui Jeesuse
Kristuse õilis sõdur!

<span id="an_2:4">2:4</span> Mitte ükski, kes on sõjateenistuses, ei
anna ennast peatoiduse hankimise kimpu, muidu ta ei saa olla selle meelt
mööda, kes ta on sõtta kutsunud.

<span id="an_2:5">2:5</span> Ja kui keegi võitleb, ei saa ta võidupärga,
kui ta ei võitle seadusepäraselt!

<span id="an_2:6">2:6</span> Töötaja põllumees peab kõige esiti viljast
osa saama!

<span id="an_2:7">2:7</span> Saa aru, mis ma ütlen! Ent Issand andku
sulle arusaamist kõigest.

<span id="an_2:8">2:8</span> Pea meeles Jeesust Kristust, Kes on
surnuist üles äratatud, Kes on Taaveti soost minu Evangeeliumi järgi,

<span id="an_2:9">2:9</span> mille pärast mina ka kannatan kurja, kandes
isegi ahelaid otsekui kurjategija! Kuid Jumala sõna ei ole aheldatud!

<span id="an_2:10">2:10</span> Sel põhjusel ma talun kõike nende pärast,
kes on valitud, et nemadki saavutaksid õndsuse Kristuses Jeesuses
igavese auga.

<span id="an_2:11">2:11</span> Ustav on see sõna: kui me ühes Temaga
oleme surnud, siis me ka elame ühes Temaga;

<span id="an_2:12">2:12</span> kui me ühes kannatame, siis me ka
valitseme ühes Temaga; kui me Tema salgame, siis Tema salgab ka meid;

<span id="an_2:13">2:13</span> kui me ei usu, Tema jääb siiski ustavaks;
Ta ei või ennast salata.

<span id="an_2:14">2:14</span> Seda tuleta meelde ja kinnita Jumala ees,
et nad ei riidleks sõnade pärast. Sellest ei ole mingit kasu, see segab
kuuljate meeli.

<span id="an_2:15">2:15</span> Püüa hoolega osutuda kõlbavaks Jumalale
kui töötegija, kellel pole tarvis häbeneda, kes tõesõna jagab õieti.

<span id="an_2:16">2:16</span> Kuid kõlvatute tühjade juttude eest hoidu
eemale; nende rääkijad lähevad ju ikka kaugemale jumalakartmatuses

<span id="an_2:17">2:17</span> ja nende kõne sööbib enese ümber otsekui
vähktõbi; nende seast on Hümenaios ja Fileetos,

<span id="an_2:18">2:18</span> kes on eksinud ära tõest ja ütlevad
ülestõusmise juba olnud olevat, ja rikuvad mõnede usu.

<span id="an_2:19">2:19</span> Ent Jumala rajatud alus püsib kindlana ja
temal on see pitser: Issand tunneb neid, kes Tema Omad on; ja:
ülekohtust loobugu igaüks, kes Issanda nime nimetab.

<span id="an_2:20">2:20</span> Aga suures majas ei ole mitte ainult
kuld- ja hõbe-, vaid ka puuastjaid ja saviastjaid, ja muist on
väärikamaks ja muist halvemaks tarvitamiseks.

<span id="an_2:21">2:21</span> Kui keegi nüüd iseennast neist puhastab,
saab ta astjaks väärikama tarvituse jaoks ja on pühitsetud ning tarvilik
oma isandale, kõlvuline igaks heaks teoks.

<span id="an_2:22">2:22</span> Põgene nooreea himude eest! Taotle
õigust, usku, armastust, rahu nendega, kes Issandat appi hüüavad puhtast
südamest!

<span id="an_2:23">2:23</span> Väldi rumalaid ja lapsikuid küsimusi;
sest sa tead, et need toovad tüli.

<span id="an_2:24">2:24</span> Ent Issanda sulane ärgu tülitsegu, vaid
olgu lahke kõikide vastu, osav õpetama, valmis kannatama kurja,

<span id="an_2:25">2:25</span> kes tasase meelega noomib vastupanijaid,
et Jumal neile kuidagi annaks meelt parandada ja tunnetada tõde,

<span id="an_2:26">2:26</span> kaineneda ja vabaneda kuradi paelust, kes
on nad kinni võtnud täitma tema tahtmist.

<span id="an_3:1">3:1</span> Aga seda tea, et viimseil päevil tuleb
raskeid aegu.

<span id="an_3:2">3:2</span> Sest inimesed on siis enesearmastajad,
rahaahned, hooplejad, ülbed, teotajad, sõnakuulmatud vanemaile,
tänamatud, õelad,

<span id="an_3:3">3:3</span> südametud, leppimatud, laimajad, pillajad,
toored, hea põlgajad,

<span id="an_3:4">3:4</span> petturid, kergemeelsed, sõgedad, rohkem
lõbuarmastajad kui jumalaarmastajad,

<span id="an_3:5">3:5</span> kellel on jumalakartuse nägu, aga kes
salgavad tema väge. Ja nendest hoidu eemale.

<span id="an_3:6">3:6</span> Sest nende seas on ka mõned, kes poetuvad
majadesse ja võtavad oma võrku pattudega koormatud ja mõnesuguste
himudega aetavaid naisterahvaid,

<span id="an_3:7">3:7</span> kes alati on õppijad, kuid kunagi ei pääse
tõe tunnetusele.

<span id="an_3:8">3:8</span> Aga otsekui Jannes ja Jambres hakkasid
vastu Moosesele, nõnda hakkavad need vastu tõele; nad on inimesed, kes
on arust ära ega pea paika usu poolest.

<span id="an_3:9">3:9</span> Aga nad ei saa ka mitte enam kaugele, sest
nende hullustus saab kõigile avalikuks, nagu ka nondega sündis.

<span id="an_3:10">3:10</span> Ent sina oled järginud mind minu
õpetuses, eluviisis, nõuandes, usus, pikas meeles, armastuses,
kannatlikkuses,

<span id="an_3:11">3:11</span> tagakiusamistes, kannatamistes, mis said
mulle osaks Antiookias, Ikoonionis, Lüstras; milliseid tagakiusamisi ma
kannatasin ja millest kõigist mind päästis Issand.

<span id="an_3:12">3:12</span> Ja kõiki, kes tahavad elada
jumalakartlikult Kristuses Jeesuses, kiusatakse taga.

<span id="an_3:13">3:13</span> Aga kurjad inimesed ja petised lähevad
ikka pahemaks, eksitades teisi ja eksides.

<span id="an_3:14">3:14</span> Ent sina jää sellesse, mida oled õppinud
ja milles oled kindel, sest sa tead, kellelt sa selle oled õppinud;

<span id="an_3:15">3:15</span> ja et sina lapsest saadik tunned pühi
kirju, mis võivad sind teha targaks, õndsuseks usu kaudu, mis on
Kristuses Jeesuses.

<span id="an_3:16">3:16</span> Kõik Kiri on Jumala Vaimu poolt
sisendatud ja on kasulik õpetuseks, noomimiseks, parandamiseks,
juhatamiseks õiguses,

<span id="an_3:17">3:17</span> et Jumala inimene oleks täielik ja
kõigele heale tööle valmistunud.

<span id="an_4:1">4:1</span> Ma tunnistan kindlasti Jumala ja Kristuse
Jeesuse ees, Kes mõistab kohut elavate ja surnute üle, niihästi Tema
tulemist kui ka Tema Riiki.

<span id="an_4:2">4:2</span> Kuuluta sõna, astu esile, olgu parajal või
ebasobival ajal, noomi, hoiata, manitse kõige pika meelega ja
õpetamisega.

<span id="an_4:3">4:3</span> Sest tuleb aeg, et nad tervet õpetust ei
taha sallida, vaid enestele otsivad õpetajaid iseeneste himude järgi,
sedamööda kuidas nende kõrvad sügelevad,

<span id="an_4:4">4:4</span> ja käänavad kõrvad ära tõest ning pöörduvad
tühjade juttude poole.

<span id="an_4:5">4:5</span> Aga sina ole igapidi kaine, kannata kurja,
tee Evangeeliumikuulutaja tööd, täida oma ametit õieti.

<span id="an_4:6">4:6</span> Sest mind juba ohverdatakse ja minu
lahkumiseaeg on jõudnud ligi.

<span id="an_4:7">4:7</span> Ma olen head võitlemist võidelnud, ma olen
oma jooksmise lõpetanud, ma olen usu säilitanud!

<span id="an_4:8">4:8</span> Nüüd on minule tallele pandud õiguse pärg,
mille Issand, õige kohtumõistja, mulle annab tol päeval, aga mitte
ainult minule, vaid ka kõigile, kes armastavad Ta ilmumist.

<span id="an_4:9">4:9</span> Katsu ruttu minu juurde tulla!

<span id="an_4:10">4:10</span> Sest Deemas jättis mind maha ning hakkas
armastama seda maailma ja läks Tessaloonikasse, Kreskes Galaatiasse,
Tiitus Dalmaatiasse.

<span id="an_4:11">4:11</span> Luukas üksi on mu juures. Võta Markus ja
too ta enesega, sest teda on mulle väga vaja abiliseametisse.

<span id="an_4:12">4:12</span> Tühhikose ma läkitasin Efesosse.

<span id="an_4:13">4:13</span> Kuub, mille ma jätsin Troasse Karpose
juurde, too tulles kaasa, ja raamatud, eriti pärgamendid.

<span id="an_4:14">4:14</span> Vasksepp Aleksandros on mulle teinud
palju paha. Issand tasugu talle ta tegusid mööda!

<span id="an_4:15">4:15</span> Hoidu ka sina tema eest, sest ta on
kõvasti vastu pannud meie sõnadele.

<span id="an_4:16">4:16</span> Kui ma esimest korda kohtus kostsin enese
eest, ei olnud ükski mulle toeks, vaid kõik jätsid mind maha. Ärgu
arvatagu seda neile süüks.

<span id="an_4:17">4:17</span> Aga Issand seisis minu eest ja kinnitas
mind, et sõna kuulutamine minu läbi teostuks täiel määral ja kõik
paganad kuuleksid seda; ja ma pääsesin lõukoera suust.

<span id="an_4:18">4:18</span> Küll Issand mind ka välja tõmbab kõigist
kurjadest tegudest ja aitab Oma taevasesse Riiki. Temale olgu austus
ajastute ajastuteni! Aamen.

<span id="an_4:19">4:19</span> Tervita Priskat ja Akvilat ja Onesiforose
peret.

<span id="an_4:20">4:20</span> Erastos jäi Korintosesse; Trofimose ma
jätsin haigelt Mileetosesse.

<span id="an_4:21">4:21</span> Rutta, et sa enne talve saabud! Eubulos
ja Puudes ja Linos ja Klaudia ja kõik vennad tervitavad sind.

<span id="an_4:22">4:22</span> Issand Jeesus Kristus olgu sinu vaimuga!
Arm olgu teiega!

------------------------------------------------------------------------

[Next: Titus](tit.md)
