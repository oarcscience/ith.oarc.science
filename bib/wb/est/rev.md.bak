[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jde.md) 

------------------------------------------------------------------------

### Estonian Bible: Revelation

<span id="an_1:1">1:1</span> Jeesuse Kristuse Ilmutus, mille Jumal
Temale andis, et Ta näitaks Tema sulastele, mis varsti peab sündima; ja
seda Ta näitas, läkitades Oma Ingli kaudu Oma sulasele Johannesele,

<span id="an_1:2">1:2</span> kes on tunnistanud Jumala sõna ja Jeesuse
Kristuse tunnistust, kõike, mida ta on näinud.

<span id="an_1:3">1:3</span> Õnnis on see, kes loeb, ja need, kes
kuulevad selle prohvetliku kuulutuse sõnu ja peavad tallel, mis sellesse
on kirja pandud; sest aeg on ligidal.

<span id="an_1:4">1:4</span> Johannes seitsmele Aasia kogudusele: armu
teile ja rahu Sellelt, Kes on ja Kes oli ja Kes tuleb; ja neilt
seitsmelt vaimult, kes on Tema aujärje ees;

<span id="an_1:5">1:5</span> ja Jeesuselt Kristuselt, Kes on ustav
tunnistaja, esmasündinu surnute seast ja maailma kuningate valitseja.
Temale, Kes meid on armastanud ja meid on vabastanud meie pattudest Oma
Verega,

<span id="an_1:6">1:6</span> ja on meid teinud kuningriigiks, preestriks
Jumalale ja Oma Isale, Temale olgu au ja vägi ajastute ajastuteni!
Aamen.

<span id="an_1:7">1:7</span> Vaata, Tema tuleb pilvedega ja kõik silmad
saavad Teda näha, ja need, kes Tema läbi pistsid, ja kõik maa suguharud
tõstavad kaebehäält Tema pärast. Tõepoolest, aamen!

<span id="an_1:8">1:8</span> „Mina olen A ja O”, ütleb Issand Jumal, Kes
on ja Kes oli ja Kes tuleb, Kõigeväeline.

<span id="an_1:9">1:9</span> Mina, Johannes, teie vend ja teie kaaslane
viletsuses ja kuningriigis ja kannatlikkuses Jeesuses, olin saarel, mida
kutsutakse Patmoseks, Jumala sõna ja Jeesuse Kristuse tunnistuse pärast.

<span id="an_1:10">1:10</span> Ma olin vaimus Issanda päeval ja kuulsin
oma selja taga suurt, otsekui pasuna häält,

<span id="an_1:11">1:11</span> mis ütles: „Mida sa näed, kirjuta
raamatusse ja läkita neile seitsmele kogudusele: Efesosse ja Smürnasse
ja Pergamoni ja Tüatiirasse ja Sardesesse ja Filadelfiasse ja
Laodikeasse!”

<span id="an_1:12">1:12</span> Ja ma pöördusin ümber vaatama seda häält,
mis minuga rääkis. Ja kui ma olin pöördunud, nägin ma seitset kuld
küünlajalga.

<span id="an_1:13">1:13</span> Ja keset neid seitset küünlajalga üht,
kes oli Inimese Poja sarnane, riietatud pika rüüga ja vöötatud rinde alt
kuldvööga.

<span id="an_1:14">1:14</span> Tema pea ja juuksed olid valged nagu
valge vill, nagu lumi, ja Tema silmad nagu tuleleek;

<span id="an_1:15">1:15</span> ja Tema jalad olid otsekui ahjus hõõguv,
hiilgav vasemaak ja Tema hääl oli nagu suurte vete kohin.

<span id="an_1:16">1:16</span> Ja Temal oli paremas käes seitse
taevatähte, ja Tema suust läks välja terav kaheterane mõõk, ja Tema pale
oli otsekui päike, kui see paistab oma väes.

<span id="an_1:17">1:17</span> Kui ma Teda nägin, siis ma langesin maha
Tema jalgade ette nagu surnu. Ja Ta pani Oma parema käe mu peale ja
ütles mulle: „Ära karda, Mina olen Esimene ja Viimne

<span id="an_1:18">1:18</span> ja Elav; Ma olin surnud, ja vaata, Ma
olen elav ajastute ajastuteni, ja Minu käes on surma ja surmavalla
võtmed!

<span id="an_1:19">1:19</span> Kirjuta siis, mida sa oled näinud ja mis
nüüd on ja mis pärast seda sünnib!

<span id="an_1:20">1:20</span> Nende seitsme taevatähe saladus, mida sa
nägid Minu paremas käes, ja nende seitsme kuldküünlajala saladus on see:
need seitse tähte on seitsme koguduse Inglid, ja need seitse küünlajalga
on seitse kogudust!

<span id="an_2:1">2:1</span> Efesose koguduse Inglile kirjuta: nõnda
ütleb see, Kes neid seitset tähte peab Oma paremas käes, Kes kõnnib
seitsme kuldküünlajala vahel:

<span id="an_2:2">2:2</span> Ma tean su tegusid ja sinu tööd ja su
kannatlikkust ja et sa ei või sallida kurje ja oled läbi katsunud need,
kes endid ütlevad Apostlid olevat, aga ei ole, ning oled leidnud nad
olevat valelikud;

<span id="an_2:3">2:3</span> ja sinul on kannatlikkust ja sa oled
kandnud raskusi Minu nime pärast ega ole raugenud.

<span id="an_2:4">2:4</span> Aga Mul on sinu vastu, et sa oled maha
jätnud oma esimese armastuse.

<span id="an_2:5">2:5</span> Siis mõtle nüüd, kust sa oled langenud, ja
paranda meelt ja tee esimesi tegusid; aga kui mitte, siis Ma tulen su
juurde ja lükkan su küünlajala tema asemelt ära, kui sa meelt ei
paranda.

<span id="an_2:6">2:6</span> Aga see sul on, et sa vihkad nikolaiitide
tegusid, mida vihkan Minagi.

<span id="an_2:7">2:7</span> Kellel kõrv on, see kuulgu, mis Vaim
kogudustele ütleb: kes võidab, sellele ma annan süüa elupuust, mis on
Jumala paradiisis.

<span id="an_2:8">2:8</span> Ja Smürna koguduse Inglile kirjuta: nõnda
ütleb Esimene ja Viimne, Kes oli surnud ja on saanud elavaks:

<span id="an_2:9">2:9</span> Ma tean su viletsust ning vaesust — kuid sa
oled siiski rikas — ja pilkamist nende poolt, kes ütlevad endid juudid
olevat, aga ei ole, vaid on saatana kogudus!

<span id="an_2:10">2:10</span> Ära karda seda, mida sul tuleb kannatada!
Vaata, kurat tahab visata mõned teie seast vangitorni, et teid
kiusataks; ja teil on viletsust kümme päeva. Ole ustav surmani, siis Ma
annan sulle elukrooni!

<span id="an_2:11">2:11</span> Kellel kõrv on, see kuulgu, mis Vaim
kogudustele ütleb: kes võidab, sellele ei tee teine surm mingit kahju!

<span id="an_2:12">2:12</span> Ja Pergamoni koguduse Inglile kirjuta:
nõnda ütleb See, Kelle käes on terav kaheterane mõõk:

<span id="an_2:13">2:13</span> Ma tean, kus sa elad: seal, kus on
saatana aujärg! Ja sa pead kinni Mu nimest ega ole Minu usku salanud ka
neil päevil, mil Antipas, Mu tunnistaja, mu ustav, tapeti teie juures,
kus saatan elab.

<span id="an_2:14">2:14</span> Aga Mul on pisut sinu vastu, et sul on
seal neid, kes peavad kinni Bileami õpetusest, kes Baalakit õpetas
võrgutama Iisraeli sööma ebajumalate ohvreid ja hoorama.

<span id="an_2:15">2:15</span> Samuti on sul ka neid, kes samasuguselt
kinni peavad nikolaiitide õpetusest.

<span id="an_2:16">2:16</span> Paranda siis meelt; aga kui mitte, siis
Ma tulen su juurde nobedasti ja sõdin nende vastu oma suu mõõgaga!

<span id="an_2:17">2:17</span> Kellel kõrv on, see kuulgu, mis Vaim
kogudustele ütleb: kes võidab, sellele Ma annan süüa varjule pandud
mannat ja annan temale valge kivikese ja kivikese peale kirjutatud uue
nime, mida ükski muu ei tunne kui aga see, kes selle saab.

<span id="an_2:18">2:18</span> Ja Tüatiira koguduse Inglile kirjuta:
nõnda ütleb Jumala Poeg, Kellel on silmad nagu tuleleek ja jalad
hiilgavad otsekui vasemaak:

<span id="an_2:19">2:19</span> Ma tean sinu tegusid ja armastust ja usku
ja teenimist ja kannatlikkust, ja et sinu viimseid tegusid on rohkem kui
esimesi.

<span id="an_2:20">2:20</span> Aga Mul on sinu vastu, et sa sallid naist
Iisebeli, kes ennast nimetab prohvetiks ja õpetab ning ahvatleb Minu
sulaseid hoorama ja sööma ebajumalate ohvreid.

<span id="an_2:21">2:21</span> Ma olen temale andnud aega
meeleparanduseks, aga ta ei taha pöörduda oma porduelust.

<span id="an_2:22">2:22</span> Vaata, Ma viskan ta haigevoodisse ja
need, kes temaga abielu rikuvad, suurde viletsusse, kui nad ei pöördu
tema tegudest!

<span id="an_2:23">2:23</span> Ja tema lapsed Ma lõpetan surmaga, ja
kõik kogudused tunnevad ära, et Mina olen See, Kes katsub läbi neerud ja
südamed, ja Ma annan teile igaühele teie tegude järgi.

<span id="an_2:24">2:24</span> Aga teile Ma ütlen ja muile Tüatiiras
olevaile, kellel ei ole seda õpetust ja kes ei ole, nagu nad ütlevad,
ära tundnud saatana sügavusi: Ma ei pane teile peale muud koormat,

<span id="an_2:25">2:25</span> pidage vaid kinni, mis teil on, kuni Ma
tulen!

<span id="an_2:26">2:26</span> Ja kes võidab ja otsani peab Minu
tegusid, sellele Ma annan meelevalla paganate üle

<span id="an_2:27">2:27</span> ja ta peab neid karjatama raudkepiga,
nõnda nagu saviastjad pihuks lüüakse, otsekui Minagi olen saanud
meelevalla Oma Isalt;

<span id="an_2:28">2:28</span> ja Mina annan temale koidutähe.

<span id="an_2:29">2:29</span> Kellel kõrv on, see kuulgu, mis Vaim
kogudustele ütleb!

<span id="an_3:1">3:1</span> Ja Sardese koguduse Inglile kirjuta: nõnda
ütleb See, Kelle on seitse Jumala vaimu ja need seitse tähte: Ma tean
sinu tegusid, et sul on nimi, et sa elad, aga oled surnud!

<span id="an_3:2">3:2</span> Saa valvsaks ja kinnita muid, kes on
suremas; sest Mina ei ole leidnud, et su teod oleksid täielikud Minu
Jumala ees!

<span id="an_3:3">3:3</span> Siis mõtle, kuidas sa sõna vastu võtsid ja
kuulsid, ja pea seda ning paranda meelt! Kui sa nüüd ei valva, tulen Ma
kui varas ja sina ei tea, mil tunnil Ma su peale tulen.

<span id="an_3:4">3:4</span> Ometi on sul ka Sardeses mõned nimed, kes
ei ole reostanud oma riideid, ja nad peavad Minuga käima valgeis
riideis, sest nad on seda väärt.

<span id="an_3:5">3:5</span> Kes võidab, see riietatakse nõnda valgete
riietega ja Mina ei kustuta tema nime eluraamatust, ja Ma tahan
tunnistada tema nime Oma Isa ees ja kõigi Tema Inglite ees.

<span id="an_3:6">3:6</span> Kellel kõrv on, see kuulgu, mis Vaim
kogudustele ütleb!

<span id="an_3:7">3:7</span> Ja Filadelfia koguduse Inglile kirjuta:
nõnda ütleb Püha, Tõeline, Kelle käes on Taaveti võti ja Kes avab ja
ükski ei sule; Kes suleb ja ükski ei ava:

<span id="an_3:8">3:8</span> Ma tean sinu tegusid. Vaata, Ma olen
seadnud su ette avatud ukse ja ükski ei suuda seda sulgeda; sest sul on
pisut rammu, ja sa oled pidanud Mu sõna ega ole salanud Mu nime!

<span id="an_3:9">3:9</span> Vaata, Ma annan saatana kogudusest mõned,
kes ütlevad endid juudid olevat, aga ei ole, vaid valetavad! Vaata, Ma
teen, et nad tulevad ja kummardavad sinu jalgade ette ja tunnevad ära,
et Ma sind olen armastanud!

<span id="an_3:10">3:10</span> Et sa Mu kannatlikkuse sõna oled pidanud,
siis Minagi tahan sind hoida kiusatustunni eest, mis on tulemas kogu
maailma peale neid kiusama, kes maa peal elavad.

<span id="an_3:11">3:11</span> Ma tulen nobedasti; pea kinni, mis sul
on, et ükski sinu krooni ei võtaks!

<span id="an_3:12">3:12</span> Kes võidab, selle Ma teen sambaks Oma
Jumala templis, ja tema ei lähe sealt enam välja, ja Ma kirjutan tema
peale Oma Jumala nime ja Oma Jumala linna nime, Uue Jeruusalemma, mis
maha tuleb taevast Minu Jumala juurest, ja Oma uue nime.

<span id="an_3:13">3:13</span> Kellel kõrv on, see kuulgu, mis Vaim
kogudustele ütleb!

<span id="an_3:14">3:14</span> Ja Laodikea koguduse Inglile kirjuta:
nõnda ütleb Aamen, ustav ja tõeline tunnistaja, Jumala loodu algus:

<span id="an_3:15">3:15</span> Ma tean sinu tegusid, et sa pole külm ega
kuum. Oh, oleksid sa külm või kuum!

<span id="an_3:16">3:16</span> Aga nüüd, et sa oled leige ja mitte külm
ega kuum, siis tahan Ma sind välja sülitada Oma suust!

<span id="an_3:17">3:17</span> Sa ju ütled: ma olen rikas ja mul on vara
küllalt ega ole mul midagi vaja. Ja sa ei teagi, et sa oled vilets ja
armetu ja vaene ja pime ja alasti!

<span id="an_3:18">3:18</span> Ma annan sulle nõu osta Minult kulda, mis
tules on puhastatud, et sa võiksid rikkaks saada, ja valged riided, et
sa nendega riietuksid ja ei nähtaks sinu alastuse häbi, ja silmasalvi
võida silmi, et sa näeksid.

<span id="an_3:19">3:19</span> Ma noomin ja karistan kõiki, keda Ma
armastan. Ole siis väga hoolas ja paranda meelt!

<span id="an_3:20">3:20</span> Vaata, Ma seisan ukse taga ja koputan:
kui keegi Mu häält kuuleb ja ukse avab, selle juurde Ma lähen sisse ja
söön õhtust ühes temaga ja tema Minuga!

<span id="an_3:21">3:21</span> Kes võidab, sellele Ma annan istuda ühes
Minuga Minu aujärjel, nõnda nagu Minagi olen võitnud ja istunud ühes Oma
Isaga Tema aujärjele.

<span id="an_3:22">3:22</span> Kellel kõrv on, see kuulgu, mis Vaim
kogudustele ütleb!

<span id="an_4:1">4:1</span> Pärast seda ma nägin, ja vaata: uks oli
avatud taevas ja endine hääl, mida olin kuulnud otsekui pasunat rääkivat
minuga, ütles: „Astu siia üles, ja Ma näitan sulle, mis pärast seda peab
sündima!”

<span id="an_4:2">4:2</span> Ja sedamaid olin mina vaimus. Ja vaata,
aujärg seisis taevas, ja Keegi istus aujärjel!

<span id="an_4:3">4:3</span> Ja See, Kes istus, oli jumelt otsekui
jaspise- ja sardisekivi, ja vikerkaar oli aujärje ümber, jumelt sarnane
smaragdikivile.

<span id="an_4:4">4:4</span> Ja aujärje ümber oli kakskümmend neli
aujärge; ja aujärgedel ma nägin istuvat kahtkümmend nelja vanemat,
riietatud valgeisse riietesse ja kuldpärjad peas.

<span id="an_4:5">4:5</span> Ja aujärjest väljus välke ja hääli ja
piksemürinat, ja seitse tulist lampi põles aujärje ees; need on Jumala
seitse vaimu.

<span id="an_4:6">4:6</span> Ja aujärje ees oli otsekui klaasmeri,
mägikristalli sarnane; ja keset aujärge ja aujärje ümber oli neli
olendit, täis silmi eest ja tagant.

<span id="an_4:7">4:7</span> Ja esimene olend oli lõukoera sarnane, ja
teine olend oli härja sarnane, ja kolmandal olendil oli nägu otsekui
inimesel, ja neljas olend oli lendava kotka sarnane.

<span id="an_4:8">4:8</span> Ja neil neljal olendil oli igaühel kuus
tiiba, ümberringi ja seestpoolt nad olid täis silmi. Nad ei lakka ööd ja
päevad ütlemast: „Püha, püha, püha on Issand Jumal, Kõigeväeline, Kes
oli ja Kes on ja Kes tuleb!”

<span id="an_4:9">4:9</span> Ja nii sageli kui olendid annavad austust,
au ja tänu Sellele, Kes aujärjel istub ja elab ajastute ajastuteni,

<span id="an_4:10">4:10</span> heidavad need kakskümmend neli vanemat
maha selle ette, Kes aujärjel istub, ja nad kummardavad Teda, Kes elab
ajastute ajastuteni, ja panevad oma pärjad maha aujärje ette ning
ütlevad:

<span id="an_4:11">4:11</span> Sina, meie Issand ja Jumal, oled väärt
võtma austust ja au ja väge, sest sina oled loonud kõik asjad, ja Sinu
tahte läbi on need olemas ja on loodud!”

<span id="an_5:1">5:1</span> Ja ma nägin Selle paremas käes, Kes istus
aujärjel, rullraamatut, täis kirjutatud seestpoolt ja väljastpoolt ja
kinni pandud seitsme pitseriga.

<span id="an_5:2">5:2</span> Ja ma nägin vägevat Inglit; see kuulutas
suure häälega: „Kes on vääriline avama seda raamatut ja lahti võtma
selle pitsereid?”

<span id="an_5:3">5:3</span> Ja ükski ei võinud ei taevas ega maa peal
ega maa all avada raamatut ega vaadata sinna sisse.

<span id="an_5:4">5:4</span> Ja mina nutsin väga, et kedagi ei leitud
väärt olevat avama raamatut ja vaatama sinna sisse.

<span id="an_5:5">5:5</span> Ja üks vanemaist ütles mulle: „Ära nuta!
Vaata, lõukoer Juuda suguharust, Taaveti juur, on võitnud nii, et Tema
võib avada raamatu ja lahti võtta selle seitse pitserit!”

<span id="an_5:6">5:6</span> Ja ma nägin keset aujärge ja nelja olendit
ja keset vanemaid seismas Talle, Kes oli otsekui tapetud; ja Tal oli
seitse sarve ja seitse silma, mis on Jumala seitse vaimu, kes on
läkitatud kogu ilmamaale.

<span id="an_5:7">5:7</span> Ja Ta tuli ja võttis raamatu selle paremast
käest, Kes istus aujärjel.

<span id="an_5:8">5:8</span> Ja kui Ta oli võtnud raamatu, siis need
olendid ja need kakskümmend neli vanemat heitsid maha Talle ette, ja
igaühel oli käes kannel ja kuldkausid, täis suitsutusrohte; need on
pühade palved.

<span id="an_5:9">5:9</span> Ja nad laulsid uut laulu ning ütlesid:
„Sina oled väärt võtma raamatut ja lahti tegema selle pitsereid, sest
Sina oled olnud tapetud ja oled Oma Verega Jumalale ostnud inimesi
kõigist suguharudest ja keeltest ja rahvaist ja paganahõimudest

<span id="an_5:10">5:10</span> ja oled nad teinud kuningriigiks ja
preestriks meie Jumalale, ja nad valitsevad maa peal.”

<span id="an_5:11">5:11</span> Ja ma nägin ja kuulsin paljude Inglite
häält aujärje ja olendite ja vanemate ümbert; ja nende arv oli kümme
tuhat korda kümme tuhat ja tuhat korda tuhat.

<span id="an_5:12">5:12</span> Ja need ütlesid suure häälega: „Tall, Kes
on tapetud, on väärt võtma väge ja rikkust ja tarkust ja rammu ja au ja
austust ja kiitust!”

<span id="an_5:13">5:13</span> Ja kõike loodut, mis on taevas ja maa
peal ja maa all ja meres, ja kõike, mis nendes on, kuulsin ma ütlevat:
„Sellele, Kes istub aujärjel, ja Tallele olgu kiitus ja au ja austus ja
vägi ajastute ajastuteni!”

<span id="an_5:14">5:14</span> Ja need neli olendit ütlesid: „Aamen!” Ja
vanemad heitsid maha ja kummardasid.

<span id="an_6:1">6:1</span> Ja ma nägin, kuidas Tall võttis lahti ühe
seitsmest pitserist, ja ma kuulsin üht neljast olendist otsekui pikse
häälega ütlevat: „Tule!”

<span id="an_6:2">6:2</span> Ja ma vaatasin, ja näe: valge hobune; ja ta
seljas istujal oli amb käes; ja talle anti pärg ja ta väljus võites ja
võitu saavutama.

<span id="an_6:3">6:3</span> Ja kui Tall võttis lahti teise pitseri,
kuulsin ma teist olendit ütlevat: „Tule!”

<span id="an_6:4">6:4</span> Ja väljus teine hobune, tulipunane, ja ta
seljas istujal lasti rahu maa pealt ära võtta, et inimesed üksteist
tapaksid; ja temale anti suur mõõk.

<span id="an_6:5">6:5</span> Ja kui Tall võttis lahti kolmanda pitseri,
kuulsin ma kolmandat olendit ütlevat: „Tule!” Ja ma vaatasin, ja näe:
must hobune, ja tema seljas istujal olid kaalud käes.

<span id="an_6:6">6:6</span> Ja ma kuulsin otsekui häält nelja olendi
keskelt ütlevat: „Mõõt nisu teenari eest ja kolm mõõtu otri teenari
eest; ja õlile ega viinale ära tee kahju!”

<span id="an_6:7">6:7</span> Ja kui Ta võttis lahti neljanda pitseri,
kuulsin ma neljanda olendi häält ütlevat: „Tule!”

<span id="an_6:8">6:8</span> Ja ma vaatasin, ja näe, tuhkur hobune, ja
kes tema seljas istus, selle nimi oli Surm, ja Surmavald käis ühes
temaga; ja neile anti meelevald neljanda osa ilmamaa üle, tappa mõõga ja
nälja ja surmaga ja maapealsete kiskjate elajate abil.

<span id="an_6:9">6:9</span> Ja kui Ta võttis lahti viienda pitseri,
siis ma nägin altari all nende hingi, kes olid tapetud Jumala sõna
pärast ja tunnistuse pärast, mis neil oli.

<span id="an_6:10">6:10</span> Ja nad kisendasid suure häälega ning
ütlesid: „Oh Püha ja Tõeline Valitseja, kui kaua Sa ei mõista kohut ega
tasu kätte meie verd neile, kes elavad maa peal?”

<span id="an_6:11">6:11</span> Ja neile anti igaühele pikk valge rüü, ja
neile öeldi, et nad oleksid rahul veel natuke aega, kuni saab täis nende
kaassulaste ja nende vendade arv, kes tapetakse nõnda nagu nemadki.

<span id="an_6:12">6:12</span> Ja ma nägin, kui Ta võttis lahti kuuenda
pitseri, et siis sündis suur maavärisemine, ja päike läks mustaks nagu
karvane kotiriie ja kuu läks kogunisti nagu vereks;

<span id="an_6:13">6:13</span> ja taevatähed kukkusid maha, otsekui
viigipuu ajab maha oma toored marjad, kui suur tuul teda raputab;

<span id="an_6:14">6:14</span> ja taevas veeres ära nagu rullraamat, ja
kõik mäed ja saared nihkusid oma paigust;

<span id="an_6:15">6:15</span> ja ilmamaa kuningad ja suured isandad ja
sõjapealikud ja rikkad ja võimumehed ja kõik orjad ja kõik vabad pugesid
varjule koobastesse ja mägede kaljudesse,

<span id="an_6:16">6:16</span> ja nad ütlesid mägedele ja kaljudele:
„Langege meie peale ja varjake meid Selle palge eest, Kes aujärjel
istub, ja Talle viha eest!

<span id="an_6:17">6:17</span> Sest on tulnud Tema suur vihapäev, ja kes
võib püsida?”

<span id="an_7:1">7:1</span> Pärast seda ma nägin nelja Inglit seisvat
maa neljal nurgal ning kinni pidavat nelja maatuult, et ükski tuul ei
puhuks maa peale ega mere peale ega ühegi puu peale.

<span id="an_7:2">7:2</span> Ja ma nägin teist Inglit tõusvat päevatõusu
poolt, ning ta käes oli elava Jumala pitsat, ja tema hüüdis suure
häälega nendele neljale Inglile, kellele oli antud teha kahju maale ja
merele,

<span id="an_7:3">7:3</span> ning ütles: „Ärge tehke kahju maale ega
merele ega puudele, enne kui me oleme pannud pitseri oma Jumala sulaste
otsaesisele!”

<span id="an_7:4">7:4</span> Ja ma kuulsin nende arvu, kes olid
pitseriga märgitud, sada nelikümmend neli tuhat pitseriga märgitut
kõigist Iisraeli laste suguharudest:

<span id="an_7:5">7:5</span> Juuda suguharust kaksteist tuhat pitseriga
märgitut; Ruubeni suguharust kaksteist tuhat; Gaadi suguharust kaksteist
tuhat;

<span id="an_7:6">7:6</span> Aaseri suguharust kaksteist tuhat; Naftali
suguharust kaksteist tuhat; Manasse suguharust kaksteist tuhat;

<span id="an_7:7">7:7</span> Siimeoni suguharust kaksteist tuhat; Leevi
suguharust kaksteist tuhat; Issaskari suguharust kaksteist tuhat;

<span id="an_7:8">7:8</span> Sebuloni suguharust kaksteist tuhat;
Joosepi suguharust kaksteist tuhat; Benjamini suguharust kaksteist tuhat
pitseriga märgitut.

<span id="an_7:9">7:9</span> Pärast seda ma nägin, ja vaata, suur hulk
rahvast, keda ükski ei võinud ära lugeda kõigist rahvahõimudest ja
suguharudest ja rahvaist ja keeltest; need seisid aujärje ees ja Talle
ees, riietatud valgeisse rüüdesse ja palmioksad käes.

<span id="an_7:10">7:10</span> Ja nad hüüdsid suure häälega ja ütlesid:
„Õnnistus meie Jumalale, Kes aujärjel istub, ja Tallele!”

<span id="an_7:11">7:11</span> Ja kõik Inglid seisid aujärje ja vanemate
ja nelja olendi ümber ja heitsid aujärje ette silmili maha ja
kummardasid Jumalat

<span id="an_7:12">7:12</span> ning ütlesid: „Aamen, kiitus ja austus ja
tarkus ja tänu ja au ja vägi ja ramm meie Jumalale ajastute ajastuteni!
Aamen.”

<span id="an_7:13">7:13</span> Ja üks vanemaist hakkas kõnelema ning
ütles minule: „Need seal valgeis rüüdes, kes nad on ja kust nad tulid?”

<span id="an_7:14">7:14</span> Ja ma ütlesin temale: „Mu isand, sina
tead!” Ja ta ütles mulle: „Need on, kes tulevad suurest viletsusest ja
on oma rüüd pesnud ja oma rüüd valgeks teinud Talle Veres!

<span id="an_7:15">7:15</span> Sellepärast on nad Jumala aujärje ees ja
teenivad Teda ööd ja päevad Tema templis. Ja See, Kes aujärjel istub,
laotab Oma telgi nende üle.

<span id="an_7:16">7:16</span> Neil ei ole siis enam nälga ega janu; ka
ei lange nende peale päikest ega mingisugust palavat;

<span id="an_7:17">7:17</span> sest Tall, Kes on keset aujärge, hoiab
neid ja juhatab nad elava vee allikaile; ja Jumal pühib ära kõik pisarad
nende silmist!”

<span id="an_8:1">8:1</span> Ja kui Tall võttis lahti seitsmenda
pitseri, tekkis taevas vaikus ligi pooleks tunniks.

<span id="an_8:2">8:2</span> Ja ma nägin seitset Inglit, kes seisid
Jumala ees, ja neile anti seitse pasunat.

<span id="an_8:3">8:3</span> Ja teine Ingel tuli ja astus altari äärde,
kuldsuitsutusastja käes, ja talle anti palju suitsutusrohte, et ta neid
lisaks kõigi pühade palvetele kuldaltaril, mis oli aujärje ees.

<span id="an_8:4">8:4</span> Ja suitsutusrohtude suits pühade palvetega
tõusis Ingli käest Jumala ette.

<span id="an_8:5">8:5</span> Ja Ingel võttis suitsutusastja ja täitis
selle tulega altarilt ja viskas ta maa peale. Siis sündis hääli ja
mürinaid ja välke ning maavärisemine.

<span id="an_8:6">8:6</span> Ja need seitse Inglit, kelle käes oli
seitse pasunat, valmistusid pasunat puhuma.

<span id="an_8:7">8:7</span> Ja esimene puhus pasunat. Siis tuli rahet
ja tuld verega segamini ja paisati maa peale. Ja kolmas osa maad põles
ära ja kolmas osa puid põles ära ja kõik haljas rohi põles ära.

<span id="an_8:8">8:8</span> Ja teine Ingel puhus pasunat. Siis heideti
merre otsekui suur mägi, mis tules põles, ja kolmas osa merd sai vereks.

<span id="an_8:9">8:9</span> Ja kolmas osa mere loomi, kellel hing sees,
suri ära ja kolmas osa laevu läks hukka.

<span id="an_8:10">8:10</span> Ja kolmas Ingel puhus pasunat. Siis
kukkus taevast maha suur täht, mis põles otsekui tõrvalont ja langes
kolmanda osa jõgede peale ja veeallikate peale.

<span id="an_8:11">8:11</span> Ja tähe nimi on Koirohi. Ja kolmas osa
vetest muutus koirohuks, ja palju inimesi suri vete kätte, sest need
olid mõruks läinud.

<span id="an_8:12">8:12</span> Ja neljas Ingel puhus pasunat. Siis löödi
kolmas osa päikest ja kolmas osa kuud ja kolmas osa tähti, nii et kolmas
osa neist pimeneks ja kolmas osa päeva ei paistaks, ja ööd niisamuti.

<span id="an_8:13">8:13</span> Ja ma nägin ja kuulsin kotka lendavat
kesktaeva all ning suure häälega ütlevat: „Häda, häda, häda neile, kes
elavad maa peal, nende kolme Ingli järgneva pasunahääle pärast, kes veel
peavad pasunat puhuma!”

<span id="an_9:1">9:1</span> Ja viies Ingel puhus pasunat. Siis ma nägin
tähe taevast maa peale kukkunud olevat, ja temale anti sügavuse kaevu
võti.

<span id="an_9:2">9:2</span> Ja ta avas sügavuse kaevu, ja kaevust
tõusis suits otsekui suure ahju suits. Ja päike ja õhk läksid pimedaks
kaevu suitsust.

<span id="an_9:3">9:3</span> Ja suitsust väljusid rohutirtsud maa peale
ja neile anti meelevald, nagu skorpionidel on meelevald maa peal.

<span id="an_9:4">9:4</span> Ja neile öeldi, et nad ei tohi kurja teha
ei maa rohule ega millelegi, mis haljas on, ega ühelegi puule, vaid
ainult inimestele, kellel ei ole Jumala pitserit otsaesisel.

<span id="an_9:5">9:5</span> Ja neile anti käsk, et nad neid ei tapaks,
vaid et nad neid piinaksid viis kuud; ja nende piinamine on otsekui
skorpioni piinamine, kui ta inimest nõelab.

<span id="an_9:6">9:6</span> Ja neil päevil inimesed otsivad surma ega
leia seda mitte, ja püüavad surra, aga surm põgeneb nende eest!

<span id="an_9:7">9:7</span> Ja rohutirtsud olid välimuselt sõjaks
valmistatud hobuste sarnased ja neil olid peas pärjad otsekui kullast ja
nende nägu oli nagu inimeste nägu;

<span id="an_9:8">9:8</span> ja neil olid juuksed nagu naiste juuksed ja
nende hambad olid otsekui lõukoerte hambad.

<span id="an_9:9">9:9</span> Ja neil olid soomusrüüd, otsekui raudrüüd,
ja nende tiibade kahin oli otsekui vankrite mürin, kui palju hobuseid
jookseb sõtta.

<span id="an_9:10">9:10</span> Ja neil olid sabad ja astlad nagu
skorpionidel, ja nende sabades oli võim inimestele kahju teha viis kuud.

<span id="an_9:11">9:11</span> Ja neil oli kuningaks sügavuse Ingel;
tema nimi on heebrea keeli Abadoon ja kreeka keeli Apollüon.

<span id="an_9:12">9:12</span> Esimene häda on möödas; vaata, kaks häda
tuleb veel pärast seda!

<span id="an_9:13">9:13</span> Ja kuues Ingel puhus pasunat. Siis ma
kuulsin üht häält Jumala ees oleva kuldaltari neljast nurgast;

<span id="an_9:14">9:14</span> see ütles kuuendale Inglile, kelle käes
oli pasun: „Päästa lahti need neli Inglit, kes on seotud suure Eufrati
jõe ääres!”

<span id="an_9:15">9:15</span> Siis päästeti lahti neli Inglit, kes on
valmis tunniks ja päevaks ja kuuks ja aastaks, et tappa kolmas osa
inimesi.

<span id="an_9:16">9:16</span> Ja ratsaväelaste arv on kakskümmend tuhat
korda kümme tuhat; ma kuulsin nende arvu.

<span id="an_9:17">9:17</span> Ja nõnda ma nägin nägemuses hobuseid ja
nende seljas istujaid, ja neil olid tulekarva ja purpursinised ja
väävlikarva soomusrüüd; ja hobuste pead olid nagu lõukoerte pead, ja
nende suust käis välja tuld ja suitsu ja väävlit.

<span id="an_9:18">9:18</span> Neist kolmest nuhtlusest sai surma kolmas
osa inimesi tule ja suitsu ja väävli läbi, mis nende hobuste suust välja
käis.

<span id="an_9:19">9:19</span> Sest hobuste võim on nende suus ja nende
sabades; sest nende sabad on madude sarnased; neil on pead ja nendega
nad teevad kahju.

<span id="an_9:20">9:20</span> Aga järelejäänud inimesed, keda neis
nuhtlustes ei surmatud, ei pöördunud siiski mitte oma käte tegudest, et
nad poleks kummardanud kurje vaime ning kuld- ja hõbe- ja vask- ja kivi-
ja puujumalaid, kes ei või näha ega kuulda ega kõndida.

<span id="an_9:21">9:21</span> Ja nad ei pöördunud oma tapmistest ega
oma nõidustest, ei oma hoorusest ega oma vargustest.

<span id="an_10:1">10:1</span> Ja ma nägin teist vägevat Inglit taevast
maha tulevat; see oli riietatud pilvega ja vikerkaar oli tema pea kohal,
ja tema pale oli otsekui päike ja tema jalad nagu tulesambad.

<span id="an_10:2">10:2</span> Ja tema käes oli avatud raamatuke, ja ta
pani oma parema jala mere ja vasaku maa peale.

<span id="an_10:3">10:3</span> Ja ta kisendas suure häälega, otsekui
lõukoer möirgab. Ja kui ta kisendas, siis hakkasid seitse pikset
müristama oma häältega.

<span id="an_10:4">10:4</span> Ja kui need seitse pikset oma häältega
olid rääkinud, tahtsin ma kirjutada. Siis ma kuulsin häält taevast
ütlevat: „Pane pitseriga kinni, mis seitse pikset on kõnelnud, ja ära
kirjuta seda!”

<span id="an_10:5">10:5</span> Ja Ingel, keda ma nägin seisvat mere ja
maa peal, tõstis oma käe taeva poole

<span id="an_10:6">10:6</span> ja vandus Selle juures, Kes elab ajastute
ajastuteni, Kes on loonud taeva ja mis seal on ja maa ja mis seal on ja
mere ja mis seal on, et aega ei saa enam olema,

<span id="an_10:7">10:7</span> vaid seitsmenda Ingli hääle päevil, kui
ta hakkab pasunat puhuma, läheb täide Jumala saladus, nõnda nagu Ta seda
rõõmsat sõnumit on kuulutanud prohvetitele, Oma sulastele!

<span id="an_10:8">10:8</span> Ja hääl, mida ma taevast kuulsin, rääkis
jälle minuga ja ütles: „Mine võta avatud raamatuke Ingli käest, kes
seisab mere ja maa peal!”

<span id="an_10:9">10:9</span> Ja ma läksin Ingli juurde ning ütlesin
temale: „Anna mulle see raamatuke!” Ja tema ütles mulle: „Võta ja söö
see ära! Ja see peab su kõhus olema mõru, aga su suus magus nagu mesi!”

<span id="an_10:10">10:10</span> Ja ma võtsin raamatukese Ingli käest ja
sõin selle ära. Ja see oli mu suus magus nagu mesi. Ja kui ma selle olin
söönud, sai see mu kõhus mõruks!

<span id="an_10:11">10:11</span> Ja minule öeldi: „Sa pead veel
ennustama rahvaste ja rahvahõimude ja keelte ja paljude kuningate
kohta!”

<span id="an_11:1">11:1</span> Siis anti mulle kepi sarnane pilliroog
ning öeldi: „Tõuse ja mõõda Jumala tempel ja altar ja need, kes seal
kummardavad;

<span id="an_11:2">11:2</span> aga väljaspool templit olev õu jäta
kõrvale ja ära seda mõõda, sest see on antud paganaile. Ja nad tallavad
püha linna nelikümmend ja kaks kuud.

<span id="an_11:3">11:3</span> Ja mina annan Oma kahele tunnistajale
meelevalla kotiriidesse riietatuina prohvetlikult kuulutada tuhat
kakssada kuuskümmend päeva.

<span id="an_11:4">11:4</span> Nemad on need kaks õlipuud ja kaks
küünlajalga, mis seisavad ilmamaa Issanda ees.

<span id="an_11:5">11:5</span> Ja kui keegi tahab neile kurja teha, siis
väljub tuli nende suust ja sööb nende vaenlased; kui keegi tahab neile
kurja teha, siis peab see nõnda tapetama.

<span id="an_11:6">11:6</span> Neil on meelevald sulgeda taevas, et
nende prohvetliku kuulutamise päevil ei sajaks vihma, ja neil on
meelevald vete üle muuta neid vereks ja lüüa maad igasuguse nuhtlusega
nii sageli kui nad vaid tahavad.

<span id="an_11:7">11:7</span> Ja kui nad oma tunnistuse on lõpetanud,
siis hakkab metsaline, kes tõuseb sügavusest, nendega sõda pidama ja
võidab nad ära ja surmab nad.

<span id="an_11:8">11:8</span> Ja nende kehad vedelevad suure linna
tänavail, mida vaimulikult hüütakse Soodomaks ja Egiptuseks, kus ka
nende Issand risti löödi.

<span id="an_11:9">11:9</span> Ja rahvaste ja suguharude ja keelte ja
rahvahõimude seast nähakse nende kehi kolm ja pool päeva ja nende kehi
ei lasta hauda panna.

<span id="an_11:10">11:10</span> Ja need, kes maa peal elavad,
rõõmustuvad nendest ja on väga rõõmsad ning läkitavad ande üksteisele,
sest et need kaks prohvetit vaevasid neid, kes maa peal elavad.”

<span id="an_11:11">11:11</span> Ja pärast neid kolme ja poolt päeva
läks elu vaim Jumalast nende sisse ja nad tõusid püsti oma jalgele, ja
suur kartus tuli nende peale, kes neid vaatasid.

<span id="an_11:12">11:12</span> Ja nad kuulsid suurt häält taevast
neile ütlevat: „Tulge siia üles!” Ja nad läksid üles taevasse pilves, ja
nende vaenlased vaatasid neid.

<span id="an_11:13">11:13</span> Ja samal tunnil sündis suur
maavärisemine, ja kümnes osa linna langes maha, ja selles maavärisemises
sai surma inimesi seitse tuhat nime. Siis teised lõid kartma ja andsid
taeva Jumalale austust.

<span id="an_11:14">11:14</span> Teine häda on möödas, vaata, kolmas
häda tuleb varsti!

<span id="an_11:15">11:15</span> Ja seitsmes Ingel puhus pasunat. Siis
sündisid suured hääled taevas ning ütlesid: „Maailma valitsus on saanud
meie Issanda ja Tema Kristuse omaks, ja Tema valitseb ajastute
ajastuteni”

<span id="an_11:16">11:16</span> Ja need kakskümmend neli vanemat, kes
istuvad Jumala ees oma aujärgedel, heitsid silmili maha ja kummardasid
Jumalat

<span id="an_11:17">11:17</span> ning ütlesid: „Me täname Sind, Issand,
kõigeväeline Jumal, Kes oled ja Kes olid, et sa oled võtnud kätte Oma
suure väe ja oled saanud kuningaks.

<span id="an_11:18">11:18</span> Ja paganrahvad on vihastunud, kuid Sinu
viha on tulnud, ja tulnud on aeg mõista kohut surnutele ja kätte anda
palk Su sulastele-prohvetitele ja pühadele ja neile, kes kardavad Sinu
nime, pisukestele ja suurtele, ja hävitada need, kes hävitavad maad!”

<span id="an_11:19">11:19</span> Ja Jumala tempel taevas avanes ja Tema
seaduselaegast nähti Tema templis. Siis sündis välke ja hääli ja mürinat
ja maavärisemine ja suur rahesadu!

<span id="an_12:1">12:1</span> Ja suur imetäht ilmus taevas: naine,
riietatud päikesega ja kuu tema jalge all, ja temal peas pärg
kaheteistkümnest tähest.

<span id="an_12:2">12:2</span> Ta oli käima peal ja kisendas lapsevaevas
ja tal oli suur valu sünnitades.

<span id="an_12:3">12:3</span> Ja teine imetäht ilmus taevas, ja vaata,
suur tulipunane lohe, seitsme peaga ja kümne sarvega, ja ta peade peal
seitse ehissidet.

<span id="an_12:4">12:4</span> Tema saba pühkis ära kolmanda osa
taevatähti ja viskas need maa peale. Ja lohe seisis naise ees, kes oli
sünnitamas, et niipea kui ta on sünnitanud, neelata laps.

<span id="an_12:5">12:5</span> Ja naine tõi ilmale poeglapse, kes peab
raudkepiga karjatama kõiki paganrahvaid. Ja naise laps kisti Jumala ja
Tema aujärje juurde.

<span id="an_12:6">12:6</span> Ja naine põgenes kõrbe, kus temal oli
Jumalast valmistatud ase, et teda seal toidetaks tuhat kakssada
kuuskümmend päeva.

<span id="an_12:7">12:7</span> Ja sõda tõusis taevas: Miikael ja tema
Inglid sõdisid lohe vastu, ja lohe sõdis ja tema Inglid.

<span id="an_12:8">12:8</span> Ja ta ei saanud võimust ja nende aset ei
leitud enam taevast.

<span id="an_12:9">12:9</span> Ja suur lohe, see vana madu, keda
hüütakse Kuradiks ja Saatanaks, kes eksitab kogu maailma, visati maa
peale, ja tema Inglid visati välja ühes temaga.

<span id="an_12:10">12:10</span> Ja ma kuulsin suurt häält taevast
ütlevat: „Nüüd on õnnistus ja vägi ja kuninglik valitsus saanud meie
Jumala ja meelevald Tema Kristuse kätte, sest välja on visatud meie
vendade süüdistaja, kes nende peale kaebab meie Jumala ees päevad ja
ööd!

<span id="an_12:11">12:11</span> Ja nemad on tema võitnud Talle vere
tõttu ja oma tunnistuse sõna tõttu ega ole oma elu armastanud surmani.

<span id="an_12:12">12:12</span> Seepärast olge väga rõõmsad, taevad, ja
teie, kes seal sees elate! Häda maale ja merele, sest kurat on tulnud
maha teie juurde ja tal on suur viha, sest ta teab, et tal on pisut
aega!”

<span id="an_12:13">12:13</span> Ja kui lohe nägi, et ta oli visatud maa
peale, ta kiusas taga naist, kes oli ilmale toonud poeglapse.

<span id="an_12:14">12:14</span> Ja naisele anti kaks suure kotka tiiba,
et ta lendaks kõrbe oma paika, kus teda toidetakse aeg ja ajad ja pool
aega eemal mao palge eest.

<span id="an_12:15">12:15</span> Ja madu purskas oma suust vett naisele
järele otsekui jõge, et teda jõevooluga ära uhtuda.

<span id="an_12:16">12:16</span> Aga maa aitas naist: maa avas oma suu
ja neelas ära jõe, mille lohe oma suust välja ajas.

<span id="an_12:17">12:17</span> Ja lohe sai vihaseks naise peale ja
läks sõdima nendega, kes naise soost olid üle jäänud ja kes peavad
Jumala käske ja kellel on Jeesuse tunnistus. \[ (Revelation of John
12:18) Ja ta jäi seisma mere liivale. \]

<span id="an_13:1">13:1</span> Ja ma nägin metsalist tõusvat merest. Sel
oli seitse pead ja kümme sarve ja tema sarvede peal kümme ehissidet ja
tema peade peal Jumala pilkenimesid.

<span id="an_13:2">13:2</span> Ja metsaline, keda ma nägin, oli pantri
sarnane, ja tema jalad olid nagu karu jalad ja tema suu nagu lõukoera
suu, ja lohe andis temale oma väe ja oma aujärje ja suure võimu.

<span id="an_13:3">13:3</span> Ja ma nägin ühe tema peadest olevat nagu
surmavalt haavatud; ja tema surmahaav paranes. Ja kogu ilmamaa imetles
jälgides metsalist,

<span id="an_13:4">13:4</span> ja nad kummardasid lohet, et ta
metsalisele oli andnud selle võimu, ja kummardasid metsalist ning
ütlesid: „Kes on metsalise sarnane ja kes suudab sõdida tema vastu?”

<span id="an_13:5">13:5</span> Ja temale anti suu rääkida suurustamise
ja jumalapilke sõnu, ja temale anti meelevald tegutseda nelikümmend ja
kaks kuud.

<span id="an_13:6">13:6</span> Ja ta avas oma suu pilkamiseks Jumala
vastu, et pilgata Tema nime ja tema telki, neid, kes taevas elavad.

<span id="an_13:7">13:7</span> Ja temale anti võimus pidada sõda
pühadega ja nad ära võita; ja temale anti meelevald iga suguharu ja
rahva ja keele ja rahvahõimu üle.

<span id="an_13:8">13:8</span> Ja teda hakkavad kummardama kõik, kes maa
peal elavad, kelle nimed maailma algusest ei ole kirjutatud tapetud
Talle eluraamatusse.

<span id="an_13:9">13:9</span> Kui kellelgi on kõrv, siis ta kuulgu!

<span id="an_13:10">13:10</span> Kui keegi viib vangi, siis ta ise satub
vangi; kui keegi tapab mõõgaga, siis tapetakse teda ennast mõõgaga. Siin
on pühade kannatlikkus ja usk.

<span id="an_13:11">13:11</span> Ja ma nägin teist metsalist tõusvat maa
seest; ja sel oli kaks sarve otsekui tallel ja ta rääkis nagu lohe.

<span id="an_13:12">13:12</span> Ja ta teeb kõik esimese metsalise
võimuga tema ees. Ja ta teeb, et maa ja need, kes seal peal elavad,
kummardavad esimest metsalist, kelle surmahaav oli paranenud.

<span id="an_13:13">13:13</span> Ja ta teeb suuri tunnustähti, nõnda et
ta inimeste ees laseb tuldki tulla taevast alla maa peale.

<span id="an_13:14">13:14</span> Ja ta eksitab neid, kes maa peal
elavad, tunnustähtedega, mis temale on antud teha esimese metsalise ees,
ning käsib neid, kes maa peal elavad, teha kuju metsalisele, kellel oli
mõõga haav ja kes virgus ellu.

<span id="an_13:15">13:15</span> Ja temale anti meelevald anda metsalise
kujule vaim, et ka metsalise kuju räägiks ja teeks, et need, kes iialgi
ei kummarda metsalise kuju, ära tapetaks.

<span id="an_13:16">13:16</span> Ja tema teeb, et kõik, nii pisukesed
kui suured, nii rikkad kui vaesed, nii vabad kui orjad, võtavad märgi
oma parema käe peale või oma otsaesisele,

<span id="an_13:17">13:17</span> ja et ükski muu ei saa osta ega müüa
kui aga see, kellel on see märk: metsalise nimi või tema nime arv.

<span id="an_13:18">13:18</span> Siin on tarkus! Kellel on mõistust, see
arvaku ära metsalise arv; sest see on inimese arv. Ja tema arv on
kuussada kuuskümmend kuus.

<span id="an_14:1">14:1</span> Ja ma nägin, ja vaata, Tall seisis Siioni
mäel ja ühes Temaga sada nelikümmend neli tuhat, kellele oli otsaesisele
kirjutatud Tema Isa nimi.

<span id="an_14:2">14:2</span> Ja ma kuulsin häält taevast otsekui hulga
vete kohisemist ja nagu suure müristamise häält; ja hääl, mida ma
kuulsin, oli otsekui kandlelööjate hääl, kes löövad oma kandleid.

<span id="an_14:3">14:3</span> Ja nemad laulsid uut laulu aujärje ees ja
nende nelja olendi ja vanemate ees. Ja ükski ei võinud seda laulu õppida
kui aga need sada nelikümmend neli tuhat, kes on ära ostetud ilmamaalt.

<span id="an_14:4">14:4</span> Need on need, kes endid ei ole rüvetanud
naistega, sest nad on neitsilikud; need on, kes Talle järgivad, kuhu Ta
iganes läheb; need on inimeste seast ära ostetud esianniks Jumalale ja
Tallele,

<span id="an_14:5">14:5</span> ja nende suust ei ole leitud kavalust;
nemad on veatud.

<span id="an_14:6">14:6</span> Ja ma nägin teist Inglit lendavat
kesktaeva kohal; sellel oli igavene Evangeelium, et armuõpetust
kuulutada neile, kes elavad maa peal, ja kõigile rahvahõimudele ja
suguharudele ja keeltele ja rahvastele.

<span id="an_14:7">14:7</span> Ja ta ütles suure häälega: „Kartke
Jumalat ja andke Temale austust, sest on tulnud Tema kohtutund, ja
kummardage Teda, Kes on teinud taeva ja maa ja mere ja veteallikad!”

<span id="an_14:8">14:8</span> Ja veel teine Ingel järgnes temale ning
ütles: „Langenud, langenud on suur linn Baabülon, kes oma hooruskiima
viinaga on jootnud kõiki rahvaid!”

<span id="an_14:9">14:9</span> Ja veel kolmas Ingel järgnes neile ning
ütles suure häälega: „Kui keegi kummardab metsalist ja tema kuju ja
võtab tema märgi oma otsaesisele või oma käe peale,

<span id="an_14:10">14:10</span> siis see saab ka juua Jumala kange viha
viinast, mis segamata on valatud Tema viha karikasse; ja Teda peab
vaevatama tules ja väävlis pühade Inglite ees ja Talle ees.

<span id="an_14:11">14:11</span> Ja nende valu suits tõuseb üles
ajastute ajastuteni; ja ei ole rahu päevad ega ööd neil, kes kummardavad
metsalist ja tema kuju ega neil, kes vastu võtavad tema nime märgi.

<span id="an_14:12">14:12</span> Siin on pühade kannatlikkus; siin on
need, kes peavad Jumala käske ja Jeesuse usku!”

<span id="an_14:13">14:13</span> Ja ma kuulsin häält taevast ütlevat:
„Kirjuta: õndsad on surnud, kes Issandas surevad nüüdsest peale; tõesti,
ütleb Vaim, nad hingavad oma vaevadest, sest nende teod lähevad nendega
ühes!”

<span id="an_14:14">14:14</span> Ja ma nägin: vaata, valge pilv ja see,
kes pilve peal istus, oli Inimese Poja sarnane; Temal oli kuldpärg peas
ja terav sirp käes.

<span id="an_14:15">14:15</span> Ja templist väljus teine Ingel ning
hüüdis suure häälega sellele, kes istus pilve peal: „Pista sirp sisse ja
põima, sest lõikuseaeg on tulnud, maa lõikus on ju valminud!”

<span id="an_14:16">14:16</span> Ja see, kes istus pilve peal, laskis
oma sirbi käia üle maa, ja maa lõigati paljaks.

<span id="an_14:17">14:17</span> Ja teine Ingel väljus taeva templist,
ja temalgi oli terav sirp käes.

<span id="an_14:18">14:18</span> Ja veel teine Ingel väljus altarist, ja
temal oli võimus tule üle. Ja ta hüüdis suure häälega sellele, kellel
oli terav sirp käes, ning ütles: „Pista sisse oma terav sirp ja lõika
maha maa viinapuu tarjad, sest selle kobarad on küpsed!”

<span id="an_14:19">14:19</span> Ja Ingel laskis käia oma sirbi üle maa
ja lõikas maa viinamäe paljaks ja viskas marjad Jumala kange viha suurde
surutõrde.

<span id="an_14:20">14:20</span> Ja surutõrt sõtkuti väljaspool linna,
ja tõrrest jooksis verd välja hobuste valjastest saadik tuhat kuussada
vagu maad!

<span id="an_15:1">15:1</span> Ja ma nägin teist imetähte taevas, suurt
ja imelist: seitse Inglit, kelle käes oli seitse viimset nuhtlust; sest
nendega sai Jumala kange viha täielikuks.

<span id="an_15:2">15:2</span> Ja ma nägin otsekui klaasmerd segatud
tulega ja neid, kes olid võitnud metsalise ja ta kuju ja ta nime arvu,
seisvat klaasmere ääres, Jumala kandled käes.

<span id="an_15:3">15:3</span> Ja nad laulsid Jumala sulase Moosese
laulu ja Talle laulu, öeldes: „Suured ja imelised on Sinu teod, Issand
Jumal, Kõigeväeline! Õiged ja tõelised on Sinu teed, Sa rahvaste
Kuningas!

<span id="an_15:4">15:4</span> Kes ei peaks kartma Sind, Issand, ja
andma austust Sinu nimele? Sest Sina üksi oled püha; sest kõik paganad
tulevad ja kummardavad Sind, sellepärast et Su õiged kohtuotsused on
saanud avalikuks!”

<span id="an_15:5">15:5</span> Ja pärast seda ma nägin: tunnistustelgi
tempel taevas avati.

<span id="an_15:6">15:6</span> Ja need seitse Inglit, kelle käes oli
seitse nuhtlust, väljusid templist, riietatud puhta ja hiilgava
lõuendiga ja rinde ümbert vöötatud kuldvööga.

<span id="an_15:7">15:7</span> Ja üks neist neljast olendist andis
seitsmele Inglile seitse kuldkaussi täis kanget Jumala viha, kes elab
ajastute ajastuteni.

<span id="an_15:8">15:8</span> Ja tempel sai täis suitsu Jumala aust ja
Tema väest, ja ükski ei võinud sinna templisse sisse minna enne kui oli
täide saadetud seitsme Ingli seitse nuhtlust.

<span id="an_16:1">16:1</span> Ja ma kuulsin suurt häält templis ütlevat
seitsmele Inglile: „Minge ja valage Jumala kange viha kausid välja maa
peale!”

<span id="an_16:2">16:2</span> Ja esimene läks ja valas oma kausi välja
maa peale. Ja kurje ning ilgeid mädapaiseid tekkis inimeste külge,
kellel oli metsalise märk ja kes kummardasid tema kuju.

<span id="an_16:3">16:3</span> Ja teine Ingel valas oma kausi välja
merre, ja see sai otsekui surnu vereks, ja suri iga elav hing, kõik, kes
meres olid.

<span id="an_16:4">16:4</span> Ja kolmas Ingel valas oma kausi välja
jõgedesse ja veeallikaisse, ja need said vereks.

<span id="an_16:5">16:5</span> Ja ma kuulsin vete Inglit ütlevat: „Õige
oled Sina, Kes oled ja Kes olid, ja Sina, Püha, et Sa nõnda oled kohut
mõistnud!

<span id="an_16:6">16:6</span> Sest nemad on pühade ja prohvetite verd
valanud, ja verd oled ka Sina neile juua andnud; nad on seda väärt!”

<span id="an_16:7">16:7</span> Ja ma kuulsin altarit ütlevat: tõesti,
Issand Jumal, Sa Kõigeväeline, tõelised ja õiged on Sinu kohtuotsused!”

<span id="an_16:8">16:8</span> Ja neljas Ingel valas välja oma kausi
päikese peale. Ja temale anti inimesi tulega kõrvetada.

<span id="an_16:9">16:9</span> Ja suur kuumus kõrvetas inimesi ja nemad
pilkasid Jumala nime, Kelle meelevalla all on need nuhtlused, ega
parandanud meelt, et nad Temale oleksid austust andnud.

<span id="an_16:10">16:10</span> Ja viies Ingel valas välja oma kausi
metsalise aujärje peale. Ja tema kuningriik pimenes; ja nad närisid oma
keelt valu pärast

<span id="an_16:11">16:11</span> ja pilkasid taeva Jumalat oma valude ja
paisete pärast ega pöördunud oma tegudest.

<span id="an_16:12">16:12</span> Ja kuues Ingel valas välja oma kausi
suure Eufrati jõe peale, ja selle vesi kuivas ära, et tee oleks valmis
kuningaile, kes tulevad päevatõusu poolt.

<span id="an_16:13">16:13</span> Ja ma nägin lohe suust ja metsalise
suust ja valeprohveti suust väljuvat kolm rüvedat vaimu otsekui konnad.

<span id="an_16:14">16:14</span> Need on nimelt kuradite tunnustähti
tegevad vaimud, kes lähevad välja kõige ilmamaa kuningate juurde neid
koguma sõtta Kõigeväelise Jumala suureks päevaks. -

<span id="an_16:15">16:15</span> Vaata, ma tulen kui varas! Õnnis see,
kes valvab ja hoiab oma riideid, et ta ei käiks alasti ja et ei nähtaks
Tema häbi. -

<span id="an_16:16">16:16</span> Ja need kogusid nad kokku ühte paika,
mida heebrea keeles kutsutakse Harmagedooniks.

<span id="an_16:17">16:17</span> Ja seitsmes Ingel valas oma kausi välja
õhku, ja suur hääl kostis taeva templist aujärjelt ning ütles: „See on
sündinud!”

<span id="an_16:18">16:18</span> Ja sündis hääli ja müristamisi ja välke
ja tekkis suur maavärisemine, millist ei ole olnud sest ajast, kui
inimesi on olnud maa peal; säärane suur maavärisemine oli see.

<span id="an_16:19">16:19</span> Ja suur linn jagunes kolmeks osaks, ja
paganrahvaste linnad langesid. Ja suurt Baabüloni tuletati meelde Jumala
ees, et Jumal annaks temale oma raevuviina karika.

<span id="an_16:20">16:20</span> Ja kõik saared põgenesid ja mägesid ei
leidunud enam.

<span id="an_16:21">16:21</span> Ja suuri raheteri, talendiraskusi, tuli
taevast maha inimeste peale. Ja inimesed pilkasid Jumalat rahe nuhtluse
pärast; sest selle nuhtlus oli väga vali.

<span id="an_17:1">17:1</span> Siis tuli üks seitsmest Inglist, kelle
käes olid need seitse kaussi, ja kõneles minuga ning ütles: „Tule, ma
tahan sulle näidata suure hoora nuhtlemist, kes istub suurte vete peal,

<span id="an_17:2">17:2</span> kellega on hooranud ilmamaa kuningad ja
kelle hooruse viinast on ilmamaa elanikud joobnuks saanud!”

<span id="an_17:3">17:3</span> Ka tema viis mind vaimus ära kõrbe. Seal
ma nägin naist istuvat helkjaspunase metsalise seljas, kes oli täis
pilkenimesid ja kellel oli seitse pead ja kümme sarve.

<span id="an_17:4">17:4</span> Ja naine oli riietatud purpuriga ja
helkjaspunase riidega ning ehitud kulla ja kalliskivide ja pärlitega, ja
temal oli käes kuldkarikas täis jälkusi ja oma hooruse saasta.

<span id="an_17:5">17:5</span> Ja tema otsaesisele oli kirjutatud nimi,
saladus: „Suur Baabülon, ilmamaa hoorade ja jälkuste ema!”

<span id="an_17:6">17:6</span> Ja ma nägin naise olevat joobnud pühade
verest ja Jeesuse tunnistajate verest. Ja ma imestasin üliväga teda
nähes.

<span id="an_17:7">17:7</span> Ja Ingel ütles mulle: „Mispärast sa
imestad? Ma ütlen sulle saladuse naisest ja metsalistest, kes naist
kannab ja kellel on seitse pead ja kümme sarve.

<span id="an_17:8">17:8</span> Metsaline, keda sa nägid, on olnud, ja
teda ei ole enam; aga ta tuleb sügavusest üles ja läheb hukatusse; ja
ilmamaa elanikud, kelle nimed ei ole kirjutatud eluraamatusse maailma
asutamisest alates, imestavad metsalist nähes, sest ta oli ja teda ei
ole, aga ta tuleb jälle!

<span id="an_17:9">17:9</span> Siia kuulub mõistus, millel on tarkust.
Need seitse pead on seitse mäge, millel naine istub, ja on seitse
kuningat:

<span id="an_17:10">17:10</span> viis on neist langenud, üks on alles,
ja teine ei ole veel tulnud. Kui ta tuleb, peab ta jääma natukeseks
ajaks.

<span id="an_17:11">17:11</span> Ja metsaline, kes on olnud ja keda ei
ole enam, on ise kaheksas ja ühtlasi üks neist seitsmest, ja ta läheb
hukatusse.

<span id="an_17:12">17:12</span> Ja need kümme sarve, mis sa nägid, on
kümme kuningat, kes ei ole veel saanud valitsust, aga nad saavad võimu
kui kuningad üheks tunniks ühes metsalisega.

<span id="an_17:13">17:13</span> Neil on üks ja sama nõu, ja nad annavad
metsalise kätte oma väe ja võimu.

<span id="an_17:14">17:14</span> Nemad hakkavad sõdima Tallega, ja Tall
võidab nad ära, sest Tema on isandate Isand ja kuningate Kuningas, ja
ühes Temaga võidavad need, kes on kutsutud ja valitud ja ustavad!”

<span id="an_17:15">17:15</span> Ja ta ütles mulle: „Veed, mis sa nägid
seal, kus hoor istub, on rahvad ja rahvahulgad ja rahvahõimud ja keeled.

<span id="an_17:16">17:16</span> Ja need kümme sarve, mis sa nägid, ja
metsaline, need vihkavad hoora ja teevad tema puupaljaks ja alasti ja
söövad tema liha ja põletavad ta ära tulega.

<span id="an_17:17">17:17</span> Sest Jumal on neile andnud südamesse
teha Tema nõu järgi ja heita ühte nõusse ning anda Oma kuninglik
valitsus metsalise kätte, kuni täituvad Jumala sõnad.

<span id="an_17:18">17:18</span> Ja naine, keda sa nägid, on suur linn,
kelle käes on valitsus ilmamaa kuningate üle!”

<span id="an_18:1">18:1</span> Pärast seda ma nägin teist Inglit taevast
maha tulevat, ja temal oli suur meelevald; ja ilmamaa läks valgeks tema
auhiilgusest.

<span id="an_18:2">18:2</span> Ja tema hüüdis võimsa häälega ning ütles:
„Langenud, langenud on suur Baabülon ja on saanud kurjade vaimude
eluasemeks ja kõigi rüvedate vaimude ulualuseks ja kõigi rüvedate ja
vihatud lindude pesapaigaks!

<span id="an_18:3">18:3</span> Sest tema hooruskiima viina on joonud
kõik rahvad, ja ilmamaa kuningad on temaga hooranud ja ilmamaa kaupmehed
on tema liiast toredusest rikkaks saanud!”

<span id="an_18:4">18:4</span> Ja ma kuulsin teist häält taevast
ütlevat: „Minge välja temast, Minu rahvas, et te ei saaks tema pattude
osaliseks ja et teid ei tabaks tema nuhtlused!

<span id="an_18:5">18:5</span> Sest tema patud on ulatunud taevani ja
Jumal on tuletanud meelde tema ülekohtused teod.

<span id="an_18:6">18:6</span> Makske temale kätte, nõnda nagu tema on
kätte maksnud, ja tasuge temale kahekordselt tema tegusid mööda;
karikasse, mille tema on täis valanud, valage temale kahekordselt;

<span id="an_18:7">18:7</span> nii palju kui tema on ülistanud iseennast
ja taga ajanud toredust, niisama palju tehke temale piina ja leina. Sest
ta ütleb oma südames: ma istun kui kuninganna ega ole lesk ega saa
kunagi näha kurvastust!

<span id="an_18:8">18:8</span> Sellepärast tulevad ühel päeval tema
nuhtlused: surm ja lein ja nälg, ja ta põletatakse ära tulega, sest
vägev on Issand Jumal, kes on mõistnud kohut tema üle!

<span id="an_18:9">18:9</span> Ja teda uluvad taga ja kaebavad ilmamaa
kuningad, kes temaga on hooranud ja toredasti elanud, kui nad näevad
tema põlemise suitsu,

<span id="an_18:10">18:10</span> hirmu pärast tema piina ees kaugel
seistes ning öeldes: „Häda, häda, Baabülon, sa suur linn, sa vägev linn,
sest ühe silmapilguga on su kohus tulnud!”

<span id="an_18:11">18:11</span> Ja ilmamaa kaupmehed nutavad ja
leinavad tema pärast, sest keegi ei osta enam nende kaupa:

<span id="an_18:12">18:12</span> ei kaubaks toodud kulda, ei hõbedat, ei
kalliskive, ei pärleid, ei kallist lõuendit, ei purpurit, ei siidi, ei
helkjaspunast riiet, ei mingisugust healõhnalist puud, ei mingisugust
elevandiluust riista ega mingisugust kallimast puust riista, ei vasest,
ei rauast ega marmorkivist riista,

<span id="an_18:13">18:13</span> ei kaneeli, ei juuksevõiet, ei
suitsutusrohte, ei salvi, ei viirukit, ei viina, ei õli, ei peenikest
jahu, ei nisu, ei veiseid, ei lambaid, ei hobuseid, ei tõldu, ei orje
ega inimhingi!

<span id="an_18:14">18:14</span> Ja puuvili, mida su hing ihaldas, on su
käest ära läinud, ja kõik, mis lihav ja läikiv, on su käest ära läinud,
ja seda sa enam ei leia!

<span id="an_18:15">18:15</span> Nende asjade kaupmehed, kes selle linna
kaudu rikkaks said, seisavad kaugel hirmu pärast tema piina ees, nuttes
ja leinates,

<span id="an_18:16">18:16</span> ja ütlevad: „Häda, häda, sa suur linn,
kes olid riietatud kalli lõuendi ja purpuri ja helkjaspunase riidega
ning olid ilustatud kulla ja kalliskivide ja pärlitega, sest ühe
silmapilguga on nii suur rikkus hävitatud!”

<span id="an_18:17">18:17</span> Ja kõik tüürimehed ja kõik
rannasõidu-laevnikud ja meremehed ja kõik, kes merel sõidavad, seisid
eemal

<span id="an_18:18">18:18</span> ja kisendasid, kui nad nägid tema
põlemise suitsu, ning ütlesid: „Kes on selle suure linna sarnane?”

<span id="an_18:19">18:19</span> Ja nad puistasid põrmu pea peale ja
kisendasid nuttes ja leinates ning ütlesid: „Häda häda, sa suur linn,
kelle varaga on rikkaks saanud kõik, kellel oli laevu merel — ühe
silmapilguga on ta hävitatud!”

<span id="an_18:20">18:20</span> Rõõmutsege temast, taevas ja pühad ja
Apostlid ja prohvetid! Sest Jumal on teie kohtu mõistnud tema kätte!

<span id="an_18:21">18:21</span> Ja üks tugev Ingel tõstis kivi, nagu
suure veskikivi, ja viskas selle merre, öeldes: „Nõnda visatakse suur
linn Baabülon äkitselt ära ja teda ei leita enam!

<span id="an_18:22">18:22</span> Su sees ei ole enam kuulda
kandlelööjate ja mängumeeste ja vileajajate ja pasunapuhujate häält ega
leidu sinus enam ühtki ametimeest; ja enam ei kosta su sees veski mürin;

<span id="an_18:23">18:23</span> su sees ei paista enam küünlavalgus, ei
ole enam kuulda peigmehe ega pruudi häält su sees! Sest sinu kaupmehed
olid maa suured isandad, sinu nõidusega on kõik rahvad viidud eksitusse!

<span id="an_18:24">18:24</span> Temast on leitud prohvetite ja pühade
verd ja kõikide verd, kes on tapetud maa peal!”

<span id="an_19:1">19:1</span> Pärast seda ma kuulsin otsekui hulga
rahva suurt häält taevast ütlevat: „Halleluuja! Õnnistus ja austus ja
vägi olgu meie Jumalale!

<span id="an_19:2">19:2</span> Sest tõelised ja õiged on Tema kohtud, et
Ta on kohut mõistnud suure hoora üle, kes rikkus ilmamaa oma hooraeluga,
ja on Oma sulaste vere temale kätte maksnud!”

<span id="an_19:3">19:3</span> Ja nad ütlesid teist korda: „Halleluuja!”
Ja tema suits tõuseb üles ajastute ajastuteni.

<span id="an_19:4">19:4</span> Ja need kakskümmend neli olendit heitsid
maha ja kummardasid Jumalat, kes aujärjel istub ja ütlesid: „Aamen,
halleluuja!”

<span id="an_19:5">19:5</span> Ja aujärjelt kostis hääl, mis ütles:
„Kiitke meie Jumalat, kõik Tema sulased, kes Teda kardate, nii pisukesed
kui suured!”

<span id="an_19:6">19:6</span> Ja ma kuulsin otsekui hulga rahva häält
ja otsekui suurte vete kohinat ja otsekui kange pikse müristamist,
ütlevat: „Halleluuja! Sest Issand, meie Kõigeväeline Jumal, on võtnud
kuningliku valitsuse Oma kätte!

<span id="an_19:7">19:7</span> Rõõmutsegem ja hõisakem ning andkem
Temale austust! Sest Talle pulmad on tulnud ja Tema naine on ennast
valmistanud!

<span id="an_19:8">19:8</span> Ja naisele anti riietumiseks hiilgav ja
puhas lõuend. See lõuend on pühade õiged teod!”

<span id="an_19:9">19:9</span> Ja Ingel ütles mulle: „Kirjuta: õndsad on
need, kes Talle pulma õhtusöömaajale on kutsutud!” Ja tema ütles veel
mulle: „Need on tõelised Jumala sõnad!”

<span id="an_19:10">19:10</span> Ja ma heitsin maha tema jalge ette, et
teda kummardada, aga tema ütles mulle: „Vaata, ära tee seda! Ma olen
sinu ja nende su vendade kaassulane, kellel on Jeesuse tunnistus.
Kummarda Jumalat, sest Jeesuse tunnistus on prohvetikuulutamise vaim!”

<span id="an_19:11">19:11</span> Ja ma nägin taeva avatud, ja vaata:
valge hobune! Ja Selle nimi, Kes tema seljas istus, on Ustav ja Tõeline,
ja Tema mõistab kohut ja sõdib õiguses.

<span id="an_19:12">19:12</span> Aga Tema silmad olid tuleleek ja Temal
oli peas palju ehissidemeid; ja Temale oli kirjutatud nimi, mida ei tea
keegi muu kui Tema Ise.

<span id="an_19:13">19:13</span> Ja Temal oli seljas verega kastetud
kuub ja Tema nimeks on pandud Jumala Sõna.

<span id="an_19:14">19:14</span> Ja sõjaväed taevas järgisid Teda
valgete hobuste seljas ja olid riietatud valge ja puhta lõuendiga.

<span id="an_19:15">19:15</span> Ja Tema suust tuli välja terav mõõk, et
sellega lüüa rahvaid. Ja Tema Ise karjatab neid raudkepiga. Ja Ta ise
sõtkub kõigeväelise Jumala tulise viha viina surutõrt.

<span id="an_19:16">19:16</span> Ja Temale on Tema kuue ja puusa peale
kirjutatud nimi: „Kuningate Kuningas ja isandate Issand!”

<span id="an_19:17">19:17</span> Ja ma nägin üht Inglit seisvat päikeses
ja see kisendas suure häälega ning hüüdis kõigile kesktaeva kohal
lendavaile lindudele: „Tulge ja lennake kokku suurele Jumala söömaajale

<span id="an_19:18">19:18</span> sööma kuningate liha ja ülemate
pealikute liha ja vägevate liha ja hobuste ja nende seljas istujate liha
ja kõigi vabade ja orjade ja pisukeste ja suurte liha!”

<span id="an_19:19">19:19</span> Ja ma nägin metsalist ja ilmamaa
kuningaid ja nende sõjaväge olevat kogunenud sõda pidama Sellega, Kes
istus hobuse seljas, ja Tema sõjaväega.

<span id="an_19:20">19:20</span> Ja metsaline võeti kinni ja temaga ühes
valeprohvet, kes tema ees oli teinud oma imeteod, millega ta oli
eksitanud neid, kes metsalise märgi olid vastu võtnud ja kes kummardasid
tema kuju. Nad mõlemad visati elusalt tulejärve, mis põleb väävliga.

<span id="an_19:21">19:21</span> Ja teised tapeti mõõgaga, mis lähtus
Selle suust, Kes istus hobuse seljas. Ja kõigi lindude kõhud said täis
nende lihast.

<span id="an_20:1">20:1</span> Ja ma nägin Ingli taevast maha tulevat;
sellel oli sügaviku võti ja suured ahelad käes.

<span id="an_20:2">20:2</span> Ja ta võttis kinni lohe, vana mao, see on
Kuradi ehk Saatana, ja sidus ta ahelaisse tuhandeks aastaks

<span id="an_20:3">20:3</span> ja heitis ta sügavikku ja pani ta luku
taha ja vajutas pealepoole teda pitseri, et ta enam ei eksitaks rahvaid,
kuni need tuhat aastat otsa saavad. Pärast seda peab teda natukeseks
ajaks lahti lastama.

<span id="an_20:4">20:4</span> Ja ma nägin aujärgi ja neid, kes nendel
istusid; ja kohus anti nende kätte; ja ma nägin nende hingi, kelle pead
olid ära raiutud Jeesuse tunnistuse ja Jumala sõna pärast ja kes ei
olnud kummardanud metsalist ega tema kuju ega olnud võtnud tema märki
oma otsaesisele ja oma käe peale. Ja nad virgusid ellu usus ja
valitsesid kuningikult ühes Kristusega tuhat aastat.

<span id="an_20:5">20:5</span> Aga muud surnud ei elustunud mitte, kuni
need tuhat aastat otsa saavad. See on esimene ülestõusmine.

<span id="an_20:6">20:6</span> Õnnis ja püha on see, kellel on osa
esimesest ülestõusmisest; nende üle ei ole teisel surmal meelevalda,
vaid nad peavad olema Jumala ja Kristuse preestrid ja valitsema
kuninglikult ühes Temaga need tuhat aastat.

<span id="an_20:7">20:7</span> Ja kui need tuhat aastat täis saavad,
siis lastakse saatan lahti oma vangist.

<span id="an_20:8">20:8</span> Ja ta läheb välja eksitama rahvaid, kes
elavad ilmamaa neljas nurgas, Googi ja Maagoogi, neid sõtta koguma.
Nende arv on nagu mereäärne liiv!

<span id="an_20:9">20:9</span> Ja nad tulid üles ilmamaa lagendikule ja
piirasid ümber pühade leeri ja armastatud linna. Siis langes tuli
taevast maha ja sõi nad ära!

<span id="an_20:10">20:10</span> Ja kurat, kes neid eksitas, heideti
tule ja väävli järve, kus on ka metsaline ja valeprohvet. Ja neid
vaevatakse päevad ja ööd ajastute ajastuteni!

<span id="an_20:11">20:11</span> Ja ma nägin suurt valget aujärge ja
Seda, Kes sellel istub, Kelle palge eest põgenesid maa ja taevas, ja
neile ei leitud aset.

<span id="an_20:12">20:12</span> Ja ma nägin surnuid, suuri ja pisukesi,
seisvat aujärje ees, ja raamatud avati. Ja teine raamat avati, see on
eluraamat. Ja surnutele mõisteti kohut sedamööda kuidas raamatuisse oli
kirjutatud, nende tegude järgi.

<span id="an_20:13">20:13</span> Ja meri andis tagasi need surnud, kes
temas olid, ja surm ja surmavald andsid tagasi surnud, kes neis olid, ja
igaühele mõisteti kohut tema tegude järgi.

<span id="an_20:14">20:14</span> Ja surm ja surmavald heideti tulejärve!
See on teine surm, tulejärv.

<span id="an_20:15">20:15</span> Ja keda ei leitud kirjutatud olevat
eluraamatusse, heideti tulejärve!

<span id="an_21:1">21:1</span> Ja ma nägin uut taevast ja uut maad; sest
esimene taevas ja esimene maa olid kadunud ja merd ei olnud enam.

<span id="an_21:2">21:2</span> Ja ma nägin püha linna, uut Jeruusalemma,
taevast Jumala juurest maha tulevat, valmistunud otsekui pruut,
kaunistatud oma mehele.

<span id="an_21:3">21:3</span> Ja ma kuulsin suurt häält aujärjelt
ütlevat: „Vaata, Jumala telk on inimeste juures! Ja Tema asub nende
juurde elama ja nemad on Tema rahvad ja Jumal Ise on nendega.

<span id="an_21:4">21:4</span> Ja Tema pühib ära kõik pisarad nende
silmist, ja surma ei ole enam ega leinamist ega kisendamist ega vaeva ei
ole enam. Sest endised asjad on möödunud!”

<span id="an_21:5">21:5</span> Ja Kes aujärjel istus, ütles: „Vaata, Ma
teen kõik uueks!” Ja Ta ütles: „Kirjuta, sest need sõnad on ustavad ja
tõelised!”

<span id="an_21:6">21:6</span> Ja Ta ütles mulle: „See on sündinud! Mina
olen A ja O, algus ja ots. Mina annan sellele, kellel on janu, eluvee
allikast ilma hinnata.

<span id="an_21:7">21:7</span> Kes võidab, see pärib selle, ja Mina olen
temale Jumalaks ja tema on Minule pojaks.

<span id="an_21:8">21:8</span> Aga argade ja uskmatute ja jälkide ja
tapjate ja hoorajate ja nõidade ja ebajumalateenijate ja kõigi valelike
osa on tule ja väävliga põlevas järves! See on teine surm.”

<span id="an_21:9">21:9</span> Ja minu juurde tuli üks seitsmest
Inglist, kelle käes olid need seitse kaussi, täis seitset viimset
nuhtlust; ja ta rääkis minuga ning ütles: „Tule, ma näitan sulle
mõrsjat, Talle naist!”

<span id="an_21:10">21:10</span> Ja tema kandis mind vaimus suure ja
kõrge mäe otsa ja näitas mulle linna, püha Jeruusalemma, mis oli maha
tulemas taevast Jumala juurest

<span id="an_21:11">21:11</span> ja millel on Jumala auhiilgus; ja tema
valgus on kõige kallima kivi sarnane, otsekui jaspiskivi, mis hiilgab
nagu mägikristall.

<span id="an_21:12">21:12</span> Linnal on suur ja kõrge müür ja
kaksteist väravat ja väravate peal kaksteist Inglit; ja väravate peale
on kirjutatud nimed. Need on kaheteistkümne Iisraeli laste suguharu
nimed.

<span id="an_21:13">21:13</span> Ida pool on kolm väravat, põhja pool
kolm väravat, lõuna pool kolm väravat, lääne pool kolm väravat.

<span id="an_21:14">21:14</span> Ja linna müüril on kaksteist aluskivi
ja nende peal Talle kaheteistkümne Apostli nimed.

<span id="an_21:15">21:15</span> Ja sellel, kes minuga rääkis, oli käes
kuldpilliroog, et mõõta linna ja tema väravaid ja tema müüri.

<span id="an_21:16">21:16</span> Ja linn on nelinurkne ja tema pikkus on
niisama suur kui tema laius. Ja ta mõõtis linna pillirooga kaksteist
tuhat vagu. Tema pikkus ja laius ja kõrgus on võrdsed.

<span id="an_21:17">21:17</span> Ja ta mõõtis tema müüri — sada
nelikümmend neli küünart, inimese mõõdu järgi, mis on Ingli mõõt.

<span id="an_21:18">21:18</span> Ja tema müüri alusehitus oli
jaspiskivist ja linn puhtast kullast, selge klaasi sarnane.

<span id="an_21:19">21:19</span> Ja linna müüri aluskivid olid ehitud
kõiksuguste kalliskividega. Esimene aluskivi oli jaspis, teine safiir,
kolmas kaltsedoon, neljas smaragd,

<span id="an_21:20">21:20</span> viies sardoonüks, kuues sardion,
seitsmes krüsoliit, kaheksas berüll, üheksas topaas, kümnes krüsopraas,
üheteistkümnes hüatsint, kaheteistkümnes ametüst.

<span id="an_21:21">21:21</span> Ja need kaksteist väravat olid
kaksteist pärlit: iga värav oli ühest pärlist ja linna tänav selgest
kullast otsekui läbipaistev klaas.

<span id="an_21:22">21:22</span> Ja templit ma seal ei näinud, sest
Issand, kõigeväeline Jumal, on tema tempel, ja Tall.

<span id="an_21:23">21:23</span> Ja linnale ei ole tarvis päikest ega
kuud, et need seal paistaksid; sest Jumala auhiilgus valgustab teda ja
tema lamp on Tall.

<span id="an_21:24">21:24</span> Ja rahvad hakkavad käima tema valguses,
ja ilmamaa kuningad toovad sinna oma auhiilguse.

<span id="an_21:25">21:25</span> Ja tema väravaid ei suleta päeval, aga
ööd seal ei olegi.

<span id="an_21:26">21:26</span> Ja rahvaste auhiilgus ja kallisvarad
tuuakse sinna sisse.

<span id="an_21:27">21:27</span> Aga sinna sisse ei pääse midagi, mis ei
ole puhas, ei keegi, kes teeb jälkusi ja valet, vaid üksnes need, kes on
kirjutatud Talle eluraamatusse.

<span id="an_22:1">22:1</span> Ja ta näitas mulle puhast eluveejõge,
selget nagu mägikristall. See voolas välja Jumala ja Talle aujärjest.

<span id="an_22:2">22:2</span> Keset linna tänavat ja mõlemal pool jõge
oli elupuu; see kandis vilja kaksteist korda, igas kuus andes oma vilja.
Ja puu lehed tulid terviseks rahvastele.

<span id="an_22:3">22:3</span> Ja midagi neetut ei ole enam. Ja Jumala
ja Talle aujärg on siis seal, ja Tema sulased teenivad Teda.

<span id="an_22:4">22:4</span> Ja nad näevad Tema palet, ja Tema nimi on
nende otsaesisel.

<span id="an_22:5">22:5</span> Ja ööd ei ole enam, ja neile ei ole vaja
lambivalgust ega päevavalget, sest Issand Jumal valgustab neid, ja nemad
valitsevad ajastute ajastuteni.

<span id="an_22:6">22:6</span> Ja Ta ütles mulle: „Need on ustavad ja
tõelised sõnad! Ja Issand, prohvetite hingede Jumal, on läkitanud Oma
Ingli Oma sulastele näitama, mis peab varsti sündima.

<span id="an_22:7">22:7</span> Ja vaata, Ma tulen nobedasti! Õnnis see,
kes peab selle raamatu ennustuse sõnu!”

<span id="an_22:8">22:8</span> Ja mina, Johannes, olen see, kes seda
kuulis ja nägi. Ja kui ma seda olin kuulnud ja näinud, ma heitsin maha,
kummardama Ingli jalgade ette, kes mulle seda näitas.

<span id="an_22:9">22:9</span> Ja ta ütles mulle: „Vaata, ära tee seda!
Sest ma olen sinu ja su vendade, prohvetite ja nende kaassulane, kes
selle raamatu sõnu peavad. Kummarda Jumalat!”

<span id="an_22:10">22:10</span> Ja ta ütles mulle: „Ära pane pitseriga
kinni selle raamatu ennustussõnu, sest aeg on ligidal!

<span id="an_22:11">22:11</span> Kes ülekohut teeb, tehku veel ülekohut,
ja kes on rüve, see rüvetugu veel enam; aga kes on õige, tehku veel
õigust, ja kes on püha, see pühitsegu ennast veel enam!

<span id="an_22:12">22:12</span> Vaata, Ma tulen pea, ja Mu palk on
Minuga tasuda kätte igaühele nõnda nagu tema tegu on!

<span id="an_22:13">22:13</span> Mina olen A ja O, Esimene ja Viimne,
algus ja ots!

<span id="an_22:14">22:14</span> Õndsad need, kes oma rüüd pesevad, et
neil oleks meelevald süüa elupuust ja väravaist linna sisse minna!

<span id="an_22:15">22:15</span> Väljaspool on koerad ja nõiad ja
hoorajad ja tapjad ja ebajumalateenijad ja kõik, kes valet armastavad ja
teevad.

<span id="an_22:16">22:16</span> Mina, Jeesus, läkitan Oma Ingli teile
seda tunnistama kogudustes! Mina olen Taaveti juur ja sugu, helkjas
koidutäht!”

<span id="an_22:17">22:17</span> Ja Vaim ja pruut ütlevad: „Tule!” Ja
kes seda kuuleb, öelgu: „Tule!” Ja kellel on janu, tulgu; ja kes tahab,
võtku eluvett ilma hinnata!

<span id="an_22:18">22:18</span> Mina tunnistan kõikidele, kes kuulevad
selle raamatu ennustussõnu: kui keegi neile midagi juurde lisab, siis
paneb Jumal tema peale nuhtlused, mis selles raamatus on kirja pandud!

<span id="an_22:19">22:19</span> Ja kui keegi võtab midagi ära selle
prohvetiraamatu sõnadest, siis Jumal võtab ära tema osa elupuust ja
pühast linnast, millest on kirjutatud selles raamatus!

<span id="an_22:20">22:20</span> Tema, kes seda tunnistab ütleb:
„Tõesti, Mina tulen varsti!” Aamen, tule, Issand Jeesus!

<span id="an_22:21">22:21</span> Issanda Jeesuse Kristuse arm olgu
kõikidega! Aamen.
