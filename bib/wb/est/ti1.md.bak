[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Estonian Bible: 1 Timothy

<span id="an_1:1">1:1</span> Paulus, Kristuse Jeesuse Apostel Jumala,
meie Õnnistegija, ja Kristuse Jeesuse, meie lootuse käsul,

<span id="an_1:2">1:2</span> Timoteosele, oma tõelisele pojale usus.
Armu, halastust, rahu Jumalalt Isalt ja Kristuselt Jeesuselt, meie
Issandalt!

<span id="an_1:3">1:3</span> Nõnda kuidas ma Makedooniasse minnes sind
õhutasin jääma kauemaks Efesosse, et mõningaid manitseda, et nad ei
õpetaks teisiti

<span id="an_1:4">1:4</span> ega teeks tegemist tühjade juttudega ja
lõpmatute suguvõsade üleslugemistega, mis tekitavad rohkem küsimusi kui
Jumala majapidamisest arusaamist usus, nõnda tee.

<span id="an_1:5">1:5</span> Sest käskimise eesmärk on armastus puhtast
südamest ja heast südametunnistusest ja silmakirjatsematust usust.

<span id="an_1:6">1:6</span> Neist on mõned ära taganenud ja kaldunud
kõrvale tühja kõne poole,

<span id="an_1:7">1:7</span> tahtes olla käsuõpetajad, kuigi nad ei
mõista seda, mida nad räägivad, ega seda, mida nad kindlasti väidavad.

<span id="an_1:8">1:8</span> Me ju teame, et käsk on hea, kui keegi seda
käsitleb käsu kohaselt

<span id="an_1:9">1:9</span> ja peab meeles, et käsku pole seatud
õigele, vaid ülekohtustele ja kangekaelseile, jumalakartmatuile ja
patustele, õelatele ja roojastele, isatapjaile ja ematapjaile,
mõrtsukaile,

<span id="an_1:10">1:10</span> hoorajaile, poisipilastajaile,
inimesemüüjaile, valelikele, valevandujaile ja kõigele muule, mis käib
õige õpetuse vastu —

<span id="an_1:11">1:11</span> õndsa Jumala au Evangeeliumi järgi, mis
on usaldatud minu kätte.

<span id="an_1:12">1:12</span> Ma tänan teda, kes mind on teinud
vägevaks, Kristust Jeesust, meie Issandat, et Ta mind on pidanud
ustavaks, pannes mind Oma teenistusse,

<span id="an_1:13">1:13</span> ehk ma küll enne olin pilkaja ja
tagakiusaja ja vägivaldne. Aga ma olen armu saanud, sest ma olin seda
teinud teadmata, uskmatus meeles.

<span id="an_1:14">1:14</span> Meie Issanda arm aga on olnud üliväga
suur usu ja armastusega, mis on Kristuses Jeesuses.

<span id="an_1:15">1:15</span> Ustav on see sõna ja kõigiti vastuvõetav,
et Kristus Jeesus on tulnud maailma päästma patuseid, kelle seast mina
olen suurim;

<span id="an_1:16">1:16</span> kuid sellepärast ma olen saanud armu, et
Jeesus Kristus kõigepealt minus osutaks kõike Oma pikka meelt eeskujuks
neile, kes veel edaspidi saavad usklikuks Temasse igaveseks eluks.

<span id="an_1:17">1:17</span> Aga ajastute Kuningale, kadumatule,
nähtamatule, ainule Jumalale olgu au ja austus ajastute ajastuteni!
Aamen.

<span id="an_1:18">1:18</span> Selle käsu ma panen su südamele, mu poeg
Timoteos, vastavalt varemaile sinu kohta käivaile ennustustele, et sa
nende varal võitleksid õilsat võitlust,

<span id="an_1:19">1:19</span> omades usku ja head südametunnistust,
mille mõningad on tõuganud enesest ära ja on selle tõttu usu suhtes
läinud põhja nagu laev.

<span id="an_1:20">1:20</span> Nende seast on Hümenaios ja Aleksandros,
keda ma olen andnud saatana meelevalda, et nad karistuse all võõrduksid
pilkamisest.

<span id="an_2:1">2:1</span> Ma manitsen siis nüüd kõigepealt tegema
palveid, palvusi, eestpalveid, tänupalveid kõigi inimeste eest,

<span id="an_2:2">2:2</span> kuningate ja kõigi ülemate eest, et
võiksime vaikset ja rahulikku elu elada kõiges jumalakartuses ja
aususes.

<span id="an_2:3">2:3</span> Sest see on hea ja armas Jumala, meie
Õnnistegija meelest,

<span id="an_2:4">2:4</span> Kes tahab, et kõik inimesed õndsaks saaksid
ja tõe tunnetusele tuleksid.

<span id="an_2:5">2:5</span> Sest Jumal on üks, ka vahemees üks Jumala
ja inimeste vahel, inimene Kristus Jeesus,

<span id="an_2:6">2:6</span> Kes andis Iseenese lunastushinnaks kõikide
eest, et sellest antaks tunnistust parajail aegadel;

<span id="an_2:7">2:7</span> ja selle tarvis olen mina pandud
kuulutajaks ja Apostliks — ma räägin tõtt Kristuses ega valeta mitte —
paganate õpetajaks usus ja tões.

<span id="an_2:8">2:8</span> Ma tahan siis, et mehed palvetaksid igas
kogumispaigas ja tõstaksid üles pühad käed ilma vihata ja kahtlemiseta;

<span id="an_2:9">2:9</span> nõndasamuti ka, et naised, viisakalt
riietatud, endid ehiksid häbeliku ja mõistliku meelega, mitte
juuksepalmikutega ega kullaga ega pärlitega ega kalliste riietega,

<span id="an_2:10">2:10</span> vaid heade tegudega, nõnda kui sobib
naistele, kes endid tunnistavad jumalakartlikeks.

<span id="an_2:11">2:11</span> Naine õppigu vaiksel viisil, olles
kõigiti alistuv.

<span id="an_2:12">2:12</span> Aga naisele ma ei luba õpetada ega
valitseda mehe üle, vaid ta elagu vaikselt.

<span id="an_2:13">2:13</span> Sest Aadam loodi enne, siis Eeva;

<span id="an_2:14">2:14</span> ega Aadamat petetud, vaid naist peteti ja
ta sattus üleastumisse,

<span id="an_2:15">2:15</span> aga ta saab õndsaks lastesünnitamise
läbi, kui ta jääb ususse ja armastusse ning pühitsusse mõistliku
meelega.

<span id="an_3:1">3:1</span> Ustav on see sõna: kui keegi püüab Koguduse
ülevaataja ametisse, siis ta igatseb kaunist tööd.

<span id="an_3:2">3:2</span> Niisiis tuleb Koguduse ülevaatajal olla
laitmatu, ühe naise mees, kaine, mõistlik, viisakas, külalislahke, osav
õpetama;

<span id="an_3:3">3:3</span> mitte joodik, mitte riiakas, vaid leebe,
rahunõudja, mitte rahaahne,

<span id="an_3:4">3:4</span> vaid kes oma maja hästi valitseb, kes oma
lapsi peab sõnakuulmises kõige aususega.

<span id="an_3:5">3:5</span> Sest kui keegi iseenese maja ei oska
juhtida, kuidas ta võib hoolt kanda Jumala Koguduse eest?

<span id="an_3:6">3:6</span> Ta ärgu olgu alles vastpöördunu, et ta ei
läheks uhkeks ega langeks sama nuhtluse alla kui kurat.

<span id="an_3:7">3:7</span> Ka olgu tal hea tunnistus neilt, kes on
väljaspool Kogudust, et ta ei satuks naeru alla ja kuradi köitesse.

<span id="an_3:8">3:8</span> Nõndasamuti tuleb ka abilistel olla ausad,
mitte kahekeelsed, mitte joomamehed, mitte liigkasuvõtjad, vaid
sellised,

<span id="an_3:9">3:9</span> kellel usu saladus on puhtas
südametunnistuses.

<span id="an_3:10">3:10</span> Ent nad katsutagu enne läbi ja siis, kui
nad on laitmatud, astugu nad ametisse.

<span id="an_3:11">3:11</span> Nõndasamuti olgu nende naised ausad,
mitte keelepeksjad, kained, ustavad kõigis asjus.

<span id="an_3:12">3:12</span> Koguduse abilised olgu ühe naise mehed,
kes oma lapsi ja oma peret hästi juhivad.

<span id="an_3:13">3:13</span> Sest need, kes on hästi pidanud oma
ametit, saavutavad enestele kauni lugupidamise ja suure julguse usus,
mis on Kristuses Jeesuses.

<span id="an_3:14">3:14</span> Seda kirjutan sulle, ehk ma küll loodan
pea tulla sinu juurde,

<span id="an_3:15">3:15</span> et kui ma viibin, sa teaksid, kuidas
tuleb käituda Jumala kojas, mis on elava Jumala Kogudus, tõe sammas ja
alustugi.

<span id="an_3:16">3:16</span> Ja vastuvaieldamatu suur on jumalakartuse
saladus: Jumal on avalikuks saanud lihas, õigeks mõistetud Vaimus,
ilmunud inglitele, kuulutatud paganate seas, usutud maailmas, üles
võetud ausse!

<span id="an_4:1">4:1</span> Aga Vaim ütleb selge sõnaga, et viimsel
ajal mõned taganevad usust ja hoiavad eksitajate vaimude ja kurjade
vaimude õpetuste poole,

<span id="an_4:2">4:2</span> valekuulutajate silmakirjaliku vagaduse
tõttu, kes oma südametunnistusse otsekui tulise märgi on põletanud

<span id="an_4:3">4:3</span> ja keelavad abiellumast ning maitsmast
rooga, mis Jumal on loonud selleks, et usklikud ja tõetundjad seda vastu
võtaksid tänuga.

<span id="an_4:4">4:4</span> Sest kõik, mis Jumal on loonud, on hea, ja
miski ei ole hüljatav, kui seda vastu võetakse tänuga.

<span id="an_4:5">4:5</span> Sest seda pühitsetakse Jumala sõna ja palve
läbi.

<span id="an_4:6">4:6</span> Kui sa seda vendadele ette paned, oled sa
Kristuse Jeesuse hea abiline ja toidad ennast usu ja hea õpetuse
sõnadega, mida sa oled järginud.

<span id="an_4:7">4:7</span> Ent kõlvatut ja vananaiste vada väldi, aga
harjuta ennast jumalakartuses.

<span id="an_4:8">4:8</span> Sest ihulikust harjutusest on pisut kasu;
aga jumalakartusest on kasu kõigile asjadele ja sellel on käesoleva ja
tulevase elu tõotus.

<span id="an_4:9">4:9</span> Ustav on see sõna ja kõigiti vastuvõetav.

<span id="an_4:10">4:10</span> Sest selleks me näeme vaeva ja võitleme,
et me oleme lootnud elava Jumala peale, Kes on kõigi inimeste, iseäranis
usklike, Õnnistegija.

<span id="an_4:11">4:11</span> Seda käsi ja õpeta!

<span id="an_4:12">4:12</span> Ükski ärgu põlaku sinu noorust, vaid ole
usklikele eeskujuks sõnas, elus, armastuses, usus, meelepuhtuses.

<span id="an_4:13">4:13</span> Kuni ma tulen, ole hoolas ette lugema,
manitsema ja õpetama.

<span id="an_4:14">4:14</span> Ära jäta eneses peituvat armuannet
hooletusse, mis sulle anti ennustuse läbi, kui vanemad panid oma käed
sinu peale.

<span id="an_4:15">4:15</span> Seda harrasta, selles ela, et sinu
edenemine oleks ilmne kõikidele.

<span id="an_4:16">4:16</span> Pane tähele iseennast ja õpetust; püsi
kindlasti selles; sest kui sa seda teed, päästad sa enese ja need, kes
sind kuulevad.

<span id="an_5:1">5:1</span> Vana meest ära sõitle valjusti, vaid
manitse teda kui isa, nooremaid kui vendi,

<span id="an_5:2">5:2</span> vanemaid naisi kui emasid, nooremaid kui
õdesid kõiges meelepuhtuses.

<span id="an_5:3">5:3</span> Austa leski, kes on õiged lesknaised.

<span id="an_5:4">5:4</span> Aga kui kellelgi lesel on lapsi või
lapselapsi, siis õppigu need esiti vagalt kohtlema oma majarahvast ja
tasuma, mis nad on võlgu oma vanemaile. Sest see on meelepärane Jumala
ees.

<span id="an_5:5">5:5</span> Aga kes õige lesk on ja üksi maha jäänud,
see loodab Jumala peale ja jääb kindlasti anumistesse ja palvetesse ööd
ja päevad.

<span id="an_5:6">5:6</span> Aga kes elab lihahimus, see on elusalt
surnud.

<span id="an_5:7">5:7</span> Ja sedagi pane südamele, et nad oleksid
laitmatud.

<span id="an_5:8">5:8</span> Aga kui keegi enese omaste ja iseäranis
kodakondsete eest ei kanna hoolt, see on usu ära salanud ja on pahem kui
uskmatu.

<span id="an_5:9">5:9</span> Leskede hulka loetagu ainult niisugune, kes
on vähemalt kuuskümmend aastat vana ja on olnud ühe mehe naine,

<span id="an_5:10">5:10</span> ja kes on tunnustatud heade tegude
poolest, kui ta on kasvatanud lapsi, kui ta on vastu võtnud võõraid, kui
ta on pühade jalgu pesnud, kui ta on aidanud hädasolijaid, kui ta on
püüdnud teha kõiksugust head.

<span id="an_5:11">5:11</span> Kuid nooremaid leski keeldu vastu
võtmast, sest kui iharus neid Kristuse kiuste vallutab, siis nad tahavad
minna mehele,

<span id="an_5:12">5:12</span> ja neid tuleb süüdistada selles, et nad
on hüljanud esimese usu.

<span id="an_5:13">5:13</span> Kui nad on pealegi jõude, harjuvad nad
käima mööda maju, ja siis ei ole nad mitte ainult jõude, vaid ka
lobisejad ning uudishimulikud ja räägivad sobimatuid asju.

<span id="an_5:14">5:14</span> Ma tahan siis, et nooremad läheksid
mehele ja tooksid lapsi ilmale, valitseksid majatalitusi ega annaks
vastasele põhjust solvamiseks.

<span id="an_5:15">5:15</span> Sest mõned ongi juba pöördunud saatana
jälgedesse.

<span id="an_5:16">5:16</span> Kui kellelgi usklikul mehel või naisel on
leski omaste seas, siis nad hooldagu neid ja ärgu saagu need koormaks
Kogudusele, et see võiks hooldada tõelisi leski.

<span id="an_5:17">5:17</span> Vanemaid, kes hästi juhatavad Kogudusi,
peetagu kahekordse austuse vääriliseks, eriti neid, kes töötavad sõnas
ja õpetuses.

<span id="an_5:18">5:18</span> Sest Kiri ütleb: „Ära seo kinni härja
suud, kui ta pahmast tallab!” ja: „Töötegija on oma palga väärt!”

<span id="an_5:19">5:19</span> Vanema vastu tõstetud kaebust ära võta
kuulda, kui ei ole juures kaht või kolme tunnistajat.

<span id="an_5:20">5:20</span> Kes pattu teevad, neid noomi kõikide ees,
et ka teistel oleks hirm.

<span id="an_5:21">5:21</span> Ma vannutan sind Jumala ja Kristuse
Jeesuse ja äravalitud inglite ees, et sa seda pead silmas ilma
eelarvamiseta ega tee midagi erapoolikult.

<span id="an_5:22">5:22</span> Ära ole kärmas kellelegi käsi pea peale
panema ja ära tee ennast teiste pattude osaliseks. Pea ennast puhtana.

<span id="an_5:23">5:23</span> Ära joo enam ainult vett, vaid tarvita
pisut viina oma kõhu pärast ja oma sageda põdemise pärast.

<span id="an_5:24">5:24</span> Mõnede inimeste patud on kohe avalikud ja
on kohe hukkamõistetavad, aga mõnede omad saavad tagantjärele ilmsiks.

<span id="an_5:25">5:25</span> Samuti on ka head teod kohe avalikud, ja
needki, mis seda ei ole, ei või jääda varjule.

<span id="an_6:1">6:1</span> Kõik need, kes on orjaikke all, pidagu oma
isandaid kõige austuse väärt, et Jumala nime ja õpetust ei pilgataks.

<span id="an_6:2">6:2</span> Aga kellel on usklikud isandad, ärgu pidagu
neid halvemaks, sellepärast et nad on vennad, vaid orjaku neid veel
parema meelega, sest et nad on usklikud ja armsad ning harrastavad
heategevust. Seda õpeta ja manitse.

<span id="an_6:3">6:3</span> Kui keegi õpetab teisiti ega hoia meie
Issanda Jeesuse Kristuse tervete sõnade ja õpetuse poole, mis viib
jumalakartusele,

<span id="an_6:4">6:4</span> siis on see iseennast täis ega saa aru
millestki, vaid on haige küsimuste ja vaidlemiste poolest, millest
tõuseb kadedust, riidu, laimu, kurje kahtlusi,

<span id="an_6:5">6:5</span> alalisi tülitsusi inimeste vahel, kelle
mõistus on rikutud ja kellel on tõde läinud käest, kes peavad
jumalakartust tuluallikaks.

<span id="an_6:6">6:6</span> Ent jumalakartus on suur tuluallikas, kui
ta on ühendatud rahulolemisega.

<span id="an_6:7">6:7</span> Ei ole me ju midagi toonud maailma,
seepärast me ei või midagi siit ära viia.

<span id="an_6:8">6:8</span> Aga kui meil on peatoidust ja ihukatet,
siis olgem sellega rahul.

<span id="an_6:9">6:9</span> Ent kes tahavad rikkaks saada, need
langevad kiusatusse ja võrku ja paljudesse rumalaisse ja kahjulikesse
himudesse, mis suruvad inimesed alla hukatusse ja hävitusse.

<span id="an_6:10">6:10</span> Sest rahaahnus on kõigi kurjade asjade
juur; raha ihaldades on mitmed ära eksinud usust ja on iseendile
valmistanud palju torkavat valu.

<span id="an_6:11">6:11</span> Aga sina, Jumala inimene, põgene selle
eest! Taotle õigust, jumalakartust, usku, armastust, kannatlikkust,
tasadust!

<span id="an_6:12">6:12</span> Võitle head usuvõitlust, hakka kinni
igavesest elust; selleks sa oled kutsutud ja oled tunnistanud head
tunnistust paljude tunnistajate ees.

<span id="an_6:13">6:13</span> Ma käsin sind Jumala ees, Kes kõik teeb
elavaks, ja Kristuse Jeesuse ees, Kes Pontius Pilaatuse ees andis hea
tunnistuse,

<span id="an_6:14">6:14</span> et sa peaksid käsku kinni veatult ja
laitmatult kuni meie Issanda Jeesuse Kristuse ilmumiseni,

<span id="an_6:15">6:15</span> mille omal ajal toob nähtavale õnnis ja
ainus vägev valitseja, kuningate Kuningas ja kõigi isandate Issand,

<span id="an_6:16">6:16</span> Kellel üksi on surematus, Kes elab
ligipääsmatus valguses, Keda ükski inimene ei ole näinud ega võigi näha!
Temale olgu austus ja igavene vägi! Aamen.

<span id="an_6:17">6:17</span> Neid, kes on rikkad selles maailmas,
manitse mitte olla suurelised ega loota kaduva rikkuse peale, vaid elava
Jumala peale, Kes meile annab kõike rohkesti tarvituseks,

<span id="an_6:18">6:18</span> teha head ja rikkaks saada heade tegude
poolest, olla helde käega ning jagada teistele

<span id="an_6:19">6:19</span> ja koguda enestele raudvara heaks aluseks
tuleviku jaoks, et saavutada tõelist elu.

<span id="an_6:20">6:20</span> Oh Timoteos! Hoia enda hooleks antud vara
ning pöördu ära kõlvatuist tühjest juttudest ja valenimelise tunnetuse
väidetest,

<span id="an_6:21">6:21</span> mida mõningad kiidavad enestel olevat
ning on ära eksinud usust. Arm teiega!

------------------------------------------------------------------------

[Next: 2 Timothy](ti2.md)
