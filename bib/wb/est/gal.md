[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co2)  [Next](eph.md) 

------------------------------------------------------------------------

### Estonian Bible: Galatians

<span id="an_1:1">1:1</span> Paulus, Apostel, mitte inimeste poolt
valitud ega ühegi inimese kaudu, vaid Jeesuse Kristuse ja Jumala Isa
läbi, Kes Tema on surnuist üles äratanud,

<span id="an_1:2">1:2</span> ja kõik vennad, kes on minu juures,
Galaatia kogudustele:

<span id="an_1:3">1:3</span> Armu teile ja rahu Jumalalt, meie Isalt, ja
Issandalt Jeesuselt Kristuselt,

<span id="an_1:4">1:4</span> Kes Enese andis meie pattude eest, et Ta
meid viiks välja praegusest kurjast ajastust Jumala ja meie Isa tahte
järgi,

<span id="an_1:5">1:5</span> Kellele olgu austus ajastute ajastuteni!
Aamen.

<span id="an_1:6">1:6</span> Ma panen imeks, et te Kristusest, Kes teid
on armus kutsunud, nii ruttu ära pöördute teistsuguse Evangeeliumi
juurde,

<span id="an_1:7">1:7</span> mis ei olegi teine Evangeelium; on vaid
mõningaid, kes teid segavad ja tahavad Kristuse Evangeeliumi pöörata
teiseks.

<span id="an_1:8">1:8</span> Aga kui me ise, või isegi mõni Ingel
taevast, peaks teile kuulutama Evangeeliumi peale selle, mida meie teile
oleme kuulutanud — ta olgu neetud!

<span id="an_1:9">1:9</span> Nagu me ennegi oleme öelnud, nõnda ütlen
mina ka nüüd jälle: kui keegi teile kuulutab Evangeeliumi peale selle,
mis te olete saanud, siis ta olgu neetud!

<span id="an_1:10">1:10</span> Kas ma nüüd püüan inimeste või Jumala
heakskiitmist? Või püüan ma olla inimestele meelepärane? Sest kui ma
veel tahaksin olla inimestele meelepärane, siis ma ei oleks Kristuse
sulane!

<span id="an_1:11">1:11</span> Sest ma annan teile teada, vennad, et
Evangeelium, mida mina olen kuulutanud, ei ole inimestelt.

<span id="an_1:12">1:12</span> Sest ma pole seda saanud ega õppinud
inimestelt, vaid Jeesuse Kristuse ilmutuse kaudu.

<span id="an_1:13">1:13</span> Sest te olete kuulnud minu endisest elust
juudi õpetuses, et ma üliväga taga kiusasin Jumala kogudust ja hävitasin
seda,

<span id="an_1:14">1:14</span> ja et ma juudi õpetuses ette jõudsin
mitmest samaealisest oma hõimus, olles palju innukam harrastama oma
esiisade pärimusi.

<span id="an_1:15">1:15</span> Aga kui oli sellele meelepärane, Kes mind
mu ema ihust valis ja Oma armu läbi kutsus,

<span id="an_1:16">1:16</span> ilmutada minus Oma Poega, et ma
kuulutaksin Teda paganate seas, siis ma ei hakanud kohe nõu pidama liha
ja verega

<span id="an_1:17">1:17</span> ega läinud ka Jeruusalemma nende juurde,
kes enne mind olid Apostlid, vaid ma läksin Araabiasse ja tulin jälle
tagasi Damaskusesse.

<span id="an_1:18">1:18</span> Hiljemini alles, kolme aasta pärast, ma
läksin Jeruusalemma tegema tutvust Keefasega ja jäin tema juurde
viieteistkümneks päevaks.

<span id="an_1:19">1:19</span> Kedagi muud Apostlitest ma ei näinud kui
vaid Jakoobust, Issanda venda.

<span id="an_1:20">1:20</span> Ja mida ma teile kirjutan, vaata, ma
kinnitan Jumala ees, et ma ei valeta!

<span id="an_1:21">1:21</span> Pärast ma tulin Süüria ja Kiliikia
maakohtadesse.

<span id="an_1:22">1:22</span> Aga ma olin näo poolest tundmatu Judea
kogudustele, kes on Kristuses.

<span id="an_1:23">1:23</span> Nad olid ainult kuulnud, et see, kes meid
enne taga kiusas, nüüd jutlustab seda usku, mida ta enne hävitas.

<span id="an_1:24">1:24</span> Ja nad andsid Jumalale austust minu
pärast.

<span id="an_2:1">2:1</span> Siis, neljateistkümne aasta pärast, ma
läksin jälle üles Jeruusalemma ühes Barnabasega ja võtsin ka Tiituse
kaasa.

<span id="an_2:2">2:2</span> Ent ma läksin sinna ilmutuse tagajärjel ja
esitasin neile Evangeeliumi, mida ma kuulutasin paganate seas, eriti
neile tähtsamaile, et ma kuidagi tühja ei jookseks ega oleks jooksnud.

<span id="an_2:3">2:3</span> Aga Tiitustki, mu kaaslast, ehk ta küll on
kreeklane, ei sunnitud end laskma ümber lõigata.

<span id="an_2:4">2:4</span> Ent sissepugenud valevendade pärast, kes
olid hiilinud varitsema meie vabadust, mis meil on Kristuses Jeesuses,
et meid orjastada,

<span id="an_2:5">2:5</span> ei andnud me silmapilkugi järele ega
alistunud neile, et Evangeeliumi tõde jääks teie juurde.

<span id="an_2:6">2:6</span> Ja need, kes näisid midagi olevat — olgu
missugused nad iganes olid, mulle on see ükskõik, Jumal ei pea ju ühest
inimesest rohkem lugu kui teisest — need, kes olid tähtsamad, ei lisanud
mulle midagi juurde,

<span id="an_2:7">2:7</span> vaid vastupidi, kui nad nägid, et minu
hooleks on usaldatud Evangeeliumi kuulutamine ümberlõikamatuile, nõnda
nagu Peetruse hooleks ümberlõigatuile —

<span id="an_2:8">2:8</span> sest See, Kes tegev oli Peetruses
Apostliametiks ümberlõigatute seas, oli ka minus tegev paganate heaks —

<span id="an_2:9">2:9</span> ja kui Jakoobus ja Keefas ja Johannes, keda
peeti sambaiks, tundsid ära armu, mis mulle oli antud, andsid nad mulle
ja Barnabasele kätt osaduse täheks, et meie paganate seas ja nemad
ümberlõigatute seas, kuulutaksime armuõpetust,

<span id="an_2:10">2:10</span> ainult et me ka mõtleksime vaestele, ja
just seda ma olen olnud usin tegema.

<span id="an_2:11">2:11</span> Aga kui Keefas tuli Antiookiasse, astusin
ma isiklikult ta vastu, sest teda oli tarvis noomida.

<span id="an_2:12">2:12</span> Sest enne kui Jakoobuse juurest oli
tulnud mõningaid, sõi ta ühes paganatega; aga kui need tulid, tõmbus ta
tagasi ja läks kõrvale, kartes ümberlõigatuid.

<span id="an_2:13">2:13</span> Ja ühes temaga hakkasid ka teised juudid
silmakirjatsema, nõnda et ka Barnabas kaasa tõmmati nende
silmakirjatsemisse.

<span id="an_2:14">2:14</span> Aga kui ma nägin, et nad õigesti ei
käinud Evangeeliumi tõe järgi, ütlesin ma kõikide ees Keefale: „Kui
sina, olles juut, elad paganate ja mitte juutide kommete järgi, miks sa
siis sunnid paganaid elama juudi kommete järgi?

<span id="an_2:15">2:15</span> Meie oleme sünnilt juudid ja mitte
patused paganate seast,

<span id="an_2:16">2:16</span> aga teades, et inimene ei saa õigeks käsu
tegudest, vaid üksnes Kristuse Jeesuse usu kaudu, oleme ka meie uskunud
Kristusesse Jeesusesse, et me saaksime õigeks Kristuse usust ja mitte
käsu tegudest, sest käsu tegudest ei saa õigeks ükski liha.

<span id="an_2:17">2:17</span> Aga kui otsides õigekssaamist Kristuses,
meiegi osutume patusteks, kas on siis Kristus patu teenija? Ei sugugi
mitte!

<span id="an_2:18">2:18</span> Sest kui ma jälle ehitan üles selle,
mille ma olen maha kiskunud, siis ma teen enese üleastujaks.

<span id="an_2:19">2:19</span> Sest mina olen käsu läbi käsule surnud,
et ma elaksin Jumalale; ma olen ühes Kristusega risti löödud!

<span id="an_2:20">2:20</span> Ent nüüd ei ela enam mina, vaid Kristus
elab minu sees! Ja mida ma nüüd elan lihas, seda ma elan usus Jumala
Pojasse, Kes mind on armastanud ja on Iseenese andnud minu eest.

<span id="an_2:21">2:21</span> Ma ei tee Jumala armu tühjaks. Sest kui
käsu kaudu tuleks õigus, siis oleks Kristus ilmaasjata surnud!

<span id="an_3:1">3:1</span> Oh te mõistmatud galaatlased, kes teid on
võlunud? Teid, kelle silmade ette Jeesus Kristus oli joonistatud
ristilööduna?

<span id="an_3:2">3:2</span> Seda üksnes ma tahan teilt teada, kas te
saite Vaimu käsu tegudest või usu kuulutamisest?

<span id="an_3:3">3:3</span> Kas te olete nii mõistmatud? Te algasite
Vaimus; kas tahate nüüd lihas lõpetada?

<span id="an_3:4">3:4</span> Kas te nii suurt olete kannatanud
ilmaasjata? Teisiti see olekski ilmaasjata!

<span id="an_3:5">3:5</span> Tema, kes siis annab teile Vaimu ja teeb
vägevaid tegusid teie sees, kas Ta teeb seda käsu tegudest või usu
kuulutamisest,

<span id="an_3:6">3:6</span> nõnda nagu „Aabraham uskus Jumalat, ja see
arvati temale õiguseks!”?

<span id="an_3:7">3:7</span> Te ju teate, et need, kes on usust, on
Aabrahami lapsed.

<span id="an_3:8">3:8</span> Aga et Kiri nägi ette ära, et Jumal teeb
paganad usust õigeks, kuulutas see Aabrahamile selle hea sõnumi: „Sinus
õnnistatakse kõik rahvad!”

<span id="an_3:9">3:9</span> Sellepärast õnnistatakse neid, kes on
usust, ühes uskliku Aabrahamiga.

<span id="an_3:10">3:10</span> Sest kõik, kes endid rajavad
käsutegudele, on needuse all; sest on kirjutatud: „Neetud on igaüks, kes
ei püsi kõiges, mis on kirja pandud käsuraamatus, nii et ta seda teeks!”

<span id="an_3:11">3:11</span> Et nüüd käsu kaudu ükski ei saa õigeks
Jumala ees, on ilmne, sest õige peab usust elama.

<span id="an_3:12">3:12</span> Käsk aga ei ole usust, vaid „kes teeb
nende järgi, see elab nende varal!”

<span id="an_3:13">3:13</span> Kristus on meid lahti ostnud käsu
needusest, kui ta sai needuseks meie eest — sest on kirjutatud: „Neetud
on igaüks, kes puu küljes ripub” —

<span id="an_3:14">3:14</span> et Aabrahami õnnistus saaks paganaile
osaks Jeesuses Kristuses ja me usu kaudu saaksime Vaimu tõotuse.

<span id="an_3:15">3:15</span> Vennad, mina räägin inimese viisil!
Inimesegi viimset tahet, kui see on nimetatud, ei tee ükski tühjaks ega
lisa sellele midagi juurde.

<span id="an_3:16">3:16</span> Aga nüüd on tõotused antud Aabrahamile ja
tema soole. Ei ole mitte öeldud: „Ja sinu sugudele”, otsekui paljude
kohta, vaid nagu ühe kohta: „Ja sinu soole,” kes on Kristus.

<span id="an_3:17">3:17</span> Aga ma ütlen seda: lepingut, mille Jumal
on enne kinnitanud, ei tee nelisada kolmkümmend aastat hiljemini
tekkinud käsk mitte tühjaks, nii et see hävitaks tõotuse.

<span id="an_3:18">3:18</span> Sest kui pärand tuleks käsust, ei oleks
see enam tõotusest. Ent Jumal on selle kinkinud Aabrahamile tõotuse
kaudu.

<span id="an_3:19">3:19</span> Milleks on siis käsk? See on üleastumiste
pärast juurde lisatud seniks, kui tuleb sugu, kellele oli antud tõotus;
ja käsk seati inglite kaudu vahemehe käe läbi.

<span id="an_3:20">3:20</span> Kuid vahemeest ei vajata ühe jaoks; ent
Jumal on üks.

<span id="an_3:21">3:21</span> Kas siis käsk on Jumala tõotuste vastu?
Ei sugugi. Sest kui oleks antud käsk, mis võiks teha elavaks, siis
tuleks õigus tõesti käsust.

<span id="an_3:22">3:22</span> Aga Kiri on kõik pannud kinni patu alla,
et tõotus antaks Jeesuse Kristuse usust neile, kes usuvad.

<span id="an_3:23">3:23</span> Aga enne kui tuli usk, olime käsu valve
all, kinni pandud tulevase usu ilmumise jaoks.

<span id="an_3:24">3:24</span> Nõnda on käsk saanud meie kasvatajaks
Kristuse poole, et me saaksime õigeks usust.

<span id="an_3:25">3:25</span> Aga et usk on tulnud, ei ole me mitte
enam kasvataja all.

<span id="an_3:26">3:26</span> Sest te olete kõik usu kaudu Jumala
lapsed Kristuses Jeesuses.

<span id="an_3:27">3:27</span> Sest nii paljud kui teid on Kristusesse
ristitud, olete Kristusega riietatud!

<span id="an_3:28">3:28</span> Ei ole siin juuti ega kreeklast, ei ole
siin orja ega vaba, ei ole siin meest ega naist, sest te kõik olete üks
Kristuses Jeesuses.

<span id="an_3:29">3:29</span> Aga kui te olete Kristuse Omad, siis
olete ka Aabrahami sugu ja pärijad tõotuse järgi.

<span id="an_4:1">4:1</span> Aga ma ütlen: niikaua kui pärija on
alaealine, ei ole mingit vahet orja ja tema vahel, ehk ta küll on kõige
isand;

<span id="an_4:2">4:2</span> vaid ta on eestkostjate ja valitsejate all
kuni isa poolt määratud ajani.

<span id="an_4:3">4:3</span> Nõnda ka meie: kui olime alaealised, siis
olime orjastatud maailma algjõudude alla.

<span id="an_4:4">4:4</span> Aga kui aeg täis sai, läkitas Jumal Oma
Poja, Kes sündis naisest ja sai käsu alla,

<span id="an_4:5">4:5</span> lahti ostma käsualuseid, et me saaksime
lapse seisuse.

<span id="an_4:6">4:6</span> Aga et te nüüd olete lapsed, on Jumal
läkitanud teie südamesse Oma Poja Vaimu, Kes hüüab: „Abba, Isa!”

<span id="an_4:7">4:7</span> Nõnda ei ole sa enam ori, vaid laps; aga
kui sa oled laps, siis oled ka pärija Jumala kaudu.

<span id="an_4:8">4:8</span> Aga siis, kui te ei tundnud Jumalat, te
orjasite neid, kes olemise poolest ei olegi jumalad.

<span id="an_4:9">4:9</span> Ent nüüd, kus te olete Jumala ära tundnud,
või õigemini, Jumal on teid ära tundnud, kuidas te pöördute jälle
nõrkade ja viletsate algjõudude poole, mida te jälle tahate uuesti
orjata?

<span id="an_4:10">4:10</span> Te arvestate päevi ja kuid ja aegu ja
aastaid.

<span id="an_4:11">4:11</span> Ma kardan teie pärast, et ma teie kallal
ehk asjata olen vaeva näinud.

<span id="an_4:12">4:12</span> Saage minusuguseiks, sest minagi olen
saanud teiesuguseks, vennad, ma palun teid! Te ei ole mind millegagi
solvanud.

<span id="an_4:13">4:13</span> Te ju teate, et ma liha nõtruses teile
kuulutasin Evangeeliumi esimesel korral,

<span id="an_4:14">4:14</span> ja te ei pannud kiusatust, mis teil oli
minu kehalisest seisukorrast, mitte halvaks ega võõrastanud mind, vaid
võtsite mind vastu kui Jumala Ingli, kui Kristuse Jeesuse.

<span id="an_4:15">4:15</span> Kus on nüüd teie õndsuse kiitlus? Sest ma
tunnistan teile, et teie, kui see oleks olnud võimalik, oleksite oma
silmad kiskunud välja ja andnud minule.

<span id="an_4:16">4:16</span> Kas ma nüüd olen saanud teie vaenlaseks,
et ma olen teile tõtt öelnud?

<span id="an_4:17">4:17</span> Nad on õhinal teie ümber, kuid mitte
kaunil viisil, vaid nad tahavad teid välja jätta, et te innukad oleksite
nende kasuks.

<span id="an_4:18">4:18</span> Hea on olla innukas hea suhtes alatasa ja
mitte ainult siis, kui mina teie juures olen.

<span id="an_4:19">4:19</span> Mu lapsukesed, kelle pärast ma nüüd jälle
olen lapsevaevas, kuni Kristus teie sees saab kuju!

<span id="an_4:20">4:20</span> Küll ma tahaksin nüüd olla teie juures ja
oma häältki muuta, sest ma olen päris nõutu teie pärast!

<span id="an_4:21">4:21</span> Öelge mulle, kes tahate olla käsu all,
kas te ei kuule käsuõpetust?

<span id="an_4:22">4:22</span> Sest on kirjutatud, et Aabrahamil oli
kaks poega, üks ümmardajast ja teine vabast naisest.

<span id="an_4:23">4:23</span> Aga ümmardaja poeg oli sündinud liha
järgi, vaba naise poeg aga tõotuse kaudu.

<span id="an_4:24">4:24</span> Need on võrdluskujud. Sest need naised on
kaks lepingut; üks Siinai mäelt, mis sünnitab orjapõlveks, see on
Haagar.

<span id="an_4:25">4:25</span> Sest Haagar tähendab Siinai mäge Araabias
ja vastab praegusele Jeruusalemmale, sest see orjab ühes oma lastega.

<span id="an_4:26">4:26</span> Aga see Jeruusalemm, mis on ülal, on vaba
naine, ja see on meie kõikide ema.

<span id="an_4:27">4:27</span> Sest on kirjutatud: „Rõõmutse, sigimatu,
kes pole sünnitanud; tõsta häält ja hüüa valjusti, kes pole olnud
lapsevaevas, sest vallalisel saab olema rohkem lapsi kui sellel, kellel
on mees!”

<span id="an_4:28">4:28</span> Ent teie, vennad, olete nõnda nagu Iisak,
tõotuse lapsed!

<span id="an_4:29">4:29</span> Aga nõnda nagu tol ajal see, kes oli
sünnitatud liha järgi, taga kiusas seda, kes oli sündinud Vaimu järgi,
nõnda on ka nüüd.

<span id="an_4:30">4:30</span> Aga mida ütleb Kiri? „Kihuta minema
ümmardaja ja tema poeg, sest ümmardaja poeg ei või pärida ühes vaba
naise pojaga!”

<span id="an_4:31">4:31</span> Niisiis, vennad, ei ole me ümmardaja,
vaid oleme vaba naise lapsed!

<span id="an_5:1">5:1</span> Vabaduseks on Kristus meid vabastanud.
Püsige siis selles ja ärge laske endid jälle panna orjaikkesse.

<span id="an_5:2">5:2</span> Vaata, mina, Paulus, ütlen teile: kui te
lasete endid ümber lõigata, siis ei ole teil Kristusest mingit kasu.

<span id="an_5:3">5:3</span> Aga ma tunnistan jälle igale inimesele, kes
laseb ennast ümber lõigata, et ta kohus on täita kõike käsku.

<span id="an_5:4">5:4</span> Te olete jäänud ilma Kristusest, kes tahate
saada õigeks käsu kaudu; te olete langenud ära armust.

<span id="an_5:5">5:5</span> Sest me ootame usust õiguse lootust Vaimu
kaudu.

<span id="an_5:6">5:6</span> Sest Kristuses Jeesuses ei kehti
ümberlõikamine ega ümberlõikamatus, vaid usk, mis on tegev armastuse
kaudu.

<span id="an_5:7">5:7</span> Te jooksite hästi; kes on teid takistanud
olemast tõele sõnakuulelikud?

<span id="an_5:8">5:8</span> Veenmine selleks ei tulnud mitte Temalt,
Kes teid kutsub.

<span id="an_5:9">5:9</span> Pisut haputaignat teeb kogu taigna hapuks.

<span id="an_5:10">5:10</span> Mina loodan teist Issandas, et te ei
hakka teisiti mõtlema; aga kes teid teeb segaseks, peab kandma oma
nuhtlust, olgu see kes tahes.

<span id="an_5:11">5:11</span> Aga mind, vennad, kui ma veel jutlustan
ümberlõikamist, miks mind veel taga kiusatakse? Siis ju oleks pahandus
ristist kõrvaldatud.

<span id="an_5:12">5:12</span> Oh et need, kes teid tülitavad, endid ära
lõikaksid!

<span id="an_5:13">5:13</span> Sest teie, vennad, olete kutsutud
vabaduseks; aga mitte lihale ajet andvaks vabaduseks, vaid teenige
üksteist armastuses.

<span id="an_5:14">5:14</span> Sest kõik käsk on täidetud ühes sõnas,
nimelt selles: „Armasta oma ligimest nagu iseennast!”

<span id="an_5:15">5:15</span> Aga kui te isekeskis purelete ja üksteist
sööte, siis katsuge, et te üksteist ära ei neela.

<span id="an_5:16">5:16</span> Aga ma ütlen: käige Vaimus, siis te ei
täida mitte liha himusid.

<span id="an_5:17">5:17</span> Sest liha himustab Vaimu vastu ja Vaim
liha vastu; need on üksteise vastu, et te ei teeks seda, mida te tahate.

<span id="an_5:18">5:18</span> Aga kui te olete Vaimu juhitavad, siis te
ei ole käsu all.

<span id="an_5:19">5:19</span> Aga liha teod on ilmsed, need on: hoorus,
rüvedus, kiimalus,

<span id="an_5:20">5:20</span> ebajumalateenistus, nõidus, vaen, riid,
kade meel, vihastumised, jonn, kildkonnad, lahkõpetused,

<span id="an_5:21">5:21</span> tapmised, joomised, pidutsemised ja muud
sellesarnast, millest ma teile ette ütlen, nagu ma ka juba enne olen
öelnud, et need, kes teevad seesugust, ei päri Jumala Riiki.

<span id="an_5:22">5:22</span> Aga Vaimu vili on armastus, rõõm, rahu,
pikk meel, lahkus, heatahtlikkus, ustavus,

<span id="an_5:23">5:23</span> tasadus, kasinus; selliste vastu ei ole
käsk.

<span id="an_5:24">5:24</span> Aga kes on Kristuse Jeesuse päralt, need
on oma liha risti löönud ühes tema ihalduste ja himudega.

<span id="an_5:25">5:25</span> Kui me elame Vaimus, siis käigem ka
Vaimus.

<span id="an_5:26">5:26</span> Ärgem olgem ahned tühjale aule, üksteist
ärritades, üksteist kadestades.

<span id="an_6:1">6:1</span> Vennad, kui inimene ka satuks mingisse
eksitusse, siis teie, vaimulikud, parandage niisugust jälle tasase
vaimuga; ja valva sa iseennastki, et ka sind ei kiusataks.

<span id="an_6:2">6:2</span> Kandke üksteise koormat, ja nõnda te
täidate Kristuse käsku.

<span id="an_6:3">6:3</span> Sest kui keegi mõtleb enese midagi olevat,
ilma midagi olemata, see petab iseennast.

<span id="an_6:4">6:4</span> Ent igaüks katsugu läbi oma töö, ja siis on
tal üksi eneses kiitlemist, mitte teisele;

<span id="an_6:5">6:5</span> sest igaüks kandku oma koormat.

<span id="an_6:6">6:6</span> Aga keda õpetatakse sõnaga, see jagagu
kõike head sellele, kes teda õpetab.

<span id="an_6:7">6:7</span> Ärge eksige, Jumal ei anna Ennast pilgata,
sest mis inimene külvab, seda ta ka lõikab!

<span id="an_6:8">6:8</span> Sest kes külvab oma lihale, see lõikab
lihast kadu; aga kes külvab Vaimule, see lõikab Vaimust igavest elu.

<span id="an_6:9">6:9</span> Ja kui me teeme head, siis ärgem tüdigem,
sest me saame omal ajal lõigata, kui me ei väsi.

<span id="an_6:10">6:10</span> Seepärast nüüd, et meil veel on aega,
tehkem head kõikidele, aga kõige enam usukaaslastele!

<span id="an_6:11">6:11</span> Vaadake, kui suurte tähtedega ma oma
käega teile olen kirjutanud!

<span id="an_6:12">6:12</span> Kõik, kes püüavad meeldida liha poolest,
need sunnivad teid ümberlõikamisele ainult sellepärast, et neid taga ei
kiusataks Kristuse risti tõttu.

<span id="an_6:13">6:13</span> Sest needki ise, kes lasevad endid ümber
lõigata, ei pea käsku, vaid tahavad, et teid ümber lõigataks ja nad teie
lihast võiksid kiidelda.

<span id="an_6:14">6:14</span> Aga mulle ärgu juhtugu seda, et ma
kiitleksin muust kui meie Issanda Jeesuse Kristuse ristist, Kelle läbi
maailm on minule risti löödud ja mina maailmale.

<span id="an_6:15">6:15</span> Sest ümberlõikamine ei tähenda midagi ega
ümberlõikamatus, vaid uus loodu.

<span id="an_6:16">6:16</span> Ja kõigile, kes käivad seda juhtnööri
mööda, neile olgu rahu ja halastus, ja ka Jumala Iisraelile!

<span id="an_6:17">6:17</span> Viimaks ärgu tehku mulle keegi vaeva,
sest mina kannan Jeesuse arme oma ihul.

<span id="an_6:18">6:18</span> Meie Issanda Jeesuse Kristuse arm olgu
teie vaimuga, vennad! Aamen.

------------------------------------------------------------------------

[Next: Ephesians](eph.md)
