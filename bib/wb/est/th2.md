[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Estonian Bible: 2 Thessalonians

<span id="an_1:1">1:1</span> Paulus ja Silvaanus ja Timoteos
tessalooniklaste Kogudusele Jumalas, meie Isas, ja Issandas Jeesuses
Kristuses.

<span id="an_1:2">1:2</span> Armu teile ja rahu Jumalalt, meie Isalt, ja
Issandalt Jeesuselt Kristuselt!

<span id="an_1:3">1:3</span> Me oleme alati kohustatud Jumalat tänama
teie eest, vennad, nõnda nagu on sünnis, sest et teie usk vägevasti
kasvab ja armastus jõudsasti edeneb igaühes teie kõikide seas üksteise
vastu,

<span id="an_1:4">1:4</span> nõnda et me isegi teist kiitleme Jumala
Kogudustes, teie kannatlikkusest ja usust, kõigis teie tagakiusamistes
ja viletsusis, mida te kannatate

<span id="an_1:5">1:5</span> Jumala õige kohtu tõestuseks, et teid
arvataks Jumala riiki väärt olevat, mille pärast te ka kannatate,

<span id="an_1:6">1:6</span> kui see kuidagi on õige Jumala ees, et teie
vaevajaile tasutaks vaevamisega

<span id="an_1:7">1:7</span> ja teile, keda vaevatakse, antaks hingamist
ühes meiega, kui Issand Jeesus ilmub taevast Oma väe Inglitega

<span id="an_1:8">1:8</span> tuleleegis ja maksab kätte neile, kes ei
tunne Jumalat ja kes ei alistu meie Issanda Jeesuse Kristuse
Evangeeliumile,

<span id="an_1:9">1:9</span> kes saavad nuhtluseks igavese hukatuse,
hülgamise Issanda palge eest ja Tema vägevuse auhiilgusest,

<span id="an_1:10">1:10</span> kui Ta sel päeval tuleb, et austatud olla
Oma pühades ja imestatav kõigi usklike seas, sest et meie tunnistust
teie kohta on ustud.

<span id="an_1:11">1:11</span> Selleks me palumegi alati teie eest, et
meie Jumal peaks teid kutsumisväärseks ja teeks täielikuks kõik teie hea
meele tubliduse ja teie usu teo väes,

<span id="an_1:12">1:12</span> et meie Issanda Jeesuse Kristuse nime
austataks teie sees ja teid Tema sees meie Jumala ja meie Issanda
Jeesuse Kristuse armu mööda.

<span id="an_2:1">2:1</span> Aga me palume teid, vennad, meie Issanda
Jeesuse Kristuse tulemise ja meie kokkusaamise pärast Temaga,

<span id="an_2:2">2:2</span> et te ei annaks endid niipea kõigutada
sinna ja tänna eemale õigest meelest ega heidutada ei vaimu läbi ega
sõna läbi või kirja läbi, otsekui oleks see meie lähetatud, nagu peaks
Issanda päev olema käes.

<span id="an_2:3">2:3</span> Ärgu ükski teid petku mingil kombel; sest
see päev ei tule mitte enne, kui on tulnud ärataganemine ja saanud
avalikuks ülekohtu-inimene, hukatusepoeg,

<span id="an_2:4">2:4</span> kes paneb vastu ja tõstab enese üle kõige,
mida nimetatakse Jumalaks või jumalateenistuseks, nii et ta istub Jumala
templisse ja ütleb enese olevat Jumala.

<span id="an_2:5">2:5</span> Eks te mäleta, et ma seda teile ütlesin,
kui olin alles teie juures?

<span id="an_2:6">2:6</span> Ja nüüd te teate, mis takistab teda saamast
avalikuks omal ajal.

<span id="an_2:7">2:7</span> Sest ülekohtu saladus on juba mõjumas;
ainult peab enne vahelt kõrvaldatama see, kes teda siiamaani takistab;

<span id="an_2:8">2:8</span> ja siis saab avalikuks ülekohtune — kelle
Issand Jeesus hävitab Oma suu vaimuga ja kellele ta teeb otsa Oma
tulemise ilmumisega —

<span id="an_2:9">2:9</span> kelle tulemine sünnib saatana võimu
mõjustusel igasuguses valeväes ja valetunnustähtedega ja valeimetegudega

<span id="an_2:10">2:10</span> ja igasuguse ülekohtu pettuses neile, kes
hukka lähevad, sellepärast et nad ei võtnud vastu tõearmastust, et nad
oleksid võinud pääseda.

<span id="an_2:11">2:11</span> Ja sellepärast Jumal läkitab neile vägeva
eksituse, et nad hakkavad uskuma valet,

<span id="an_2:12">2:12</span> et mõistetaks hukka kõik need, kes ei ole
uskunud tõde, vaid kellel on olnud hea meel ülekohtust.

<span id="an_2:13">2:13</span> Aga me peame alati tänama Jumalat teie
eest, Issanda armastatud vennad, et Jumal algusest teid on valinud
õndsuseks Vaimu pühitsemise ja tõeusu kaudu,

<span id="an_2:14">2:14</span> milleks ta on teidki kutsunud meie
Evangeeliumi läbi, et te kätte saaksite meie Issanda Jeesuse Kristuse
au.

<span id="an_2:15">2:15</span> Siis seiske nüüd, vennad, ja pidage kinni
neist õpetusist, mis te meilt olete õppinud suusõnal või kirja teel.

<span id="an_2:16">2:16</span> Aga meie Issand Jeesus Kristus Ise ja
Jumal, meie Isa, Kes meid on armastanud ja meile on andnud igavese
troosti ja hea lootuse armuannina,

<span id="an_2:17">2:17</span> trööstigu teie südameid ja kinnitagu teid
igasuguses heas teos ja sõnas!

<span id="an_3:1">3:1</span> Lõppeks, vennad, paluge meie eest, et
Issanda sõna leviks ja et see tõuseks ausse nõnda nagu teiegi juures,

<span id="an_3:2">3:2</span> ja et me pääseksime nurjatute ja kurjade
inimeste käest. Sest usk ei ole mitte igaühe oma.

<span id="an_3:3">3:3</span> Aga Issand on ustav, Kes teid kinnitab ja
kurja eest hoiab.

<span id="an_3:4">3:4</span> Ja me loodame teist Issandas, et te nüüd ja
ka edaspidi teete, mida me käsime.

<span id="an_3:5">3:5</span> Ent Issand juhtigu teie südamed Jumala
armastuse ja Kristuse kannatlikkuse poole.

<span id="an_3:6">3:6</span> Aga me käsime teid, vennad, meie Issanda
Jeesuse Kristuse nimel hoiduda igast vennast, kes elab korratut elu ja
mitte seda pärimust mööda, mille olete meilt saanud.

<span id="an_3:7">3:7</span> Sest te teate ise, kuidas te peate meie
eeskuju järgi elama, sest me ei ole elanud korratult teie keskel

<span id="an_3:8">3:8</span> ega ole kellegi juures leiba muidu söönud,
vaid oleme vaeva ja rängeldamisega ööd ja päevad teinud tööd, et mitte
kedagi teie seast koormata;

<span id="an_3:9">3:9</span> ei mitte, et meil poleks selleks
meelevalda, vaid et me annaksime teile head eeskuju käia meie järel.

<span id="an_3:10">3:10</span> Sest ka siis, kui olime teie juures,
seadsime nii, et kes ei taha tööd teha, ärgu ka söögu.

<span id="an_3:11">3:11</span> Me kuuleme ju, et mõned teie seast elavad
korratut elu ega tee tööd, vaid janditavad.

<span id="an_3:12">3:12</span> Ent niisuguseid me käsime ja manitseme
Issandas Jeesuses Kristuses, et nad vaikselt tööd tehes sööksid omaenese
leiba!

<span id="an_3:13">3:13</span> Kuid teie, vennad, ärge tüdige head
tegemast!

<span id="an_3:14">3:14</span> Aga kui keegi meie sõna, mis meie kirja
kaudu on öeldud, ei võta kuulda, siis pidage teda silmas ja ärge tehke
tegemist temaga, et ta häbeneks.

<span id="an_3:15">3:15</span> Ometi ärge pidage teda vaenlaseks, vaid
hoiatage teda kui venda.

<span id="an_3:16">3:16</span> Aga Rahuissand Ise andku teile rahu alati
ja igal viisil! Issand olgu teie kõikidega!

<span id="an_3:17">3:17</span> See tervitus on minu, Pauluse käega; see
on tunnuseks igas kirjas; nõnda ma kirjutan.

<span id="an_3:18">3:18</span> Meie Issanda Jeesuse Kristuse arm olgu
teie kõikidega!

------------------------------------------------------------------------

[Next: 1 Timothy](ti1)
