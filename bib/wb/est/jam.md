[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](heb)  [Next](pe1) 

------------------------------------------------------------------------

### Estonian Bible: James

<span id="an_1:1">1:1</span> Jakoobus, Jumala ja Issanda Jeesuse
Kristuse sulane, saadab tervisi hajuvil asuvaile kaheteistkümnele
suguharule.

<span id="an_1:2">1:2</span> Pidage lausa rõõmuks, mu vennad, kui te
satute mitmesugustesse kiusatustesse,

<span id="an_1:3">1:3</span> ja teadke, et teie usu katsumine saadab
kannatlikkust!

<span id="an_1:4">1:4</span> Ent kannatlikkus omagu täiuslikku tegu, et
te oleksite täiuslikud ja laitmatud ega oleks teil mingit puudust.

<span id="an_1:5">1:5</span> Aga kui kellelgi teist on puudu tarkusest,
see palugu Jumalalt, Kes kõigile annab suisa ega tee etteheiteid, ja
siis antakse temale.

<span id="an_1:6">1:6</span> Ent ta palugu usus, ilma kahtlemata; sest
kes kahtleb, sarnaneks merelainele, mida tuul tõstab ning sinna ja tänna
peksab.

<span id="an_1:7">1:7</span> Niisugune inimene ärgu ometi arvaku, et ta
midagi saab Issandalt;

<span id="an_1:8">1:8</span> ta on kaksipidise meelega mees, ebakindel
kõigil oma teedel.

<span id="an_1:9">1:9</span> Ent madal vend kiidelgu oma suurusest,

<span id="an_1:10">1:10</span> aga rikas oma madalusest, sest ta kaob
nagu rohu õieke.

<span id="an_1:11">1:11</span> Sest päike tõusis palavaga ja kuivatas
rohu ära, ja selle õieke varises maha ning tema näo ilu hävis. Nõnda
närtsib ka rikas oma retkedel!

<span id="an_1:12">1:12</span> Õnnis see mees, kes ära kannatab
kiusatuse; sest kui ta on läbi katsutud, saab ta elukrooni, mille Issand
on tõotanud neile, kes Teda armastavad.

<span id="an_1:13">1:13</span> Ärgu ükski kiusatuses olles öelgu: „Mind
kiusab Jumal!” Sest Jumalat ei kiusata kurjaga ja Tema Ise ei kiusa
kedagi.

<span id="an_1:14">1:14</span> Aga igaüht kiusatakse, kui tema enese
himu teda veab ning ahvatleb;

<span id="an_1:15">1:15</span> pärast, kui himu on rasestunud, toob ta
patu ilmale, aga kui patt on täiesti tehtud, sünnitab ta surma.

<span id="an_1:16">1:16</span> Ärge eksige, mu armsad vennad!

<span id="an_1:17">1:17</span> Kõik hea and ja kõik täiuslik annetus on
ülalt ja tuleb valguse Isalt, Kelle juures ei ole muutust ega varjutuste
varju.

<span id="an_1:18">1:18</span> Tema on meid Oma tahtel sünnitanud tõe
sõnaga, et oleksime Tema loodute esmasündinute hulgast.

<span id="an_1:19">1:19</span> Teie teate seda, mu armsad vennad. Olgu
vaid iga inimene nobe kuulma, pikaline rääkima, pikaline vihale.

<span id="an_1:20">1:20</span> Sest mehe viha ei tekita õigust Jumala
ees.

<span id="an_1:21">1:21</span> Sellepärast heitke ära kõik rüvedus ja
viimnegi paha ning võtke tasase meelega vastu sõna, mis teisse istutati
ja võib teie hinged päästa!

<span id="an_1:22">1:22</span> Aga olge sõna tegijad ja mitte ükspäinis
kuuljad, iseendid pettes.

<span id="an_1:23">1:23</span> Sest kui keegi on sõna kuulja ja mitte
tegija, siis on ta mehe sarnane, kes vaatab oma ihulikku palet peeglis.

<span id="an_1:24">1:24</span> Ta vaatas ennast, läks minema ja unustas
varsti, missugune ta oli.

<span id="an_1:25">1:25</span> Aga kes vabaduse täiusliku käsu sisse
kummardades on vaadanud ja jääb selle juurde, ei ole unustav kuulja,
vaid on teo tegija; see on õnnis oma tegemises.

<span id="an_1:26">1:26</span> Kui keegi arvab Jumalat teenivat ja ei
talitse oma keelt, vaid petab oma südant, selle jumalateenistus on
tühine.

<span id="an_1:27">1:27</span> Puhas ja laitmatu jumalateenistus Jumala
ja Isa ees on see: vaestelaste ja lesknaiste eest hoolitseda nende
viletsuses ja hoida ennast maailmast reostamatuna.

<span id="an_2:1">2:1</span> Mu vennad, pidage usku meie au Issandasse
Jeesusesse Kristusesse, sõltumata isikute lugupidamisest.

<span id="an_2:2">2:2</span> Sest kui teie koosolekule tuleb mees,
kuldsõrmus sõrmes ja uhkes rüüs, ent tuleb ka vaene räpases rüüs,

<span id="an_2:3">2:3</span> ja te vaatate sellele, kes kannab uhket
rüüd ning ütlete temale: „Sina istu siia mugavasse kohta!”, ja ütlete
vaesele: „Sina seisa seal!” või: „Istu siia mu jalajäri ette!”,

<span id="an_2:4">2:4</span> kas te siis ei ole valesti otsustanud ja
saanud halbade juhtmõtetega kohtumõistjaiks?

<span id="an_2:5">2:5</span> Kuulge, mu armsad vennad, kas ei ole Jumal
valinud selle maailma vaesed saama rikkaiks usus ja Kuningriigi
pärijaiks, mille Ta on tõotanud neile, kes Teda armastavad?

<span id="an_2:6">2:6</span> Teie aga olete vaest halvaks pannud. Eks
tarvita just rikkad vägivalda teie vastu ja vea teid kohtukodadesse?

<span id="an_2:7">2:7</span> Eks nemad pilka seda kallist nime, mis on
nimetatud teie üle?

<span id="an_2:8">2:8</span> Kui te tõesti täidate kuninglikku käsku
Kirja sõna järgi: „Armasta oma ligimest nagu iseennast!”, siis te teete
hästi;

<span id="an_2:9">2:9</span> aga kui te peate ühest rohkem lugu kui
teisest, siis te teete pattu ja käsk tunnistab teid üleastujaiks.

<span id="an_2:10">2:10</span> Sest kes kogu käsuõpetust peab ja eksib
ühe vastu, on saanud süüdlaseks kõigi vastu.

<span id="an_2:11">2:11</span> Sest See, Kes on öelnud: „Sa ei tohi
abielu rikkuda!”, on ka öelnud: „Sa ei tohi tappa!” Kui sa nüüd ei riku
abielu, aga tapad, siis oled saanud käsust üleastujaks.

<span id="an_2:12">2:12</span> Nõnda rääkige ja nõnda toimige kui need,
kellele tuleb kohut mõista vabaduse käsu järgi.

<span id="an_2:13">2:13</span> Sest kohus on halastuseta sellele, kes ei
ole osutanud halastust; kuid halastus võib võidurõõmutseda kohtu üle!

<span id="an_2:14">2:14</span> Mis kasu on sellest, mu vennad, kui keegi
ütleb enesel usku olevat, aga tegusid temal ei ole? Ega usk või teda
õndsaks teha?

<span id="an_2:15">2:15</span> Kui vend või õde on alasti ja neil puudub
igapäevane toidus,

<span id="an_2:16">2:16</span> ja keegi teie seast ütleb neile: „Minge
rahuga, soojendage endid ja sööge kõhud täis!”, aga te ei anna neile ihu
tarbeid, mis on sellest kasu?

<span id="an_2:17">2:17</span> Nõnda ka usk, kui tal ei ole tegusid, on
iseenesest surnud.

<span id="an_2:18">2:18</span> Aga mõni ehk ütleb: „Sinul on usk ja
minul on teod!” Näita mulle oma usku lahus tegudest, küll mina näitan
sulle usku oma tegudega!

<span id="an_2:19">2:19</span> Sina usud, et Jumal on ainus. Sa teed
hästi! Ka kurjad vaimud usuvad seda ja värisevad.

<span id="an_2:20">2:20</span> Ent kas tahad teada, oh tühine inimene,
et usk lahus tegudest on tõhutu?

<span id="an_2:21">2:21</span> Eks Aabraham, meie isa, mõistetud õigeks
tegudest, kui ta oma poja Iisaki viis ohvrialtarile?

<span id="an_2:22">2:22</span> Sa näed, et usk töötas ühes tema tegudega
ja et tegudest sai usk täiuslikuks

<span id="an_2:23">2:23</span> ja täitus Kiri, mis ütleb: „Aabraham
uskus Jumalat ja see arvati temale õiguseks ning ta nimetati Jumala
sõbraks.”

<span id="an_2:24">2:24</span> Te näete, et inimene mõistetakse õigeks
tegudest ja mitte ükspäinis usust.

<span id="an_2:25">2:25</span> Ja eks nõndasamuti ka hoor Raahab
mõistetud õigeks tegudest, kui ta vastu võttis käskjalad ja nad ära
saatis teist teed?

<span id="an_2:26">2:26</span> Sest samuti nagu ihu ilma vaimuta on
surnud, nõnda ka usk ilma tegudeta on surnud.

<span id="an_3:1">3:1</span> Mu vennad, ärgu püüdku paljud saada
õpetajaiks, sest te teate, et me saame seda suurema nuhtluse.

<span id="an_3:2">3:2</span> Sest me kõik eksime palju. Kui keegi kõnes
ei eksi, siis ta on täiuslik mees ja võib ka talitseda kogu ihu.

<span id="an_3:3">3:3</span> Kui me paneme suulised hobustele suhu, et
nad oleksid meile sõnakuulelikud, siis me juhime kogu nende keha.

<span id="an_3:4">3:4</span> Vaata laevugi, ehk need küll on suured ja
kangeist tuultest aetavad, juhitakse üsna väikese tüüriga sinna, kuhu
päramehe tahtele meeldib.

<span id="an_3:5">3:5</span> Nõnda on ka keel pisuke liige ja kiitleb
suurist asjust. Vaata, kui pisuke tuli süütab suure metsa!

<span id="an_3:6">3:6</span> Samuti on keel tuli, on maailm täis
ülekohut; keel meie liikmete seas saab selliseks, mis reostab kogu ihu
ja süütab põlema eluratta, nagu ta ise on süüdatud põrgust.

<span id="an_3:7">3:7</span> Sest kõikide, niihästi metselajate kui
lindude, niihästi roomajate kui mereelajate loomu võib inimese loomujõud
talitseda ja on talitsenud,

<span id="an_3:8">3:8</span> kuid keelt ei suuda ükski inimene
talitseda, seda rahutut pahategijat, täis surmavat mürki.

<span id="an_3:9">3:9</span> Sellega me täname Issandat ja Isa, ja
sellega me sajatame inimesi, kes on loodud Jumala sarnaseiks.

<span id="an_3:10">3:10</span> Samast suust lähtuvad tänu ja sajatus!
Nii ei tohi olla, mu vennad!

<span id="an_3:11">3:11</span> Kas allikas samast soonest keedab välja
magusat ja mõru vett?

<span id="an_3:12">3:12</span> Ega viigipuu, mu vennad, või kanda
õlimarju või viinapuu viigimarju? Ei soolaallikas või anda magusat vett!

<span id="an_3:13">3:13</span> Kes teie seas on tark ja arusaaja?
Näidaku see oma hea eluviisiga oma tegusid targas tasaduses.

<span id="an_3:14">3:14</span> Kui teil aga on südames kibedat kadedust
ja riiakat meelt, siis ärge kiidelge ja ärge valetage tõe vastu.

<span id="an_3:15">3:15</span> See ei ole see tarkus, mis tuleb ülalt,
vaid muldne, maine, kurjast vaimust pärit.

<span id="an_3:16">3:16</span> Sest kus on kadedust ja riiakust, seal on
korratust ja igat halba asja.

<span id="an_3:17">3:17</span> Ent tarkus, mis on ülalt on küll
kõigepealt puhas, siis rahulik, leplik, sõnakuulelik, täis halastust ja
head vilja, kahtluseta, teeskluseta.

<span id="an_3:18">3:18</span> Õiguse vilja aga külvatakse rahus nende
heaks, kes peavad rahu!

<span id="an_4:1">4:1</span> Kust tõusevad võitlemised ja kust tülid
teie seas? Kas mitte sealt, teie himudest, mis sõdivad teie liikmetes?

<span id="an_4:2">4:2</span> Te himustate ja teil siiski ei ole; te
tapate ja kadestate ega või midagi saavutada; te tülitsete ja sõdite.
Teil ei ole, sest te ei palu.

<span id="an_4:3">4:3</span> Te palute ja ei saa, sest te palute
pahasti, tahtes seda kulutada oma himudes.

<span id="an_4:4">4:4</span> Te abielurikkujad, eks te tea, et maailma
sõprus on vaen Jumala vastu? Kes nüüd tahab olla maailma sõber, see saab
Jumala vaenlaseks.

<span id="an_4:5">4:5</span> Või arvate, et Kiri asjata ütleb:
„Kadeduseni ta himustab vaimu, kes meis elab”?

<span id="an_4:6">4:6</span> Aga ta annab veel suuremat armu;
sellepärast Kiri ütleb: „Jumal paneb suurelistele vastu, aga alandlikele
Ta annab armu.”

<span id="an_4:7">4:7</span> Siis alistuge Jumalale! Seiske vastu
kuradile, siis ta põgeneb teie juurest.

<span id="an_4:8">4:8</span> Tulge Jumala ligi, siis Tema tuleb teie
ligi! Puhastage käed, te patused, ja kasige südamed, te kaksipidi
mõtlejad!

<span id="an_4:9">4:9</span> Tundke ära oma viletsus ja leinake ja
nutke! Teie naer muutugu nutuks ja teie rõõm tusaks!

<span id="an_4:10">4:10</span> Alanduge Issanda ette, siis Ta ülendab
teid!

<span id="an_4:11">4:11</span> Ärge rääkige, vennad, paha üksteisest!
Kes vennast räägib paha ja mõistab kohut venna üle, see räägib paha
käsuõpetusest ja mõistab kohut käsuõpetuse üle. Aga kui sa mõistad kohut
käsuõpetuse üle, siis sa ei ole käsutäitja, vaid kohtumõistja.

<span id="an_4:12">4:12</span> Üks on Käsuandja ja Kohtumõistja, Kes
võib teha õndsaks ja panna hukka; aga kes oled sina, kes mõistad kohut
ligimese üle?

<span id="an_4:13">4:13</span> Kuulge nüüd, kes ütlete: „Täna või homme
me läheme sinna linna ja viibime seal aasta ja kaupleme ning saavutame
kasu!” —

<span id="an_4:14">4:14</span> teie, kes ei teagi, missugune on homme
teie elu; sest te olete suits, mida pisut aega nähakse ja mis siis
haihtub —

<span id="an_4:15">4:15</span> selle asemel et öelda: „Kui Issand tahab
ja me elame, siis teeme seda või teist!”

<span id="an_4:16">4:16</span> Ent nüüd te kiitlete oma hooplemisega.
Kõik niisugune kiitlemine on paha.

<span id="an_4:17">4:17</span> Kes siis mõistab teha head ja ei tee
seda, sellele on see patuks!

<span id="an_5:1">5:1</span> Kuulge nüüd, te rikkad, nutke ja uluge oma
viletsusi, mis on tulemas!

<span id="an_5:2">5:2</span> Teie rikkus on mädanenud ja teie riided on
koitanud!

<span id="an_5:3">5:3</span> Teie kuld ja hõbe on roostetanud ja nende
rooste on teile tunnistuseks ja sööb ära kõik teie liha nagu tuli! Te
olete kogunud vara viimseil päevil.

<span id="an_5:4">5:4</span> Vaata, töötegijate palk, mille te olete
kinni pidanud neilt, oma põldudel lõikajailt, kisendab teie vastu, ja
lõikajate kaebed on tunginud vägede Issanda kõrvade ette!

<span id="an_5:5">5:5</span> Te olete priisanud ja prassinud maa peal;
te olete nuumanud oma südameid otsekui veristuspäeval!

<span id="an_5:6">5:6</span> Te olete hukka mõistnud Õige ja olete Ta
tapnud; Ta ei pane teile vastu.

<span id="an_5:7">5:7</span> Siis olge nüüd pikameelsed, vennad, Issanda
tulemiseni! Vaata, põllumees ootab maa kallist vilja ja on pikameelne
seda oodates, kuni ta saab varajase ja hilise vihma.

<span id="an_5:8">5:8</span> Olge nüüd teiegi pikameelsed, kinnitage oma
südameid, sest Issanda tulemine on lähedal!

<span id="an_5:9">5:9</span> Ärge ägage, vennad, üksteise pärast, et
teid hukka ei mõistetaks! Vaata, Kohtumõistja seisab ukse ees!

<span id="an_5:10">5:10</span> Võtke, vennad, vaeva kannatamise ja
pikameelse ootamise eeskujuks prohvetid, kes Issanda nimel on rääkinud.

<span id="an_5:11">5:11</span> Vaata, me kiidame õndsaks neid, kes on
olnud püsivad kannatustes; Iiobi püsivusest te olete kuulnud ja näinud
Issanda antud otsa, et Issand on väga halastav ja armuline.

<span id="an_5:12">5:12</span> Aga kõigepealt, mu vennad, ärge vanduge,
ei taeva ega maa juures ega mingit muud vannet! Teie „jah” olgu „jah”,
ja teie „ei” olgu „ei”, et te ei langeks kohtu alla!

<span id="an_5:13">5:13</span> Kui kellelgi teie seast on vaeva, siis ta
palvetagu; kui kellegi käsi hästi käib, siis ta laulgu kiituslaule.

<span id="an_5:14">5:14</span> Kui keegi teie seast on haige, siis ta
kutsugu enese juurde Koguduse vanemad ja need palvetagu tema kohal ja
võidku teda õliga Issanda nimel.

<span id="an_5:15">5:15</span> Ja usupalve päästab tõbise, ja Issand
teeb ta terveks; ja kui ta on pattu teinud, siis see antakse temale
andeks.

<span id="an_5:16">5:16</span> Tunnistage üksteisele oma eksimused ja
palvetage üksteise eest, et saaksite terveks; õige inimese vägev palve
suudab palju.

<span id="an_5:17">5:17</span> Eelija oli samasugune nõder inimene nagu
meiegi, ja ta palus kangesti, et ei sajaks vihma; ja kolm aastat ja kuus
kuud ei sadanud vihma maa peale.

<span id="an_5:18">5:18</span> Ja tema palus jälle ja taevas andis vihma
ja maa kandis oma vilja.

<span id="an_5:19">5:19</span> Vennad, kui keegi teie seast eksib ära
tõest ja keegi pöörab tema tagasi,

<span id="an_5:20">5:20</span> siis teadke, et kes patuse pöörab tema
eksiteelt, see päästab tema hinge ja katab kinni pattude hulga.

------------------------------------------------------------------------

[Next: 1 Peter](pe1)
