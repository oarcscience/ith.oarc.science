[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Estonian Bible: Colossians

<span id="an_1:1">1:1</span> Paulus, Jumala tahtel Jeesuse Kristuse
Apostel, ja vend Timoteos,

<span id="an_1:2">1:2</span> Kolossas elavaile pühadele ja usklikele
vendadele Kristuses. Armu teile ja rahu Jumalalt, meie Isalt, ja
Issandalt Jeesuselt Kristuselt!

<span id="an_1:3">1:3</span> Me täname Jumalat ja oma Issanda Jeesuse
Kristuse Isa, palvetades igal ajal teie eest,

<span id="an_1:4">1:4</span> sest me oleme kuulnud teie usust Kristuses
Jeesuses ja teie armastusest kõigi pühade vastu,

<span id="an_1:5">1:5</span> mis teil on taevasse tallele pandud lootuse
pärast, millest te varemalt olete kuulnud Evangeeliumi tõesõna kaudu,

<span id="an_1:6">1:6</span> mis on tulnud teie juurde ja nõnda kogu
maailmas on kandmas vilja ning kasvab, nõnda ka teie seas alates sellest
päevast, mil te kuulsite ja tunnetasite Jumala armu tõe sees,

<span id="an_1:7">1:7</span> nõnda nagu te seda ka õppisite Epafrase,
meie armsa kaassulase käest, kes on ustav Kristuse abiline teie heaks,

<span id="an_1:8">1:8</span> kes meile ka on teatanud teie armastusest
Vaimus.

<span id="an_1:9">1:9</span> Sellepärast ei ole ka meie sellest päevast,
mil me seda kuulsime, lakanud palvet tegemast ja palumast teie eest, et
teid täidetaks tema tahtmise tunnetusega kõiges vaimulikus tarkuses ja
arusaamises,

<span id="an_1:10">1:10</span> et te elaksite väärikalt Issandale, et
Temale kõigiti meeldida, vilja kandes kõiges heas töös ning kasvades
Jumala tunnetuses

<span id="an_1:11">1:11</span> ja saades vägevaks kõige väega Tema au
vägevust mööda kõigeks püsivuseks ja pikaks meeleks, rõõmuga

<span id="an_1:12">1:12</span> tänades Isa, Kes teid on teinud kõlbavaks
osa saama püha rahva pärandist valguses,

<span id="an_1:13">1:13</span> Kes meid on päästnud pimeduse võimusest
ja on meid asetanud Oma armsa Poja Riiki.

<span id="an_1:14">1:14</span> Temas on meil lunastus, pattude
andekssaamine.

<span id="an_1:15">1:15</span> Tema on nähtamatu Jumala kuju, kõige
loodu esmasündinu.

<span id="an_1:16">1:16</span> Sest Tema läbi on loodud kõik, mis on
taevastes ja mis on maa peal, mis nähtav ja nähtamatu, olgu aujärjed,
ülemused, valitsused, võimud; kõik on loodud Tema läbi ja Temasse;

<span id="an_1:17">1:17</span> ja Tema Ise on enne kõiki, ja kõik
püsivad koos Tema sees;

<span id="an_1:18">1:18</span> ja Tema on ihu — see on Koguduse — pea;
Ta on algus ja esmasündinu surnutest, et Ta kõiges saaks esikohale.

<span id="an_1:19">1:19</span> Sest Jumal arvas heaks kõik täiuse lasta
elada Temas

<span id="an_1:20">1:20</span> ja tehes rahu ristivere läbi, lepitada
Tema läbi Enese poole kõik, niihästi selle, mis on maa peal, kui ka
selle, mis on taevas.

<span id="an_1:21">1:21</span> Ja Ta on teid, kes enne olite Temast
võõrdunud ja oma meelsuse poolest vaenlased, tehes kurja, nüüd ka
lepitatud oma lihalikus ihus surma läbi,

<span id="an_1:22">1:22</span> et seada teid pühadena ja veatuina ja
laitmatuina enese ette,

<span id="an_1:23">1:23</span> kui te aga jääte ususse hästi rajatuina
ja kindlaina ega lase endid ära pöörata Evangeeliumi lootusest, mida te
olete kuulnud ja mis on kuulutatud kõigele loodule taeva all ja mille
teenijaks mina, Paulus, olen saanud.

<span id="an_1:24">1:24</span> Nüüd ma olen rõõmus oma kannatamistes
teie pärast, ja mis mul veel puudub Kristuse viletsustest, selle ma
täiendan omas lihas Tema Ihu heaks, mis on Kogudus,

<span id="an_1:25">1:25</span> kelle teenijaks ma olen saanud Jumala
korralduse järgi, mis minu kätte on usaldatud, et teile täielikult
kuulutada Jumala sõna:

<span id="an_1:26">1:26</span> seda saladust, mis oli varjul endiste
ajastute ja sugupõlvede eest, aga nüüd on avalikuks tehtud Tema
pühadele,

<span id="an_1:27">1:27</span> kellele Jumal tahtis teada anda, milline
on selle saladuse auhiilguse rikkus paganate seas — see on Kristus teie
sees, auhiilguse lootus,

<span id="an_1:28">1:28</span> Keda me kuulutame, manitsedes igat
inimest ja õpetades igat inimest kõiges tarkuses, et valmistada igat
inimest täielikuks Kristuses.

<span id="an_1:29">1:29</span> Selle jaoks minagi näen vaeva ja võitlen
Tema tarmu mööda, mis minus on vägevasti tegev.

<span id="an_2:1">2:1</span> Sellepärast ma tahan, et teil oleks teada,
kui suur võitlus mul on teie ja laodikealaste pärast ja kõikide pärast,
kes mu palet lihas ei ole näinud,

<span id="an_2:2">2:2</span> et saaksid kinnitust nende südamed, olles
kokku liidetud armastuses ja täieliku mõistmise kogu rikkusesse ning
tunnetaksid Jumala saladuse, Kristuse,

<span id="an_2:3">2:3</span> Kelles peituvad kõik tarkuse ja tunnetuse
aarded.

<span id="an_2:4">2:4</span> Seda ma ütlen selleks, et keegi teid ei
petaks meelitavate kõnedega.

<span id="an_2:5">2:5</span> Sest kuigi mina liha poolest olen eemal,
olen ma siiski vaimus teiega ühes ning olen rõõmus, nähes teie head
korda ja teie kindlat usku Kristusesse.

<span id="an_2:6">2:6</span> Otsekui te nüüd olete vastu võtnud Kristuse
Jeesuse, Issanda, nõnda käige Temas

<span id="an_2:7">2:7</span> juurdunuina Temasse ja rajatuina Temale
ning kinnitatuina usus, nõnda nagu teid on õpetatud, ja olge ülevoolavad
tänus.

<span id="an_2:8">2:8</span> Vaadake, et keegi teid ei võtaks saagiks
mõtteteaduse ja tühja pettusega, mis vastavad inimeste pärimusele,
maailma algjõududele ja mitte Kristusele.

<span id="an_2:9">2:9</span> Sest Temas elab kõik Jumala olemise täius
ihulikult.

<span id="an_2:10">2:10</span> Ja te olete täidetud Temas, Kes on iga
valitsuse ja võimu pea;

<span id="an_2:11">2:11</span> ja Temas te olete ka ümber lõigatud
ümberlõikamisega, mida ei toimetata kätega, vaid lihaliku ihu
äraheitmise teel, Kristuse ümberlõikamisega,

<span id="an_2:12">2:12</span> kui teid ühes Temaga maha maeti
ristimises, milles teid ühes üles äratati usu läbi, mis on tegev Jumala
väes, Kes Tema surnuist üles äratas.

<span id="an_2:13">2:13</span> Ka teid, kes olite surnud üleastumistes
ja oma ümberlõikamata lihas, on Ta ühes Temaga teinud elavaks, andes
meile andeks kõik üleastumised,

<span id="an_2:14">2:14</span> kui Ta kustutas meie kohta käiva
võlakirja ühes selle sätetega; see oli meie vastu ja selle Ta kõrvaldas,
seda risti külge naelutades.

<span id="an_2:15">2:15</span> Ta riisus ülemustelt ja võimudelt relvad
ning tegi nad avaliku pilke alusteks, võidutsedes nende üle Kristuses.

<span id="an_2:16">2:16</span> Sellepärast ärgu ükski mõistku kohut teie
üle sööma või jooma ja pühade või noorkuu või hingamispäevade pärast,

<span id="an_2:17">2:17</span> mis on vaid tulevaste asjade vari, kuna
ihu on Kristuse oma.

<span id="an_2:18">2:18</span> Ärgu siis teie võiduandi teilt riisugu
ükski, kellele meeldib alandlikkus ja Inglite austamine ning kes tungib
sellesse, mis ta nägemuses on näinud, lastes ilmaasjata ennast täis
puhuda oma lihaliku meele poolt,

<span id="an_2:19">2:19</span> ja kes ei pea kinni peast, kelles kogu
ihu kokku liidetakse ja koos hoitakse kõõluste ja sidemete abil ning
kasvab Jumala poolt seatud kasvamist.

<span id="an_2:20">2:20</span> Kui te nüüd ühes Kristusega olete surnud
maailma algjõududele, miks te siis, nagu elaksite maailmas, lasete
endile teha määrusi:

<span id="an_2:21">2:21</span> „Ära puuduta! Ära maitse! Ära katsu
käega!”

<span id="an_2:22">2:22</span> - seda, mis kõik on määratud kadumisele
kulutamise teel - inimeste käskude ja õpetuste järgi?

<span id="an_2:23">2:23</span> Sel kõigel on küll tarkuse nägu omatehtud
jumalateenistuse, alandlikkuse ja ihu kurnamise tõttu, aga mis on ilma
erilise väärtuseta ja mis sünnib liha rahuldamiseks.

<span id="an_3:1">3:1</span> Kui te nüüd ühes Kristusega olete surnuist
üles tõusnud, siis otsige seda, mis on ülal, kus Kristus on istumas
Jumala paremal käel.

<span id="an_3:2">3:2</span> Mõelge sellele, mis on ülal, mitte sellele,
mis on maa peal!

<span id="an_3:3">3:3</span> Sest teie olete surnud ja teie elu on
varjul ühes Kristusega Jumalas.

<span id="an_3:4">3:4</span> Kui Kristus, meie elu, saab avalikuks, siis
saate ka teie ühes Temaga avalikuks au sees.

<span id="an_3:5">3:5</span> Sellepärast surmake oma maapealsed liikmed:
hoorus, roppus, kired, pahad himud ja ahnus, mis on ebajumalateenistus;

<span id="an_3:6">3:6</span> nende pärast tuleb Jumala viha;

<span id="an_3:7">3:7</span> nende sees käisite muiste ka teie, kui
elasite neis.

<span id="an_3:8">3:8</span> Ent nüüd jätke teiegi maha see kõik: viha,
ärritatavus, kurjus, pilkamine, ropud sõnad oma suust.

<span id="an_3:9">3:9</span> Ärge rääkige valet üksteisest, sest te
olete endid lahti riietanud vanast inimesest tema tegudega,

<span id="an_3:10">3:10</span> ja olete riietunud uude inimesse, kes on
uuendatud õigesti tunnetama oma Looja kuju järgi,

<span id="an_3:11">3:11</span> kus ei ole kreeklast ega juuti, ei
ümberlõigatut ega ümberlõikamatut, ei harimatut ega sküüti, ei orja ega
vaba, vaid kõik ja kõikide sees on Kristus!

<span id="an_3:12">3:12</span> Riietuge siis kui Jumala valitud pühad ja
armastatud südamliku halastusega, heldusega, alandusega, tasadusega,
pika meelega,

<span id="an_3:13">3:13</span> sallides üksteist ja andeks andes
üksteisele, kui kellelgi on kaebust teise peale. Nõnda nagu Kristus
teile on andeks andnud, nõnda tehke ka teie.

<span id="an_3:14">3:14</span> Aga kõigele sellele lisaks olgu armastus;
see on täiuslik side.

<span id="an_3:15">3:15</span> Ja Kristuse rahu valitsegu teie südameis,
sest selleks te olete kutsutud ühes ihus. Ja olge tänulikud.

<span id="an_3:16">3:16</span> Kristuse sõna elagu rohkesti teie seas.
Kõige tarkusega õpetage ja juhatage üksteist psalmidega ja
kiituslauludega ja vaimulike lauludega, tänumeeles lauldes Issandale oma
südames.

<span id="an_3:17">3:17</span> Ja kõik, mida te iganes teete sõnaga või
tööga, seda tehke kõik Issanda Jeesuse nimel, tänades Jumalat Isa Tema
läbi.

<span id="an_3:18">3:18</span> Naised, olge meestele allaheitlikud,
nõnda nagu on kohus Issandas.

<span id="an_3:19">3:19</span> Mehed, armastage oma naisi ja ärge olge
karmid nende vastu.

<span id="an_3:20">3:20</span> Lapsed, olge oma vanemaile sõnakuulelikud
kõigis asjus, sest see on Issandale meelepärast.

<span id="an_3:21">3:21</span> Isad, ärge ärritage oma lapsi, et nad ei
läheks araks.

<span id="an_3:22">3:22</span> Orjad, olge sõnakuulelikud kõigis asjus
neile, kes isandad on liha poolest, mitte silmakirjaks nagu need, kes
püüavad olla inimestele meelepärast, vaid siirast südamest, kartes
Issandat.

<span id="an_3:23">3:23</span> Mida te iganes teete, seda tehke
südamest, nõnda nagu Issandale ja mitte nagu inimestele,

<span id="an_3:24">3:24</span> teades, et te saate Issandalt pärandi
palga. Te teenite Issandat Kristust.

<span id="an_3:25">3:25</span> Aga kes teeb ülekohut, saab kätte, mis ta
on ülekohut teinud, ja ei tehta vahet isikute vahel.

<span id="an_4:1">4:1</span> Isandad, tehke oma orjadele, mis on õige ja
kohus, ja teadke, et ka teil on Issand taevas.

<span id="an_4:2">4:2</span> Jääge kindlasti palvesse ja valvake palves
tänuga,

<span id="an_4:3">4:3</span> paludes ühtlasi ka meie eest, et Jumal
meile avaks sõna ukse, et saaksime rääkida Kristuse saladust, mille
pärast mina olengi seotud,

<span id="an_4:4">4:4</span> et ma seda võiksin avaldada, nõnda nagu mul
tuleb kõnelda.

<span id="an_4:5">4:5</span> Kohelge targasti neid, kes on väljaspool,
ja pidage aega kalliks.

<span id="an_4:6">4:6</span> Teie kõne olgu alati armu sees, soolaga
soolatud, et te teaksite, kuidas teil tuleb igaühele kosta.

<span id="an_4:7">4:7</span> Kuidas mu käsi käib, küll seda kõike teatab
teile Tühhikos, armas vend ja ustav abiline ning kaassulane Issandas,

<span id="an_4:8">4:8</span> kelle ma praegu läkitan teie juurde selle
tarvis, et te saaksite teada, kuidas meie käsi käib, ja et ta kinnitaks
teie südameid,

<span id="an_4:9">4:9</span> ühes ustava ja armsa venna Oneesimosega,
kes on teie seast. Küll nad annavad teile teada, kuidas siin kõigega
lugu on.

<span id="an_4:10">4:10</span> Teile saadab tervisi Aristarhos, mu
vangiseltsiline, ja Markus, Barnabase õepoeg, kelle kohta te juba olete
saanud juhatusi, et kui ta tuleb teie juurde, te võtaksite ta vastu.

<span id="an_4:11">4:11</span> Ja teid tervitab Jeesus, keda hüütakse
Justuseks. Need on ümberlõigatuist olnud ainsad kaastöölised Jumala
Riigi alal, ja nad on olnud mulle troostiks.

<span id="an_4:12">4:12</span> Teid tervitab Epafras, kes on teie seast,
Kristuse Jeesuse sulane, kes alati võitleb teie eest palveis, et te
püsiksite täiuslikena ja oleksite täidetud kõige Jumala tahtmisega.

<span id="an_4:13">4:13</span> Sest ma annan temale selle tunnistuse, et
ta kannab väga suurt hoolt teie eest ja nende eest, kes on Laodikeas ja
kes on Hierapolises.

<span id="an_4:14">4:14</span> Teid tervitab arst Luukas, kes mulle on
armas, ja Deemas.

<span id="an_4:15">4:15</span> Tervitage vendi Laodikeas ja Nümfat ja
kogudust ta majas.

<span id="an_4:16">4:16</span> Ja kui see kiri on loetud teie juures,
siis tehke nii, et seda loetaks ka Laodikea Koguduses, ja et teie
loeksite ka Laodikeast tulevat kirja.

<span id="an_4:17">4:17</span> Ja öelge Arhipposele: „Pea silmas oma
ametit, mille sa oled saanud Issandalt, et sa seda täidaksid!”

<span id="an_4:18">4:18</span> See tervitus on minu, Pauluse, oma käega.
Mõelge mu ahelatele! Arm teiega!

------------------------------------------------------------------------

[Next: 1 Thessalonians](th1.md)
