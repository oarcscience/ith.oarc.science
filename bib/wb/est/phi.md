[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Estonian Bible: Philippians

<span id="an_1:1">1:1</span> Paulus ja Timoteos, Kristuse Jeesuse
sulased, kõigile pühadele Kristuses Jeesuses, kes elavad Filipis, ja
ühtlasi koguduse juhatajaile ja abilistele.

<span id="an_1:2">1:2</span> Armu teile ja rahu Jumalalt, meie Isalt, ja
Issandalt Jeesuselt Kristuselt!

<span id="an_1:3">1:3</span> Ma tänan oma Jumalat iga kord, kui ma teid
meelde tuletan,

<span id="an_1:4">1:4</span> alati igas oma palves teie kõikide eest
rõõmuga palvetades;

<span id="an_1:5">1:5</span> ma tänan teie osaduse pärast Evangeeliumiga
esimesest päevast siiani;

<span id="an_1:6">1:6</span> ja olen kindel selles, et See, Kes teis on
alustanud hea töö, viib selle lõpule Kristuse Jeesuse päevani.

<span id="an_1:7">1:7</span> Nõnda ongi mulle õige seda teist kõigist
mõtelda, sest ma kannan teid oma südames, kes te kõik siis, kui ma olen
ahelais, ja ka siis, kui kaitsen Evangeeliumi ja seda kinnitan, ühes
minuga olete armu osalised.

<span id="an_1:8">1:8</span> Sest Jumal on mu tunnistaja, kuidas ma teid
kõiki igatsen Kristuse Jeesuse südamlikkusega.

<span id="an_1:9">1:9</span> Ja seda ma palun Jumalalt, et teie armastus
veel rohkem ja rohkem kasvaks selges tunnetamises ja kõiges tajumises,

<span id="an_1:10">1:10</span> et te võiksite kindlaks teha, mis on
peaasi, ja oleksite puhtad ning laitmatud Kristuse päevaks,

<span id="an_1:11">1:11</span> täis õiguse vilja, mis tuleb Jeesuse
Kristuse läbi, Jumala austuseks ja kiituseks.

<span id="an_1:12">1:12</span> Aga ma tahan teada anda teile, vennad, et
see, mis minuga on juhtunud, on andnud Evangeeliumile veel rohkem hoogu,

<span id="an_1:13">1:13</span> nõnda et kogu kohtukojas ja kõigile muile
on saanud avalikuks, et ma olen ahelais Kristuse pärast

<span id="an_1:14">1:14</span> ja et suurem osa vendi mu ahelate tõttu
on saanud vahvaks Issandas ja palju rohkem julgevad kartmatult rääkida
Jumala sõna.

<span id="an_1:15">1:15</span> Mõned küll kuulutavad Kristust kadeduse
ja riiu pärast, kuid mõned ka hea meelega.

<span id="an_1:16">1:16</span> Teised kuulutavad armastusest, teades, et
ma viibin siin Evangeeliumi kaitsmiseks,

<span id="an_1:17">1:17</span> teised aga kuulutavad Kristust kiusu
pärast, mitte puhtast meelest; nad ju mõtlevad suurendada minu
vangipõlve viletsust.

<span id="an_1:18">1:18</span> Aga mis sellest? Kui aga Kristust
kuulutatakse igal kombel, olgu silmakirjaks, olgu tõemeelega, ja sellest
ma rõõmutsen ja tahan ka edaspidi rõõmutseda;

<span id="an_1:19">1:19</span> sest ma tean, et see tuleb mulle päästeks
teie palve kaudu ja Jeesuse Kristuse Vaimu abil

<span id="an_1:20">1:20</span> minu kindlat ootust ja lootust mööda, et
ma milleski ei jää häbisse, vaid et Kristus nüüdki, nagu ikka, täie
julgusega saab auliseks minu ihus, olgu elu või surma läbi.

<span id="an_1:21">1:21</span> Sest minule on elamine Kristus ja
suremine kasu.

<span id="an_1:22">1:22</span> Aga kui lihas elamine on tulusam mu
tööle, siis ma ei tea, kumba valida.

<span id="an_1:23">1:23</span> Mind tõmbab nii see kui teine: ma
himustan siit lahkuda ja olla Kristuse juures, sest see on hoopis palju
parem;

<span id="an_1:24">1:24</span> aga lihasse jäämine on vajalikum teie
pärast.

<span id="an_1:25">1:25</span> Ja selles veendumuses ma tean, et ma jään
lihasse ja jään teie kõikide juurde teie usu eduks ja rõõmuks,

<span id="an_1:26">1:26</span> et teie kiitlemine oleks rohke Kristuses
Jeesuses minu läbi selle tõttu, et ma jälle tulen teie juurde.

<span id="an_1:27">1:27</span> Ainult käituge Kristuse Evangeeliumi
vääriliselt, et ma, olgu tulles ja teid nähes või tulemata jäädes,
kuuleksin teist, et te püsite ühes vaimus ja ühel meelel minuga võitlete
Evangeeliumi usu eest

<span id="an_1:28">1:28</span> ega lase endid heidutada mitte millestki
vastaste poolt. See on neile hukatuse, teile aga pääste tähiseks, ja
nimelt Jumalalt.

<span id="an_1:29">1:29</span> Sest teile on armust antud Kristuse
pärast mitte ainult uskuda Temasse, vaid ka kannatada Tema pärast

<span id="an_1:30">1:30</span> ja võidelda sama võitlust, mida te olete
näinud minust ja nüüd minust kuulete.

<span id="an_2:1">2:1</span> Kui nüüd mingisugune manitsus Kristuses,
kui mingisugune armastuse troost, kui mingisugune Vaimu osadus, kui
mingisugune südamlikkus ja kaastundmus kehtib,

<span id="an_2:2">2:2</span> siis tehke mu rõõm täielikuks sellega, et
mõtlete sama ja peate ühesugust armastust, olles üksmeelsed ja
ühemõttelised

<span id="an_2:3">2:3</span> ega tee midagi riiu ega tühja au pärast,
vaid arvate alanduses üksteist ülemaks kui iseennast,

<span id="an_2:4">2:4</span> ja et ükski ei vaata selle peale, mis on
tulus temale, vaid ka selle peale, mis on tulus teistele.

<span id="an_2:5">2:5</span> Olgu teil samasugune meel, mis oli ka
Kristusel Jeesusel,

<span id="an_2:6">2:6</span> Kes, kuigi ta oli Jumala nägu, ei arvanud
saagiks olla Jumalaga ühesugune,

<span id="an_2:7">2:7</span> vaid loobus Iseenese olust ning võttis orja
näo, saades inimeste sarnaseks; ja Ta leiti välimuselt inimesena;

<span id="an_2:8">2:8</span> Ta alandas iseennast, saades
sõnakuulelikuks surmani, pealegi ristisurmani.

<span id="an_2:9">2:9</span> Sellepärast ongi Jumal Tema ülendanud
kõrgele ja andnud Temale nime üle kõigi nimede,

<span id="an_2:10">2:10</span> et Jeesuse nimes nõtkuksid kõik põlved,
niihästi taevaliste kui maapealsete kui ka maa-aluste omad,

<span id="an_2:11">2:11</span> ja iga keel tunnistaks, et Jeesus Kristus
on Issand, Jumala Isa auks.

<span id="an_2:12">2:12</span> Nõnda siis, mu armsad, otsekui te ikka
olete olnud sõnakuulelikud, mitte üksnes nagu siis, kui ma olin teie
juures, vaid ka nüüd veel rohkem minu ära olles, nõudke oma päästet
kartuse ja värinaga!

<span id="an_2:13">2:13</span> Sest Jumal on See, kes teis on tegev, et
te tahate ja tegutsete Tema hea meele järgi.

<span id="an_2:14">2:14</span> Tehke kõik nurisemata ja kaksipidi
mõtlemata,

<span id="an_2:15">2:15</span> et te oleksite laitmatud ja puhtad,
veatud Jumala lapsed keset tigedat ja pöörast sugupõlve, kelle seas teie
paistate otsekui taevatähed maailmas,

<span id="an_2:16">2:16</span> hoides elu sõna, minule kiitluseks
Kristuse päeval, et ma ei ole tühja jooksnud ega teinud tühja tööd.

<span id="an_2:17">2:17</span> Ja kuigi minu veri peaks kahjana valatama
teie usu ohvri ja jumalateenistuse üle, siiski ma rõõmutsen ja olen
rõõmus ühes teie kõikidega.

<span id="an_2:18">2:18</span> Sellesama pärast olge ka teie rõõmsad ja
rõõmutsege ühes minuga.

<span id="an_2:19">2:19</span> Ma loodan Issandas Jeesuses Timoteose
varsti läkitada teie juurde, et ka minul oleks hea meel teada saades,
kuidas teie käsi käib.

<span id="an_2:20">2:20</span> Sest mul pole kedagi muud nii üksmeelset
minuga, kes nõnda tõsiselt hoolitseks teie eest.

<span id="an_2:21">2:21</span> Sest nad kõik otsivad eneste oma, aga
mitte seda, mis on Kristuse Jeesuse Oma.

<span id="an_2:22">2:22</span> Aga tema ustavust te teate, sest nagu
laps oma isaga, nõnda on ta minuga ühes töötanud Evangeeliumi kasuks.

<span id="an_2:23">2:23</span> Teda ma loodan nüüd läkitada, niipea kui
näen, kuidas minu asi areneb.

<span id="an_2:24">2:24</span> Ent mul on kindel lootus Issandas, et ma
ka ise varsti tulen.

<span id="an_2:25">2:25</span> Aga ma olen arvanud tarviliseks läkitada
teie juurde vend Epafroditose, oma kaastöölise ja kaasvõitleja, teie
Apostli ja minu vajaduste eest hoolitseja,

<span id="an_2:26">2:26</span> sellepärast et ta teid kõiki igatses ja
suurt tuska tundis sellest, et olite kuulnud tema haigestumisest.

<span id="an_2:27">2:27</span> Sest tema oli ka tõesti suremas haige;
ent Jumal andis temale armu, aga mitte üksi temale, vaid ka minule, et
mulle ei tuleks kurbust kurbuse peale.

<span id="an_2:28">2:28</span> Sellepärast ma läkitasin tema seda
nobedamini, et te teda nähes jälle rõõmustuksite ja mul oleks vähem
kurbust.

<span id="an_2:29">2:29</span> Siis võtke ta vastu Issandas kõige
rõõmuga ja pidage niisuguseid mehi kalliks.

<span id="an_2:30">2:30</span> Sest Kristuse töö pärast oli ta surma
suus ega hoolinud oma elust, et täita seda, mis teil jäi tegemata
hoolitsemises minu eest.

<span id="an_3:1">3:1</span> Peale kõige, mu vennad, rõõmutsege
Issandas! Üht ja sama kirjutades ei tüüta see mind, aga teid see
kinnitab.

<span id="an_3:2">3:2</span> Pidage silmas koeri, pidage silmas kurje
töötegijaid, hoiduge katkilõikamise eest!

<span id="an_3:3">3:3</span> Sest ümberlõigatud, need oleme meie, kes
Jumalat teenime vaimus, ja kiitleme Kristusest Jeesusest ega looda liha
peale,

<span id="an_3:4">3:4</span> ehkki mul oleks lootust liha peale. Kui
keegi muu arvab, et tema võib liha peale loota, siis mina veel rohkem!

<span id="an_3:5">3:5</span> Ma olen ümber lõigatud kaheksandal päeval,
ma olen Iisraeli soost, Benjamini suguharust, ma olen heebrealane,
sündinud heebrealasist, käsuõpetuselt variser,

<span id="an_3:6">3:6</span> innukas koguduse tagakiusaja, laitmatu
käsuõiguse poolest.

<span id="an_3:7">3:7</span> Aga mis mulle oli kasuks, olen ma arvanud
kahjuks Kristuse pärast.

<span id="an_3:8">3:8</span> Jah tõesti, mina arvan kõik kahjuks oma
Issanda Kristuse Jeesuse ülivõimsa tunnetuse vastu, Kelle pärast ma olen
minetanud kõik selle ja pean kõike pühkmeiks, et kasuks saada Kristust

<span id="an_3:9">3:9</span> ja et mind leitaks Tema seest ega oleks mul
oma õigust, mis on käsust, vaid see õigus, mis tuleb Kristuse usu kaudu,
see, mis tuleb Jumalalt usu varal,

<span id="an_3:10">3:10</span> et ma tunneksin ära Tema ja Ta
ülestõusmise väe ja Tema kannatamise osaduse ning muutuksin Tema surma
sarnaseks,

<span id="an_3:11">3:11</span> kui ma kuidagi pääsen ülestõusmisele
surnute seast.

<span id="an_3:12">3:12</span> Ei mitte, et ma selle juba oleksin kätte
saanud või oleksin juba täiuslik, vaid ma püüan kätte saada seda, mille
pärast Kristus Jeesus mind on kätte saanud.

<span id="an_3:13">3:13</span> Vennad, mina ei arva seda juba kätte
saanud olevat; ent üht ma ütlen: ma unustan ära, mis on taga, ja sirutun
sinnapoole, mis on ees,

<span id="an_3:14">3:14</span> ma pürin seatud eesmärgi poole, taevase
kutsumise võiduhinna poole Kristuses Jeesuses.

<span id="an_3:15">3:15</span> Nii mitu nüüd, kui meid on täiuslikku,
mõelgem sama! Ja kui te midagi mõtlete teisiti, siis Jumal ilmutab teile
ka selle.

<span id="an_3:16">3:16</span> Ometi, kuhu oleme jõudnud, sealt käigem
sama teed!

<span id="an_3:17">3:17</span> Järgige minu eeskuju, vennad, ja vaadelge
neid, kes elavad nõnda nagu meie teile eeskujuks oleme.

<span id="an_3:18">3:18</span> Sest paljud, kellest ma teile olen
sagedasti öelnud ja nüüd ütlen ka nuttes, elavad Kristuse risti
vaenlastena.

<span id="an_3:19">3:19</span> Nende ots on hukatus, nende jumal on
nende kõht ja nende au on nende häbis; nad taotlevad maapealseid asju.

<span id="an_3:20">3:20</span> Sest meie ühiskond on teavas, kust me ka
ootame Issandat Jeesust Kristust kui Õnnistegijat,

<span id="an_3:21">3:21</span> Kes meie alanduse ihu muudab Oma
äraseletatud ihu sarnaseks väge mööda, millega Ta võib ka kõik teha Oma
alamaks.

<span id="an_4:1">4:1</span> Nõnda, mu armsad ja igatsetud vennad, minu
rõõm ja pärg, seiske siis Issandas kindlatena, armsad!

<span id="an_4:2">4:2</span> Euodiat ma manitsen ja ma manitsen
Süntühhet olema ühemõttelised Issandas.

<span id="an_4:3">4:3</span> Ja ma palun ka sind, tõsine kaastööline,
aita neid naisi, kes on võidelnud Evangeeliumi eest ühes minuga ja
Kleemensiga ja mu teiste abimeestega, kelle nimed on eluraamatus.

<span id="an_4:4">4:4</span> Olge ikka rõõmsad Issandas! Ja taas ma
ütlen: olge rõõmsad.

<span id="an_4:5">4:5</span> Teie leebus saagu teatavaks kõigile
inimestele. Issand on lähedal.

<span id="an_4:6">4:6</span> Ärge muretsege ühtigi, vaid laske kõiges
oma palumised palve ja anumisega ühes tänuga saada Jumalale teatavaks.

<span id="an_4:7">4:7</span> Ja Jumala rahu, mis on ülem kõigest
mõistusest, hoiab teie südamed ja mõtted Kristuses Jeesuses.

<span id="an_4:8">4:8</span> Viimaks, vennad, kõik, mis on tõsine, mis
aus, mis õige, mis kasin, mis armas, mis on hea kuulda kui vooruslik
komme ja kiituse väärt, sellele mõelge!

<span id="an_4:9">4:9</span> Mis te ka olete õppinud ja saanud ja
kuulnud ja näinud minult, seda tehke; ja rahu Jumal on siis teiega.

<span id="an_4:10">4:10</span> Väga suureks rõõmuks Issandas aga oli
mulle see, et te juba uuesti virgusite mõtlema minule: sellele te
mõtlesite ennegi, aga teil ei olnud juhust selleks.

<span id="an_4:11">4:11</span> Ma ei ütle seda puuduse pärast; sest ma
olen õppinud olema rahul sellega, mis mul on.

<span id="an_4:12">4:12</span> Oskan elada vähesega ja oskan elada
külluses, olen kõigega ja kõigi oludega harjunud: nii olema söönud kui
ka nägema nälga, elama nii külluses kui ka puuduses.

<span id="an_4:13">4:13</span> Ma suudan kõik Temas, Kes mind teeb
vägevaks.

<span id="an_4:14">4:14</span> Siiski te tegite hästi, et mind toetasite
minu viletsuses.

<span id="an_4:15">4:15</span> Ent teiegi, filiplased, teate, et
armuõpetuse algusaegadest, kui ma läksin teele Makedooniast, ükski
Kogudus ei olnud osaduses minuga andmise ja võtmise arvepidamises kui
ainult teie,

<span id="an_4:16">4:16</span> sest Tessaloonikassegi te saatsite minu
tarviduseks ühe ja teise korra.

<span id="an_4:17">4:17</span> Mitte, et ma andi püüan, vaid ma otsin
vilja, mis kasuks oleks teie arvele.

<span id="an_4:18">4:18</span> Mul on nüüd kõike ja mul on rohkesti; ma
sain küllalt, kui ma Epafroditoselt võtsin vastu, mis teie olite
lähetanud magusa lõhnana ja armsa ohvrina, mis on Jumalale meelepärast.

<span id="an_4:19">4:19</span> Aga küll minu Jumal täidab kõik teie
vajaduse Oma rikkust mööda auga Kristuses Jeesuses.

<span id="an_4:20">4:20</span> Aga Jumalale ja meie Isale olgu austus
ajastute ajastuteni! Aamen.

<span id="an_4:21">4:21</span> Tervitage kõiki pühasid Kristuses
Jeesuses! Teid tervitavad minu juures olevad vennad.

<span id="an_4:22">4:22</span> Kõik pühad saadavad teile tervitusi, aga
iseäranis need, kes on keisri perest.

<span id="an_4:23">4:23</span> Meie Issanda Jeesuse Kristuse arm olgu
teie vaimuga!

------------------------------------------------------------------------

[Next: Colossians](col.md)
