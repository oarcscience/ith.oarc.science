[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo3)  [Next](rev.md) 

------------------------------------------------------------------------

### Estonian Bible: Jude

<span id="an_1:1">1:1</span> Juudas, Jeesuse Kristuse sulane, Jakoobuse
vend, Jumalas Isas armastatud ja Jeesuses Kristuses hoitud kutsutuile.

<span id="an_1:2">1:2</span> Halastust ja rahu ja armastust lisatagu
teile rohkesti!

<span id="an_1:3">1:3</span> Armsad, et mul oli kange hool kirjutada
teile meie ühisest õndsusest, siis oli mul tungiv vajadus manitseda teid
võitlemisele pühadele kord antud usu poolest.

<span id="an_1:4">1:4</span> Sest teie sekka on poetunud mõningaid
inimesi, kes juba ammu on pandud kirja tulevase hukatuse jaoks,
jumalatuid, kes meie Jumala armu tarvitavad, et lodevalt elada, ning
salgavad meie ainsa valitseja ja meie Issanda Jeesuse Kristuse.

<span id="an_1:5">1:5</span> Aga ma tahan meelde tuletada teile, kes
kõike juba olete korra teada saanud, et Issand, kui Ta rahva oli
päästnud Egiptusest, teisel korral hukkas ära need, kes ei uskunud,

<span id="an_1:6">1:6</span> ja et Tema Inglid, kes oma seisust ei
hoidnud, vaid jätsid maha oma eluaseme, pani kinni igaveste ahelatega
pilkase pimeduse alla suure päeva kohtuks;

<span id="an_1:7">1:7</span> nagu Soodoma ja Gomorra ja nende
ümberkaudsed linnad, kes samal kombel kui needki elasid porduelu ja
ajasid taga teist liha, on hoiatavaks näiteks, kannatades igavese tule
nuhtlust.

<span id="an_1:8">1:8</span> Nõndasamuti rüvetavad needki unenägijad oma
liha, põlgavad Issanda valitsust, pilkavad aukandjaid vaime.

<span id="an_1:9">1:9</span> Aga ei Peaingel Miikaelgi, kui ta riidles
ning vaidles kuradiga Moosese keha pärast, ei julgenud lausuda pilkavat
otsust, vaid ütles: „Issand sõidelgu sind!”

<span id="an_1:10">1:10</span> Kuid need pilkavad seda, millest nad
midagi ei tea; aga millest nad loomu poolest kui mõistmatud elajad aru
saavad, selles nad saadavad endid hukka.

<span id="an_1:11">1:11</span> Häda neile, et nad on läinud Kaini teed
ja on andunud Bileami pettusele tasu eest, ja Korahi kombel
vastuhakkamisega on läinud hukka!

<span id="an_1:12">1:12</span> Nemad on teie armastussöömaaegadel
mustuselaigud, kes kartmatult ühes pidutsevad iseendid nuumates; nad on
tuulte aetavad veeta pilved, sügisesed viljata puud, kahekordselt
surnud, juurtega välja kistud,

<span id="an_1:13">1:13</span> metsikud merelained, mis vahutavad välja
oma häbi, eksijad tähed, kellele pilkane pimedus on varutud igaveseks
ajaks.

<span id="an_1:14">1:14</span> Ent nende kohta on ka Eenok, seitsmes
Aadamast, ennustanud, öeldes: „Vaata, Issand tuleb Oma pühade
kümnetuhandetega

<span id="an_1:15">1:15</span> pidama kohut kõigile ja nuhtlema kõiki
jumalatuid kõigi nende jumalakartmatute tegude eest, mis nad jumalatuses
on teinud, ja kõigi kõvade sõnade eest, mis jumalatud patused Tema vastu
on rääkinud!”

<span id="an_1:16">1:16</span> Need on nurisejad, saatusega
rahulolematud, kes käivad oma himude järgi ja kelle suu räägib ülbeid
sõnu, meelitades inimesi kasu pärast.

<span id="an_1:17">1:17</span> Aga teie, armsad, tuletage endile meelde
need sõnad, mis meie Issanda Jeesuse Kristuse apostlid on ette
kuulutanud,

<span id="an_1:18">1:18</span> kui nad teile ütlesid, et viimsel ajal
tuleb pilkajaid, kes käivad oma õelate himude järgi.

<span id="an_1:19">1:19</span> Need on need, kes tekitavad lõhenemisi,
maised, kellel ei ole Vaimu.

<span id="an_1:20">1:20</span> Aga teie, armsad, rajage endid oma
pühimale usule ja palvetage Pühas Vaimus,

<span id="an_1:21">1:21</span> ja hoidke endid Jumala armastuses ja
oodake meie Issanda Jeesuse Kristuse halastust igaveseks eluks.

<span id="an_1:22">1:22</span> Ja halastage teiste peale, kes kahtlevad,

<span id="an_1:23">1:23</span> päästke nad, kiskuge nad tulest välja;
aga teiste peale halastage kartuses, võigastades kuubegi, mis liha läbi
on pilastatud.

<span id="an_1:24">1:24</span> Aga Temale, Kes teid võib hoida
komistamast ja teid veatuina seada Oma auhiilguse palge ette
hõiskamisega,

<span id="an_1:25">1:25</span> ainule Jumalale, meie Õnnistegijale,
Jeesuse Kristuse, meie Issanda läbi olgu au, auhiilgus, võimus ja
valitsus enne kõike maailmaajastut ja nüüd ja kõigi ajastuteni! Aamen.

------------------------------------------------------------------------

[Next: Revelation](rev.md)
