[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](col)  [Next](th2) 

------------------------------------------------------------------------

### Estonian Bible: 1 Thessalonians

<span id="an_1:1">1:1</span> Paulus ja Silvaanus ja Timoteos
tessalooniklaste Kogudusele Jumalas Isas ja Issandas Jeesuses Kristuses.
Armu teile ja rahu!

<span id="an_1:2">1:2</span> Me täname alati Jumalat teie kõikide eest
ning tuletame teid meelde oma palvetes, lakkamatult

<span id="an_1:3">1:3</span> meenutades teie usu tegu ja armastuse tööd
ning kannatlikkust lootuses meie Issandale Jeesusele Kristusele Jumala
ja meie Isa ees,

<span id="an_1:4">1:4</span> teades, et teie, Jumala armastatud vennad,
olete valitud.

<span id="an_1:5">1:5</span> Sest meie Evangeelium ei tulnud teie juurde
mitte ainult sõnaga, vaid ka väega ning Püha Vaimuga ja väga kindla
veendumusega, nagu te ju isegi teate, missugused me olime teie seas teie
pärast.

<span id="an_1:6">1:6</span> Ja teist said meie ja Issanda järgijad, kui
te võtsite sõna vastu suures viletsuses Püha Vaimu rõõmuga,

<span id="an_1:7">1:7</span> nii et te olete saanud eeskujuks kõigile
usklikele Makedoonias ja Ahhaias.

<span id="an_1:8">1:8</span> Sest teie juurest on Issanda sõna kostnud
mitte ainult Makedooniasse ja Ahhaiasse, vaid ka igale poole on levinud
teie usk Jumalasse, nõnda et meil pole tarvis sellest midagi rääkida.

<span id="an_1:9">1:9</span> Ise nad ju jutustavad meist, kuidas me
oleme tulnud teie juurde ja kuidas te olete pöördunud ebajumalaist
Jumala poole teenima elavat ja tõelist Jumalat

<span id="an_1:10">1:10</span> ning ootama taevast Tema Poega, Kelle
Tema on surnuist üles äratanud, Jeesust, Kes meid tõmbab välja
tulevasest vihast.

<span id="an_2:1">2:1</span> Teie ise ju teate, vennad, et meie tulek
teie juurde ei ole olnud tühine;

<span id="an_2:2">2:2</span> vaid, kuigi meie, nagu te teate, olime
kannatanud Filipis ja saanud teotada, võtsime siiski oma Jumalas julguse
kuulutada teile Jumala Evangeeliumi suure võitlusega.

<span id="an_2:3">2:3</span> Sest meie manitsus ei tule mitte
eksimeelest, ei ebapuhtast mõttest ega kavalusest,

<span id="an_2:4">2:4</span> vaid nõnda nagu Jumal on meid arvanud
kõlbavaks usaldada Evangeelium meie kätte, nõnda me ka räägime, ei
mitte, nagu tahaksime olla inimestele, vaid Jumalale meelepärast, Kes
katsub läbi meie südamed.

<span id="an_2:5">2:5</span> Sest me ei ole iialgi tarvitanud
meelitavaid sõnu, nagu te teate, ega ka ettekäändeid ahnuseks: Jumal on
tunnistaja.

<span id="an_2:6">2:6</span> Me ei otsi ka austust inimestelt, ei teilt
ega muilt,

<span id="an_2:7">2:7</span> kuigi me Kristuse Apostlitena oleksime
võinud esineda tähtsatena; vaid me oleme saanud leebeiks teie seas nagu
imetaja ema, kes hellitab oma lapsi;

<span id="an_2:8">2:8</span> nõnda meie, teid ihaldades, olime valmis
teile andma mitte ainult Jumala Evangeeliumi, vaid ka oma hinged, sest
te olite meile armsaks saanud.

<span id="an_2:9">2:9</span> Te mäletate ju, vennad, meie tööd ja vaeva:
ööd ja päevad me tegime tööd selleks, et mitte kedagi teie seast
koormata, ja kuulutasime teie seas Jumala Evangeeliumi.

<span id="an_2:10">2:10</span> Teie ja Jumal olete tunnistajad, kui
pühasti ja õigesti ja laitmatult me suhtusime teisse usklikesse;

<span id="an_2:11">2:11</span> nagu te ka teate, kuidas me igaüht teie
seast otsekui isa oma lapsi

<span id="an_2:12">2:12</span> õhutasime ja julgustasime, teid
manitsedes elama nõnda, kuidas kohus on Jumala ees, Kes teid kutsub Oma
Riiki ja ausse.

<span id="an_2:13">2:13</span> Ja seepärast meiegi täname lakkamatult
Jumalat, et teie, kuuldes meilt Jumala sõna, ei võtnud seda vastu mitte
inimeste sõnana, vaid sellena, mida see tõesti on, Jumala sõnana, mis ka
on tegev teie sees, kes usute.

<span id="an_2:14">2:14</span> Sest teie, vennad, olete saanud nende
Kristuses Jeesuses olevate Jumala Koguduste järgijaiks, mis on Judeas,
sest ka teie olete saanud sedasama kannatada oma suguvendade poolt,
nõnda nagu nemadki juutide poolt,

<span id="an_2:15">2:15</span> kes tapsid Issanda Jeesuse ja prohvetid,
ja kiusasid meid taga, ja ei ole Jumalale meelepärast, ja on kõigi
inimeste vastased

<span id="an_2:16">2:16</span> ning keelavad meid rääkimast paganaile
nende päästmiseks, et täita kõigiti oma pattude mõõtu. Aga viha ongi
juba tulnud nende peale lõpuni.

<span id="an_2:17">2:17</span> Meie aga, vennad, olles teist lahutatud
natukeseks ajaks küll palge, mitte aga südame poolest, oleme seda
suurema himuga püüdnud näha saada teie palet.

<span id="an_2:18">2:18</span> Seepärast oleme tahtnud tulla teie
juurde, mina, Paulus, küll üks kord ja teinegi kord, aga saatan on meid
takistanud.

<span id="an_2:19">2:19</span> Sest kes on meie lootus või rõõm või
kiitlemise pärg - kas mitte teiegi - meie Issanda Jeesuse Kristuse ees
Tema tulemises?

<span id="an_2:20">2:20</span> Sest teie olete meie au ja rõõm.

<span id="an_3:1">3:1</span> Sellepärast meie, kui me enam ei läbenud
kannatada, arvasime heaks jääda üksinda Ateenasse

<span id="an_3:2">3:2</span> ja läkitasime Timoteose, oma venna ja
Jumala kaastöölise Kristuse Evangeeliumi kuulutamises, teid kinnitama ja
manitsema teie usu pärast,

<span id="an_3:3">3:3</span> et ükski ennast ei laseks vintsutada neis
viletsusis. Sest te isegi teate, et meid on neisse pandud.

<span id="an_3:4">3:4</span> Sest ka siis, kui olime teie juures,
ütlesime teile ette, et meid vaevad ootavad, nõnda nagu ongi sündinud ja
on teile teada.

<span id="an_3:5">3:5</span> Sellepärast ka mina, kui ma enam ei
läbenud, läkitasin tema kuulama teie usku, kas ehk vahest kiusaja ei ole
teid kiusanud ja kas meie vaev ei ole saanud tühjaks.

<span id="an_3:6">3:6</span> Aga kui Timoteos nüüd tuli meie juurde teie
juurest ja tõi rõõmsaid sõnumeid teie usust ja armastusest ja et te
peate meid alati heas mälestuses ning igatsete meid näha saada, nõnda
nagu meiegi teid,

<span id="an_3:7">3:7</span> siis oleme trööstitud teie suhtes, vennad,
kõiges oma hädas ja kitsikuses teie usu läbi,

<span id="an_3:8">3:8</span> sest et nüüd me elame, kui teie püsite
kindlasti Issandas.

<span id="an_3:9">3:9</span> Sest missugust tänu me võimegi anda
Jumalale teie pärast kõige selle rõõmu eest, mis meil on teist oma
Jumala ees,

<span id="an_3:10">3:10</span> kuna me ööd ja päevad oleme kõige
palavamas palves, et saaksime näha teie palet ja täita seda, mis teie
usul veel on puudu.

<span id="an_3:11">3:11</span> Aga meie Jumal ja Isa Ise ja meie Issand
Jeesus Kristus juhtigu meie tee teie juurde.

<span id="an_3:12">3:12</span> Ent teid kasvatagu Issand ja tehku teid
rikkaks armastuse poolest üksteise vastu ja kõikide vastu, nagu meiegi
oleme teie vastu,

<span id="an_3:13">3:13</span> et kinnitada teie südamed laitmatuiks
pühitsuses Jumala ja meie Isa ees meie Issanda Jeesuse tulekul kõigi ta
pühadega.

<span id="an_4:1">4:1</span> Peale selle nüüd, vennad, me palume ja
manitseme teid Issandas Jeesuses, et teie, nõnda nagu te meilt olete
õppinud, kuidas elada ja olla Jumalale meeltmööda, ja nõnda nagu te juba
elategi, kasvaksite veel täiuslikumaks.

<span id="an_4:2">4:2</span> Sest te teate, mis käsud me teile oleme
andnud Issanda Jeesuse läbi.

<span id="an_4:3">4:3</span> Sest see on Jumala tahtmine, teie pühitsus,
et te hoiduksite hooruse eest,

<span id="an_4:4">4:4</span> et igaüks teie seast teaks hoida oma astjat
pühaduses ja aus,

<span id="an_4:5">4:5</span> mitte himude kiimas, nõnda nagu paganad,
kes ei tunne Jumalat,

<span id="an_4:6">4:6</span> et ükski teist ei teeks ülekohut ega petaks
oma venda asjaajamises, sest et Issand on kättemaksja kõigi niisuguste
asjade eest, nõnda nagu me olemegi teile enne öelnud ning tunnistanud.

<span id="an_4:7">4:7</span> Sest Jumal ei ole meid mitte kutsunud
rüvedusele, vaid pühitsusele.

<span id="an_4:8">4:8</span> Seepärast, kes seda hülgab, ei hülga
inimest, vaid Jumala, Kes ka annab Oma Püha Vaimu teie sisse.

<span id="an_4:9">4:9</span> Aga vennalikust armastusest ei ole vaja
teile kirjutada, sest teid endid on Jumal õpetanud armastama üksteist;

<span id="an_4:10">4:10</span> sest te teete seda ka kõigile vendadele
kogu Makedoonias. Me ainult manitseme teid, vennad, et te kasvaksite
veel täiuslikumaks

<span id="an_4:11">4:11</span> ja otsiksite au selles, et elate
vaiksesti ja ajate oma asju ning teete tööd oma kätega, nõnda nagu me
oleme teid käskinud,

<span id="an_4:12">4:12</span> et te käitumises oleksite ausad nende
vastu, kes on väljaspool, ega vajaks ühegi abi.

<span id="an_4:13">4:13</span> Aga me ei taha, et teil, vennad, oleks
teadmata nende järg, kes on läinud magama, et teiegi ei läheks nõnda
kurvaks nagu teised, kellel ei ole lootust.

<span id="an_4:14">4:14</span> Sest kui me usume, et Jeesus on surnud
ning üles tõusnud, nõnda ka Jumal toob esile Jeesuse kaudu need, kes
ühes Temaga on läinud magama.

<span id="an_4:15">4:15</span> Sest seda me ütleme teile Issanda sõnaga,
et meie, kes elame ja üle jääme Issanda tulemiseni, ei jõua mitte ette
neist, kes on läinud magama;

<span id="an_4:16">4:16</span> sest et Issand Ise tuleb taevast alla
sõjahüüuga, peaingli hääle ning Jumala pasunaga, ja Kristuses surnud
tõusevad üles esmalt;

<span id="an_4:17">4:17</span> selle järele kistakse meid, kes elame ja
üle jääme, ühtlasi nendega pilvede peal Issandale vastu üles õhku, ja
nõnda saame olla ikka ühes Issandaga.

<span id="an_4:18">4:18</span> Kinnitage nüüd üksteist nende sõnadega!

<span id="an_5:1">5:1</span> Aga aegadest ja tundidest ei ole teile,
vennad, tarvis kirjutada,

<span id="an_5:2">5:2</span> sest te ise teate selgesti, et Issanda päev
tuleb nagu varas öösel.

<span id="an_5:3">5:3</span> Kui nad ütlevad: „Nüüd on rahu ja
julgeolek!”, tabab neid äkiline hukatus nõnda nagu lapsevaev naise, kes
on käima peal; ja nad ei pääse mitte pakku.

<span id="an_5:4">5:4</span> Aga teie, vennad, ei ole mitte pimeduses,
nii et see päev teid saaks haarata kui varas.

<span id="an_5:5">5:5</span> Teie kõik olete ju valguse lapsed ja päeva
lapsed. Meie ei ole mitte öö ega pimeduse lapsed.

<span id="an_5:6">5:6</span> Siis ärgem magagem nagu teised, vaid
valvakem ja olgem kained.

<span id="an_5:7">5:7</span> Sest kes magavad, need magavad öösel, ja
kes joobnud on, need on öösel joobnud.

<span id="an_5:8">5:8</span> Aga meie, kes oleme päeva lapsed, olgem
kained, varustatud usu ja armastuse raudrüüga ja päästelootuse kiivriga.

<span id="an_5:9">5:9</span> Sest Jumal ei ole meid pannud viha alla,
vaid pääste omandamisele meie Issanda Jeesuse Kristuse läbi,

<span id="an_5:10">5:10</span> Kes meie eest suri, et meie, kas valvame
või magame, ühes Temaga elaksime.

<span id="an_5:11">5:11</span> Sellepärast manitsege üksteist ja
kosutage üksteist, nagu te seda teetegi.

<span id="an_5:12">5:12</span> Aga me palume teid, vennad, tunnustada
neid, kes teevad tööd teie seas ja on teie ülevaatajad Issandas ning
juhatavad teid,

<span id="an_5:13">5:13</span> ja pidada neid üpris väga armsaks nende
töö pärast. Pidage rahu isekeskis!

<span id="an_5:14">5:14</span> Me manitseme teid, vennad: noomige
korratuid, julgustage argu, toetage nõtru, olge pika meelega kõikide
vastu.

<span id="an_5:15">5:15</span> Katsuge, et ükski teisele ei tasu kurja
kurjaga, vaid püüdke ikka teha head üksteisele ja kõikidele.

<span id="an_5:16">5:16</span> Olge ikka rõõmsad.

<span id="an_5:17">5:17</span> Palvetage lakkamata.

<span id="an_5:18">5:18</span> Olge tänulikud kõige eest; sest see on
Jumala tahtmine teie suhtes Kristuses Jeesuses.

<span id="an_5:19">5:19</span> Ärge kustutage Vaimu.

<span id="an_5:20">5:20</span> Ärge pange halvaks prohvetlikult
kõnelemist.

<span id="an_5:21">5:21</span> Katsuge kõike läbi; pidage kinni, mis hea
on.

<span id="an_5:22">5:22</span> Hoiduge kõiksuguse kurja eest.

<span id="an_5:23">5:23</span> Aga rahu Jumal Ise pühitsegu teid
täielikult ja kogu teie vaim ja hing ja ihu säiligu laitmatuina meie
Issanda Jeesuse Kristuse tulekuks.

<span id="an_5:24">5:24</span> Ustav on See, Kes teid kutsub; küll Ta
teebki seda.

<span id="an_5:25">5:25</span> Vennad, palvetage meie eest!

<span id="an_5:26">5:26</span> Tervitage kõiki vendi püha suudlusega.

<span id="an_5:27">5:27</span> Ma vannutan teid Issanda juures, et te
selle kirja ette loeksite kõigile vendadele.

<span id="an_5:28">5:28</span> Meie Issanda Jeesuse Kristuse arm olgu
teiega!

------------------------------------------------------------------------

[Next: 2 Thessalonians](th2)
