[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Estonian Bible: Romans

<span id="an_1:1">1:1</span> Paulus, Jeesuse Kristuse sulane, kutsutud
Apostliks, välja valitud kuulutama Jumala Evangeeliumi,

<span id="an_1:2">1:2</span> mille Jumal on enne tõotanud Oma prohvetite
kaudu pühades kirjades

<span id="an_1:3">1:3</span> Oma Pojast - Kes liha poolest on sündinud
Taaveti soost

<span id="an_1:4">1:4</span> ja pühaduse vaimu poolest on seatud
surnuist ülestõusmise läbi Jumala Pojaks väes - Jeesusest Kristusest,
meie Issandast,

<span id="an_1:5">1:5</span> Kelle läbi me oleme saanud armu ja
apostliameti, et äratada usu sõnakuulelikkust Tema nime heaks kõigi
rahvaste seas,

<span id="an_1:6">1:6</span> kelle seast ka teie olete Jeesuse Kristuse
poolt kutsutud,

<span id="an_1:7">1:7</span> kõigile Roomas olevaile Jumala
armastatuile, kutsutud pühadele: armu teile ja rahu Jumalalt, meie
Isalt, ja Issandalt Jeesuselt Kristuselt.

<span id="an_1:8">1:8</span> Kõigepealt ma tänan oma Jumalat Jeesuse
Kristuse läbi teie kõikide pärast, et teie usust kiitvalt kõneldakse
kogu maailmas.

<span id="an_1:9">1:9</span> Sest Jumal, Keda ma oma vaimus teenin Tema
Poja Evangeeliumi kuulutamisega, on mu tunnistaja, kuidas ma lakkamata
pean teid meeles,

<span id="an_1:10">1:10</span> aina oma palvetes anudes, kas ma juba
kord Jumala tahtmisel saaksin tulla teie juurde.

<span id="an_1:11">1:11</span> Sest ma igatsen teid näha, et võiksin
jagada teile pisut vaimulikku annet teie kinnituseks;

<span id="an_1:12">1:12</span> see on, et me teie juures üheskoos olles
vastastikku ergutaksime üksteist ühise usu, teie ja minu oma läbi.

<span id="an_1:13">1:13</span> Ja ma ei taha, vennad, et teil oleks
teadmata, et ma sageli olen ette võtnud tulla teie juurde, et ma ka teie
seas võiksin saata mõnd kasu, nõnda nagu muude paganate seas; aga ma
olin tänini takistatud.

<span id="an_1:14">1:14</span> Ma olen nii kreeklaste kui umbkeelsete,
nii tarkade kui rumalate võlglane;

<span id="an_1:15">1:15</span> siis olen ma omalt poolt valmis ka teile,
Roomas asuvaile, Evangeeliumi kuulutama.

<span id="an_1:16">1:16</span> Sest ma ei häbene Evangeeliumi; sest see
on Jumala vägi õndsakssaamiseks igaühele, kes usub, nii juudile esiti
kui ka kreeklasele.

<span id="an_1:17">1:17</span> Sest temas saab ilmsiks Jumala õigus
usust usku, nõnda nagu on kirjutatud: „Õige elab usust!”

<span id="an_1:18">1:18</span> Sest Jumala viha saab ilmsiks taevast
kõige inimeste jumalatuse ja ülekohtu vastu, nende vastu, kes tõde
ülekohtuga kinni peavad,

<span id="an_1:19">1:19</span> sellepärast et see, mida teatakse
Jumalast, on avalik nende seas; sest Jumal on seda neile avaldanud.

<span id="an_1:20">1:20</span> Sest Tema nähtamatut olu, nii Tema
igavest väge kui jumalikku olemist, nähakse, kui neid pannakse tähele,
Tema tegudes maailma loomisest alates, nii et nad ei saa vabanduda,

<span id="an_1:21">1:21</span> sellepärast et nad Jumalat tundes ei ole
teda kui Jumalat austanud ega tänanud, vaid on oma mõtlemistes saanud
tühiseks ja nende mõistmatu süda on läinud pimedaks.

<span id="an_1:22">1:22</span> Kiites endid targaks, on nad saanud
jõledaks

<span id="an_1:23">1:23</span> ja on kadumatu Jumala au vahetanud kaduva
inimese ja lindude ja neljajalgsete ja roomajate sarnase kuju vastu.

<span id="an_1:24">1:24</span> Sellepärast on Jumal nad andnudki nende
südamete himudes rüvedusse, oma ihusid ise pilastama.

<span id="an_1:25">1:25</span> Nemad on Jumala tõe vahetanud vale vastu
ja on austanud ning teeninud loodut enam kui Loojat, Kes on ülistatud
igavesti. Aamen.

<span id="an_1:26">1:26</span> Sellepärast on Jumal nad andnud
häbematuisse ihadesse; sest nende naised on vahetanud loomuliku sugulise
käitlemise loomuvastasega,

<span id="an_1:27">1:27</span> ja samuti on ka mehed loobunud
loomulikust naise sugulisest käitlemisest ja on oma himus süttinud
üksteisest ja teinud rõvedust mees mehega ja kätte saanud iseenestes oma
eksimuse palga, mille pidid saama.

<span id="an_1:28">1:28</span> Ja nagu nad heaks ei arvanud kinni pidada
Jumala tunnetamisest, nii on Jumal nad andnud hoolimatu meele sisse,
tegema seda, mis ei kõlba;

<span id="an_1:29">1:29</span> nad on täis kõike ülekohut, kurjust,
ahnust, tigedust, täis kadedust, mõrva, riidu, kurikavalust; nad on
keelekandjad,

<span id="an_1:30">1:30</span> laimajad, Jumala vihkajad, ülbed,
suurelised, hooplejad, leidlikud kurjale, sõnakuulmatud vanemaile,

<span id="an_1:31">1:31</span> mõistmatud, lepingu rikkujad,
armuheitmatud, halastamatud,

<span id="an_1:32">1:32</span> kes, ehk nad küll tunnevad Jumala õiguse
määrust ja teavad, et need, kes teevad niisuguseid asju, on surma väärt,
ei tee mitte ainult sedasama, vaid tunnevad head meelt neist, kes nõnda
teevad.

<span id="an_2:1">2:1</span> Sellepärast, oh inimene, kes kohut mõistad,
ole sa kes tahes, ei ole sul mingit vabandust! Sest milles sa kohut
mõistad teise üle, sessamas sa mõistad iseenese hukka; sest sina, kes
teist hukka mõistad, teed ise sedasama!

<span id="an_2:2">2:2</span> Aga me teame, et Jumala kohus tõepoolest
tabab neid, kes sellesarnast teevad.

<span id="an_2:3">2:3</span> Või mõtled sa, oh inimene, kes kohut
mõistad nende üle, kes sellesarnast teevad, ja teed ka sedasama, et sa
pääsed Jumala kohtu eest?

<span id="an_2:4">2:4</span> Või põlgad sa Tema helduse ja kannatlikkuse
ja pika meele rohkust ega saa aru, et Jumala heldus sind ajab meelt
parandama?

<span id="an_2:5">2:5</span> Ent sa kogud enesele viha oma kangusega ja
patustpöördumata südamega vihapäevaks ja Jumala õige kohtu ilmumiseks,

<span id="an_2:6">2:6</span> Kes igaühele maksab tema tegude järgi,

<span id="an_2:7">2:7</span> neile küll igavest elu, kes head tehes
püsivusega otsivad au ja kiitust ja kadumatut põlve,

<span id="an_2:8">2:8</span> aga neile, kes on riiakad ja tõele
sõnakuulmatud, aga sõnakuulelikud ülekohtule, viha ja raevu!

<span id="an_2:9">2:9</span> Viletsus ning ahastus tuleb igale inimese
hingele, kes kurja teeb, nii juudile esiti kui ka kreeklasele,

<span id="an_2:10">2:10</span> aga au ja kiitus ja rahu igaühele, kes
head teeb, nii juudile esiti kui ka kreeklasele!

<span id="an_2:11">2:11</span> Sest Jumal ei tee vahet isikute vahel!

<span id="an_2:12">2:12</span> Sest kõik, kes ilma käsuta on pattu
teinud, lähevad ka hukka ilma käsuta; ja kõik, kes käsu all on pattu
teinud, nende üle mõistetakse ka kohut käsu järgi;

<span id="an_2:13">2:13</span> sest käsu kuuljad ei ole õiged Jumala
ees, vaid käsu tegijad mõistetakse õigeks -

<span id="an_2:14">2:14</span> sest kui paganad, kellel ei ole käsku,
loomu poolest täidavad käsu nõudeid, on nad, ehk küll neil ei ole käsku,
iseenestele käsuks

<span id="an_2:15">2:15</span> ja näitavad, et käsutegu on kirjutatud
nende südametesse, kuna nende südametunnistus ühtlasi tunnistab seda ja
nende mõtted isekeskis kas kaebavad nende peale või ka kostavad nende
eest

<span id="an_2:16">2:16</span> - sel päeval, kui Jumal kohut mõistab
inimeste salajaste asjade üle Kristuse Jeesuse läbi minu Evangeeliumi
järgi.

<span id="an_2:17">2:17</span> Ent kui sa nimetad ennast juudiks ja
loodad käsu peale ning kiitled Jumalast

<span id="an_2:18">2:18</span> ja tunned Tema tahtmist, ja käsust
õpetust saades katsud läbi, mis on kõige parem,

<span id="an_2:19">2:19</span> ja pead ennast sõgedate teejuhiks, nende
valguseks, kes on pimeduses,

<span id="an_2:20">2:20</span> mõistmatute juhatajaks, alaealiste
õpetajaks, kellel on käes täieks kujunenud tunnetus ja tõde
käsuõpetuses;

<span id="an_2:21">2:21</span> kuidas sa siis, kes teist õpetad,
iseennast ei õpeta; kes kuulutad, et ei tohi varastada, ise varastad;

<span id="an_2:22">2:22</span> kes ütled, et ei tohi abielu rikkuda, ise
rikud abielu; kes pead ebajumalaid jäledaks asjaks, ise riisud pühamut;

<span id="an_2:23">2:23</span> kes kiitled käsust, ise teotad Jumalat
käsust üleastumisega?

<span id="an_2:24">2:24</span> Pilgatakse ju Jumala nime teie pärast
paganate seas, nõnda nagu on kirjutatud.

<span id="an_2:25">2:25</span> Sest ümberlõikamisest on küll kasu, kui
sa teed käsu järgi; aga kui sa oled käsust üleastuja, siis on sinu
ümberlõikamine saanud eesnahaks.

<span id="an_2:26">2:26</span> Kui nüüd ümberlõikamatu peab käsu
nõudmisi, eks siis tema eesnahka peeta ümberlõikamiseks?

<span id="an_2:27">2:27</span> Ja eks siis see, kes loomu poolest on
ümberlõikamatu ja peab täiesti käsku, mõista kohut sinu üle, kes
kirjatähe ja ümberlõikamise kaudu oled ometi käsust üleastuja?

<span id="an_2:28">2:28</span> Ei ole ju juut see, kes seda on
välispidi; ega ole ümberlõikamine see, mis sünnib välispidi lihas,

<span id="an_2:29">2:29</span> vaid juut on see, kes seda on seespidi,
ja südame ümberlõikamine on vaimus, mitte kirjatähes. Niisugune saab
kiituse mitte inimestelt, vaid Jumalalt.

<span id="an_3:1">3:1</span> Mis paremus on siis juudil? Või mis kasu on
ümberlõikamisest?

<span id="an_3:2">3:2</span> On paljugi kõikepidi! Kõigepealt see, et
nende kätte on usaldatud, mida Jumal on rääkinud.

<span id="an_3:3">3:3</span> Mis sellest, kui mõned olid uskmatud? Ega
siis nende uskmatu meel tee tühjaks Jumala ustavust?

<span id="an_3:4">3:4</span> Mitte sugugi! Kindel on, et Jumal on
tõemeelne, olgugi, et iga inimene on valelik, nagu on kirjutatud: „Et Sa
oleksid õiglane Oma sõnades ja võit jääks Sinule, kui Sinuga kohtus
käiakse!”

<span id="an_3:5">3:5</span> Aga kui meie ülekohus teeb avalikuks Jumala
õigluse, mis peame siis ütlema? Kas Jumal ei ole ülekohtune, kui Ta
nuhtleb vihas? Ma räägin kui inimene.

<span id="an_3:6">3:6</span> Mitte sugugi! Kuidas võiks siis Jumal kohut
mõista maailma üle?

<span id="an_3:7">3:7</span> Sest kui Jumala tõde minu vale läbi saab
palju selgemaks Tema auks, miks siis veel minu kui patuse üle kohut
mõistetakse?

<span id="an_3:8">3:8</span> Ja miks me ei teeks nõnda, nagu meist
pilgates öeldakse ja nagu mõned meist räägivad, et meie ütlevat: „Tehkem
kurja, et sellest tuleks head?” Niisugune nuhtlus on õige.

<span id="an_3:9">3:9</span> Kuidas siis on? Kas me oleme paremas
seisukorras? Mitte sugugi! Oleme ju varemini tõestanud, et niihästi
juudid kui kreeklased on kõik patu all,

<span id="an_3:10">3:10</span> nõnda nagu on kirjutatud: „Ei ole kedagi,
kes oleks õige, ei ühtainustki;

<span id="an_3:11">3:11</span> ei ole arusaajat; ei ole, kes otsiks
Jumalat;

<span id="an_3:12">3:12</span> nad kõik on läinud kõrvale, nad on puha
saanud kõlvatuks, ei ole kedagi, kes teeb head, ei ühtainustki.

<span id="an_3:13">3:13</span> Nende kurk on lahtine haud; oma keelega
nad petavad; madude mürk on nende huulte taga.

<span id="an_3:14">3:14</span> Nende suu on täis sajatamist ja kibedaid
sõnu;

<span id="an_3:15">3:15</span> nende jalad on nobedad verd valama;

<span id="an_3:16">3:16</span> hävitus ja õnnetus on nende teedel,

<span id="an_3:17">3:17</span> ja rahu teed nad ei tunne;

<span id="an_3:18">3:18</span> ei ole Jumala kartust nende silmade ees!”

<span id="an_3:19">3:19</span> Aga me teame, et mida iganes käsk ütleb,
seda ta ütleb neile, kes on käsu all, et iga suu suletaks ja kogu maailm
oleks süüalune Jumala ees;

<span id="an_3:20">3:20</span> sellepärast et käsu tegudest ei mõisteta
õigeks ühtki liha tema ees; sest käsu kaudu tuleb patu tundmine.

<span id="an_3:21">3:21</span> Aga nüüd on Jumala õigus, millest käsk ja
prohvetid tunnistavad, ilmutatud ilma käsuta,

<span id="an_3:22">3:22</span> see Jumala õigus, mis tuleb Jeesuse
Kristuse usu kaudu kõikidele, kes usuvad; sest siin ei ole ühtki vahet;

<span id="an_3:23">3:23</span> sest kõik on pattu teinud ja on Jumala
aust ilma

<span id="an_3:24">3:24</span> ning mõistetakse õigeks täiesti muidu,
Tema armust, lunastuse läbi, mis on Kristuses Jeesuses,

<span id="an_3:25">3:25</span> Kelle Jumal on seadnud lepitusvahendiks
usu kaudu Tema veres, Oma õiguse osutamiseks enne tehtud pattude
arvestamata jätmise pärast

<span id="an_3:26">3:26</span> tol ajal, kui Jumal seda sallis, et
osutada Oma õigust praegusel ajal ning näidata, et Tema on õige ja teeb
õigeks selle, kes on Jeesuse usust.

<span id="an_3:27">3:27</span> Kus on nüüd kiitlemine? See on
kõrvaldatud. Missuguse käsu läbi? Kas tegude käsu läbi? Ei mitte, vaid
usu käsu läbi.

<span id="an_3:28">3:28</span> Sellepärast me arvame, et inimene
mõistetakse õigeks usu läbi lahus käsu tegudest.

<span id="an_3:29">3:29</span> Või on Jumal ükspäinis juutide Jumal? Eks
Ta ole ka paganate Jumal? Jah, tõesti ka paganate Jumal!

<span id="an_3:30">3:30</span> Sest üks ja sama Jumal teeb usust õigeks
ümberlõigatu ja usu läbi ümberlõikamatu.

<span id="an_3:31">3:31</span> Kas me siis teeme käsu tühjaks usu läbi?
Mitte sugugi, vaid me kinnitame käsku!

<span id="an_4:1">4:1</span> Mis me siis ütleme oma lihase esiisa
Aabrahami saavutanud olevat?

<span id="an_4:2">4:2</span> Sest kui Aabraham on õigeks mõistetud
tegudest, on temal kiitlemist, kuid mitte Jumala ees.

<span id="an_4:3">4:3</span> Sest mis ütleb Kiri? „Aabraham uskus
Jumalat ja see arvati temale õiguseks!”

<span id="an_4:4">4:4</span> Aga tegude tegijale ei arvata palka mitte
armust, vaid teenet mööda.

<span id="an_4:5">4:5</span> Aga kes tegusid ei tee, vaid usub Temasse,
Kes mõistab õigeks jumalatu, sellele arvatakse tema usk õiguseks,

<span id="an_4:6">4:6</span> nõnda nagu Taavet kiidab õndsaks inimest,
kellele Jumal arvab õiguse osaks ilma tegudeta:

<span id="an_4:7">4:7</span> „Õndsad need, kelle ülekohus on andeks
antud ja kelle patud on kinni kaetud.

<span id="an_4:8">4:8</span> Õnnis see, kellele Jumal pattu ei arvesta!”

<span id="an_4:9">4:9</span> Kas nüüd see õndsakskiitmine käib ainult
ümberlõigatute kohta või ka ümberlõikamatute kohta? Me ju ütleme, et
Aabrahamile usk arvati õiguseks.

<span id="an_4:10">4:10</span> Kuidas see siis arvati? Kas siis, kui ta
oli ümberlõigatu või kui ta oli ümberlõikamatu? Mitte kui ta oli
ümberlõigatu, vaid kui ta oli ümberlõikamatu.

<span id="an_4:11">4:11</span> Ja ümberlõikamise märgi ta sai selle usu
õiguse kinnituseks, mis tal oli ümberlõikamata põlves, et ta oleks
kõikide isa, kes usuvad ümberlõikamatutena, et õigus arvatakse ka neile
osaks

<span id="an_4:12">4:12</span> ja et ta oleks ka ümberlõigatute isa,
nende isa, kes mitte ainult ei ole ümber lõigatud, vaid ka käivad meie
isa Aabrahami usu jälgedes, mis tal oli juba ümberlõikamatuna.

<span id="an_4:13">4:13</span> Sest see tõotus, et Aabraham saab maailma
pärijaks, ei antud temale ega tema soole mitte käsu läbi, vaid usu
õiguse kaudu.

<span id="an_4:14">4:14</span> Sest kui need, kes on käsust, on pärijad,
siis on usk tühistatud ja tõotus on tehtud mõjutuks.

<span id="an_4:15">4:15</span> Sest käsk toob viha; aga kus ei ole
käsku, seal ei ole ka üleastumist.

<span id="an_4:16">4:16</span> Sellepärast on see usust, et see oleks
armust, et tõotus oleks kindel kogu soole, mitte üksnes sellele, mis on
pärit käsust, vaid ka sellele, mis on pärit Aabrahami usust, kes on meie
kõikide isa -

<span id="an_4:17">4:17</span> nagu on kirjutatud: „Ma olen sind pannud
paljude rahvaste isaks!” - selle Jumala ees, Keda ta uskus ja Kes teeb
elavaks surnud ja kutsub esile olematuid asju otsekui olevaid.

<span id="an_4:18">4:18</span> Tema uskus üle lootuse lootuses, et ta
saab paljude rahvaste isaks vastavalt sõnale: „Nõnda peab olema sinu
sugu!”

<span id="an_4:19">4:19</span> Ja ta ei läinud usus nõdraks tähele
pannes oma ihu, mis oli elatanud - oli ta ju umbes saja-aastane - ja et
Saara lapsekoda oli surnud.

<span id="an_4:20">4:20</span> Ent Jumala tõotusest ta ei mõtelnud
uskmatuses kaksipidi, vaid sai vägevaks usus, andes Jumalale austust

<span id="an_4:21">4:21</span> ja olles täiesti julge selles, et Jumal
on vägev tegema, mis Ta on tõotanud.

<span id="an_4:22">4:22</span> Sellepärast see arvatigi temale õiguseks.

<span id="an_4:23">4:23</span> Aga ei ole mitte üksnes tema pärast
kirjutatud, et see arvati temale õiguseks,

<span id="an_4:24">4:24</span> vaid ka meie pärast, kellele see peab
arvatama õiguseks, sest me usume Temasse, Kes surnuist üles äratas meie
Issanda Jeesuse,

<span id="an_4:25">4:25</span> Kes loovutati meie üleastumiste pärast ja
üles äratati meie õigekssaamise pärast.

<span id="an_5:1">5:1</span> Et me nüüd oleme usust õigeks saanud, siis
on meil rahu Jumalaga meie Issanda Jeesuse Kristuse läbi,

<span id="an_5:2">5:2</span> Kelle läbi me oleme ka usus saanud
ligipääsu sellele armule, milles me nüüd oleme, ja kiitleme Jumala au
lootusest.

<span id="an_5:3">5:3</span> Aga mitte üksnes sellest, vaid me kiitleme
ka viletsustest, teades, et viletsus saadab kannatlikkuse,

<span id="an_5:4">5:4</span> ja kannatlikkus saadab püsivuse ja püsivus
lootuse;

<span id="an_5:5">5:5</span> aga lootus ei jäta häbisse, sest Jumala
armastus on välja valatud meie südameisse Püha Vaimu läbi, Kes meile on
antud.

<span id="an_5:6">5:6</span> Sest Kristus on, kui me alles nõdrad olime,
omal ajal surnud nende eest, kes alles olid jumalatud.

<span id="an_5:7">5:7</span> Vaevalt ju keegi läheb surma õige eest; ehk
mõni küll julgeks surra hea sõbra eest.

<span id="an_5:8">5:8</span> Ent Jumal osutab Oma armastust meie vastu
sellega, et Kristus on surnud meie eest, kui me alles patused olime;

<span id="an_5:9">5:9</span> kui palju enam me nüüd, olles õigeks saanud
Tema veres, pääseme Tema kaudu viha eest.

<span id="an_5:10">5:10</span> Sest kui meid Jumalaga lepitati Tema Poja
surma kaudu, kui me alles olime Jumala vaenlased, kui palju enam
päästetakse meid Tema elu läbi nüüd, kus me juba oleme lepitatud.

<span id="an_5:11">5:11</span> Aga mitte ainult seda, vaid me kiitleme
ka Jumalast meie Issanda Jeesuse Kristuse läbi, Kelle kaudu me nüüd
oleme saanud lepituse.

<span id="an_5:12">5:12</span> Sellepärast, otsekui ühe inimese kaudu
patt tuli maailma ja patu läbi surm, nõnda on ka surm tunginud kõigisse
inimestesse, sest nad kõik on pattu teinud.

<span id="an_5:13">5:13</span> Sest patt oli maailmas ka enne käsku,
kuid pattu ei arvata süüks seal, kus ei ole käsku.

<span id="an_5:14">5:14</span> Ometi valitses surm Aadamast Mooseseni ka
neid, kes ei olnud pattu teinud samasuguse üleastumisega nagu Aadam, kes
oli selle eeltähendus, kes pidi tulema.

<span id="an_5:15">5:15</span> Aga ka armuanniga ei ole lugu nõnda nagu
pattulangemisega; sest kui ühe inimese pattulangemise läbi paljud on
surnud, siis on veel palju enam Jumala arm ja and selle ühe Inimese
Jeesuse Kristuse armu läbi ülirohkesti saanud osaks neile paljudele.

<span id="an_5:16">5:16</span> Ja ka anniga ei ole nõnda nagu sellega,
mis on tulnud ühe pattulangenu läbi; sest ühest ainsast pattulangemisest
on kohus saanud hukkamõistmiseks, aga armuand mitmest pattulangemisest
õigeksmõistmiseks.

<span id="an_5:17">5:17</span> Sest kui ühe inimese pattulangemise tõttu
surm on valitsenud selle ühe läbi, kui palju enam peavad need, kes
saavad armu ja õiguse anni täiuse, valitsema elus selle ühe, Jeesuse
Kristuse läbi.

<span id="an_5:18">5:18</span> Nõnda siis, otsekui üks langemine on
saanud hukkamõistmiseks kõigile inimestele, nõnda saab ka üks õiguse
täitmine kõigile inimestele elu õigustuseks.

<span id="an_5:19">5:19</span> Sest otsekui tolle ühe inimese
sõnakuulmatuse läbi paljud on saanud patuseks, nõnda saavad ka selle ühe
inimese sõnakuulelikkuse läbi paljud õigeks.

<span id="an_5:20">5:20</span> Aga käsk tuli kõrvalt sisse, et langemine
saaks suuremaks. Ent kus patt on suurenenud, seal on ka arm saanud
ülirohkeks,

<span id="an_5:21">5:21</span> et otsekui patt on valitsenud surmas,
samuti ka arm valitseks õiguse kaudu igaveseks eluks Jeesuse Kristuse,
meie Issanda läbi.

<span id="an_6:1">6:1</span> Mis me nüüd ütleme? Kas peame jääma
patusse, et arm suureneks?

<span id="an_6:2">6:2</span> Ei milgi kombel! Meie, kes oleme ära surnud
patule, kuidas peaksime veel elama selles?

<span id="an_6:3">6:3</span> Või te ei tea, et nii mitu, kui meid on
ristitud Kristusesse Jeesusesse, oleme ristitud Tema surmasse?

<span id="an_6:4">6:4</span> Me oleme siis surmasse ristimise kaudu ühes
Temaga maha maetud, et otsekui Kristus on surnuist üles äratatud Isa au
läbi, nõnda meiegi käiksime uues elus.

<span id="an_6:5">6:5</span> Sest kui me oleme kasvanud ühte Tema surma
sarnasusega, siis saame üheks ka Tema ülestõusmise sarnasusega,

<span id="an_6:6">6:6</span> kuna me seda teame, et meie vana inimene on
ühes temaga risti löödud, et patuihu kaotataks, nõnda et me enam ei
orjaks pattu;

<span id="an_6:7">6:7</span> sest kes on surnud, see on õigeks mõistetud
patust.

<span id="an_6:8">6:8</span> Aga kui me ühes Kristusega oleme surnud,
siis usume, et me ühes Temaga saame ka elama.

<span id="an_6:9">6:9</span> Sest me teame, et Kristus pärast seda, kui
Ta surnuist üles äratati, enam ei sure; surm ei valitse enam Tema üle.

<span id="an_6:10">6:10</span> Sest mis Ta suri, seda Ta suri patule ühe
korra; aga mis Ta elab, elab Ta Jumalale.

<span id="an_6:11">6:11</span> Nõnda arvake teiegi endid surnud olevat
patule, aga elavat Jumalale Kristuses Jeesuses.

<span id="an_6:12">6:12</span> Seepärast ärgu valitsegu siis patt teie
surelikus ihus, et te kuulaksite teda tema himudes.

<span id="an_6:13">6:13</span> Ärge ka mitte andke oma liikmeid ülekohtu
relviks patule, vaid andke iseendid Jumalale kui need, kes surnuist on
saanud elavaks, ja oma liikmed õiguse relviks Jumalale.

<span id="an_6:14">6:14</span> Sest patt ei tohi teie üle valitseda,
sellepärast et teie ei ole käsu all, vaid armu all.

<span id="an_6:15">6:15</span> Kuidas siis? Kas hakkame pattu tegema,
sest me ei ole käsu all, vaid armu all? Mitte sugugi!

<span id="an_6:16">6:16</span> Eks te tea, et kelle orjaks te hakkate
sõnakuulmises, selle orjad te olete, kelle sõna te kuulete, kas patu
orjad surmaks või sõnakuulmise orjad õiguseks?

<span id="an_6:17">6:17</span> Aga tänu Jumalale, et te olite patu
orjad, aga nüüd olete südamest saanud sõnakuulelikuks sellele õpetuse
väljendusele, mille juurde teid on juhatatud,

<span id="an_6:18">6:18</span> ja et te patust vabanenuina olete saanud
õiguse orjadeks!

<span id="an_6:19">6:19</span> Ma räägin inimese kombel teie liha
nõtruse pärast. Sest otsekui te oma liikmed andsite orjadeks rüvedusele
ja ülekohtule, selleks et käsust üle astuda, nõnda andke nüüd oma
liikmed õiguse orjadeks pühitsusele.

<span id="an_6:20">6:20</span> Sest kui te olite patu orjad, olite vabad
õigusest.

<span id="an_6:21">6:21</span> Mis vilja te kandsite siis? Niisugust,
millest teil nüüd on häbi! Sest selle lõpp on surm!

<span id="an_6:22">6:22</span> Aga nüüd, et te olete saanud patust
vabaks ja Jumala orjadeks, on teie vili pühitsuseks ja selle lõpp on
igavene elu.

<span id="an_6:23">6:23</span> Sest patu palk on surm, aga Jumala
armuand on igavene elu Kristuses Jeesuses, meie Issandas!

<span id="an_7:1">7:1</span> Või eks te tea, vennad - mina räägin
käsutundjaile - et käsk valitseb inimese üle, niikaua kui inimene elab.

<span id="an_7:2">7:2</span> Nii on abielunaine käsuga seotud elusoleva
mehe külge; aga kui mees sureb, on ta lahti mehe käsu alt.

<span id="an_7:3">7:3</span> Sellepärast, kui naine mehe elus olles
läheb teisele mehele, nimetatakse teda abielurikkujaks; aga kui mees
sureb, on ta sellest käsust vaba, nii et ta ei ole abielurikkuja, kui ta
läheb teisele mehele.

<span id="an_7:4">7:4</span> Nõnda teiegi, mu vennad, olete surmatud
käsule Kristuse ihu läbi, et saaksite teisele mehele, kes on surnuist
üles äratatud, et me kannaksime vilja Jumalale.

<span id="an_7:5">7:5</span> Sest kui me olime lihas, siis patuhimud,
mis tõusid käsu läbi, tegutsesid meie liikmetes, et kanda vilja surmale.

<span id="an_7:6">7:6</span> Aga nüüd me oleme käsust lahti ning oleme
surnud sellele, mis meid kinni pidas, nii et me teenime Jumalat vaimu
uues olemises ja mitte kirjatähe vanas olemises.

<span id="an_7:7">7:7</span> Mis me siis ütleme? Ons käsk patt? Mitte
sugugi! Ent pattu ma ei oleks tundnud muidu kui käsu kaudu; sest ma ei
oleks kurjast himust midagi teadnud, kui käsk ei oleks öelnud: „Sa ei
tohi himustada!”

<span id="an_7:8">7:8</span> Aga patt, saades tõuget käsust, äratas
minus kõiksugu himusid; sest ilma käsuta on patt surnud.

<span id="an_7:9">7:9</span> Mina elasin enne ilma käsuta; aga kui
käsusõna tuli, virgus patt ellu

<span id="an_7:10">7:10</span> ja mina surin ära, ja nõnda leiti
käsusõna, mis mulle pidi olema eluks, mulle olevat surmaks.

<span id="an_7:11">7:11</span> Sest kui patt oli saanud käsusõnast
tõuke, pettis ta mind ja surmas mind selle abil.

<span id="an_7:12">7:12</span> Nõnda on siis käsk püha ja käsusõna püha
ja õige ja hea.

<span id="an_7:13">7:13</span> Kas siis nüüd see, mis on hea, on saanud
mulle surmaks? Mitte sugugi! Vaid patt, et ta ilmneks patuna, on selle
hea kaudu mulle toonud surma, et patt ise saaks üliväga patuseks
käsusõna läbi.

<span id="an_7:14">7:14</span> Sest me teame, et käsk on vaimne, aga
mina olen lihalik ja müüdud patu alla.

<span id="an_7:15">7:15</span> Ma ei tunne ju ära, mida ma teen; sest ma
ei tee seda, mida ma tahan, vaid mida ma vihkan, seda ma teen.

<span id="an_7:16">7:16</span> Kui ma aga teen, mida ma ei taha, siis ma
möönan, et käsk on hea.

<span id="an_7:17">7:17</span> Nii ei tee seda enam mitte mina, vaid
patt, mis minus elab.

<span id="an_7:18">7:18</span> Sest ma tean, et minus, see on minu
lihas, ei ela head. Tahet mul on, aga head teha ma ei suuda;

<span id="an_7:19">7:19</span> sest head, mida ma tahan, ma ei tee, vaid
kurja, mida ma ei taha, ma teen!

<span id="an_7:20">7:20</span> Kui ma nüüd teen seda, mida ma ei taha,
siis ei tee seda enam mitte mina, vaid patt, mis minus elab.

<span id="an_7:21">7:21</span> Nii ma leian eneses käsu, et kuigi ma
tahan teha head, on mulle omane teha kurja.

<span id="an_7:22">7:22</span> Sest seespidise inimese poolest on mul
Jumala käsust hea meel,

<span id="an_7:23">7:23</span> aga oma liikmetes ma tunnen teist käsku,
mis paneb vastu mu mõistuse käsule ja võtab mind vangi patu käsu alla,
mis on mu liikmetes.

<span id="an_7:24">7:24</span> Oh mind viletsat inimest! Kes päästab
mind sellest surma ihust?

<span id="an_7:25">7:25</span> Tänu olgu Jumalale Jeesuse Kristuse, meie
Issanda läbi! Nii ma siis teenin oma mõistusega Jumala käsku, aga lihaga
patu käsku.

<span id="an_8:1">8:1</span> Nii ei ole siis nüüd mingisugust
hukkamõistmist neile, kes on Kristuses Jeesuses.

<span id="an_8:2">8:2</span> Sest elu vaimu käsk Kristuses Jeesuses on
sind vabastanud patu ja surma käsust.

<span id="an_8:3">8:3</span> Sest mis oli võimatu käsule, sellepärast et
ta oli jõuetu liha tõttu, seda tegi Jumal, kui Ta läkitas Oma Poja
patuse liha sarnasuses ja patu pärast ning mõistis patu hukka liha sees,

<span id="an_8:4">8:4</span> et käsu õigus täide viidaks meie sees, kes
me ei käi liha järgi, vaid Vaimu järgi.

<span id="an_8:5">8:5</span> Sest kes elavad liha järgi, nende meel on
suunatud lihalikele asjadele; aga kes elavad Vaimu järgi, neil
vaimsetele asjadele.

<span id="an_8:6">8:6</span> Sest liha mõtteviis, see on surm, aga Vaimu
mõtteviis, see on elu ja rahu,

<span id="an_8:7">8:7</span> sellepärast et liha mõtteviis on vaen
Jumala vastu, sest ta ei alistu Jumala käsule ega võigi alistuda.

<span id="an_8:8">8:8</span> Kes siis lihameeles on, need ei või olla
Jumalale meelepärased.

<span id="an_8:9">8:9</span> Aga teie ei ole lihameeles, vaid vaimus,
kui Jumala Vaim tõepoolest asub teie sees. Aga kellel ei ole Kristuse
Vaimu, see ei ole Tema Oma.

<span id="an_8:10">8:10</span> Kui aga Kristus on teie sees, siis on
küll ihu surnud patu pärast; aga vaim on elu õiguse pärast.

<span id="an_8:11">8:11</span> Aga kui selle Vaim, kes Jeesuse on
surnuist üles äratanud, teis elab, siis Tema, Kes Kristuse Jeesuse
surnuist üles äratas, teeb ka teie surelikud ihud elavaks Oma Vaimu
läbi, Kes teis elab.

<span id="an_8:12">8:12</span> Sellepärast nüüd, vennad, oleme küll
võlglased, aga mitte lihale, et elada liha järgi.

<span id="an_8:13">8:13</span> Sest kui te liha järgi elate, siis te
surete; aga kui te Vaimu läbi ihu teod suretate, siis te elate.

<span id="an_8:14">8:14</span> Sest kõik, keda iganes Jumala Vaim juhib,
on Jumala lapsed.

<span id="an_8:15">8:15</span> Sest te ei ole saanud orjapõlve vaimu, et
peaksite jälle kartma, vaid te olete saanud lapsepõlve Vaimu, kelles me
hüüame: „Abba! Isa!”

<span id="an_8:16">8:16</span> Seesama Vaim tunnistab ühes meie vaimuga,
et me oleme Jumala lapsed.

<span id="an_8:17">8:17</span> Kui me aga oleme lapsed, siis oleme ka
pärijad, nii Jumala pärijad kui ka Kristuse kaaspärijad, et kui me ühes
Temaga kannatame, siis meid ühes Temaga ka austatakse.

<span id="an_8:18">8:18</span> Sest ma arvan, et selle aja kannatused ei
ole midagi tulevase au vastu, mis meile peab ilmsiks saama.

<span id="an_8:19">8:19</span> Sest kogu loodu ootab pikisilmi Jumala
laste ilmsikssaamist.

<span id="an_8:20">8:20</span> On ju kogu loodu heidetud kaduvuse alla -
mitte vabatahtlikult, vaid allaheitja tahtest - ometi lootuse peale,

<span id="an_8:21">8:21</span> sest ka kogu loodu ise päästetakse kord
kaduvuse orjusest Jumala laste au vabadusse.

<span id="an_8:22">8:22</span> Sest me teame, et kõik loodu ühtlasi ägab
ja on aina sünnitusvaevas tänini;

<span id="an_8:23">8:23</span> aga mitte üksnes seda, vaid isegi need,
kellel on Vaimu esmaand, ka meie ise ägame enestes ning ootame
lapseseisust, oma ihu lunastust.

<span id="an_8:24">8:24</span> Sest me oleme päästetud lootuses. Ent
lootus, mida nähakse, ei ole mingi lootus; sest mida keegi näeb, kuidas
ta seda veel loodab?

<span id="an_8:25">8:25</span> Aga kui me loodame seda, mida me ei näe,
siis me ootame seda kannatlikkusega.

<span id="an_8:26">8:26</span> Aga samuti tuleb ka Vaim appi meie
nõtrusele; sest me ei tea seda, mida paluda, nõnda nagu peaks, ent Vaim
Ise palvetab meie eest sõnades väljendamatute ohkamistega.

<span id="an_8:27">8:27</span> Aga südamete uurija teab, mis Vaimul on
mõttes, et Ta kooskõlas Jumalaga kostab pühade eest.

<span id="an_8:28">8:28</span> Aga me teame, et neile, kes Jumalat
armastavad, kõik ühtlasi heaks tuleb, neile, kes Tema kavatsuse järgi on
kutsutud.

<span id="an_8:29">8:29</span> Sest keda Ta on ette ära tundnud, need on
Ta ka ette ära määranud olema Tema Poja näo sarnased, et Tema oleks
esmasündinu paljude vendade seas.

<span id="an_8:30">8:30</span> Aga keda Ta on ette ära määranud, need on
Ta ka kutsunud, ja keda Ta on kutsunud, need on Ta ka õigeks teinud, ent
keda Ta on õigeks teinud, neid on Ta ka austanud.

<span id="an_8:31">8:31</span> Mis me siis ütleme selle kohta? Kui Jumal
on meie poolt, kes võib olla meie vastu?

<span id="an_8:32">8:32</span> Tema, Kes Oma Poegagi ei säästnud, vaid
loovutas Tema meie kõikide eest, kuidas Ta ei peaks siis Temaga meile
kõike muud annetama?

<span id="an_8:33">8:33</span> Kes võib süüdistada Jumala valituid?
Jumal on, Kes õigeks teeb.

<span id="an_8:34">8:34</span> Kes on, kes võib hukka mõista? Kristus
Jeesus on, Kes suri, ja mis veel enam, Kes üles äratati, Kes on Jumala
paremal käel, Kes meie eest palub.

<span id="an_8:35">8:35</span> Kes võib meid lahutada Kristuse
armastusest? Kas viletsus, või ahastus, või tagakiusamine, või nälg, või
alastiolek, või häda, või mõõk?

<span id="an_8:36">8:36</span> Nõnda nagu on kirjutatud: „Sinu pärast
surmatakse meid kogu päev, meid arvatakse tapalambaiks!”

<span id="an_8:37">8:37</span> Aga selles kõiges me saame täie võidu
Tema läbi, Kes meid on armastanud!

<span id="an_8:38">8:38</span> Sest ma olen veendunud selles, et ei surm
ega elu, ei Inglid, ei vürstid, ei käesolev ega tulev, ei vägevad,

<span id="an_8:39">8:39</span> ei kõrgus ega sügavus ega mingi muu loodu
või meid lahutada Jumala armastusest, mis on Kristuses Jeesuses, meie
Issandas!

<span id="an_9:1">9:1</span> Ma räägin tõtt Kristuses, mina ei valeta
mitte; seda tunnistab mulle mu südametunnistus Pühas Vaimus,

<span id="an_9:2">9:2</span> et mul on suur kurbus ja lõpmatu valu mu
südames.

<span id="an_9:3">9:3</span> Sest ma sooviksin ise saada äraneetavaks,
Kristusest lahku oma vendade heaks, kes on mu sugulased liha poolest,

<span id="an_9:4">9:4</span> kes on iisraellased, kellele kuuluvad
lapseõigus ja au, ja lepingud ja käsuandmine, ja jumalateenistus ja
tõotused,

<span id="an_9:5">9:5</span> kelle omad on esiisad ja kellest Kristus on
pärit liha poolest, Tema, Kes on Jumal üle kõige, kiidetud igavesti!
Aamen.

<span id="an_9:6">9:6</span> Aga ei või olla nõnda, et Jumala sõna oleks
läinud tühja; sest mitte kõik need, kes põlvnevad Iisraelist, ei ole
Iisrael;

<span id="an_9:7">9:7</span> ka ei ole kõik lapsed selle tõttu, et nad
on Aabrahami sugu, vaid on öeldud: „Iisakist loetakse sinu sugu!”

<span id="an_9:8">9:8</span> See on: lihased lapsed, mitte need ei ole
Jumala lapsed, vaid tõotuse lapsed arvatakse sooks.

<span id="an_9:9">9:9</span> Sest tõotuse sõna on see: „Ma tulen jälle
aasta pärast samal ajal, ja Saaral saab olema poeg!”

<span id="an_9:10">9:10</span> Aga mitte ainult temaga, vaid ka Rebekaga
oli samane lugu, kui ta ühest, see on meie esiisast Iisakist, sai käima
peale.

<span id="an_9:11">9:11</span> Sest enne kui kaksikud olid sündinud ega
olnud teinud midagi head ega halba, siis - selleks, et valikule vastav
Jumala otsustus jääks kindlaks mitte tegude pärast, vaid kutsuja tõttu -

<span id="an_9:12">9:12</span> öeldi temale: „Vanem orjab nooremat!”,

<span id="an_9:13">9:13</span> nagu ju on kirjutatud: „Jaakobit Ma
armastasin, aga Eesavit Ma vihkasin!”

<span id="an_9:14">9:14</span> Mida me nüüd ütleme? Kas Jumal teeb
ülekohut? Mitte sugugi!

<span id="an_9:15">9:15</span> Sest Ta ütleb Moosesele: „Ma olen
armuline, kellele Ma olen armuline, ja halastan, kelle peale Ma
halastan!”

<span id="an_9:16">9:16</span> Nõnda siis ei olene see sellest, kes
tahab, ega sellest, kes jookseb, vaid Jumalast, kes armu annab.

<span id="an_9:17">9:17</span> Sest Kiri ütleb vaaraole: „Just selleks
Ma olen sind õhutanud, et sinus näidata Oma väge ja teha kuulsaks Oma
nime kogu maailmas!”

<span id="an_9:18">9:18</span> Nõnda Ta siis annab armu, kellele tahab,
ja paadutab, keda tahab.

<span id="an_9:19">9:19</span> Sa ehk ütled nüüd mulle: „Miks Ta siis
veel sõitleb? Kes võib vastu panna Tema tahtele?”

<span id="an_9:20">9:20</span> Oh inimene, nii see on! Kes siis sina
oled, et sa tahad vaielda Jumala vastu? Kas see, mis tehtud, ütleb oma
tegijale: „Miks sa mu nõnda tegid?”

<span id="an_9:21">9:21</span> Või ei ole potissepal meelevalda savi
ühest ja samast segust teha ühe astja õilsaks, teise halvaks otstarbeks?

<span id="an_9:22">9:22</span> Eks Jumal, tahtes osutada Oma viha ja
teha teatavaks Oma väge, suure pikameelega sallinud vihaastjaid, mis
olid valmistatud hukatuseks,

<span id="an_9:23">9:23</span> ja teinud seda selleks, et ilmutada Oma
au rikkust armuastjate vastu, mis Ta ette oli valmistanud aulisteks,

<span id="an_9:24">9:24</span> nõnda nagu Tema on kutsunud ka meid,
mitte ainult juutide, vaid ka paganate seast?

<span id="an_9:25">9:25</span> Nõnda nagu Ta ütleb ka Hoosea raamatus:
„Ma tahan hüüda Omaks rahvaks neid, kes ei olnud Mu rahvas, ja Oma
armsaks seda, kes ei olnud Mulle armas;

<span id="an_9:26">9:26</span> ja sünnib, et seal paigas, kus neile
öeldi: teie ei ole Minu rahvas! hüütakse neid elava Jumala lasteks!”

<span id="an_9:27">9:27</span> Aga Jesaja hüüab Iisraeli kohta: „Kuigi
Iisraeli laste arv oleks otsekui mereliiv, pääseb sellest ainult jääk;

<span id="an_9:28">9:28</span> sest lõplikult ja kiiresti teostab Issand
Oma sõna maa peal!”

<span id="an_9:29">9:29</span> Ja nõnda nagu Jesaja on ette öelnud: „Kui
mitte vägede Issand ei oleks meile jätnud seemet, oleksime olnud nagu
Soodom ja saanud Gomorra sarnaseks!”

<span id="an_9:30">9:30</span> Mis me siis nüüd ütleme? Seda, et
paganad, kes õigust ei taotlenud, on kätte saanud õiguse, ent õiguse,
mis tuleb usust.

<span id="an_9:31">9:31</span> Aga Iisrael, kes taotles õiguse käsku, ei
ole käsku kätte saanud!

<span id="an_9:32">9:32</span> Mispärast? Sellepärast et taotlus ei
olnud usust, vaid otsekui tegudest; nad tõukasid endid vastu
komistuskivi,

<span id="an_9:33">9:33</span> nõnda nagu on kirjutatud: „Vaata, Ma
panen Siionisse komistuskivi ja pahanduskalju; ja kes usub Temasse, ei
jää häbisse!”

<span id="an_10:1">10:1</span> Vennad, minu südame hea meel ja palve
Jumala poole nende eest on, et nad õndsaks saaksid!

<span id="an_10:2">10:2</span> Sest ma annan neile tunnistuse, et nad on
väga agarad Jumala suhtes, kuid mitte õiget tunnetust mööda;

<span id="an_10:3">10:3</span> sest kui nad ei mõista Jumala õigust ja
püüavad üles seada oma õigust, siis ei ole nad alistunud Jumala
õigusele.

<span id="an_10:4">10:4</span> Sest käsu lõppsiht on Kristus õiguseks
igaühele, kes usub.

<span id="an_10:5">10:5</span> Sest Mooses kirjutab õigusest, mis tuleb
käsust, et inimene, kes seda täidab, elab sellest.

<span id="an_10:6">10:6</span> Aga õigus, mis tuleb usust, ütleb nõnda:
„Ära ütle oma südames: kes läheb üles taevasse? See on: Kristust alla
tooma;

<span id="an_10:7">10:7</span> või: kes läheb alla sügavusse? See on:
Kristust surnuist üles tooma!”

<span id="an_10:8">10:8</span> Vaid mis ta ütleb? „Sõna on sinule
ligidal, sinu suus ja sinu südames!” See on usu sõna, mida me kuulutame!

<span id="an_10:9">10:9</span> Sest kui sa oma suuga tunnistad, et
Jeesus on Issand, ja oma südames usud, et Jumal on Tema surnuist üles
äratanud, siis sa saad õndsaks!

<span id="an_10:10">10:10</span> Sest südamega usutakse õiguseks, ent
suuga tunnistatakse õndsuseks.

<span id="an_10:11">10:11</span> Sest Kiri ütleb: „Ükski, kes Temasse
usub, ei jää häbisse!”

<span id="an_10:12">10:12</span> Siin ei ole vahet juudi ja kreeklase
vahel, sest üks ja sama on kõikide Issand, rikas kõikide heaks, kes Teda
appi hüüavad.

<span id="an_10:13">10:13</span> Sest igaüks, kes hüüab appi Issanda
nime, päästetakse.

<span id="an_10:14">10:14</span> Kuidas nad nüüd saavad appi hüüda Teda,
Kellesse nad ei ole uskunud? Ja kuidas nad võivad uskuda Temasse,
kellest nad ei ole kuulnud? Ja kuidas nad saavad kuulda ilma
kuulutajata?

<span id="an_10:15">10:15</span> Ja kuidas nad võivad kuulutada, kui
neid ei läkitata? Nõnda nagu on kirjutatud: „Kui armsad on nende sammud,
kes häid sõnumeid kuulutavad!”

<span id="an_10:16">10:16</span> Aga mitte kõik ei ole võtnud kuulda
Evangeeliumi sõna. Sest Jesaja ütleb: „Issand, kes usub meie kuulutust?”

<span id="an_10:17">10:17</span> Nii tuleb siis usk kuuldust, aga kuuldu
Kristuse sõna kaudu.

<span id="an_10:18">10:18</span> Aga ma küsin: kas nad siis ei ole
kuulnud? On küll! „Üle kogu ilmamaa käib nende hääl ja maailma otsteni
nende sõna!”

<span id="an_10:19">10:19</span> Aga ma küsin: kas Iisrael ei ole teada
saanud? Esimesena ütleb Mooses: „Mina ärritan teid rahvaga, kes ei ole
rahvas, ja vihastan teid mõistmatu rahvaga!”

<span id="an_10:20">10:20</span> Ent Jesaja räägib julgesti ja ütleb:
„Mind on leidnud need, kes mind ei ole otsinud; ma olen saanud ilmsiks
neile, kes mind ei ole nõudnud!”

<span id="an_10:21">10:21</span> Aga Iisraeli kohta ta ütleb: „Kogu
päeva ma sirutan käsi rahva poole, kes ei kuula sõna ja räägib vastu!”

<span id="an_11:1">11:1</span> Siis ma nüüd ütlen: kas vahest Jumal on
Oma rahva hüljanud? Mitte sugugi! Sest minagi olen Iisraeli mees,
Aabrahami soost, Benjamini suguharust.

<span id="an_11:2">11:2</span> Jumal ei ole hüljanud Oma rahvast, kelle
Tema on ette ära tundnud. Või kas te ei tea, mis Kiri ütleb Eelijast,
kuidas tema Jumala ees kaebab Iisraeli pärast, öeldes:

<span id="an_11:3">11:3</span> „Issand, Sinu prohvetid on nad tapnud ja
Sinu altarid maha kiskunud, ja mina olen üksi üle jäänud, ja nemad
tahavad võtta mu elu!”

<span id="an_11:4">11:4</span> Aga mis ütleb temale Jumala vastus? „Mina
olen Enesele üle jätnud seitse tuhat meest, kes ei ole nõtkutanud põlvi
Baali ees!”

<span id="an_11:5">11:5</span> Samuti on ka siis praegusel ajal jääk üle
jäänud armuvalikut mööda.

<span id="an_11:6">11:6</span> Aga kui see on armust, siis ei ole see
enam tegudest; muidu arm ei oleks arm. Aga kui see on tegudest, siis ei
ole see enam arm; muidu tegu ei oleks enam tegu.

<span id="an_11:7">11:7</span> Mis nüüd? Mida Iisrael taotleb, seda ta
ei ole saavutanud; ent äravalitud on selle saavutanud ja teised on
paadunud,

<span id="an_11:8">11:8</span> nõnda nagu on kirjutatud: „Jumal on neile
andnud uimuse vaimu, silmad mitte nägema ja kõrvad mitte kuulma
tänapäevani!”

<span id="an_11:9">11:9</span> Ja Taavet ütleb: „Nende laud saagu neile
püüdepaelaks ja lõksuks ja pahanduseks ja kättemaksuks!

<span id="an_11:10">11:10</span> Nende silmad saagu pimedaks, et nad ei
näeks, ja murra nende selg kõveraks jäädavalt!”

<span id="an_11:11">11:11</span> Ma ütlen nüüd: ega nad ole komistanud
selleks, et langeda? Ei sugugi mitte! Vaid nende eksimise läbi tuleb
pääste paganaile, et paganad teeksid neid kadedaks.

<span id="an_11:12">11:12</span> Aga kui nende eksimine on maailma
rikkus ja nende kahju paganate rikkus, saati siis nende täisarv!

<span id="an_11:13">11:13</span> Mina aga kõnelen teile, paganaile! Sest
sedavõrd kui ma olen paganate Apostel, austan ma oma ametit,

<span id="an_11:14">11:14</span> et võiksin kuidagi õhutada neid, kes on
mu liha ja veri, ja mõned nende seast päästa.

<span id="an_11:15">11:15</span> Sest kui juba nende hülgamine on
maailma lepitus, mis on siis nende vastuvõtt muud kui surnuist
ellusaamine?

<span id="an_11:16">11:16</span> Aga kui uudsevili on püha, siis on ka
taigen püha; ja kui juur on püha, siis on ka oksad pühad.

<span id="an_11:17">11:17</span> Kui nüüd okstest mõned on ära murtud ja
sina, kes olid metsõlipuu, oled jätkatud nende asemele ja oled ühes
nendega osa saanud õlipuu mahlakast juurest,

<span id="an_11:18">11:18</span> siis ära kiitle okste vastu. Ja kui sa
kiitled, siis mõtle, et sina ei kanna juurt, vaid juur kannab sind.

<span id="an_11:19">11:19</span> Sina ehk ütled nüüd: „Oksad on ära
murtud, et mind külge jätkataks!”

<span id="an_11:20">11:20</span> Õige küll! Uskmatuse pärast on nad ära
murtud; aga sina püsid usu läbi. Ära saa omas meeles suureliseks, vaid
karda!

<span id="an_11:21">11:21</span> Sest kui Jumal ei säästnud loodud oksi,
ega Ta sindki säästa!

<span id="an_11:22">11:22</span> Sellepärast vaata Jumala heldust ja
valjust; valjust küll nende vastu, kes on langenud; aga heldust sinu
vastu, kui sa püsid helduses, muidu sindki raiutakse maha!

<span id="an_11:23">11:23</span> Aga nemadki, kui nad ei jää uskmatusse,
jätkatakse puu külge; sest Jumal võib nad jälle külge jätkata.

<span id="an_11:24">11:24</span> Sest kui sina loomulikust metsõlipuust
oled ära lõigatud ja loomu vastu oled jätkatud väärisõlipuu külge, saati
siis, et nemad kui loodud oksad, jätkatakse iseeneste õlipuu külge.

<span id="an_11:25">11:25</span> Sest mina ei taha, vennad, et teile
jääks teadmatuks see saladus - et teie ei oleks eneste meelest targad -
et Iisraelile osalt on tulnud paadumus, kuni paganate täisarv on läinud
sisse,

<span id="an_11:26">11:26</span> ja kogu Iisrael päästetakse, nõnda nagu
on kirjutatud: „Siionist tuleb Päästja ja kõrvaldab Jaakobist
jumalatuse.

<span id="an_11:27">11:27</span> Ja see on Minu leping nendega, kui Ma
ära võtan nende patud!”

<span id="an_11:28">11:28</span> Evangeeliumi poolest on nad küll
vaenlased teie pärast, aga valiku poolest on nad armastatud esiisade
pärast.

<span id="an_11:29">11:29</span> Sest Jumal ei võta tagasi Oma armuande
ja kutsumist!

<span id="an_11:30">11:30</span> Sest otsekui teie muiste olite Jumalale
sõnakuulmatud, aga nüüd olete armu saanud nende sõnakuulmatuse läbi,

<span id="an_11:31">11:31</span> nõnda on nüüd ka nemad sõnakuulmatud,
et ka nemad nüüd teile osaks saanud armu kaudu saaksid armu.

<span id="an_11:32">11:32</span> Sest Jumal on kõik inimesed kinni
pannud sõnakuulmatuse alla, et Ta armu annaks kõikidele.

<span id="an_11:33">11:33</span> Oh seda Jumala rikkuse ja tarkuse ja
tunnetuse sügavust! Kui väljauurimatud on Tema kohtumõistmised ja
äraarvamatud Tema teed!

<span id="an_11:34">11:34</span> Sest kes on ära tundnud Issanda meele?
Või kes on olnud Tema nõuandja?

<span id="an_11:35">11:35</span> Või kes on Temale midagi enne andnud,
et Temale peaks jälle tasutama?

<span id="an_11:36">11:36</span> Sest Tema seest ja Tema läbi ja Tema
poole on kõik asjad. Temale olgu au igavesti! Aamen.

<span id="an_12:1">12:1</span> Mina manitsen teid nüüd, vennad, Jumala
suure südamliku halastuse tõttu andma oma ihud elavaks pühaks ja Jumala
meelepäraseks ohvriks. See olgu teie mõistlik jumalateenistus.

<span id="an_12:2">12:2</span> Ja ärge saage selle maailma sarnaseks,
vaid muutuge teiseks oma meele uuendamise teel, et te uuriksite, mis on
Jumala hea ja meelepärane ja täielik tahtmine.

<span id="an_12:3">12:3</span> Sest selle armu läbi, mis mulle on antud,
ma ütlen teile igaühele, et ta ei mõtleks üleolevalt selle kohta, mida
tuleb mõelda, vaid mõtleks nõnda, et saaks arukaks sedamööda, kuidas
Jumal igaühele usu mõõdu on jaganud.

<span id="an_12:4">12:4</span> Sest otsekui meil ühes ihus on palju
liikmeid, aga kõigil liikmeil ei ole sama töö,

<span id="an_12:5">12:5</span> nõnda oleme meiegi paljud üks ihu
Kristuses, aga üksikult igaüks üksteise liikmed.

<span id="an_12:6">12:6</span> Aga meil on armu mööda, mis meile antud,
mõnesuguseid armuandeid: olgu prohvetliku kuulutamise anne, mis toimugu
usu mõõtu mööda;

<span id="an_12:7">12:7</span> olgu hoolekanne, mis toimugu
hoolekandeametis; olgu keegi õpetaja, siis toimigu ta õpetamisametis;

<span id="an_12:8">12:8</span> manitseb keegi, siis ta olgu
manitsemisametis; kes teistele annetab, andku siira südamega; kes teisi
juhatab, olgu hoolas; kes vaeseid hooldab, tehku seda rõõmuga.

<span id="an_12:9">12:9</span> Armastus ärgu olgu silmakirjalik. Hoiduge
kurjast eemale, kiinduge heasse!

<span id="an_12:10">12:10</span> Olge vennaarmastuse poolest
hellasüdamelised üksteise vastu; vastastikuses austamises jõudke
üksteisest ette!

<span id="an_12:11">12:11</span> Ärge olge viitsimatud hoolsuses; olge
tulised vaimus; teenige Issandat!

<span id="an_12:12">12:12</span> Olge rõõmsad lootuses, kannatlikud
ahastuses, püsivad palves!

<span id="an_12:13">12:13</span> Võtke osa pühade puudusest; püüdke olla
külalislahked.

<span id="an_12:14">12:14</span> Õnnistage neid, kes teid taga kiusavad!
Õnnistage ja ärge needke!

<span id="an_12:15">12:15</span> Olge rõõmsad rõõmsatega, nutke
nutjatega!

<span id="an_12:16">12:16</span> Mõtelge ühesuguselt üksteise suhtes!
Ärge nõudke kõrgeid asju, vaid hoiduge madaluse poole; ärge olge eneste
meelest targad!

<span id="an_12:17">12:17</span> Ärge tasuge ühelegi kurja kurjaga;
mõtelge ikka sellele, mis hea on kõigi inimeste suhtes!

<span id="an_12:18">12:18</span> Kui võimalik on ja niipalju kui teist
oleneb, pidage rahu kõigi inimestega.

<span id="an_12:19">12:19</span> Ärge makske ise kätte, armsad, vaid
andke maad Jumala vihale, sest on kirjutatud: „Minu käes on kättemaks,
Mina tasun kätte! ütleb Issand.”

<span id="an_12:20">12:20</span> „Kui nüüd sinu vaenlasel on nälg, sööda
teda; kui tal on janu, jooda teda; sest seda tehes sa kogud tuliseid
süsi tema pea peale!”

<span id="an_12:21">12:21</span> Ära lase kurjal võitu saada enese üle,
vaid võida sina kuri ära heaga!

<span id="an_13:1">13:1</span> Iga hing olgu allaheitlik valitsemas
olevaile ülemustele; sest ülemust ei ole muud kui Jumalalt; kus neid on,
seal on nad Jumala poolt seatud.

<span id="an_13:2">13:2</span> Kes nüüd ülemusele vastu paneb, see paneb
vastu Jumala korrale; aga kes vastu panevad, saadavad eneste peale
nuhtluse.

<span id="an_13:3">13:3</span> Sest valitsejad ei ole hirmuks headele
tegudele, vaid kurjadele. Kui sina aga ei taha tunda hirmu ülemuse ees,
siis tee head, ja siis sa saad temalt kiitust.

<span id="an_13:4">13:4</span> Sest tema on Jumala teener sinu heaks;
aga kui sa kurja teed, karda, sest ta ei kanna mõõka asjata; ta on
Jumala teenija, kättemaksja nuhtluseks sellele, kes kurja teeb.

<span id="an_13:5">13:5</span> Siis on tarvis olla allaheitlik, mitte
ainult nuhtluse, vaid ka südametunnistuse pärast.

<span id="an_13:6">13:6</span> Sellepärast makske ka makse; sest nemad
on Jumala sulased, kes selleks peavad oma ametit.

<span id="an_13:7">13:7</span> Tasuge kõigile, mis teie kohus on: maksu,
kellele maksu; tolliraha, kellele tolliraha; kartust, kellele kartust;
au, kellele au tuleb anda!

<span id="an_13:8">13:8</span> Ärgu olgu teil midagi kellegagi võlgu,
kui et te üksteist armastate, sest kes teist armastab, on käsu täitnud.

<span id="an_13:9">13:9</span> Sest käsk: „Sa ei tohi abielu rikkuda; sa
ei tohi tappa; sa ei tohi varastada; sa ei tohi ülekohut tunnistada; sa
ei tohi himustada”, ja iga teine käsk on kokku võetud sellesse sõnasse:
„Armasta oma ligimest nagu iseennast!”

<span id="an_13:10">13:10</span> Armastus ei tee ligimesele kurja; siis
on armastus käsu täitmine.

<span id="an_13:11">13:11</span> Ja seda tehke sellepärast et te teate
tunni juba käes olevat unest üles ärgata; sest nüüd on meie pääste
lähemal kui siis, kui me usklikuks saime.

<span id="an_13:12">13:12</span> Öö on möödumas, aga päev on lähedal.
Siis heitkem enestest ära pimeduse teod ja varustugem valguse relvadega!

<span id="an_13:13">13:13</span> Elagem ausasti nagu päeva ajal, mitte
öistes pidutsemistes ega joominguis, mitte kiimaluses ega iharuses,
mitte riius ega kadeduses,

<span id="an_13:14">13:14</span> vaid varustuge Issanda Jeesuse
Kristusega ja ärge muutke liha eest hoolitsemist himude ärritamiseks!

<span id="an_14:1">14:1</span> Usu poolest nõrgale olge vastutulelikud
ilma vaidlust alustamata arvamiste kohta.

<span id="an_14:2">14:2</span> Mõni usub, et ta võib süüa kõike, aga kes
on nõrk, sööb taimetoitu.

<span id="an_14:3">14:3</span> Kes sööb, ärgu pidagu halvaks seda, kes
mitte ei söö; ja kes ei söö, ärgu mõistku hukka seda, kes sööb; sest
Jumal on tema vastu võtnud.

<span id="an_14:4">14:4</span> Kes oled sina, et sa mõistad hukka teise
sulase? Tema seisab või langeb iseenese isandale. Aga tema jääb seisma,
sest Jumal võib teda püsti hoida.

<span id="an_14:5">14:5</span> Mõni arvab üht päeva paremaks teisest,
aga teine peab kõik päevad ühesuguseks. Igaüks olgu enese mõttes kindel
omas veendumuses.

<span id="an_14:6">14:6</span> Kes paneb tähele päeva, paneb seda tähele
Issandale; ja kes sööb, sööb Issandale, sest tema tänab Jumalat; ja kes
mitte ei söö, jääb söömata Issandale ning tänab Jumalat.

<span id="an_14:7">14:7</span> Sest keegi meist ei ela iseenesele ja
keegi meist ei sure iseenesele.

<span id="an_14:8">14:8</span> Sest kui me elame, siis elame Issandale,
ja kui me sureme, siis sureme Issandale. Kas me siis elame või sureme,
oleme Issanda Omad!

<span id="an_14:9">14:9</span> Sest Kristus suri selleks ja sai jälle
elavaks, et Ta oleks nii surnute kui ka elavate Issand.

<span id="an_14:10">14:10</span> Aga sina, miks sa mõistad kohut oma
venna üle? Või sina teine, miks sa paned oma venda halvaks? Meid kõiki
ju seatakse Jumala kohtujärje ette.

<span id="an_14:11">14:11</span> Sest on kirjutatud: „Nii tõesti kui Ma
elan, ütleb Issand, Minu ees peab nõtkuma iga põlv ja iga keel peab
tunnistama Jumalat!”

<span id="an_14:12">14:12</span> Nõnda tuleb meil igaühel anda aru
iseenesest Jumalale.

<span id="an_14:13">14:13</span> Ärgem siis enam mõistkem kohut üksteise
üle, vaid pigemini otsustagem hoiduda saamast vennale komistuseks ja
pahanduseks.

<span id="an_14:14">14:14</span> Ma tean ja olen veendunud Issandas
Jeesuses, et midagi ei ole ebapüha iseenesest, vaid on ebapüha üksnes
sellele, kes midagi peab ebapühaks.

<span id="an_14:15">14:15</span> Aga kui sinu vend saab nukraks roa
pärast, siis ei käi sina enam armastuse järgi. Ära saada hukka oma roaga
seda, kelle eest Kristus on surnud.

<span id="an_14:16">14:16</span> Sellepärast ärgu saagu hea, mis teil
on, pilgatavaks.

<span id="an_14:17">14:17</span> Sest Jumala riik ei ole mitte söömine
ega joomine, vaid õigus ja rahu ja rõõm Pühas Vaimus.

<span id="an_14:18">14:18</span> Sest kes neis asjus orjab Kristust, see
on Jumalale meelepärane ja kõlvuline inimestele.

<span id="an_14:19">14:19</span> Siis taotlegem nüüd seda, mis läheb
tarvis rahuks ja vastastikuseks paranduseks.

<span id="an_14:20">14:20</span> Ära riku roa pärast Jumala teost! Kõik
on küll puhas, aga paha on see sellele inimesele, kes sööb pahandusega.

<span id="an_14:21">14:21</span> Hea on liha mitte süüa ja viina mitte
juua, ja mitte teha seda, mis su vennale on komistuseks.

<span id="an_14:22">14:22</span> Usk, mis sul on, pea enesele Jumala
ees. Õnnis on see, kes iseennast ei mõista hukka selles, mida ta peab
õigeks;

<span id="an_14:23">14:23</span> aga kui keegi kõheldes sööb, siis on ta
hukka mõistetud, sest see ei tule usust. Aga kõik, mis ei ole usust, on
patt!

<span id="an_15:1">15:1</span> Aga meie, kes oleme tugevad, peame kandma
jõuetute nõrkusi ega tohi elada iseeneste meele heaks.

<span id="an_15:2">15:2</span> Igaüks meist olgu ligimesele meelepärane
tema heaks, et teda parandada.

<span id="an_15:3">15:3</span> Sest Kristuski ei elanud Enese meele
heaks, vaid nõnda nagu on kirjutatud: „Nende teotamised, kes Sind
teotavad, on langenud Minu peale!”

<span id="an_15:4">15:4</span> Sest mis iganes enne on kirjutatud, on
kirjutatud meile õpetuseks, et meil kannatlikkuse ja Kirja troosti kaudu
oleks lootust.

<span id="an_15:5">15:5</span> Aga kannatlikkuse ja troosti Jumal andku
teile üksmeelt isekeskis Kristuse Jeesuse järele,

<span id="an_15:6">15:6</span> et te ühel meelel ja ühe suuga austaksite
Jumalat ja meie Issanda Jeesuse Kristuse Isa!

<span id="an_15:7">15:7</span> Sellepärast võtke vastu üksteist, nõnda
nagu ka Kristus teid on vastu võtnud Jumala austuseks.

<span id="an_15:8">15:8</span> Sest ma ütlen, et Jeesus Kristus sai
ümberlõikamise sulaseks Jumala tõe pärast, et kinnitada isadele antud
tõotused,

<span id="an_15:9">15:9</span> aga et paganad ülistavad Jumalat Tema
halastuse pärast, nõnda nagu on kirjutatud: „Sellepärast ma tahan Sind
ülistada paganate seas ja laulda kiitust Su nimele!”

<span id="an_15:10">15:10</span> Ja taas ütleb tema: „Olge rõõmsad,
paganad, ühes Tema rahvaga!”

<span id="an_15:11">15:11</span> Ja veel: „Kiitke Issandat, kõik
paganad, ja ülistage Teda, kõik rahvad!”

<span id="an_15:12">15:12</span> Ja jälle ütleb Jesaja: „Jesse juur
tuleb ja see, kes tõuseb valitsema paganrahvaid; Tema peale hakkavad
paganad lootma!”

<span id="an_15:13">15:13</span> Aga lootuse Jumal täitku teid kõige
rõõmu ja rahuga usus, et teil oleks rohkesti lootust Püha Vaimu väes!

<span id="an_15:14">15:14</span> Mu vennad, mina isiklikult olen teie
suhtes veendunud selles, et teie isegi olete täis headust, täidetud
kõige teadmisega ning võite küll juhatada üksteist.

<span id="an_15:15">15:15</span> Ometi olen ma üsna julgesti mõnd teile
kirjutanud, vennad, otsekui teile meeldetuletuseks, selle armu pärast,
mille Jumal mulle on andnud selleks,

<span id="an_15:16">15:16</span> et ma oleksin Jeesuse Kristuse teenija
paganate seas ja toimetaksin Jumala Evangeeliumi püha teenistust, et
paganad saaksid meelepäraseks ja Pühas Vaimus pühitsetud
ohvriannetuseks.

<span id="an_15:17">15:17</span> Sellepärast ma tohin Kristuses Jeesuses
kiidelda Jumala asjust.

<span id="an_15:18">15:18</span> Sest mina ei julge kõnelda millestki
muust kui sellest, mis Kristus minu läbi paganate sõnakuulelikuks
tegemiseks on korda saatnud sõna ja teoga

<span id="an_15:19">15:19</span> tunnustähtede ja imetegude väel, Püha
Vaimu väel, nõnda et mina Jeruusalemmast ja selle ümberkaudsest maast
alates Illürikonini olen täide viinud Kristuse Evangeeliumi kuulutamise;

<span id="an_15:20">15:20</span> kuna ma nõnda olen pidanud oma auks
armuõpetust mitte kuulutada seal, kus Kristust juba on nimetatud, et ma
ei ehitaks teiste rajatud alusele,

<span id="an_15:21">15:21</span> vaid nõnda nagu on kirjutatud: „Need,
kellele ei ole Temast midagi kuulutatud, saavad näha, ja need, kes ei
ole kuulnud, mõistavad!”

<span id="an_15:22">15:22</span> See ongi see, mis mind mitu korda on
takistanud teie juurde tulemast.

<span id="an_15:23">15:23</span> Aga et mul nüüd ei ole neis paigus enam
aset ja et ma nii mitu aastat väga olen igatsenud teie juurde tulla,

<span id="an_15:24">15:24</span> siis ma ehk Hispaaniasse minnes tulen
teie juurde, sest ma loodan teie kaudu matkates näha teid ja teie saatel
jõuda sinna, niipea kui ma enne teie keskel ennast olen pisut
rõõmustanud.

<span id="an_15:25">15:25</span> Aga nüüd ma lähen Jeruusalemma püha
rahvast abistama.

<span id="an_15:26">15:26</span> Sest Makedoonia ja Ahhaia on heaks
arvanud toime panna korjanduse neile, kes Jeruusalemmas elavate seas
kehvad on.

<span id="an_15:27">15:27</span> Nemad on seda heaks arvanud ja nad on
ka nende võlglased. Sest kui paganad on osa saanud nende vaimulikest
andidest, siis on ka nende kohus neid aidata ihulike andidega.

<span id="an_15:28">15:28</span> Kui ma siis selle asja olen toimetanud
ja neile selle saavutuse ustavalt kätte saatnud, tahan ma teie kaudu
minna Hispaaniasse.

<span id="an_15:29">15:29</span> Aga ma tean, kui ma teie juurde tulen,
et ma siis tulen Kristuse täie õnnistusega.

<span id="an_15:30">15:30</span> Ent mina manitsen teid, vennad, meie
Issanda Jeesuse Kristuse läbi ja Vaimu armastuse läbi, minuga ühes
võidelda eestpalvetega minu eest Jumala poole,

<span id="an_15:31">15:31</span> et ma pääseksin uskmatu rahva käest
Juudamaal ja et minu abistus Jeruusalemma heaks oleks armas pühade
meelest,

<span id="an_15:32">15:32</span> et ma Jumala tahtel võiksin rõõmuga
tulla teie juurde ja teie keskel leida kosutust.

<span id="an_15:33">15:33</span> Aga rahu Jumal olgu teie kõikidega!
Aamen.

<span id="an_16:1">16:1</span> Mina annan teie hooleks meie õe Foibe,
kes on Kenkrea koguduse käsiline,

<span id="an_16:2">16:2</span> et te võtaksite teda vastu Issandas,
nõnda nagu sobib pühadele, ja oleksite temale abiks kõiges, milles temal
iganes teid on vaja. Sest tema on abiks olnud paljudele, ka mulle
enesele.

<span id="an_16:3">16:3</span> Tervitage minu kaastöölisi Kristuses
Jeesuses, Priskat ja Akvilat,

<span id="an_16:4">16:4</span> kes minu elu eest on pannud oma kaela
tapavalmis, keda ei täna mitte mina üksi, vaid ka kõik paganate
kogudused,

<span id="an_16:5">16:5</span> ja kogudust nende majas. Tervitage
Epainetost, minu armast, kes oli esimene Aasias pöörduma Kristuse poole.

<span id="an_16:6">16:6</span> Tervitage Maarjat, kes on palju vaeva
näinud teie eest.

<span id="an_16:7">16:7</span> Tervitage Andronikost ja Juuniust, minu
sugulasi ja kaasvange, kes on kuulsad Apostlite hulgas ja kes enne mind
on olnud Kristuses.

<span id="an_16:8">16:8</span> Tervitage Ampliatost, mu armast Issandas.

<span id="an_16:9">16:9</span> Tervitage Urbanust, meie kaastöölist
Kristuses, ja mu armast Stahhüst.

<span id="an_16:10">16:10</span> Tervitage Apellest, kes on läbi
katsutud Kristuses. Tervitage Aristobulose perekonda.

<span id="an_16:11">16:11</span> Tervitage Heroodioni, minu sugulast.
Tervitage Narkissose perekonna liikmeid, kes on Issandas.

<span id="an_16:12">16:12</span> Tervitage Trüfainat ja Trüfoosat, kes
teevad tööd Issandas. Tervitage Persist, armast õde, kes on näinud palju
vaeva Issandas.

<span id="an_16:13">16:13</span> Tervitage Ruufust, Issandas äravalitut,
ja tema ema, kes on ka minu ema.

<span id="an_16:14">16:14</span> Tervitage Asünkritost, Flegonit,
Hermest, Patrobast, Hermast ja vendi, kes on nende juures.

<span id="an_16:15">16:15</span> Tervitage Filologost ja Juuliat,
Neereust ja tema õde ja Olümpat ja kõiki pühasid, kes on nende juures.

<span id="an_16:16">16:16</span> Tervitage üksteist püha suudlusega.
Kõik Kristuse kogudused tervitavad teid.

<span id="an_16:17">16:17</span> Aga mina manitsen teid, vennad, pidama
silmas neid, kes tekitavad lõhesid ja pahandust õpetuse vastu, mis te
olete õppinud, ja tõmbuge neist tagasi.

<span id="an_16:18">16:18</span> Sest niisugused inimesed ei teeni mitte
meie Issandat Jeesust, vaid oma kõhtu, ja petavad magusate sõnadega ja
libedate kõnedega tõemeelsete südameid.

<span id="an_16:19">16:19</span> Sest teie sõnakuulmine on saanud
kõigile teatavaks; seepärast ma rõõmustun teist, kuid tahan, et teie
oleksite targad heale, aga kohtlased pahale.

<span id="an_16:20">16:20</span> Aga rahu Jumal tallab varsti saatana
teie jalge alla. Meie Issanda Jeesuse Kristuse arm olgu teiega! Aamen.

<span id="an_16:21">16:21</span> Teid tervitavad Timoteos, minu
kaastööline, ja Luukius ja Jaason ja Sosipatros, minu sugulased.

<span id="an_16:22">16:22</span> Mina, Tertius, kes ma selle kirja olen
kirjutanud, tervitan teid Issandas.

<span id="an_16:23">16:23</span> Teid tervitab Gaajus, kes on olnud
külalislahke minule ja kõigele kogudusele. Teid tervitab Erastos, linna
laekur, ja vend Kvartus.

<span id="an_16:24">16:24</span> Meie Issanda Jeesuse Kristuse arm olgu
teie kõikidega! Aamen.

<span id="an_16:25">16:25</span> Ent sellele, kes teid võib kinnitada
minu Evangeeliumi ja Jeesuse Kristuse jutluse järgi selle saladuse
ilmutust mööda, mis on olnud igavesest ajast varjul,

<span id="an_16:26">16:26</span> aga nüüd on saanud avalikuks ja on
prohvetite kirjade kaudu igavese Jumala käsul tehtud teatavaks kõigile
rahvastele usu sõnakuulelikkuse saavutamiseks -

<span id="an_16:27">16:27</span> ainsale targale Jumalale, Jeesuse
Kristuse läbi, Temale olgu au ajastute ajastuteni! Aamen.

------------------------------------------------------------------------

[Next: 1 Corinthians](co1.md)
