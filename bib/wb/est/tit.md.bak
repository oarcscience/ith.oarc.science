[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Estonian Bible: Titus

<span id="an_1:1">1:1</span> Paulus, Jumala sulane, Jeesuse Kristuse
Apostel Jumala valitute usu ja tõetunnetuse järgi, mis vastab
jumalakartusele,

<span id="an_1:2">1:2</span> Apostel igavese elu lootuses, mille Jumal,
Kes ei valeta, on tõotanud enne igavesi aegu -

<span id="an_1:3">1:3</span> omal ajal aga tegi Tema Oma sõna avalikuks
jutlustamises, mis minu kätte on usaldatud Jumala, meie Õnnistegija
käsul -

<span id="an_1:4">1:4</span> Tiitusele, tõelisele pojale meie ühise usu
poolest: armu ja rahu Jumalalt Isalt ja Issandalt Kristuselt Jeesuselt,
meie Õnnistegijalt!

<span id="an_1:5">1:5</span> Selle tarvis ma jätsin sind Kreetasse, et
sa korraldaksid, mis veel jäi korraldamata, ja seaksid vanemaid igasse
linna, nagu ma sind käskisin,

<span id="an_1:6">1:6</span> kui kuskil leidub laitmatu isik, ühe naise
mees, kellel on usklikud lapsed, nõnda et neile ei saa ette heita
kõlvatut elu ega kangekaelsust.

<span id="an_1:7">1:7</span> Sest Koguduse ülevaataja peab olema kui
Jumala majapidaja, laitmatu, mitte isemeelne, mitte äkiline, mitte
joodik, mitte riiakas, mitte liigkasupüüdja,

<span id="an_1:8">1:8</span> vaid külalislahke, headuse armastaja,
mõistlik, õige, püha, kasin;

<span id="an_1:9">1:9</span> ta pidagu kinni ustavast sõnast vastavalt
õpetusele, et ta oleks võimeline niihästi manitsema terves õpetuses kui
ka kummutama vasturääkijate väited.

<span id="an_1:10">1:10</span> Sest on olemas palju kangekaelseid, tühja
jutu mehi ja eksitajaid, kõige enam ümberlõigatute seas,

<span id="an_1:11">1:11</span> kelle suu tuleb sulgeda, kes pööravad ära
terved pered, õpetades sündmatuid asju häbematu kasu pärast.

<span id="an_1:12">1:12</span> Üks neist, nende oma prohvet, on öelnud:
„Kreetalased on luiskajad, õelad loomad ja laisklejad vatsad!”

<span id="an_1:13">1:13</span> See tunnistus on tõsi. Sellepärast noomi
neid valjusti, et nad saaksid terveks usus

<span id="an_1:14">1:14</span> ega paneks tähele juutide tühje jutte ja
tõest eemalepöördunud inimeste käske!

<span id="an_1:15">1:15</span> Puhtaile on kõik puhas, aga rüvedaile ja
uskmatuile pole miski puhas, vaid rüve on niihästi nende meel kui
südametunnistus.

<span id="an_1:16">1:16</span> Nemad väidavad, et nad tunnevad Jumalat,
aga tegudega nad salgavad; sest nad on jälgid ja sõnakuulmatud ja igaks
heaks tööks kõlbmatud.

<span id="an_2:1">2:1</span> Ent sina räägi seda, mis sünnib ühte terve
õpetusega.

<span id="an_2:2">2:2</span> Vanad mehed olgu karsked, ausad,
mõistlikud, terved usus, armastuses, kannatlikkuses.

<span id="an_2:3">2:3</span> Samuti käitugu elatanud naised nõnda, nagu
on kohane pühadele; nad ärgu olgu keelekandjad ega suured viinavõtjad,
vaid õpetagu head,

<span id="an_2:4">2:4</span> et nad võiksid mõistlikult juhatada noori
naisi armastama oma mehi ja lapsi,

<span id="an_2:5">2:5</span> olema viisakad, kasinad, majatalituses
hoolikad, head, allaheitlikud oma meestele, et Jumala sõna mitte ei
pilgataks.

<span id="an_2:6">2:6</span> Samuti käsi nooremaid mehi käituda
viisakalt.

<span id="an_2:7">2:7</span> Sea ennast igapidi heategude eeskujuks,
õpetuses osuta selgust, ausust,

<span id="an_2:8">2:8</span> tervet vääramata sõna, et vastane tunneks
häbi, kui tal ei ole teist rääkida midagi paha.

<span id="an_2:9">2:9</span> Orje käsi alistuda oma isandaile ja olla
kõiges nende meele järgi, mitte vastu rääkida,

<span id="an_2:10">2:10</span> mitte midagi näpata, vaid osutada täit
head ustavust, et kaunistada kõiges Jumala, meie Õnnistegija õpetust.

<span id="an_2:11">2:11</span> Sest Jumala õndsakstegev arm on ilmunud
kõigile inimestele

<span id="an_2:12">2:12</span> ja kasvatab meid, et me hülgaksime
jumalakartmatu elu ja maailma himud ning elaksime mõistlikult ja õieti
ja jumalakartlikult praegusel maailmaajastul,

<span id="an_2:13">2:13</span> oodates õndsa lootuse täitumist ja suure
Jumala ning meie Õnnistegija Jeesuse Kristuse auhiilguse ilmumist,

<span id="an_2:14">2:14</span> Kes Iseenese andis meie eest, et meid
lunastada kõigest ülekohtust ja puhastada Enesele pärisrahvaks, Kes agar
on tegema häid tegusid.

<span id="an_2:15">2:15</span> Seda räägi ja manitse ning veena kõige
nõudlikkusega. Keegi ärgu põlaku sind!

<span id="an_3:1">3:1</span> Tuleta neile meelde, et nad alistuksid
valitsejaile ja ülemaile, oleksid sõnakuulelikud, valmis igaks heaks
teoks,

<span id="an_3:2">3:2</span> ei laimaks kedagi, ei oleks riiakad, vaid
leebed, osutades kõike tasadust kõigi inimeste vastu.

<span id="an_3:3">3:3</span> Sest ka meie olime kord mõistmatud,
sõnakuulmatud, eksijad, mitmesuguste himude ja lõbude orjad ning elasime
kurjuses ja kadeduses, olime vihatavad ja vihkasime üksteist.

<span id="an_3:4">3:4</span> Aga kui Jumala, meie Õnnistegija heldus ja
inimesearmastus ilmus,

<span id="an_3:5">3:5</span> siis Ta päästis meid, ei mitte õiguse
tegude tõttu, mida me oleksime teinud, vaid Oma halastust mööda
uuestisünni pesemise ja Püha Vaimu uuendamise kaudu,

<span id="an_3:6">3:6</span> Keda Tema on rikkalikult välja valanud meie
peale Jeesuse Kristuse, meie Õnnistegija läbi,

<span id="an_3:7">3:7</span> et meie, tema armu läbi õigeks tehtud,
saaksime igavese elu pärijaiks lootuse järgi.

<span id="an_3:8">3:8</span> See sõna on ustav; ja ma tahan, et sa neid
asju teravasti rõhutaksid, et need, kes usuvad Jumalasse, oleksid
hoolsad heade tegude tegemises; need on head ja kasulikud inimestele.

<span id="an_3:9">3:9</span> Aga väldi rumalaid uurimusi ja sugukondade
nimekirju ning riidu ja vaidlusi käsu pärast; sest need on kasutud ja
tühised.

<span id="an_3:10">3:10</span> Eksiõpetusega inimesest pöördu ära, kui
sa teda ühe korra või kaks oled noominud,

<span id="an_3:11">3:11</span> teades, et niisugune on pöörane ja teeb
pattu ning on iseenese hukka mõistnud.

<span id="an_3:12">3:12</span> Kui ma Artemase või Tühhikose läkitan
sinu juurde, siis tõtta tulema minu juurde Nikoopolisse; sest ma olen
otsustanud seal viibida talve.

<span id="an_3:13">3:13</span> Käsutundja Zeenas ja Apollos varusta
hoolsasti teekonnale, et neil midagi ei puuduks.

<span id="an_3:14">3:14</span> Õppigu meiegi omad harrastama häid
tegusid hädavajalikeks tarvidusteks, et nad ei jääks viljatuks.

<span id="an_3:15">3:15</span> Sind tervitavad kõik, kes on minuga.
Tervita neid, kes meid armastavad usus. Arm olgu teie kõikidega!

------------------------------------------------------------------------

[Next: Philemon](plm.md)
