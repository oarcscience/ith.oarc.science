[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](plm)  [Next](jam.md) 

------------------------------------------------------------------------

### Swedish Bible: Hebrews

<span id="an_1:1">1:1</span> Sedan Gud fordom många gånger och på många
sätt hade talat till fäderna genom profeterna,

<span id="an_1:2">1:2</span> har han nu, på det yttersta av denna tid,
talat till oss genom sin Son, som han har insatt till arvinge av allt,
genom vilken han ock har skapat världen.

<span id="an_1:3">1:3</span> Och eftersom denne är hans härlighets
återsken och hans väsens avbild och genom sin makts ord bär allt, har
han -- sedan han hade utfört en rening från synderna -- satt sig på
Majestätets högra sida i höjden.

<span id="an_1:4">1:4</span> Och han har blivit så mycket större än
änglarna som det namn han har ärvt är förmer än deras.

<span id="an_1:5">1:5</span> Ty till vilken av änglarna har han någonsin
sagt: »Du är min Son, jag har i dag fött dig»? eller: »Jag skall vara
hans Fader, och han skall vara min Son»?

<span id="an_1:6">1:6</span> Likaså säger han, med tanke på den tid då
han åter skall låta den förstfödde inträda i världen: »Och alla Guds
änglar skola tillbedja honom.»

<span id="an_1:7">1:7</span> Och medan han om änglarna säger: »Han gör
sina änglar till vindar och sina tjänare till eldslågor»,

<span id="an_1:8">1:8</span> säger han om Sonen: »Gud, din tron
förbliver alltid och evinnerligen, och rättvisans spira är ditt rikes
spira.

<span id="an_1:9">1:9</span> Du har älskat rättfärdighet och hatat
orättfärdighet; därför, o Gud, har din Gud smort dig med glädjens olja
mer än dina medbröder»;

<span id="an_1:10">1:10</span> så ock: »Du, Herre, lade i begynnelsen
jordens grund, och himlarna äro dina händers verk;

<span id="an_1:11">1:11</span> de skola förgås, men du förbliver; de
skola alla nötas ut såsom en klädnad,

<span id="an_1:12">1:12</span> och såsom en mantel skall du hoprulla
dem; såsom en klädnad skola de ock bytas om. Men du är densamme, och
dina år skola icke hava någon ände.»

<span id="an_1:13">1:13</span> Och till vilken av änglarna har han
någonsin sagt: »Sätt dig på min högra sida, till dess jag har lagt dina
fiender dig till en fotapall»?

<span id="an_1:14">1:14</span> Äro de icke allasammans tjänsteandar, som
sändas ut till tjänst för deras skull som skola få frälsning till
arvedel?

<span id="an_2:1">2:1</span> Därför böra vi så mycket mer akta på det
som vi hava hört, så att vi icke gå förlorade.

<span id="an_2:2">2:2</span> Ty om det ord som talades genom änglar blev
beståndande, och all överträdelse och olydnad fick sin rättvisa lön,

<span id="an_2:3">2:3</span> huru skola då vi kunna undkomma, om vi icke
taga vara på en sådan frälsning? -- en frälsning som ju först
förkunnades genom Herren och sedan bekräftades för oss av dem som hade
hört honom,

<span id="an_2:4">2:4</span> varjämte Gud själv ytterligare gav sitt
vittnesbörd genom tecken och under och allahanda kraftgärningar, och
genom att utdela helig ande, allt efter sin vilja.

<span id="an_2:5">2:5</span> Ty det var icke under änglars välde som han
lade den tillkommande världen, den som vi tala om.

<span id="an_2:6">2:6</span> Däremot har någon någonstädes betygat och
sagt: »Vad är en människa, att du tänker på henne, eller en människoson,
att du låter dig vårda om honom?

<span id="an_2:7">2:7</span> En liten tid lät du honom vara ringare än
änglarna, men krönte honom sedan med härlighet och ära och satte honom
till herre över dina händers verk;

<span id="an_2:8">2:8</span> allt lade du under hans fötter.» När han
underlade honom allting, undantog han nämligen intet från att bliva
honom underlagt -- om vi ock ännu icke se allting vara honom underlagt.

<span id="an_2:9">2:9</span> Men honom som en liten tid hade blivit
gjord »ringare än änglarna», honom, Jesus, se vi för sitt dödslidandes
skull hava blivit krönt med härlighet och ära, för att det genom Guds
nåd skulle komma alla till godo att han smakade döden.

<span id="an_2:10">2:10</span> Ty den för vilkens skull allting är, och
genom vilken allting är, honom hövdes det, att när han ville föra många
sina barn till härlighet, genom lidanden fullkomna deras frälsnings
hövding.

<span id="an_2:11">2:11</span> Han som helgar och de som bliva helgade
hava nämligen alla en och samme Fader. Fördenskull blyges han icke för
att kalla dem bröder;

<span id="an_2:12">2:12</span> han säger ju: »Jag skall förkunna ditt
namn för mina bröder, mitt i församlingen skall jag prisa dig»;

<span id="an_2:13">2:13</span> så ock: »Jag vill sätta min förtröstan
till honom»; så ock: »Se här äro jag och barnen som Gud har givit mig.»

<span id="an_2:14">2:14</span> Då nu barnen hade blivit delaktiga av
kött och blod, blev ock han på ett liknande sätt delaktig därav, för att
han genom sin död skulle göra dens makt om intet, som hade döden i sitt
våld, det är djävulen,

<span id="an_2:15">2:15</span> och göra alla dem fria, som av fruktan
för döden hela sitt liv igenom hade varit hemfallna till träldom.

<span id="an_2:16">2:16</span> Ty det är ju icke änglar som han tager
sig an; det är Abrahams säd som han tager sig an.

<span id="an_2:17">2:17</span> Därför måste han i allt bliva lik sina
bröder, för att han skulle bliva barmhärtig och en trogen överstepräst i
sin tjänst inför Gud, till att försona folkets synder.

<span id="an_2:18">2:18</span> Ty därigenom att han har lidit, i det han
själv blev frestad, kan han hjälpa dem som frestas.

<span id="an_3:1">3:1</span> Därför, I helige bröder, I som haven blivit
delaktiga av en himmelsk kallelse, skolen I akta på vår bekännelses
apostel och överstepräst, Jesus,

<span id="an_3:2">3:2</span> huru han var trogen mot den som hade insatt
honom, likasom Moses var »trogen i hela hans hus».

<span id="an_3:3">3:3</span> Ty han har blivit aktad värdig så mycket
större härlighet än Moses, som uppbyggaren av ett hus åtnjuter större
ära än själva huset.

<span id="an_3:4">3:4</span> Vart och ett hus bygges ju av någon, men
Gud är den som har byggt allt.

<span id="an_3:5">3:5</span> Och väl var Moses »trogen i hela hans hus»,
såsom »tjänare», till ett vittnesbörd om vad som framdeles skulle
förkunnas;

<span id="an_3:6">3:6</span> men Kristus var trogen såsom »son», en son
satt över hans hus. Och hans hus äro vi, såframt vi intill änden hålla
fast vår frimodighet och vår berömmelse i hoppet.

<span id="an_3:7">3:7</span> Så säger den helige Ande: »I dag, om I fån
höra hans röst,

<span id="an_3:8">3:8</span> mån I icke förhärda edra hjärtan, såsom när
de förbittrade mig på frestelsens dag i öknen,

<span id="an_3:9">3:9</span> där edra fäder frestade mig och prövade
mig, fastän de hade sett mina verk i fyrtio år.

<span id="an_3:10">3:10</span> Därför blev jag förtörnad på det släktet
och sade: 'Alltid fara de vilse med sina hjärtan.' Men de ville icke
veta av mina vägar.

<span id="an_3:11">3:11</span> Så svor jag då i min vrede: De skola icke
komma in i min vila.»

<span id="an_3:12">3:12</span> Sen därför till, mina bröder, att icke
hos någon bland eder finnes ett ont otroshjärta, så att han avfaller
från den levande Guden,

<span id="an_3:13">3:13</span> utan förmanen varandra alla dagar, så
länge det heter »i dag», på det att ingen av eder må bliva förhärdad
genom syndens makt att bedraga.

<span id="an_3:14">3:14</span> Ty vi hava blivit delaktiga av Kristus,
såframt vi eljest intill änden hålla fast vår första tillförsikt.

<span id="an_3:15">3:15</span> När det nu säges: »I dag, om I fån höra
hans röst, mån I icke förhärda edra hjärtan, såsom när de förbittrade
mig»,

<span id="an_3:16">3:16</span> vilka voro då de som förbittrade honom,
fastän de hade hört hans ord? Var det icke alla de som under Moses hade
dragit ut ur Egypten?

<span id="an_3:17">3:17</span> Och vilka voro de som han var förtörnad
på i fyrtio år? Var det icke de som hade syndat, de »vilkas kroppar
föllo i öknen»?

<span id="an_3:18">3:18</span> Och vilka gällde den ed som han svor, att
de »icke skulle komma in i hans vila», vilka, om icke dem som hade varit
ohörsamma?

<span id="an_3:19">3:19</span> Så se vi då att det var för otros skull
som de icke kunde komma ditin.

<span id="an_4:1">4:1</span> Eftersom nu ett löfte att få komma in i
hans vila ännu står kvar, må vi alltså med fruktan se till, att icke
någon bland eder en gång befinnes hava blivit efter på vägen.

<span id="an_4:2">4:2</span> Ty det glada budskapet hava vi mottagit
såväl som de; men för dem blev det löftesord de fingo höra till intet
gagn, eftersom det icke genom tron hade blivit upptaget i dem som hörde
det.

<span id="an_4:3">4:3</span> Vi som hava kommit till tro, vi få ju komma
in i vilan. Det heter också: »Så svor jag då i min vrede: De skola icke
komma in i min vila», och detta fastän hans verk stodo där färdiga allt
ifrån den tid då världen var skapad.

<span id="an_4:4">4:4</span> Ty om den sjunde dagen heter det
någonstädes så: »Och Gud vilade på sjunde dagen från alla sina verk»;

<span id="an_4:5">4:5</span> här åter heter det: »De skola icke komma in
i min vila.»

<span id="an_4:6">4:6</span> Eftersom det alltså står kvar att några
skola få komma in i den, och eftersom de som först mottogo det glada
budskapet för sin ohörsamhets skull icke kommo ditin,

<span id="an_4:7">4:7</span> så bestämmer han genom ordet »i dag» åter
en viss dag, nu då han så lång tid därefter säger hos David, såsom förut
är nämnt: »I dag, om I fån höra hans röst, mån I icke förhärda edra
hjärtan.»

<span id="an_4:8">4:8</span> Ty om Josua hade fört dem in i vilan, så
skulle Gud icke hava talat om en annan, senare dag.

<span id="an_4:9">4:9</span> Alltså står en sabbatsvila ännu åter för
Guds folk.

<span id="an_4:10">4:10</span> Ty den som har kommit in i hans vila, han
har funnit vila från sina verk, likasom Gud från sina.

<span id="an_4:11">4:11</span> Så låtom oss nu med all flit sträva efter
att få komma in i den vilan, för att ingen må, såsom de, falla och bliva
ett varnande exempel på ohörsamhet.

<span id="an_4:12">4:12</span> Ty Guds ord är levande och kraftigt och
skarpare än något tveeggat svärd, och tränger igenom, så att det
åtskiljer själ och ande, märg och ben; och det är en domare över
hjärtats uppsåt och tankar.

<span id="an_4:13">4:13</span> Intet skapat är fördolt för honom, utan
allt ligger blottat och uppenbart för hans ögon; och inför honom skola
vi göra räkenskap.

<span id="an_4:14">4:14</span> Eftersom vi nu hava en stor överstepräst,
som har farit upp genom himlarna, nämligen Jesus, Guds Son, så låtom oss
hålla fast vid bekännelsen.

<span id="an_4:15">4:15</span> Ty vi hava icke en sådan överstepräst som
ej kan hava medlidande med våra svagheter, utan en som har varit frestad
i allting, likasom vi, dock utan synd.

<span id="an_4:16">4:16</span> Låtom oss därför med frimodighet gå fram
till nådens tron, för att vi må undfå barmhärtighet och finna nåd, till
hjälp i rätt tid.

<span id="an_5:1">5:1</span> Ty var och en som skall bliva överstepräst
uttages bland människor och tillsättes för att till människors bästa
göra tjänst inför Gud, genom att frambära gåvor och offer för synder.

<span id="an_5:2">5:2</span> Och han kan hava undseende med de okunniga
och vilsefarande, just därför att han själv är behäftad med svaghet

<span id="an_5:3">5:3</span> och, för denna sin svaghets skull, måste
offra för sina egna synder likaväl som för folkets.

<span id="an_5:4">5:4</span> Och ingen tager sig själv denna värdighet,
utan han måste, såsom Aron, kallas därtill av Gud.

<span id="an_5:5">5:5</span> Så tog sig icke heller Kristus själv äran
att bliva överstepräst, utan den äran tillföll honom genom den som sade
till honom: »Du är min Son, jag har i dag fött dig»,

<span id="an_5:6">5:6</span> likasom han ock på ett annat ställe säger:
»Du är en präst till evig tid, efter Melkisedeks sätt.»

<span id="an_5:7">5:7</span> Och med starkt rop och tårar frambar han,
under sitt kötts dagar, böner och åkallan till den som kunde frälsa
honom från döden; och han blev bönhörd och tagen ur sin ångest.

<span id="an_5:8">5:8</span> Så lärde han, fastän han var »Son», lydnad
genom sitt lidande;

<span id="an_5:9">5:9</span> och när han hade blivit fullkomnad, blev
han, för alla dem som äro honom lydiga, upphovet till evig frälsning

<span id="an_5:10">5:10</span> och hälsades av Gud såsom överstepräst
»efter Melkisedeks sätt».

<span id="an_5:11">5:11</span> Härom hava vi mycket att säga, mycket som
är svårt att göra tydligt i ord, eftersom I haven blivit så tröga till
att höra.

<span id="an_5:12">5:12</span> Ty fastän det kunde vara på tiden att I
själva voren lärare, behöves det snarare att man nu åter undervisar eder
i de allra första grunderna av Guds ord; det har kommit därhän med eder,
att I behöven mjölk i stället för stadig mat.

<span id="an_5:13">5:13</span> Men om någon är sådan att han ännu måste
leva av mjölk, då är han oskicklig att förstå en undervisning om
rättfärdighet; han är ju ännu ett barn.

<span id="an_5:14">5:14</span> Ty den stadiga maten tillhör de
fullmogna, dem som genom vanan hava sina sinnen övade till att skilja
mellan gott och ont.

<span id="an_6:1">6:1</span> Låtom oss därför lämna bakom oss de första
grunderna av läran om Kristus och gå framåt mot det som hör till
fullkomningen; låtom oss icke åter lägga grunden med bättring från döda
gärningar och med tro på Gud,

<span id="an_6:2">6:2</span> med undervisning om dop och handpåläggning,
om de dödas uppståndelse och en evig dom.

<span id="an_6:3">6:3</span> Ja, detta vilja vi göra, såframt Gud eljest
tillstädjer det.

<span id="an_6:4">6:4</span> Ty dem till vilka ljuset en gång har
kommit, och som hava smakat den himmelska gåvan och blivit delaktiga av
helig ande,

<span id="an_6:5">6:5</span> och som hava fått smaka det goda gudsordet
och den tillkommande tidsålderns krafter,

<span id="an_6:6">6:6</span> men som ändå hava avfallit -- dem är det
omöjligt att återföra till ny bättring, eftersom de på nytt korsfästa
Guds Son åt sig och utsätta honom för bespottelse.

<span id="an_6:7">6:7</span> Det är ju så, att den jord som indricker
regnet, när det titt och ofta strömmar ned däröver, och som framalstrar
växter, dem till gagn för vilkas räkning den brukas, den jorden får
välsignelse från Gud.

<span id="an_6:8">6:8</span> Den åter som bär törne och tistel, den är
ingenting värd och är förbannelsen nära, och slutet bliver att den
avbrännes med eld.

<span id="an_6:9">6:9</span> Men i fråga om eder, I älskade, äro vi
vissa om vad bättre är, och vad som länder till frälsning, om vi ock nu
tala på detta sätt.

<span id="an_6:10">6:10</span> Ty Gud är icke orättvis, så att han
förgäter vad I haven verkat, och vilken kärlek I bevisaden mot hans
namn, då I tjänaden de heliga, såsom I ännu gören.

<span id="an_6:11">6:11</span> Men vår åstundan är att var och en av
eder visar samma nit att intill änden bevara full visshet i sitt hopp,

<span id="an_6:12">6:12</span> så att I icke bliven tröga, utan bliven
efterföljare åt dem som genom tro och tålamod få till arvedel vad
utlovat är.

<span id="an_6:13">6:13</span> Ty när Gud gav löftet åt Abraham, svor
han vid sig själv -- eftersom han icke hade någon högre att svärja vid
--

<span id="an_6:14">6:14</span> och sade: »Sannerligen, jag skall
rikligen välsigna dig och storligen föröka dig.»

<span id="an_6:15">6:15</span> Och när denne tåligt förbidade, fick han
så vad utlovat var.

<span id="an_6:16">6:16</span> Människor svärja ju vid den som är högre
än de, och eden tjänar dem till bekräftelse och gör en ände på all
tvist.

<span id="an_6:17">6:17</span> Därför, när Gud ville för dem som skulle
få till arvedel vad löftet innebar ännu kraftigare bevisa oryggligheten
av sitt rådslut, lade han därtill en ed.

<span id="an_6:18">6:18</span> Så skulle vi genom två oryggliga utsagor,
i vilka Gud omöjligen kunde ljuga, undfå en kraftig uppmuntran, vi som
hava sökt vår räddning i att hålla fast vid det hopp som ligger framför
oss.

<span id="an_6:19">6:19</span> I det hoppet hava vi ett säkert och fast
själens ankare, som når innanför förlåten,

<span id="an_6:20">6:20</span> dit Jesus, såsom vår förelöpare, har gått
in för oss, i det han blev en överstepräst »efter Melkisedeks sätt, till
evig tid».

<span id="an_7:1">7:1</span> Denne Melkisedek, som var konung i Salem
och präst åt Gud den Högste -- han som gick Abraham till mötes, när
denne var stadd på återvägen, sedan han hade slagit konungarna, och som
välsignade honom,

<span id="an_7:2">7:2</span> varvid Abraham å sin sida gav honom tionde
av allt; denne, som när man uttyder vad han kallas, är först och främst
»rättfärdighetens konung», men därjämte ock »Salems konung», det är
»fridens konung»,

<span id="an_7:3">7:3</span> denne som står där utan fader, utan moder
och utan släktledning, utan begynnelse på sina dagar och utan ände på
sitt liv och likställes med Guds Son -- denne förbliver en präst för
beständigt.

<span id="an_7:4">7:4</span> Och sen nu huru stor han är, denne åt
vilken vår stamfader Abraham gav tionde av det förnämsta bytet.

<span id="an_7:5">7:5</span> Medan de av Levi söner, som undfå
prästämbetet, hava befallning att enligt lagen taga tionde av folket,
det är av sina bröder, fastän dessa hava utgått från Abrahams länd,

<span id="an_7:6">7:6</span> tog denne, som icke var av deras släkt,
tionde av Abraham och välsignade honom, densamme som hade fått löftena.

<span id="an_7:7">7:7</span> Nu lär ingen kunna neka att det plägar vara
den ringare som mottager välsignelse av den som står högre.

<span id="an_7:8">7:8</span> Och medan det här är dödliga människor som
taga tionde, är det där en som får det vittnesbördet att han förbliver
levande.

<span id="an_7:9">7:9</span> Genom Abraham har på visst sätt också Levi,
som tager tionde, fått giva tionde;

<span id="an_7:10">7:10</span> ty han var ännu i sin stamfaders länd,
när Melkisedek gick denne till mötes.

<span id="an_7:11">7:11</span> Vore det nu så, att fullkomning kunde
vinnas genom det levitiska prästadömet -- och på detta var ju folkets
lagstiftning byggd -- varför hade det då behövts att en präst av annat
slag, »efter Melkisedeks sätt», skulle uppstå, en som icke nämnes »efter
Arons sätt»?

<span id="an_7:12">7:12</span> (Om prästadömet förändras, måste ju med
nödvändighet också lagen förändras.)

<span id="an_7:13">7:13</span> Den som detta säges om hörde nämligen
till en annan stam, en stam från vilken ingen har utgått, som har gjort
tjänst vid altaret.

<span id="an_7:14">7:14</span> Ty det är en känd sak att han som är vår
Herre har trätt fram ur Juda stam; och med avseende på den har Moses
icke talat något om präster.

<span id="an_7:15">7:15</span> Och ännu mycket tydligare blir detta, då
nu en präst av annat slag uppstår, lik Melkisedek däri,

<span id="an_7:16">7:16</span> att han har blivit präst icke på grund av
en lag som stadgar härstamning efter köttet, utan på grund av en kraft
som kommer av oförgängligt liv.

<span id="an_7:17">7:17</span> Han får nämligen det vittnesbördet: »Du
är en präst till evig tid, efter Melkisedeks sätt.»

<span id="an_7:18">7:18</span> Så upphäves nu visserligen en föregående
stadga, därför att den var svag och gagnlös --

<span id="an_7:19">7:19</span> eftersom lagen icke kunde åstadkomma
något fullkomligt -- men ett bättre hopp sättes i stället, ett hopp
genom vilket vi få nalkas Gud.

<span id="an_7:20">7:20</span> Och i så måtto som detta icke har kommit
till stånd utan edlig bekräftelse -- det är nämligen så, att medan de
andra hava blivit präster utan edlig bekräftelse,

<span id="an_7:21">7:21</span> har denne blivit det med sådan
bekräftelse, genom den som sade till honom: »Herren har svurit och skall
icke ångra sig: 'Du är en präst till evig tid'» --

<span id="an_7:22">7:22</span> i så måtto är också det förbund bättre,
som har Jesus till löftesman.

<span id="an_7:23">7:23</span> Och medan de förra prästerna hava måst
bliva flera, därför att de genom döden hindrades från att förbliva i sin
tjänst,

<span id="an_7:24">7:24</span> har däremot denne ett oförgängligt
prästadöme, eftersom han förbliver »till evig tid».

<span id="an_7:25">7:25</span> Därför kan han ock till fullo frälsa dem
som genom honom komma till Gud, ty han lever alltid för att mana gott
för dem.

<span id="an_7:26">7:26</span> En sådan överstepräst hövdes oss också
att hava, en som vore helig, oskyldig, obesmittad, skild från syndare
och upphöjd över himmelen,

<span id="an_7:27">7:27</span> en som icke var dag behövde frambära
offer, såsom de andra översteprästerna, först för sina egna synder och
sedan för folkets; detta gjorde han nämligen en gång för alla, när han
offrade sig själv.

<span id="an_7:28">7:28</span> Ty lagen insätter till överstepräster
människor som äro behäftade med svaghet, men det löftesord, som efter
lagens utgivande gavs under edlig bekräftelse, insätter en »Son» som är
fullkomnad »till evig tid».

<span id="an_8:1">8:1</span> Men en huvudpunkt i vad vi vilja säga är
detta: Vi hava en överstepräst som sitter på högra sidan om Majestätets
tron i himmelen,

<span id="an_8:2">8:2</span> för att göra tjänst i det allraheligaste, i
det sannskyldiga tabernaklet, vilket Herren har upprättat, och icke
någon människa.

<span id="an_8:3">8:3</span> Ty var och en som bliver överstepräst
tillsättes för att frambära gåvor och offer; därför måste också denne
hava något att frambära.

<span id="an_8:4">8:4</span> Om han nu vore på jorden, så vore han icke
ens präst, då andra där finnas, som efter lagens bud hava att frambära
gåvorna,

<span id="an_8:5">8:5</span> i det att de tjäna i den helgedom som är en
avbild och en skugga av den himmelska. Om en sådan fick ock Moses
befallning genom en uppenbarelse, när han skulle förfärdiga tabernaklet.
»Se till», heter det, »att du gör allt efter den mönsterbild som har
blivit dig visad på berget.»

<span id="an_8:6">8:6</span> Men nu har denne fått ett så mycket
förnämligare ämbete, som han är medlare för ett bättre förbund, vars
ordning vilar på bättre löften.

<span id="an_8:7">8:7</span> Ty om det förra förbundet hade varit utan
brist, så skulle väl plats icke hava sökts för ett annat.

<span id="an_8:8">8:8</span> Men nu förebrår Gud dem och säger: »Se,
dagar skola komma, säger Herren, då jag skall sluta ett nytt förbund med
Israels hus och med Juda hus;

<span id="an_8:9">8:9</span> icke ett sådant förbund som det jag gjorde
med deras fäder, på den dag då jag tog dem vid handen till att föra dem
ut ur Egyptens land. Ty de förblevo icke i mitt förbund, och därför
frågade icke heller jag efter dem, säger Herren.

<span id="an_8:10">8:10</span> Nej, detta är det förbund som jag skall
sluta med Israels hus i kommande dagar, säger Herren: Jag skall lägga
mina lagar i deras sinnen, och i deras hjärtan skall jag skriva dem, och
jag skall vara deras Gud, och de skola vara mitt folk.

<span id="an_8:11">8:11</span> Då skall den ene medborgaren aldrig
behöva undervisa den andre, icke den ene brodern den andre och säga:
'Lär känna Herren'; ty de skola alla känna mig, från den minste bland
dem till den störste.

<span id="an_8:12">8:12</span> Ty jag skall i nåd förlåta deras
missgärningar, och deras synder skall jag aldrig mer komma ihåg.»

<span id="an_8:13">8:13</span> När han säger »ett nytt förbund», har han
därmed givit till känna att det förra är föråldrat; men det som
föråldras och bliver gammalt, det är nära att försvinna.

<span id="an_9:1">9:1</span> Nu hade visserligen också det förra
förbundet sina gudstjänststadgar och sin jordiska helgedom.

<span id="an_9:2">9:2</span> Ty i tabernaklet inrättades ett främre rum,
vari stodo ljusstaken och bordet med skådebröden; och detta rum kallas
»det heliga».

<span id="an_9:3">9:3</span> Men bakom den andra förlåten var ett annat
rum i tabernaklet, ett som kallas »det allraheligaste»,

<span id="an_9:4">9:4</span> med ett gyllene rökelsealtare och
förbundets ark, på alla sidor överdragen med guld. I denna förvarades
ett gyllene ämbar med mannat, så ock Arons stav, som hade grönskat, och
därtill förbundets tavlor.

<span id="an_9:5">9:5</span> Därovanpå stodo härlighetskeruber, som
överskyggde nådastolen. Men om vart särskilt av dessa föremål är nu icke
tillfälle att tala.

<span id="an_9:6">9:6</span> Så blev detta inrättat. Och i det främre
tabernakelrummet gå prästerna ständigt in och förrätta vad som hör till
gudstjänsten,

<span id="an_9:7">9:7</span> men i det andra går allenast översteprästen
in en gång om året, och då aldrig utan blod; och han frambär blodet för
sig själv och för folkets ouppsåtliga synder.

<span id="an_9:8">9:8</span> Därmed giver den helige Ande till känna att
vägen till det allraheligaste ännu icke har blivit uppenbarad, så länge
det främre tabernakelrummet fortfarande äger bestånd.

<span id="an_9:9">9:9</span> Ty detta är en sinnebild som avser den
nuvarande tiden, och i enlighet härmed frambäras gåvor och offer, vilka
dock icke kunna fullkomna, efter samvetets krav, den som förrättar sin
gudstjänst,

<span id="an_9:10">9:10</span> utan allenast äro utvärtes stadgar -- de
såväl som föreskrifterna om mat och dryck och allahanda tvagningar --
stadgar pålagda intill dess tiden vore inne för en bättre ordning.

<span id="an_9:11">9:11</span> Men Kristus kom såsom överstepräst för
det tillkommande goda; och genom det större och fullkomligare tabernakel
som icke är gjort med händer, det är, som icke tillhör den skapelse som
nu är,

<span id="an_9:12">9:12</span> gick han, icke med bockars och kalvars
blod, utan med sitt eget blod, en gång för alla in i det allraheligaste
och vann en evig förlossning.

<span id="an_9:13">9:13</span> Ty om redan blod av bockar och tjurar och
aska av en ko, stänkt på dem som hava blivit orenade, helgar till
utvärtes renhet,

<span id="an_9:14">9:14</span> huru mycket mer skall icke Kristi blod --
då han nu genom evig ande har framburit sig själv såsom ett felfritt
offer åt Gud -- rena våra samveten från döda gärningar till att tjäna
den levande Guden!

<span id="an_9:15">9:15</span> Så är han medlare för ett nytt förbund,
på det att de som voro kallade skulle få det utlovade eviga arvet,
därigenom att en led döden till förlossning ifrån överträdelserna under
det förra förbundet.

<span id="an_9:16">9:16</span> Ty där ett testamente finnes, där måste
det styrkas att den som har gjort testamentet är död.

<span id="an_9:17">9:17</span> Först genom döden bliver ju ett
testamente giltigt, varemot det icke äger gällande kraft, så länge den
som har gjort det ännu lever.

<span id="an_9:18">9:18</span> Därför har icke heller det förra
förbundet blivit invigt utan blod.

<span id="an_9:19">9:19</span> Ty sedan alla buden, såsom de lyda i
lagen, hade blivit av Moses kungjorda för allt folket, tog han blod av
kalvar och bockar, tillika med vatten och röd ull och isop, och
bestänkte såväl själva boken som allt folket

<span id="an_9:20">9:20</span> och sade: »Detta är förbundets blod, det
förbunds som Gud har stadgat för eder.»

<span id="an_9:21">9:21</span> Likaledes stänkte han ock blod på
tabernaklet och på alla de ting som hörde till gudstjänsten.

<span id="an_9:22">9:22</span> Så renas enligt lagen nästan allting med
blod, och utan att blod utgjutes gives ingen förlåtelse.

<span id="an_9:23">9:23</span> Alltså var det nödvändigt att avbilderna
av de himmelska tingen renades genom sådana medel; men de himmelska
tingen själva måste renas genom bättre offer än dessa.

<span id="an_9:24">9:24</span> Ty Kristus har icke gått in i ett
allraheligaste som är gjort med händer, och som allenast är en
efterbildning av det sannskyldiga, utan han har gått in i själva
himmelen, för att nu träda fram inför Guds ansikte, oss till godo.

<span id="an_9:25">9:25</span> Ej heller har han gått ditin, för att
många gånger offra sig själv, såsom översteprästen år efter år går in i
det allraheligaste, med blod som icke är hans eget.

<span id="an_9:26">9:26</span> Han hade annars måst lida många gånger
allt ifrån världens begynnelse. I stället har han uppenbarats en enda
gång, nu vid tidernas ände, för att genom offret av sig själv utplåna
synden.

<span id="an_9:27">9:27</span> Och såsom det är människorna förelagt att
en gång dö och sedan dömas,

<span id="an_9:28">9:28</span> så skall Kristus, sedan han en gång har
blivit offrad för att bära mångas synder, för andra gången, utan synd,
låta sig ses av dem som bida efter honom, till frälsning.

<span id="an_10:1">10:1</span> Ty lagen innehåller en skugga av det
tillkommande goda, men framställer icke tingen i deras verkliga gestalt;
därför kan den aldrig genom de offer som ständigt frambäras, år efter år
på samma sätt, fullkomna dem som framträda med sådana.

<span id="an_10:2">10:2</span> Annars skulle man väl hava upphört att
offra, då ju de som så förrättade sin gudstjänst icke mer kunde veta med
sig någon synd, sedan de en gång hade blivit renade.

<span id="an_10:3">10:3</span> Men just i offren ligger en årlig
påminnelse om synd.

<span id="an_10:4">10:4</span> Ty omöjligt är att tjurars och bockars
blod skulle kunna borttaga synder.

<span id="an_10:5">10:5</span> Därför säger han vid sitt inträde i
världen: »Slaktoffer och spisoffer begärde du icke, men en kropp beredde
du åt mig;

<span id="an_10:6">10:6</span> i brännoffer och syndoffer fann du icke
behag.

<span id="an_10:7">10:7</span> Då sade jag: 'Se, jag kommer -- i
bokrullen är skrivet om mig -- för att göra din vilja, o Gud.'»

<span id="an_10:8">10:8</span> Sedan han först har sagt: »Slaktoffer och
spisoffer, brännoffer och syndoffer begärde du icke, och i sådana fann
du icke behag» -- och dock frambäras de efter lagen --

<span id="an_10:9">10:9</span> säger han vidare: »Se, jag kommer för att
göra din vilja.» Så tager han bort det förra, för att sätta det andra i
stället.

<span id="an_10:10">10:10</span> Och i kraft av denna »vilja» hava vi
blivit helgade, därigenom att Jesu Kristi »kropp» en gång för alla har
blivit offrad.

<span id="an_10:11">10:11</span> Och alla andra präster stå dag efter
dag i sin tjänst och frambära gång på gång enahanda offer, som dock
aldrig kunna borttaga synder;

<span id="an_10:12">10:12</span> men sedan denne har framburit ett enda
offer för synderna, sitter han för beständigt på Guds högra sida

<span id="an_10:13">10:13</span> och väntar nu allenast på att »hans
fiender skola bliva lagda honom till en fotapall».

<span id="an_10:14">10:14</span> Ty med ett enda offer har han för
beständigt fullkomnat dem som bliva helgade.

<span id="an_10:15">10:15</span> Härom vittnar jämväl den helige Ande
för oss. Ty sedan Herren hade sagt:

<span id="an_10:16">10:16</span> »Detta är det förbund som jag skall
sluta med dem i kommande dagar», säger han: »Jag skall lägga mina lagar
i deras hjärtan, och i deras sinnen skall jag skriva dem»;

<span id="an_10:17">10:17</span> och vidare: »Deras synder och deras
orättfärdiga gärningar skall jag aldrig mer komma ihåg.»

<span id="an_10:18">10:18</span> Men där förlåtelse för dessa är given,
där behöves icke mer något offer för synd.

<span id="an_10:19">10:19</span> Eftersom vi nu, mina bröder, hava en
fast tillförsikt att få gå in i det allraheligaste i och genom Jesu
blod,

<span id="an_10:20">10:20</span> i det att han åt oss har invigt en ny
och levande väg ditin genom förlåten -- det är genom sitt kött --

<span id="an_10:21">10:21</span> och eftersom vi hava en stor
överstepräst över Guds hus,

<span id="an_10:22">10:22</span> så låtom oss med uppriktiga hjärtan gå
fram i full trosvisshet, bestänkta till våra hjärtan och därigenom
renade från ett ont samvete, och till kroppen tvagna med rent vatten.

<span id="an_10:23">10:23</span> Låtom oss oryggligt hålla fast vid
hoppets bekännelse, ty den som har givit oss löftet, han är trofast.

<span id="an_10:24">10:24</span> Och låtom oss akta på varandra för att
uppliva varandra till kärlek och goda gärningar;

<span id="an_10:25">10:25</span> låtom oss icke övergiva vår
församlingsgemenskap, såsom somliga hava för sed, utan må vi förmana
varandra -- detta så mycket mer som I sen huru »dagen» nalkas.

<span id="an_10:26">10:26</span> Ty om vi med berått mod synda, sedan vi
hava undfått kunskapen om sanningen, så återstår icke mer något offer
för våra synder,

<span id="an_10:27">10:27</span> utan allenast en förskräcklig väntan på
dom och glöden av en eld som skall förtära motståndarna.

<span id="an_10:28">10:28</span> Den som föraktar Moses' lag, han skall
»efter två eller tre vittnens utsago» dödas utan barmhärtighet;

<span id="an_10:29">10:29</span> huru mycket svårare straff tron I icke
då att den skall anses värd, som förtrampar Guds Son och aktar
förbundets blod för orent -- det i vilket han har blivit helgad -- och
som smädar nådens Ande!

<span id="an_10:30">10:30</span> Vi veta ju vem han är som sade: »Min är
hämnden; jag skall vedergälla det», och åter: »Herren skall döma sitt
folk.»

<span id="an_10:31">10:31</span> Det är förskräckligt att falla i den
levande Gudens händer.

<span id="an_10:32">10:32</span> Men kommen ihåg den förgångna tiden, då
I, sedan ljuset hade kommit till eder, ståndaktigt uthärdaden mången
lidandets kamp

<span id="an_10:33">10:33</span> och dels själva genom smälek och
misshandling bleven gjorda till ett skådespel för världen, dels leden
med andra som fingo genomgå sådant.

<span id="an_10:34">10:34</span> Ty I haven delat de fångnas lidanden
och med glädje underkastat eder att bliva berövade edra ägodelar. I
vissten nämligen att I haven en egendom som är bättre och bliver
beståndande.

<span id="an_10:35">10:35</span> Så kasten nu icke bort eder
frimodighet, som ju har med sig stor lön.

<span id="an_10:36">10:36</span> I behöven nämligen ståndaktighet för
att kunna göra Guds vilja och få vad utlovat är.

<span id="an_10:37">10:37</span> Ty »ännu en helt liten tid, så kommer
den som skall komma, och han skall icke dröja;

<span id="an_10:38">10:38</span> och min rättfärdige skall leva av tro.
Men om någon drager sig undan, så finner min själ icke behag i honom».

<span id="an_10:39">10:39</span> Dock, vi höra icke till dem som draga
sig undan, sig själva till fördärv; vi höra till dem som tro och så
vinna sina själar.

<span id="an_11:1">11:1</span> Men tron är en fast tillförsikt om det
som man hoppas, en övertygelse om ting som man icke ser.

<span id="an_11:2">11:2</span> På grund av den fingo ju de gamle sitt
vittnesbörd.

<span id="an_11:3">11:3</span> Genom tron förstå vi att världen har
blivit fullbordad genom ett ord av Gud, så att det man ser icke har
blivit till av något synligt.

<span id="an_11:4">11:4</span> Genom tron frambar Abel åt Gud ett bättre
offer än Kain, och genom den fick han det vittnesbördet att han var
rättfärdig, i det Gud själv gav vittnesbörd om hans offergåvor; och
genom tron talar han ännu, fastän han är död.

<span id="an_11:5">11:5</span> Genom tron togs Enok bort, för att han
icke skulle se döden; och »man såg honom icke mer, ty Gud tog honom
bort». Förrän han togs bort, fick han nämligen det vittnesbördet att han
hade täckts Gud;

<span id="an_11:6">11:6</span> men utan tro är det omöjligt att täckas
Gud. Ty den som vill komma till Gud måste tro att han är till, och att
han lönar dem som söka honom.

<span id="an_11:7">11:7</span> Genom tron var det som Noa, sedan han
hade fått uppenbarelse om något som man ännu icke såg, i from förtröstan
byggde en ark för att rädda sitt hus; och genom den blev han världen
till dom och fick till arvedel den rättfärdighet som hör tron till.

<span id="an_11:8">11:8</span> Genom tron var Abraham lydig, när han
blev kallad, och han drog så ut till det land som han skulle få till
arvedel; han drog ut, fastän han icke visste vart han skulle komma.

<span id="an_11:9">11:9</span> Genom tron bosatte han sig såsom främling
i det utlovade landet, likasom i ett främmande land, och bodde i tält
med Isak och Jakob, som voro hans medarvingar till samma löfte.

<span id="an_11:10">11:10</span> Ty han väntade på »staden med de fasta
grundvalarna», vars byggmästare och skapare är Gud.

<span id="an_11:11">11:11</span> Genom tron fick jämväl Sara, fastän
överårig, kraft att bliva stammoder för en avkomma, i det hon höll den
för trovärdig, som hade givit löftet.

<span id="an_11:12">11:12</span> Därför föddes ock av en och samme man,
en som var så gott som död, avkomlingar »så talrika som stjärnorna på
himmelen och som sanden på havets strand, som man icke kan räkna».

<span id="an_11:13">11:13</span> I tron dogo alla dessa, innan de ännu
hade fått vad utlovat var; de hade allenast sett det i fjärran och hade
hälsat det och bekänt sig vara »gäster och främlingar» på jorden.

<span id="an_11:14">11:14</span> De som så tala giva ju därmed till
känna att de söka efter ett fädernesland.

<span id="an_11:15">11:15</span> Och om de hade menat det land som de
hade gått ut ifrån, så hade de haft tillfälle att vända tillbaka dit.

<span id="an_11:16">11:16</span> Men nu stod deras håg till ett bättre,
nämligen det himmelska. Därför blyges icke Gud för att kallas deras Gud;
ty han har berett åt dem en stad.

<span id="an_11:17">11:17</span> Genom tron var det som Abraham frambar
Isak såsom offer, när han blev satt på prov; ja, sin ende son frambar
han såsom offer, han som hade mottagit löftena,

<span id="an_11:18">11:18</span> han till vilken det hade blivit sagt:
»Genom Isak är det som säd skall uppkallas efter dig.»

<span id="an_11:19">11:19</span> Ty han tänkte på att Gud var mäktig att
till och med uppväcka från de döda; från de döda fick han honom ock
tillbaka, liknelsevis talat.

<span id="an_11:20">11:20</span> Genom tron gav jämväl Isak sin
välsignelse åt Jakob och Esau för kommande tider.

<span id="an_11:21">11:21</span> Genom tron välsignade den döende Jakob
Josefs båda söner och tillbad, lutad mot ändan av sin stav.

<span id="an_11:22">11:22</span> Genom tron talade Josef, när han låg
för döden, om Israels barns uttåg och gav befallning om vad som skulle
göras med hans ben.

<span id="an_11:23">11:23</span> Genom tron blev Moses vid sin födelse
dold av sina föräldrar och hölls av dem gömd i tre månader, eftersom de
sågo att »det var ett vackert barn»; och de läto icke förskräcka sig av
konungens påbud.

<span id="an_11:24">11:24</span> Genom tron försmådde Moses, sedan han
hade blivit stor, att kallas Faraos dotterson.

<span id="an_11:25">11:25</span> Han ville hellre utstå lidande med Guds
folk än för en kort tid leva i syndig njutning;

<span id="an_11:26">11:26</span> han höll nämligen Kristi smälek för en
större rikedom än Egyptens skatter, ty han hade sin blick riktad på
lönen.

<span id="an_11:27">11:27</span> Genom tron övergav han Egypten, utan
att låta förskräcka sig av konungens vrede; ty därigenom att han likasom
såg den Osynlige kunde han härda ut.

<span id="an_11:28">11:28</span> Genom tron har han ock förordnat om
påsken och blodbestrykningen, på det att »Fördärvaren», som förgjorde
allt förstfött, icke skulle komma vid dem.

<span id="an_11:29">11:29</span> Genom tron drogo de fram genom Röda
havet likasom på torra landet; men när egyptierna försökte gå samma väg,
dränktes de.

<span id="an_11:30">11:30</span> Genom tron föllo Jerikos murar, sedan
man i sju dagar hade gått runt omkring dem.

<span id="an_11:31">11:31</span> Genom tron undgick skökan Rahab att
förgås tillsammans med de ohörsamma, eftersom hon hade tagit emot
spejarna såsom vänner.

<span id="an_11:32">11:32</span> Och vad skall jag nu vidare säga? Tiden
bleve mig ju för kort, ifall jag skulle förtälja om Gideon, Barak,
Simson och Jefta, om David och Samuel och profeterna,

<span id="an_11:33">11:33</span> om dessa som genom tron besegrade
konungariken, övade rättfärdighet, fingo löften uppfyllda, tillstoppade
lejons gap,

<span id="an_11:34">11:34</span> dämpade eldens kraft, undkommo svärdets
egg, blevo starka från att hava varit svaga, blevo väldiga i krig och
drevo främmande härar på flykten.

<span id="an_11:35">11:35</span> Kvinnor funnos som fingo igen sina döda
genom deras uppståndelse. Andra läto sig läggas på sträckbänk och ville
icke taga emot någon befrielse, i hopp om en så mycket bättre
uppståndelse.

<span id="an_11:36">11:36</span> Andra åter underkastade sig begabberi
och gisselslag, därtill ock bojor och fängelse;

<span id="an_11:37">11:37</span> de blevo stenade, marterade,
söndersågade, dödade med svärd. De gingo omkring höljda i fårskinn och
gethudar, nödställda, misshandlade, plågade,

<span id="an_11:38">11:38</span> dessa människor som världen icke var
värdig att hysa; de irrade omkring i öknar och bergstrakter och levde i
hålor och jordkulor.

<span id="an_11:39">11:39</span> Och fastän alla dessa genom tron hava
fått sitt vittnesbörd, undfingo de ändå icke vad utlovat var;

<span id="an_11:40">11:40</span> ty Gud hade åt oss utsett något bättre,
på det att de icke oss förutan skulle bliva fullkomnade.

<span id="an_12:1">12:1</span> Alltså, då vi nu hava omkring oss en så
stor hop av vittnen, må ock vi lägga av allt som är oss till hinder, och
särskilt synden, som så hårt omsnärjer oss, och med uthållighet löpa
framåt i den tävlingskamp som är oss förelagd.

<span id="an_12:2">12:2</span> Och må vi därvid se på Jesus, trons
hövding och fullkomnare, på honom, som i stället för att taga den glädje
som låg framför honom, utstod korsets lidande och aktade smäleken för
intet, och som nu sitter på högra sidan om Guds tron.

<span id="an_12:3">12:3</span> Ja, på honom, som har utstått så mycken
gensägelse av syndare, på honom mån I tänka, så att I icke tröttnen och
uppgivens i edra själar.

<span id="an_12:4">12:4</span> Ännu haven I icke stått emot ända till
blods, i eder kamp mot synden.

<span id="an_12:5">12:5</span> Och I haven alldeles förgätit den
förmaningens röst som talar med eder, såsom man talar med söner: »Min
son, förkasta icke Herrens aga, och giv dig icke över, när du tuktas av
honom.

<span id="an_12:6">12:6</span> Ty den Herren älskar, den agar han, och
han straffar med riset var son som han har kär.»

<span id="an_12:7">12:7</span> Det är till eder fostran som I fån utstå
lidande; Gud handlar med eder såsom med söner. Ty var finnes den son som
icke bliver agad av sin fader?

<span id="an_12:8">12:8</span> Om I lämnadens utan aga, medan alla andra
finge sin del därav, så voren I oäkta söner och icke äkta.

<span id="an_12:9">12:9</span> Vidare: vi hava haft köttsliga fäder, som
agade oss, och vi visade försyn för dem; skola vi då icke mycket mer
vara underdåniga andarnas Fader, så att vi få leva?

<span id="an_12:10">12:10</span> De förra agade oss ju för en kort tid,
såsom det syntes dem gott, men denne agar oss för vårt verkliga gagn,
för att vi skola få del av hans helighet.

<span id="an_12:11">12:11</span> Väl synes alla aga för tillfället vara
icke till glädje, utan till sorg; men efteråt bär den, för dem som hava
blivit fostrade därmed, en fridsfrukt som är rättfärdighet.

<span id="an_12:12">12:12</span> Alltså: »stärken maktlösa händer och
vacklande knän»,

<span id="an_12:13">12:13</span> och »gören räta stigar för edra
fötter», så att den fot som haltar icke vrides ur led, utan fastmer
bliver botad.

<span id="an_12:14">12:14</span> Faren efter frid med alla och efter
helgelse; ty utan helgelse får ingen se Herren.

<span id="an_12:15">12:15</span> Och sen till, att ingen går miste om
Guds nåd, och att ingen giftig rot skjuter skott och bliver till
fördärv, så att menigheten därigenom bliver besmittad;

<span id="an_12:16">12:16</span> sen till, att ingen är en otuktig
människa eller ohelig såsom Esau, han som för en enda maträtt sålde sin
förstfödslorätt.

<span id="an_12:17">12:17</span> I veten ju att han ock sedermera blev
avvisad, när han på grund av arvsrätt ville få välsignelsen; han kunde
nämligen icke vinna någon ändring, fastän han med tårar sökte därefter.

<span id="an_12:18">12:18</span> Ty I haven icke kommit till ett berg
som man kan taga på, ett som »brann i eld», icke till »töcken och
mörker» och storm,

<span id="an_12:19">12:19</span> icke till »basunljud» och till en
»röst» som talade så, att de som hörde den bådo att intet ytterligare
skulle talas till dem.

<span id="an_12:20">12:20</span> Ty de kunde icke härda ut med det påbud
som gavs dem: »Också om det är ett djur som kommer vid berget, skall det
stenas.»

<span id="an_12:21">12:21</span> Och så förskräcklig var den syn man
såg, att Moses sade: »Jag är förskräckt och bävar.»

<span id="an_12:22">12:22</span> Nej, I haven kommit till Sions berg och
den levande Gudens stad, det himmelska Jerusalem, och till änglar i
mångtusental,

<span id="an_12:23">12:23</span> till en högtidsskara och församling av
förstfödda söner som äro uppskrivna i himmelen, och till en domare som
är allas Gud, och till fullkomnade rättfärdigas andar,

<span id="an_12:24">12:24</span> och till ett nytt förbunds medlare,
Jesus, och till ett stänkelseblod som talar bättre än Abels blod.

<span id="an_12:25">12:25</span> Sen till, att I icke visen ifrån eder
honom som talar. Ty om dessa icke kunde undfly, när de visade ifrån sig
honom som här på jorden kungjorde Guds vilja, huru mycket mindre skola
då vi kunna det, om vi vända oss ifrån honom som kungör sin vilja från
himmelen?

<span id="an_12:26">12:26</span> Hans röst kom då jorden att bäva; men
nu har han lovat och sagt: »Ännu en gång skall jag komma icke allenast
jorden, utan ock himmelen att bäva.»

<span id="an_12:27">12:27</span> Dessa ord »ännu en gång» giva till
känna att de ting, som kunna bäva, skola, eftersom de äro skapade, bliva
förvandlade, för att de ting, som icke kunna bäva, skola bliva
beståndande.

<span id="an_12:28">12:28</span> Därför, då vi nu skola undfå ett rike
som icke kan bäva, så låtom oss vara tacksamma. På det sättet tjäna vi
Gud, honom till behag, med helig fruktan och räddhåga.

<span id="an_12:29">12:29</span> Ty »vår Gud är en förtärande eld».

<span id="an_13:1">13:1</span> Förbliven fasta i broderlig kärlek.

<span id="an_13:2">13:2</span> Förgäten icke att bevisa gästvänlighet;
ty genom gästvänlighet hava några, utan att veta det, fått änglar till
gäster.

<span id="an_13:3">13:3</span> Tänken på dem som äro fångna, likasom
voren I deras medfångar, och tänken på dem som utstå misshandling,
eftersom också I själva haven en kropp.

<span id="an_13:4">13:4</span> Äktenskapet må hållas i ära bland alla,
och äkta säng bevaras obesmittad; ty otuktiga människor och
äktenskapsbrytare skall Gud döma.

<span id="an_13:5">13:5</span> Varen i eder handel och vandel fria ifrån
penningbegär; låten eder nöja med vad I haven. Ty han har själv sagt:
»Jag skall icke lämna dig eller övergiva dig.»

<span id="an_13:6">13:6</span> Alltså kunna vi dristigt säga: »Herren är
min hjälpare, jag skall icke frukta; vad kunna människor göra mig?»

<span id="an_13:7">13:7</span> Tänken på edra lärare, som hava talat
Guds ord till eder; sen huru de slutade sin levnad, och efterföljen
deras tro.

<span id="an_13:8">13:8</span> Jesus Kristus är densamme i går och i
dag, så ock i evighet.

<span id="an_13:9">13:9</span> Låten eder icke vilseföras av allahanda
främmande läror. Ty det är gott att bliva styrkt i sitt hjärta genom nåd
och icke genom offermåltider; de som hava befattat sig med sådant hava
icke haft något gagn därav.

<span id="an_13:10">13:10</span> Vi hava ett altare, från vilket de som
göra tjänst vid tabernaklet icke hava rätt att få något att äta.

<span id="an_13:11">13:11</span> Det är ju så, att kropparna av de djur,
vilkas blod översteprästen bär in i det allraheligaste till försoning
för synd, »brännas upp utanför lägret».

<span id="an_13:12">13:12</span> Därför var det ock utanför stadsporten
som Jesus utstod sitt lidande, för att han genom sitt eget blod skulle
helga folket.

<span id="an_13:13">13:13</span> Låtom oss alltså gå ut till honom
»utanför lägret» och bära hans smälek.

<span id="an_13:14">13:14</span> Ty vi hava här ingen varaktig stad,
utan söka efter den tillkommande staden.

<span id="an_13:15">13:15</span> Så låtom oss då genom honom alltid till
Gud »frambära ett lovets offer», det är »en frukt ifrån läppar» som
prisa hans namn.

<span id="an_13:16">13:16</span> Men förgäten icke att göra gott och
dela med eder, ty sådana offer har Gud behag till.

<span id="an_13:17">13:17</span> Varen edra lärare hörsamma, och böjen
eder för dem; ty de vaka över edra själar, eftersom de skola avlägga
räkenskap. Må de då kunna göra det med glädje, och icke med suckan, ty
detta vore eder icke nyttigt.

<span id="an_13:18">13:18</span> Bedjen för oss; ty vi tro oss hava ett
gott samvete, eftersom vi söka att i alla stycken föra en god vandel.

<span id="an_13:19">13:19</span> Och jag uppmanar eder att göra detta,
så mycket mer som jag hoppas att därigenom dess snarare bliva återgiven
åt eder.

<span id="an_13:20">13:20</span> Men fridens Gud, som från de döda har
återfört vår Herre Jesus, vilken genom ett evigt förbunds blod är den
store herden för fåren,

<span id="an_13:21">13:21</span> han fullkomne eder i allt vad gott är,
så att I gören hans vilja; och han verke i oss vad som är välbehagligt
inför honom, genom Jesus Kristus. Honom tillhör äran i evigheternas
evigheter. Amen.

<span id="an_13:22">13:22</span> Jag beder eder, mina bröder: tagen icke
illa upp dessa förmaningens ord; jag har ju ock skrivit till eder helt
kort.

<span id="an_13:23">13:23</span> Veten att vår broder Timoteus har
blivit lösgiven. Om han snart kommer hit, vill jag tillsammans med honom
besöka eder.

<span id="an_13:24">13:24</span> Hälsen alla edra lärare och alla de
heliga. De italiska bröderna hälsa eder.

<span id="an_13:25">13:25</span> Nåd vare med eder alla.

------------------------------------------------------------------------

[Next: James](jam.md)
