[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](oba)  [Next](mic.md) 

------------------------------------------------------------------------

### Swedish Bible: Jonah

<span id="an_1:1">1:1</span> Och HERRENS ord kom till Jona, Amittais
son; han sade:

<span id="an_1:2">1:2</span> »Stå upp och begiv dig till Nineve, den
stora staden, och predika för den; ty deras ondska har kommit upp inför
mitt ansikte.»

<span id="an_1:3">1:3</span> Men Jona stod upp och ville fly till
Tarsis, undan HERRENS ansikte. Och han for ned till Jafo och fann där
ett skepp som skulle gå till Tarsis. Och sedan han hade erlagt betalning
för resan, steg han ombord därpå för att fara med till Tarsis, undan
HERRENS ansikte.

<span id="an_1:4">1:4</span> Men HERREN sände en stark vind ut över
havet, så att en stark storm uppstod på havet; och skeppet var nära att
krossas.

<span id="an_1:5">1:5</span> Då betogos sjömännen av fruktan och ropade
var och en till sin gud; och vad löst som fanns i skeppet kastade de i
havet för att bereda sig lättnad. Men Jona hade gått ned i det inre av
fartyget och låg där i djup sömn.

<span id="an_1:6">1:6</span> Då gick skepparen till honom och sade till
honom: »Huru kan du sova så? Stå upp och åkalla din Gud. Kanhända skall
den Guden tänka på oss, så att vi icke förgås.»

<span id="an_1:7">1:7</span> Och folket sade till varandra: »Välan, låt
oss kasta lott, så att vi få veta för vems skull denna olycka har kommit
över oss.» När de så kastade lott, föll lotten på Jona.

<span id="an_1:8">1:8</span> Då sade de till honom: »Säg oss för vems
skull denna olycka har kommit över oss. Vad är ditt ärende, och varifrån
kommer du? Från vilket land och av vad folk är du?»

<span id="an_1:9">1:9</span> Han svarade den; »Jag är en hebré, och jag
dyrkar HERREN, himmelens Gud, som har gjort havet och det torra.»

<span id="an_1:10">1:10</span> Då betogos männen av stor fruktan och
sade till honom: »Vad är det du har gjort!» Ty männen fingo genom det
han berättade dem veta att han flydde undan HERRENS ansikte.

<span id="an_1:11">1:11</span> Och de sade till honom: »Vad skola vi
göra med dig, så att havet stillar sig för oss?» Ty havet stormade mer
och mer.

<span id="an_1:12">1:12</span> Då svarade han dem: »Tagen mig och kasten
mig i havet, så skall havet stillas för eder; ty jag vet att det är för
min skull som denna starka storm har kommit över eder.»

<span id="an_1:13">1:13</span> Och männen strävade med all makt att
komma tillbaka till land, men de kunde icke; ty havet stormade mer och
mer emot dem.

<span id="an_1:14">1:14</span> Då ropade de till HERREN och sade: »Ack
HERRE, låt oss icke förgås för denne mans själs skull, och låt icke
oskyldigt blod komma över oss. Ty du, HERRE, har gjort såsom dig
täckes.»

<span id="an_1:15">1:15</span> Därefter togo de Jona och kastade honom i
havet. Då lade sig havets raseri.

<span id="an_1:16">1:16</span> Och männen betogos av stor fruktan för
HERREN, och de offrade slaktoffer åt HERREN och gjorde löften.

<span id="an_2:1">2:1</span> Men HERREN sände en stor fisk, som slukade
upp Jona. Och Jona var i fiskens buk tre dagar och tre nätter.

<span id="an_2:2">2:2</span> Och Jona bad till HERREN, sin Gud, i
fiskens buk.

<span id="an_2:3">2:3</span> Han sade: »Jag åkallade HERREN i min nöd,
och han svarade mig; från dödsrikets buk ropade jag, och du hörde min
röst.

<span id="an_2:4">2:4</span> Du kastade mig i djupet, mitt i havet, och
strömmen omslöt mig, alla dina svallande böljor gingo över mig.

<span id="an_2:5">2:5</span> Jag tänkte då: 'Jag är bortdriven ifrån
dina ögon.' Men jag skall åter få skåda upp mot ditt heliga tempel.

<span id="an_2:6">2:6</span> Vatten omvärvde mig in på livet, djupet
omslöt mig; sjögräs omsnärjde mitt huvud.

<span id="an_2:7">2:7</span> Till bergens grund sjönk jag ned, jordens
bommar slöto sig bakom mig för evigt. Men du förde min själ upp ur
graven, HERRE, min Gud.

<span id="an_2:8">2:8</span> När min själ försmäktade i mig, då tänkte
jag på HERREN, och min bön kom till dig, i ditt heliga tempel.

<span id="an_2:9">2:9</span> De som hålla sig till fåfängliga avgudar,
de låta sin nåds Gud fara.

<span id="an_2:10">2:10</span> Men jag vill offra åt dig, med högljudd
tacksägelse; vad jag har lovat vill jag infria; frälsningen är hos
HERREN!»

<span id="an_2:11">2:11</span> Och på HERRENS befallning kastade fisken
upp Jona på land.

<span id="an_3:1">3:1</span> Och HERRENS ord kom för andra gången till
Jona; han sade:

<span id="an_3:2">3:2</span> »Stå upp och begiv dig till Nineve, den
stora staden, och predika för den vad jag skall tala till dig.»

<span id="an_3:3">3:3</span> Då stod Jona upp och begav sig till Nineve,
såsom HERREN hade befallt. Men Nineve var en stor stad inför Gud, tre
dagsresor lång.

<span id="an_3:4">3:4</span> Och Jona begav sig på väg in i staden, en
dagsresa, och predikade och sade: »Det dröjer ännu fyrtio dagar, så
skall Nineve bliva omstörtat.»

<span id="an_3:5">3:5</span> Då trodde folket i Nineve på Gud, och lyste
ut en fasta och klädde sig i sorgdräkt, både stora och små.

<span id="an_3:6">3:6</span> Och när saken kom för konungen i Nineve,
stod han upp från sin tron och lade av sin mantel och höljde sig i
sorgdräkt och satte sig i aska.

<span id="an_3:7">3:7</span> Sedan utropade och förkunnade man i Nineve,
enligt konungens och hans stores påbud, och sade: »Ingen människa må
smaka något, icke heller något djur, vare sig av fäkreaturen eller
småboskapen; de må icke föras i bet, ej heller vattnas.

<span id="an_3:8">3:8</span> Och både människor och djur skola hölja sig
i sorgdräkt och ropa till Gud med all makt. Och var och en må vända om
från sin onda väg och från den orätt som han har haft för händer.

<span id="an_3:9">3:9</span> Vem vet, kanhända vänder Gud då om och
ångrar sig och vänder sig ifrån sin vredes glöd, så att vi icke förgås.»

<span id="an_3:10">3:10</span> Då nu Gud såg vad de gjorde, att de vände
om från sin onda väg, ångrade han det onda som han hade hotat att göra
mot dem, och han gjorde icke så.

<span id="an_4:1">4:1</span> Men detta förtröt Jona högeligen, och hans
vrede upptändes.

<span id="an_4:2">4:2</span> Och han bad till HERREN och sade: »Ack
Herre, var det icke detta jag tänkte, när jag ännu var i mitt land!
Därför ville jag ock i förväg fly undan till Tarsis. Jag visste ju att
du är en nådig och barmhärtig Gud, långmodig och stor i mildhet, och
sådan att du ångrar det onda.

<span id="an_4:3">4:3</span> Så tag nu, Herre, mitt liv ifrån mig; ty
jag vill hellre vara död än leva.»

<span id="an_4:4">4:4</span> Men HERREN sade: »Menar du att du har skäl
till att vredgas?»

<span id="an_4:5">4:5</span> Och Jona gick ut ur staden och stannade
öster om staden; där gjorde han sig en hydda och satt i skuggan
därunder, för att se huru det skulle gå med staden.

<span id="an_4:6">4:6</span> Och HERREN Gud lät en ricinbuske skjuta upp
över Jona, för att den skulle giva skugga åt hans huvud och hjälpa honom
ur hans förtrytelse; och Jona gladde sig högeligen över ricinbusken.

<span id="an_4:7">4:7</span> Men dagen därefter, när morgonrodnaden gick
upp, sände Gud maskar som frätte ricinbusken, så att den vissnade.

<span id="an_4:8">4:8</span> När sedan solen hade gått upp, sände Gud en
brännande östanvind, och solen stack Jona på huvudet, så att han
försmäktade. Då önskade han sig döden och sade: »Jag vill hellre vara
död än leva.»

<span id="an_4:9">4:9</span> Men Gud sade till Jona: »Menar du att du
har skäl till att vredgas för ricinbuskens skull?» Han svarade: »Jag må
väl hava skäl att vredgas till döds.»

<span id="an_4:10">4:10</span> Då sade HERREN: »Du ömkar dig över
ricinbusken, som du icke har haft någon möda med och icke har dragit
upp, som kom till på en natt och förgicks efter en natt.

<span id="an_4:11">4:11</span> Och jag skulle icke ömka mig över Nineve,
den stora staden, där mer än ett hundra tjugu tusen människor finnas,
som icke förstå att skilja mellan höger och vänster, och därtill djur i
myckenhet!»

------------------------------------------------------------------------

[Next: Micah](mic.md)
