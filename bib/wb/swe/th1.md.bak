[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](col)  [Next](th2.md) 

------------------------------------------------------------------------

### Swedish Bible: 1 Thessalonians

<span id="an_1:1">1:1</span> Paulus och Silvanus och Timoteus hälsa
tessalonikernas församling i Gud, Fadern, och Herren Jesus Kristus. Nåd
och frid vare med eder.

<span id="an_1:2">1:2</span> Vi tacka Gud alltid för eder alla, när vi
tänka på eder i våra böner.

<span id="an_1:3">1:3</span> Ty oavlåtligen ihågkomma vi inför vår Gud
och Fader edra gärningar i tron och edert arbete i kärleken och eder
ståndaktighet i hoppet, i vår Herre Jesus Kristus.

<span id="an_1:4">1:4</span> Vi veta ju, käre bröder, i Guds älskade,
huru det var, när I bleven utvalda:

<span id="an_1:5">1:5</span> vårt evangelium kom till eder icke med ord
allenast, utan i kraft och helig ande och med full visshet. I veten ock
på vad sätt vi uppträdde bland eder, till edert bästa.

<span id="an_1:6">1:6</span> Och I å eder sida bleven våra efterföljare
och därmed Herrens, i det att I, mitt under stort betryck, togen emot
ordet med glädje i helig ande.

<span id="an_1:7">1:7</span> Så bleven I själva ett föredöme för alla de
troende i Macedonien och Akaja.

<span id="an_1:8">1:8</span> Ty från eder har genljudet av Herrens ord
gått vidare ut; icke allenast i Macedonien och Akaja, utan allestädes
har eder tro på Gud blivit känd, så att vi för vår del icke behöva tala
något därom.

<span id="an_1:9">1:9</span> Ty själva förkunna de om oss, med vilken
framgång vi begynte vårt arbete hos eder, och huru I från avgudarna
omvänden eder till Gud, till att tjäna den levande och sanne Guden,

<span id="an_1:10">1:10</span> och till att vänta hans Son från
himmelen, honom som han har uppväckt från de döda, Jesus, som frälsar
oss undan den kommande vredesdomen.

<span id="an_2:1">2:1</span> I veten ju själva, käre bröder, att det
icke var utan kraft vi begynte vårt arbete hos eder.

<span id="an_2:2">2:2</span> Nej, fastän vi, såsom i veten, i Filippi
förut hade fått utstå lidande och misshandling, hade vi dock frimodighet
i vår Gud till att förkunna för eder Guds evangelium, under mycken kamp.

<span id="an_2:3">2:3</span> Ty vad vi tala till tröst och förmaning,
det har icke sin grund i villfarelse eller i orent uppsåt, ej heller
sker det med svek;

<span id="an_2:4">2:4</span> utan därför att vi av Gud hava prövats
värdiga att få evangelium oss betrott, tala vi i enlighet därmed, icke
för att vara människor till behag, utan för att vara Gud till behag,
honom som prövar våra hjärtan.

<span id="an_2:5">2:5</span> Aldrig någonsin hava vi uppträtt med
smickrets ord, det veten I, ej heller så, att vi skulle få en
förevändning att bereda oss vinning -- Gud är vårt vittne.

<span id="an_2:6">2:6</span> Ej heller hava vi sökt pris av människor,
vare sig av eder eller av andra,

<span id="an_2:7">2:7</span> fastän vi såsom Kristi apostlar väl hade
kunnat uppträda med myndighet. Tvärtom hava vi visat oss milda bland
eder, såsom när en moder omhuldar sina späda barn.

<span id="an_2:8">2:8</span> I sådan ömhet om eder ville vi gärna icke
allenast göra också eder delaktiga av Guds evangelium, utan till och med
offra våra liv för eder, ty I haden blivit oss kära.

<span id="an_2:9">2:9</span> I kommen ju ihåg, käre bröder, vårt arbete
och vår möda, huru vi, under det att vi predikade för eder Guds
evangelium, strävade natt och dag, för att icke bliva någon av eder till
tunga.

<span id="an_2:10">2:10</span> I själva ären våra vittnen, och Gud är
vårt vittne, I veten, och han vet huru heligt och rättfärdigt och
ostraffligt vi förhöllo oss mot eder, I som tron.

<span id="an_2:11">2:11</span> Likaledes veten I huru vi förmanade och
uppmuntrade var och en av eder, såsom en fader sina barn,

<span id="an_2:12">2:12</span> och huru vi uppfordrade eder att föra en
vandel som vore värdig Gud, honom som kallar eder till sitt rike och sin
härlighet.

<span id="an_2:13">2:13</span> Därför tacka vi ock oavlåtligen Gud för
att I, när I undfingen det Guds ord som vi predikade, icke mottogen det
såsom människoord, utan såsom Guds ord, vilket det förvisso är, ett ord
som ock är verksamt i eder som tron.

<span id="an_2:14">2:14</span> I, käre bröder, haven ju blivit
efterföljare till de Guds församlingar i Kristus Jesus som äro i Judeen.
Ty I haven av edra egna landsmän fått lida detsamma som de hava lidit av
judarna --

<span id="an_2:15">2:15</span> av dem som dödade både Herren Jesus och
profeterna och förjagade oss, och som äro misshagliga för Gud och
fiender till alla människor,

<span id="an_2:16">2:16</span> i det att de söka hindra oss att tala
till hedningarna, så att dessa kunna bliva frälsta. Så uppfylla de
alltjämt sina synders mått. Dock, vredesdomen har kommit över dem i all
sin stränghet.

<span id="an_2:17">2:17</span> Men då vi nu hava måst vara skilda från
eder, käre bröder -- visserligen allenast för en kort tid och i utvärtes
måtto, icke till hjärtat -- hava vi blivit så mycket mer angelägna att
få se edra ansikten och känt stor åstundan därefter.

<span id="an_2:18">2:18</span> Ty vi hava varit redo att komma till eder
-- jag, Paulus, för min del både en och två gånger -- men Satan har
hindrat oss.

<span id="an_2:19">2:19</span> Ty vem är vårt hopp och vår glädje och
vår berömmelses krona inför vår Herre Jesus vid hans tillkommelse, vem,
om icke just I?

<span id="an_2:20">2:20</span> Ja, I ären vår ära och vår glädje.

<span id="an_3:1">3:1</span> Därför, när vi icke mer kunde uthärda,
beslöto vi att stanna ensamma kvar i Aten,

<span id="an_3:2">3:2</span> och sände åstad Timoteus, vår broder och
Guds tjänare vid förkunnandet av evangelium om Kristus, för att han
skulle styrka och uppmuntra eder i eder tro,

<span id="an_3:3">3:3</span> så att ingen bleve vacklande under dessa
lidanden. Ty I veten själva att sådana äro oss förelagda.

<span id="an_3:4">3:4</span> Redan när vi voro hos eder, sade vi ju eder
förut att vi skulle komma att utstå lidanden. Så har nu ock skett, det
veten I.

<span id="an_3:5">3:5</span> Det var också därför som jag sände honom
åstad, när jag icke mer kunde uthärda; ty jag ville veta något om eder
tro, eftersom jag fruktade att frestaren till äventyrs hade så frestat
eder, att vårt arbete skulle bliva utan frukt.

<span id="an_3:6">3:6</span> Men nu, då Timoteus har kommit till oss
från eder och förkunnat för oss det glada budskapet om eder tro och
kärlek, och sagt oss att I alltjämt haven oss i god hågkomst, och att I
längten efter att se oss, likasom vi längta efter eder,

<span id="an_3:7">3:7</span> nu hava vi i fråga om eder, käre bröder,
genom eder tro fått hugnad i all vår nöd och allt vårt lidande.

<span id="an_3:8">3:8</span> Ty nu leva vi, eftersom I stån fasta i
Herren.

<span id="an_3:9">3:9</span> Ja, huru skola vi nog kunna tacka Gud för
eder, till gengäld för all den glädje som vi genom eder hava inför vår
Gud?

<span id="an_3:10">3:10</span> Natt och dag är det vår innerligaste bön,
att vi må få se edra ansikten och avhjälpa vad som kan brista i eder
tro.

<span id="an_3:11">3:11</span> Men vår Gud och Fader själv och vår Herre
Jesus må för oss jämna vägen till eder.

<span id="an_3:12">3:12</span> Och eder må Herren giva en allt större
och mer överflödande kärlek till varandra, ja, till alla människor, en
sådan kärlek som vi hava till eder,

<span id="an_3:13">3:13</span> så att edra hjärtan styrkas till att vara
ostraffliga i helighet inför vår Gud och Fader vid vår Herre Jesu
tillkommelse, när han kommer med alla sina heliga.

<span id="an_4:1">4:1</span> Ytterligare, käre bröder, bedja vi nu och
förmana eder i Herren Jesus att allt mer förkovra eder i en sådan vandel
som I haven fått lära av oss att I skolen föra, Gud till behag -- en
sådan vandel som I redan fören.

<span id="an_4:2">4:2</span> I veten ju vilka bud vi hava givit eder
genom Herren Jesus.

<span id="an_4:3">4:3</span> Ty detta är Guds vilja, detta som hör till
eder helgelse, att I avhållen eder från otukt,

<span id="an_4:4">4:4</span> och att var och en av eder vet att hava sin
egen maka i helgelse och ära,

<span id="an_4:5">4:5</span> icke i begärelses lusta såsom hedningarna
-- vilka icke känna Gud --

<span id="an_4:6">4:6</span> och att ingen i sitt förhållande till sin
broder kränker honom eller gör honom något förfång, ty Herren är en
hämnare över allt detta, såsom vi redan förut hava sagt och betygat för
eder.

<span id="an_4:7">4:7</span> Gud har ju icke kallat oss till orenhet,
utan till att leva i helgelse.

<span id="an_4:8">4:8</span> Den som icke vill veta av detta, han
förkastar alltså icke en människa, utan Gud, honom som giver sin helige
Ande till att bo i eder.

<span id="an_4:9">4:9</span> Om broderlig kärlek är det icke behövligt
att skriva till eder, ty I haven själva fått lära av Gud att älska
varandra;

<span id="an_4:10">4:10</span> så handlen I ju ock mot alla bröderna i
hela Macedonien. Men vi förmana eder, käre bröder, att allt mer förkovra
eder häri

<span id="an_4:11">4:11</span> och att sätta eder ära i att leva i
stillhet och sköta vad eder åligger och arbeta med edra händer, enligt
vad vi hava bjudit eder,

<span id="an_4:12">4:12</span> så att I skicken eder höviskt mot dem som
stå utanför och icke behöven anlita någons hjälp.

<span id="an_4:13">4:13</span> Vi vilja icke lämna eder, käre bröder, i
okunnighet om huru det förhåller sig med dem som avsomna, för att I icke
skolen sörja såsom de andra, de som icke hava något hopp.

<span id="an_4:14">4:14</span> Ty lika visst som Jesus, såsom vi tro,
har dött och har uppstått, lika visst skall ock Gud genom Jesus föra dem
som äro avsomnade fram jämte honom.

<span id="an_4:15">4:15</span> Såsom ett ord från Herren säga vi eder
nämligen detta, att vi som leva och lämnas kvar till Herrens
tillkommelse ingalunda skola komma före dem som äro avsomnade.

<span id="an_4:16">4:16</span> Ty Herren skall själv stiga ned från
himmelen, och ett maktbud skall ljuda, en överängels röst och en Guds
basun. Och först skola de i Kristus döda uppstå;

<span id="an_4:17">4:17</span> sedan skola vi som då ännu leva och hava
lämnats kvar bliva jämte dem bortryckta på skyar upp i luften, Herren
till mötes; och så skola vi alltid få vara hos Herren.

<span id="an_4:18">4:18</span> Så trösten nu varandra med dessa ord.

<span id="an_5:1">5:1</span> Vad åter angår tid och stund härför, så är
det icke behövligt att därom skriva till eder, käre bröder.

<span id="an_5:2">5:2</span> Ty I veten själva nogsamt att Herrens dag
kommer såsom en tjuv om natten.

<span id="an_5:3">5:3</span> Bäst de säga: »Allt står väl till, och
ingen fara är på färde», då kommer plötsligt fördärv över dem, såsom
födslovåndan över en havande kvinna, och de skola förvisso icke kunna
fly undan.

<span id="an_5:4">5:4</span> Men I, käre bröder, I leven icke mörker, så
att den dagen kan komma över eder såsom en tjuv;

<span id="an_5:5">5:5</span> I ären ju alla ljusets barn och dagens
barn. Ja, vi höra icke natten eller mörkret till;

<span id="an_5:6">5:6</span> låtom oss alltså icke sova såsom de andra,
utan låtom oss vaka och vara nyktra.

<span id="an_5:7">5:7</span> De som sova, de sova om natten, och de som
dricka sig druckna, de äro druckna om natten;

<span id="an_5:8">5:8</span> men vi som höra dagen till, vi må vara
nyktra, iklädda trons och kärlekens pansar, med frälsningens hopp såsom
hjälm.

<span id="an_5:9">5:9</span> Ty Gud har icke bestämt oss till att
drabbas av vrede, utan till att vinna frälsning genom vår Herre, Jesus
Kristus,

<span id="an_5:10">5:10</span> som har dött för oss, på det att vi må
leva tillika med honom, vare sig vi ännu äro vakna eller vi äro
avsomnade.

<span id="an_5:11">5:11</span> Trösten därför varandra, och uppbyggen
varandra inbördes, såsom I ock redan gören.

<span id="an_5:12">5:12</span> Vi bedja eder, käre bröder, att rätt
uppskatta de män som arbeta bland eder, och som äro edra föreståndare i
Herren och förmana eder.

<span id="an_5:13">5:13</span> Låten dem vara eder övermåttan kära, för
det verks skull som de utföra. Hållen frid inbördes.

<span id="an_5:14">5:14</span> Vi bjuda eder, käre bröder: Förmanen de
oordentliga, uppmuntren de klenmodiga, tagen eder an de svaga, visen
tålamod mot var man.

<span id="an_5:15">5:15</span> Sen till, att ingen vedergäller någon med
ont för ont; faren fastmer alltid efter att göra vad gott är mot
varandra och mot var man.

<span id="an_5:16">5:16</span> Varen alltid glada.

<span id="an_5:17">5:17</span> Bedjen oavlåtligen.

<span id="an_5:18">5:18</span> Tacken Gud i alla livets förhållanden. Ty
att I så gören är Guds vilja i Kristus Jesus.

<span id="an_5:19">5:19</span> Utsläcken icke Anden,

<span id="an_5:20">5:20</span> förakten icke profetisk tal,

<span id="an_5:21">5:21</span> men pröven allt, behållen vad gott är,

<span id="an_5:22">5:22</span> avhållen eder från allt ont, av vad slag
det vara må.

<span id="an_5:23">5:23</span> Men fridens Gud själv helge eder till
hela eder varelse, så att hela eder ande och eder själ och eder kropp
finnas bevarade ostraffliga vid vår Herres, Jesu Kristi, tillkommelse.

<span id="an_5:24">5:24</span> Trofast är han som kallar eder; han skall
ock utföra sitt verk.

<span id="an_5:25">5:25</span> Käre bröder, bedjen för oss.

<span id="an_5:26">5:26</span> Hälsen alla bröderna med en helig kyss.

<span id="an_5:27">5:27</span> Jag besvär eder vid Herren att låta
uppläsa detta brev för alla bröderna.

<span id="an_5:28">5:28</span> Vår Herres, Jesu Kristi, nåd vare med
eder.

------------------------------------------------------------------------

[Next: 2 Thessalonians](th2.md)
