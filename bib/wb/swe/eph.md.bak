[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Swedish Bible: Ephesians

<span id="an_1:1">1:1</span> Paulus, genom Guds vilja Kristi Jesu
apostel, hälsar de heliga som bo i Efesus, de i Kristus Jesus troende.

<span id="an_1:2">1:2</span> Nåd vare med eder och frid ifrån Gud, vår
Fader, och Herren Jesus Kristus.

<span id="an_1:3">1:3</span> Välsignad vare vår Herres, Jesu Kristi, Gud
och Fader, som i Kristus har välsignat oss med all den himmelska
världens andliga välsignelse,

<span id="an_1:4">1:4</span> såsom han ju, förrän världens grund var
lagd, har utvalt oss i honom till att vara heliga och ostraffliga inför
sig.

<span id="an_1:5">1:5</span> Ty i sin kärlek förutbestämde han oss till
barnaskap hos sig, genom Jesus Kristus, efter sin viljas behag,

<span id="an_1:6">1:6</span> den nådeshärlighet till pris, varmed han
har benådat oss i den älskade.

<span id="an_1:7">1:7</span> I honom hava vi förlossning genom hans
blod, förlåtelse för våra synder, efter hans nåds rikedom.

<span id="an_1:8">1:8</span> Och denna nåd har han i överflödande mått
låtit komma oss till del, med all vishet och allt förstånd,

<span id="an_1:9">1:9</span> i det att han för oss har kungjort sin
viljas hemlighet, enligt det beslut som han efter sitt behag hade fattat
inom sig själv,

<span id="an_1:10">1:10</span> om en ordning som i tidernas fullbordan
skulle komma till stånd, det beslutet att i Kristus sammanfatta allt som
finnes i himmelen och på jorden.

<span id="an_1:11">1:11</span> I honom hava vi ock undfått vår arvslott,
vi som förut voro bestämda därtill genom dens beslut, som verkar allting
efter sin egen viljas råd.

<span id="an_1:12">1:12</span> Så skulle vi, hans härlighet till pris,
vara de som i Kristus redan i förväg hava ägt ett hopp.

<span id="an_1:13">1:13</span> I honom haven jämväl I, sedan I haven
fått höra sanningens ord, eder frälsnings evangelium, ja, i honom haven
I, sedan I nu ock haven kommit till tron, såsom ett insegel undfått den
utlovade helige Ande,

<span id="an_1:14">1:14</span> vilken är en underpant på vårt arv, till
förvissning om att hans egendomsfolk skall förlossas, hans härlighet
till pris.

<span id="an_1:15">1:15</span> Sedan jag fick höra om eder tro i Herren
Jesus och om eder kärlek till alla de heliga,

<span id="an_1:16">1:16</span> har därför jag å min sida icke upphört
att tacka Gud för eder, när jag tänker på eder i mina böner.

<span id="an_1:17">1:17</span> Och min bön är att vår Herres, Jesu
Kristi, Gud, härlighetens Fader, må giva eder en visdomens och
uppenbarelsens ande till kunskap om sig,

<span id="an_1:18">1:18</span> och att han må upplysa edra hjärtans
ögon, så att I förstån hurudant det hopp är, vartill han har kallat
eder, huru rikt på härlighet hans arv är bland de heliga,

<span id="an_1:19">1:19</span> och huru översvinnligt stor hans makt är
på oss som tro -- allt i enlighet med den väldiga styrkas kraft,

<span id="an_1:20">1:20</span> varmed han har verkat i Kristus, i det
att han uppväckte honom från de döda och satte honom på sin högra sida i
den himmelska världen,

<span id="an_1:21">1:21</span> över alla andevärldens furstar och
väldigheter och makter och herrar, ja, över allt som kan nämnas, icke
allenast i denna tidsålder, utan ock i den tillkommande.

<span id="an_1:22">1:22</span> »Allt lade han under hans fötter.» Och
honom gav han åt församlingen till att vara ett huvud över allting --

<span id="an_1:23">1:23</span> åt församlingen, ty den är hans kropp och
är uppfylld av honom som uppfyller allt i alla.

<span id="an_2:1">2:1</span> Så har han ock gjort eder levande, eder som
voren döda genom de överträdelser och synder

<span id="an_2:2">2:2</span> i vilka I förut vandraden, efter denna
världs och tidsålders sätt, i det I följden fursten över luftens
härsmakt, över den andemakt som nu är verksam i de ohörsamma.

<span id="an_2:3">2:3</span> Bland dessa voro förut också vi
allasammans, där vi vandrade i vårt kötts begärelser och gjorde vad
köttet och sinnet ville; och vi voro genom vår natur hemfallna åt
vredesdomen, vi likasom de andra.

<span id="an_2:4">2:4</span> Men Gud, som är rik på barmhärtighet, har,
för den stora kärleks skull, varmed han har älskat oss,

<span id="an_2:5">2:5</span> gjort oss levande med Kristus, oss som voro
döda genom våra synder. Av nåd ären I frälsta!

<span id="an_2:6">2:6</span> Ja, han har uppväckt oss med honom och satt
oss med honom i den himmelska världen, i Kristus Jesus,

<span id="an_2:7">2:7</span> för att i de kommande tidsåldrarna bevisa
sin nåds översvinnliga rikedom, genom godhet mot oss i Kristus Jesus.

<span id="an_2:8">2:8</span> Ty av nåden ären I frälsta genom tro -- och
det icke av eder själva, Guds gåva är det --

<span id="an_2:9">2:9</span> icke av gärningar, för att ingen skall
berömma sig.

<span id="an_2:10">2:10</span> Ty hans verk äro vi, skapade i Kristus
Jesus till goda gärningar, vilka Gud förut har berett, för att vi skola
vandra i dem.

<span id="an_2:11">2:11</span> Kommen därför ihåg att I förut, I som
voren hedningar i köttet och bleven kallade oomskurna av dem som kallas
omskurna, efter den omskärelse som med händer göres på köttet --

<span id="an_2:12">2:12</span> kommen ihåg att I på den tiden, då när I
voren utan Kristus, voren utestängda från medborgarskap i Israel och
främmande för löftets förbund, utan hopp och utan Gud i världen.

<span id="an_2:13">2:13</span> Nu däremot, då I ären i Kristus Jesus,
haven I, som förut voren fjärran, kommit nära, i och genom Kristi blod.

<span id="an_2:14">2:14</span> Ty han är vår frid, han som av de båda
har gjort ett och brutit ned den skiljemur som stod emellan oss,
nämligen ovänskapen.

<span id="an_2:15">2:15</span> Ty i sitt kött gjorde han om intet budens
stadgelag, för att han skulle av de två i sig skapa en enda ny människa
och så bereda frid,

<span id="an_2:16">2:16</span> och för att han skulle åt dem båda,
förenade i en enda kropp, skaffa försoning med Gud, sedan han genom
korset hade i sin person dödat ovänskapen.

<span id="an_2:17">2:17</span> Och han har kommit och har förkunnat det
glada budskapet om frid för eder, I som voren fjärran, och om frid för
dem som voro nära.

<span id="an_2:18">2:18</span> Ty genom honom hava vi, de ena såväl som
de andra, i en och samme Ande tillträde till Fadern.

<span id="an_2:19">2:19</span> Alltså ären I nu icke mer främlingar och
gäster, utan I haven medborgarskap med de heliga och ären Guds husfolk,

<span id="an_2:20">2:20</span> uppbyggda på apostlarnas och profeternas
grundval, där hörnstenen är Kristus Jesus själv,

<span id="an_2:21">2:21</span> i vilken allt det som uppbygges bliver
sammanslutet och så växer upp till ett heligt tempel i Herren.

<span id="an_2:22">2:22</span> I honom bliven också I med de andra
uppbyggda till en Guds boning, i Anden.

<span id="an_3:1">3:1</span> Fördenskull böjer jag mina knän, jag
Paulus, som till gagn för eder, I hedningar, är Kristi Jesu fånge.

<span id="an_3:2">3:2</span> I haven väl hört om det nådesuppdrag av
Gud, som är mig givet för eder räkning,

<span id="an_3:3">3:3</span> huru genom uppenbarelse den hemlighet blev
för mig kungjord, varom jag ovan har i korthet skrivit.

<span id="an_3:4">3:4</span> Och när I läsen detta, kunnen I därav
förstå vilken insikt jag har i Kristi hemlighet,

<span id="an_3:5">3:5</span> som under förgångna släktens tider icke
hade blivit kungjord för människors barn, såsom den nu genom
andeingivelse har blivit uppenbarad för hans heliga apostlar och
profeter.

<span id="an_3:6">3:6</span> Jag menar den hemligheten, att hedningarna
i Kristus Jesus äro våra medarvingar och jämte oss lemmar i en och samma
kropp och jämte oss delaktiga i löftet -- detta genom evangelium,

<span id="an_3:7">3:7</span> vars tjänare jag har blivit i följd av den
Guds nåds gåva som blev mig given genom hans mäktiga kraft.

<span id="an_3:8">3:8</span> Ja, åt mig, den ringaste bland alla heliga,
blev den nåden given att för hedningarna förkunna evangelium om Kristi
outrannsakliga rikedom,

<span id="an_3:9">3:9</span> och att lägga i dagen huru det rådslut har
blivit utfört, som tidsåldrarna igenom hade såsom en hemlighet varit
fördolt i Gud, alltings skapare.

<span id="an_3:10">3:10</span> Ty Gud ville att hans mångfaldiga visdom
nu, i och genom församlingen, skulle bliva kunnig för furstarna och
väldigheterna i den himmelska världen.

<span id="an_3:11">3:11</span> Sådant hade hans beslut varit från
tidsåldrarnas begynnelse, det som han utförde i Kristus Jesus, vår
Herre.

<span id="an_3:12">3:12</span> Och i honom kunna vi med tillförsikt
frimodigt träda fram, genom tron på honom.

<span id="an_3:13">3:13</span> Därför beder jag eder att icke fälla
modet vid mina lidanden för eder; de lända ju eder till ära.

<span id="an_3:14">3:14</span> Fördenskull böjer jag mina knän för
Fadern --

<span id="an_3:15">3:15</span> honom från vilken allt vad fader heter i
himmelen och på jorden har sitt namn --

<span id="an_3:16">3:16</span> och beder att han ville efter sin
härlighets rikedom förläna eder, att I genom hans Ande växen till i
kraft till eder invärtes människa,

<span id="an_3:17">3:17</span> och att Kristus genom tron må bo i edra
hjärtan, och att I mån vara rotade och grundade i kärleken,

<span id="an_3:18">3:18</span> så att I, tillika med alla de heliga,
till fullo förmån fatta vad bredden och längden och höjden och djupet är

<span id="an_3:19">3:19</span> och så lära känna Kristi kärlek, som
övergår all kunskap. Ty så skolen I bliva helt uppfyllda av all Guds
fullhet.

<span id="an_3:20">3:20</span> Men honom, som förmår göra mer, ja, långt
mer än allt vad vi bedja eller tänka, efter den kraft som är verksam i
oss,

<span id="an_3:21">3:21</span> honom tillhör äran i församlingen och i
Kristus Jesus alla släkten igenom i evigheternas evighet, amen.

<span id="an_4:1">4:1</span> Så förmanar jag nu eder, jag som är en
fånge i Herren, att föra en vandel som är värdig den kallelse I haven
undfått,

<span id="an_4:2">4:2</span> med all ödmjukhet och allt saktmod, med
tålamod, så att I haven fördrag med varandra i kärlek

<span id="an_4:3">4:3</span> och vinnläggen eder om att bevara Andens
enhet genom fridens band:

<span id="an_4:4">4:4</span> en kropp och en Ande, likasom I ock bleven
kallade till att leva i ett och samma hopp, det som tillhör eder
kallelse --

<span id="an_4:5">4:5</span> en Herre, en tro, ett dop, en Gud, som är
allas Fader,

<span id="an_4:6">4:6</span> han som är över alla, genom alla och i
alla.

<span id="an_4:7">4:7</span> Men åt var och en särskild av oss blev
nåden given, alltefter som Kristus tillmätte honom sin gåva.

<span id="an_4:8">4:8</span> Därför heter det: »Han for upp i höjden,
han tog fångar, han gav människorna gåvor.»

<span id="an_4:9">4:9</span> Men detta ord »han for upp», vad innebär
det, om icke att han förut hade farit hit ned till jordens lägre rymder?

<span id="an_4:10">4:10</span> Den som for ned, han är ock den som for
upp över alla himlar, för att han skulle uppfylla allt.

<span id="an_4:11">4:11</span> Och han gav oss somliga till apostlar,
somliga till profeter, somliga till evangelister, somliga till herdar
och lärare.

<span id="an_4:12">4:12</span> Ty han ville göra de heliga skickliga
till att utföra sitt tjänarvärv, att uppbygga Kristi kropp,

<span id="an_4:13">4:13</span> till dess att vi allasammans komma fram
till enheten i tron och i kunskapen om Guds Son, till manlig mognad, och
så bliva fullvuxna, intill Kristi fullhet.

<span id="an_4:14">4:14</span> Så skulle vi icke mer vara barn, icke
såsom havets vågor drivas omkring av vart vindkast i läran, vid
människornas bedrägliga spel, när de illfundigt söka främja
villfarelsens listiga anslag.

<span id="an_4:15">4:15</span> Nej, vi skulle då hålla oss till
sanningen, och i alla stycken i kärlek växa upp till honom som är
huvudet, Kristus.

<span id="an_4:16">4:16</span> Ty från honom hämtar hela kroppen sin
tillväxt, till att bliva uppbyggd i kärlek, i det att den sammanslutes
och får sammanhållning genom det bistånd var led giver, med en kraft som
är avmätt efter var särskild dels uppgift.

<span id="an_4:17">4:17</span> Jag tillsäger eder alltså och uppmanar
eder allvarligt i Herren, att icke mer vandra såsom hedningarna i sitt
sinnes fåfänglighet vandra,

<span id="an_4:18">4:18</span> hedningarna, vilka, i följd av den
okunnighet som råder hos dem genom deras hjärtans förstockelse, äro
förmörkade till förståndet och bortkomna från det liv som är av Gud.

<span id="an_4:19">4:19</span> Ty i sin försoffning hava de överlämnat
sig åt lösaktighet, så att de i girighet bedriva alla slags orena
gärningar.

<span id="an_4:20">4:20</span> Men I haven icke fått en sådan
undervisning om Kristus,

<span id="an_4:21">4:21</span> om I eljest så haven hört om honom och så
blivit lärda i honom, som sanning är i Jesus:

<span id="an_4:22">4:22</span> att I -- då detta nu krävdes på grund av
eder förra vandel -- haven avlagt den gamla människan, som fördärvar sig
genom att följa sina begärelsers bedrägliga lockelser,

<span id="an_4:23">4:23</span> och nu förnyens genom Anden som bor i
edert sinne,

<span id="an_4:24">4:24</span> och att I haven iklätt eder den nya
människan, som är skapad till likhet med Gud i sanningens rättfärdighet
och helighet.

<span id="an_4:25">4:25</span> Läggen därför bort lögnen, och talen
sanning med varandra, eftersom vi äro varandras lemmar.

<span id="an_4:26">4:26</span> »Vredgens, men synden icke»; låten icke
solen gå ned över eder vrede,

<span id="an_4:27">4:27</span> och given icke djävulen något tillfälle.

<span id="an_4:28">4:28</span> Den som har stulit, han stjäle icke mer,
utan arbete hellre, och uträtte med sina händer vad gott är, så att han
har något varav han kan dela med sig åt den som lider brist.

<span id="an_4:29">4:29</span> Låten intet ohöviskt tal utgå ur eder
mun, utan allenast det som är gott, till uppbyggelse, där sådan behöves,
så att det bliver till välsignelse för dem som höra det.

<span id="an_4:30">4:30</span> Och bedröven icke Guds helige Ande,
vilken I haven undfått såsom ett insegel, för förlossningens dag.

<span id="an_4:31">4:31</span> All bitterhet och häftighet och vrede,
allt skriande och smädande, ja, allt vad ondska heter vare fjärran ifrån
eder.

<span id="an_4:32">4:32</span> Varen i stället goda och barmhärtiga mot
varandra, och förlåten varandra, såsom Gud i Kristus har förlåtit eder.

<span id="an_5:1">5:1</span> Bliven alltså Guds efterföljare, såsom hans
älskade barn,

<span id="an_5:2">5:2</span> och vandren i kärlek, såsom Kristus älskade
eder och utgav sig själv för oss till en gåva och ett offer, »Gud till
en välbehaglig lukt».

<span id="an_5:3">5:3</span> Men otukt och orenhet, av vad slag det vara
må, och girighet skolen I, såsom det anstår heliga, icke ens låta nämnas
bland eder,

<span id="an_5:4">5:4</span> ej heller ohöviskt väsende och dåraktigt
tal och gyckel; sådant är otillbörligt. Låten fastmer tacksägelse höras.

<span id="an_5:5">5:5</span> Ty det bören I veta, och det insen I också
själva, att ingen otuktig eller oren människa har arvedel i Kristi och
Guds rike, ej heller någon girig, ty en sådan är en avgudadyrkare.

<span id="an_5:6">5:6</span> Låten ingen bedraga eder med tomma ord; ty
för sådana synder kommer Guds vrede över de ohörsamma.

<span id="an_5:7">5:7</span> Haven alltså ingen del i sådant.

<span id="an_5:8">5:8</span> I voren ju förut mörker, men nu ären I ljus
i Herren; vandren då såsom ljusets barn.

<span id="an_5:9">5:9</span> Ty ljusets frukt består i allt vad godhet
och rättfärdighet och sanning är.

<span id="an_5:10">5:10</span> Ja, vandren så, i det att I pröven vad
som är välbehagligt för Herren.

<span id="an_5:11">5:11</span> Och haven ingen delaktighet i mörkrets
gärningar, som icke giva någon frukt, utan avslöjen dem fastmer.

<span id="an_5:12">5:12</span> Vad av sådana människor i hemlighet
förövas, därom är det skamligt till och med att tala;

<span id="an_5:13">5:13</span> men alltsammans bliver uppenbart, när det
avslöjas genom ljuset. Ty varhelst något bliver uppenbart, där är ljus.

<span id="an_5:14">5:14</span> Därför heter det: »Vakna upp, du som
sover, och stå upp ifrån de döda, så skall Kristus lysa fram för dig.»

<span id="an_5:15">5:15</span> Sen därför noga till, huru I vandren: att
I vandren icke såsom ovisa människor, utan såsom visa;

<span id="an_5:16">5:16</span> och tagen väl i akt vart lägligt
tillfälle. Ty tiden är ond.

<span id="an_5:17">5:17</span> Varen alltså icke oförståndiga, utan
förstån vad som är Herrens vilja.

<span id="an_5:18">5:18</span> Och dricken eder icke druckna av vin; ty
därav kommer ett oskickligt leverne. Låten eder fastmer uppfyllas av
ande,

<span id="an_5:19">5:19</span> och talen till varandra i psalmer och
lovsånger och andliga visor, och sjungen och spelen till Herrens ära i
edra hjärtan,

<span id="an_5:20">5:20</span> och tacken alltid Gud och Fadern för
allt, i vår Herres, Jesu Kristi, namn.

<span id="an_5:21">5:21</span> Underordnen eder varandra i Kristi
fruktan.

<span id="an_5:22">5:22</span> I hustrur, underordnen eder edra män,
såsom I underordnen eder Herren;

<span id="an_5:23">5:23</span> ty en man är sin hustrus huvud, såsom
Kristus är församlingens huvud, han som ock är denna sin kropps
Frälsare.

<span id="an_5:24">5:24</span> Ja, såsom församlingen underordnar sig
Kristus, så skola ock hustrurna i allt underordna sig sina män.

<span id="an_5:25">5:25</span> I män, älsken edra hustrur, såsom Kristus
har älskat församlingen och utgivit sig själv för henne

<span id="an_5:26">5:26</span> till att helga henne, genom att rena
henne medelst vattnets bad, i kraft av ordet.

<span id="an_5:27">5:27</span> Ty så ville han själv ställa fram
församlingen inför sig i härlighet, utan fläck och skrynka och annat
sådant; fastmer skulle hon vara helig och ostrafflig.

<span id="an_5:28">5:28</span> På samma sätt äro männen pliktiga att
älska sina hustrur, då dessa ju äro deras egna kroppar; den som älskar
sin hustru, han älskar sig själv.

<span id="an_5:29">5:29</span> Ingen har någonsin hatat sitt eget kött;
i stället när och omhuldar man det, såsom Kristus gör med församlingen,

<span id="an_5:30">5:30</span> eftersom vi äro lemmar av hans kropp.

<span id="an_5:31">5:31</span> »Fördenskull skall en man övergiva sin
fader och sin moder och hålla sig till sin hustru, och de tu skola varda
ett kött.» --

<span id="an_5:32">5:32</span> Den hemlighet som ligger häri är stor;
jag säger detta med tanke på Kristus och församlingen.

<span id="an_5:33">5:33</span> Dock gäller också om eder att var och en
skall älska sin hustru såsom sig själv; men hustrun å sin sida skall
visa sin man vördnad.

<span id="an_6:1">6:1</span> I barn, varen edra föräldrar lydiga i
Herren, ty detta är rätt och tillbörligt.

<span id="an_6:2">6:2</span> »Hedra din fader och din moder.» Det är ju
först detta bud som har ett löfte med sig:

<span id="an_6:3">6:3</span> »för att det må gå dig väl och du må länge
leva på jorden».

<span id="an_6:4">6:4</span> Och I fäder, reten icke edra barn till
vrede, utan fostren dem i Herrens tukt och förmaning.

<span id="an_6:5">6:5</span> I tjänare, varen edra jordiska herrar
lydiga, med fruktan och bävan, av uppriktigt hjärta, såsom gällde det
Kristus;

<span id="an_6:6">6:6</span> icke med ögontjänst, av begär att behaga
människor, utan såsom Kristi tjänare, som av hjärtat göra Guds vilja;

<span id="an_6:7">6:7</span> och gören eder tjänst med villighet, såsom
tjänaden I Herren och icke människor.

<span id="an_6:8">6:8</span> I veten ju att vad gott var och en gör, det
skall han få igen av Herren, vare sig han är träl eller fri.

<span id="an_6:9">6:9</span> Och I herrar, handlen på samma sätt mot
dem, och upphören att bruka hårda ord; I veten ju att i himmelen finnes
den som är Herre över både dem och eder, och att hos honom icke finnes
anseende till personen.

<span id="an_6:10">6:10</span> För övrigt, bliven allt starkare i Herren
och i hans väldiga kraft.

<span id="an_6:11">6:11</span> Ikläden eder hela Guds vapenrustning, så
att I kunnen hålla stånd emot djävulens listiga angrepp.

<span id="an_6:12">6:12</span> Ty den kamp vi hava att utkämpa är en
kamp icke mot kött och blod, utan mot furstar och väldigheter och
världshärskare, som råda här i mörkret, mot ondskans andemakter i
himlarymderna.

<span id="an_6:13">6:13</span> Tagen alltså på eder hela Guds
vapenrustning, så att I kunnen stå emot på den onda dagen och, sedan I
haven fullgjort allt, behålla fältet.

<span id="an_6:14">6:14</span> Stån därför omgjordade kring edra länder
med sanningen, och »varen iklädda rättfärdighetens pansar»,

<span id="an_6:15">6:15</span> och haven såsom skor på edra fötter den
beredvillighet som fridens evangelium giver.

<span id="an_6:16">6:16</span> Och tagen alltid trons sköld, varmed I
skolen kunna utsläcka den ondes alla brinnande pilar.

<span id="an_6:17">6:17</span> Och låten giva eder »frälsningens hjälm»
och Andens svärd, som är Guds ord.

<span id="an_6:18">6:18</span> Gören detta under ständig åkallan och
bön, så att I alltjämt bedjen i Anden och fördenskull vaken, under
ständig uthållighet och ständig bön för alla de heliga.

<span id="an_6:19">6:19</span> Bedjen ock för mig, att min mun må
upplåtas, och att det jag skall tala må bliva mig givet, så att jag
frimodigt kungör evangelii hemlighet,

<span id="an_6:20">6:20</span> för vars skull jag är ett sändebud i
kedjor; ja, bedjen att jag må frimodigt tala därom med de rätta orden.

<span id="an_6:21">6:21</span> Men för att ock I skolen få veta något om
mig, huru det går mig, kommer Tykikus, min älskade broder och trogne
tjänare i Herren, att underrätta eder om allt.

<span id="an_6:22">6:22</span> Honom sänder jag till eder, just för att
I skolen få veta huru det är med oss, och för att han skall hugna edra
hjärtan.

<span id="an_6:23">6:23</span> Frid vare med bröderna och kärlek tillika
med tro, från Gud, Fadern, och Herren Jesus Kristus.

<span id="an_6:24">6:24</span> Nåd vare med alla som älska vår Herre
Jesus Kristus -- nåd i oförgängligt liv.

------------------------------------------------------------------------

[Next: Philippians](phi.md)
