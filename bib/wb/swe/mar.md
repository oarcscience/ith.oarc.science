[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Swedish Bible: Mark

<span id="an_1:1">1:1</span> Detta är begynnelsen av evangelium om Jesus
Kristus, Guds Son.

<span id="an_1:2">1:2</span> Så är skrivet hos profeten Esaias: »Se, jag
sänder ut min ängel framför dig, och han skall bereda vägen för dig.

<span id="an_1:3">1:3</span> Hör rösten av en som ropar i öknen:
'Bereden vägen för Herren, gören stigarna jämna för honom.'»

<span id="an_1:4">1:4</span> I enlighet härmed uppträdde Johannes
döparen i öknen och predikade bättringens döpelse till syndernas
förlåtelse.

<span id="an_1:5">1:5</span> Och hela judiska landet och alla Jerusalems
invånare gingo ut till honom och läto döpa sig av honom i floden Jordan,
och bekände därvid sina synder.

<span id="an_1:6">1:6</span> Och Johannes hade kläder av kamelhår och
bar en lädergördel om sina länder och levde av gräshoppor och
vildhonung.

<span id="an_1:7">1:7</span> Och han predikade och sade: »Efter mig
kommer den som är starkare än jag; jag är icke ens värdig att böja mig
ned för att upplösa hans skorem.

<span id="an_1:8">1:8</span> Jag döper eder med vatten, men han skall
döpa eder med helig ande.»

<span id="an_1:9">1:9</span> Och det hände sig vid den tiden att Jesus
kom från Nasaret i Galileen. Och han lät döpa sig i Jordan av Johannes.

<span id="an_1:10">1:10</span> Och strax då han steg upp ur vattnet, såg
han himmelen dela sig och Anden såsom en duva sänka sig ned över honom.

<span id="an_1:11">1:11</span> Och en röst kom från himmelen: »Du är min
älskade Son; i dig har jag funnit behag.»

<span id="an_1:12">1:12</span> Strax därefter förde Anden honom ut i
öknen.

<span id="an_1:13">1:13</span> Och han var i öknen i fyrtio dagar och
frestades av Satan och levde bland vilddjuren; och änglarna betjänade
honom.

<span id="an_1:14">1:14</span> Men sedan Johannes hade blivit satt i
fängelse, kom Jesus till Galileen och predikade Guds evangelium

<span id="an_1:15">1:15</span> och sade: »Tiden är fullbordad, och Guds
rike är nära; gören bättring, och tron evangelium.»

<span id="an_1:16">1:16</span> När han nu gick fram utmed Galileiska
sjön, fick han se Simon och Simons broder Andreas kasta ut nät i sjön,
ty de voro fiskare.

<span id="an_1:17">1:17</span> Och Jesus sade till dem: »Följen mig, så
skall jag göra eder till människofiskare.»

<span id="an_1:18">1:18</span> Strax lämnade de näten och följde honom.

<span id="an_1:19">1:19</span> När han hade gått litet längre fram, fick
han se Jakob, Sebedeus' son, och Johannes, hans broder, där de sutto i
båten, också de, och ordnade sina nät.

<span id="an_1:20">1:20</span> Och strax kallade han dem till sig; och
de lämnade sin fader Sebedeus med legodrängarna kvar i båten och följde
honom.

<span id="an_1:21">1:21</span> Sedan begåvo de sig in i Kapernaum; och
strax, på sabbaten, gick han in i synagogan och undervisade.

<span id="an_1:22">1:22</span> Och folket häpnade över hans förkunnelse;
ty han förkunnade sin lära för dem med makt och myndighet, och icke
såsom de skriftlärde.

<span id="an_1:23">1:23</span> Strax härefter befann sig i deras
synagoga en man som var besatt av en oren ande. Denne ropade

<span id="an_1:24">1:24</span> och sade: »Vad har du med oss att göra,
Jesus från Nasaret? Har du kommit för att förgöra oss? Jag vet vem du
är, du Guds Helige.»

<span id="an_1:25">1:25</span> Men Jesus tilltalade honom strängt och
sade: »Tig, och far ut ur honom.»

<span id="an_1:26">1:26</span> Då slet och ryckte den orene anden honom
och ropade med hög röst och for ut ur honom.

<span id="an_1:27">1:27</span> Och alla häpnade, så att de begynte fråga
varandra och säga: »Vad är detta? Det är ju en ny lära, med makt och
myndighet. Till och med de orena andarna befaller han, och de lyda
honom.»

<span id="an_1:28">1:28</span> Och ryktet om honom gick strax ut
överallt i hela den kringliggande trakten av Galileen.

<span id="an_1:29">1:29</span> Och strax då de hade kommit ut ur
synagogan, begåvo de sig med Jakob och Johannes till Simons och Andreas'
hus.

<span id="an_1:30">1:30</span> Men Simons svärmoder låg sjuk i feber,
och de talade strax med honom om henne.

<span id="an_1:31">1:31</span> Då gick han fram och tog henne vid handen
och reste upp henne; och febern lämnade henne, och hon betjänade dem.

<span id="an_1:32">1:32</span> Men när solen hade gått ned och det hade
blivit afton, förde man till honom alla som voro sjuka eller besatta;

<span id="an_1:33">1:33</span> och hela staden var församlad utanför
dörren.

<span id="an_1:34">1:34</span> Och han botade många som ledo av olika
slags sjukdomar; och han drev ut många onda andar, men tillstadde icke
de onda andarna att tala, eftersom de kände honom.

<span id="an_1:35">1:35</span> Och bittida om morgonen, medan det ännu
var mörkt, stod han upp och gick åstad bort till en öde trakt, och bad
där.

<span id="an_1:36">1:36</span> Men Simon och de som voro med honom
skyndade efter honom.

<span id="an_1:37">1:37</span> Och när de funno honom, sade de till
honom: »Alla fråga efter dig.»

<span id="an_1:38">1:38</span> Då sade han till dem: »Låt oss draga bort
åt annat håll, till de närmaste småstäderna, för att jag också där må
predika; ty därför har jag begivit mig ut.»

<span id="an_1:39">1:39</span> Och han gick åstad och predikade i hela
Galileen, i deras synagogor, och drev ut de onda andarna.

<span id="an_1:40">1:40</span> Och en spetälsk man kom fram till honom
och föll på knä och bad honom och sade till honom: »Vill du, så kan du
göra mig ren.»

<span id="an_1:41">1:41</span> Då förbarmade han sig och räckte ut
handen och rörde vid honom och sade till honom: »Jag vill; bliv ren.»

<span id="an_1:42">1:42</span> Och strax vek spetälskan ifrån honom, och
han blev ren.

<span id="an_1:43">1:43</span> Sedan vände Jesus strax bort honom med
stränga ord

<span id="an_1:44">1:44</span> och sade till honom: »Se till, att du
icke säger något härom för någon; men gå bort och visa dig för prästen,
och frambär för din rening det offer som Moses har påbjudit, till ett
vittnesbörd för dem.»

<span id="an_1:45">1:45</span> Men när han kom ut, begynte han ivrigt
förkunna och utsprida vad som hade skett, så att Jesus icke mer kunde
öppet gå in i någon stad, utan måste hålla sig ute i öde trakter; och
dit kom man till honom från alla håll.

<span id="an_2:1">2:1</span> Några dagar därefter kom han åter till
Kapernaum; och när det spordes att han var hemma,

<span id="an_2:2">2:2</span> församlade sig så mycket folk, att icke ens
platsen utanför dörren mer kunde rymma dem; och han förkunnade ordet för
dem.

<span id="an_2:3">2:3</span> Då kommo de till honom med en lam man, som
bars dit av fyra män.

<span id="an_2:4">2:4</span> Och då de för folkets skull icke kunde
komma fram till honom med mannen, togo de bort taket över platsen där
han var; och sedan de så hade gjort en öppning, släppte de ned sängen,
som den lame låg på.

<span id="an_2:5">2:5</span> När Jesus såg deras tro, sade han till den
lame: »Min son, dina synder förlåtas dig.»

<span id="an_2:6">2:6</span> Nu sutto där några skriftlärde, och dessa
tänkte i sina hjärtan:

<span id="an_2:7">2:7</span> »Huru kan denne tala så? Han hädar ju. Vem
kan förlåta synder, utom Gud allena?»

<span id="an_2:8">2:8</span> Strax förnam då Jesus i sin ande att de
tänkte så vid sig själva; och han sade till dem: »Huru kunnen I tänka
sådant i edra hjärtan?

<span id="an_2:9">2:9</span> Vilket är lättare, att säga till den lame:
'Dina synder förlåtas dig' eller att säga: 'Stå upp, tag din säng och
gå'?

<span id="an_2:10">2:10</span> Men för att I skolen veta att
Människosonen har makt här på jorden att förlåta synder,

<span id="an_2:11">2:11</span> så säger jag dig» (och härmed vände han
sig till den lame): »Stå upp, tag din säng och gå hem.»

<span id="an_2:12">2:12</span> Då stod han upp och tog strax sin säng
och gick ut i allas åsyn, så att de alla uppfylldes av häpnad och
prisade Gud och sade: »Sådant hava vi aldrig sett.»

<span id="an_2:13">2:13</span> Åter begav han sig ut och gick längs med
sjön. Och allt folket kom till honom, och han undervisade dem.

<span id="an_2:14">2:14</span> När han nu gick där fram, fick han se
Levi, Alfeus' son, sitta vid tullhuset. Och han sade till denne: »Följ
mig.» Då steg han upp och följde honom.

<span id="an_2:15">2:15</span> När Jesus därefter låg till bords i hans
hus, voro där såsom bordsgäster, jämte Jesus och hans lärjungar, också
många publikaner och syndare; ty många sådana funnos bland dem som
följde honom.

<span id="an_2:16">2:16</span> Men när de skriftlärde bland fariséerna
sågo att han åt med publikaner och syndare, sade de till hans lärjungar:
»Huru kan han äta med publikaner och syndare?»

<span id="an_2:17">2:17</span> När Jesus hörde detta, sade han till dem:
»Det är icke de friska som behöva läkare, utan de sjuka. Jag har icke
kommit för att kalla rättfärdiga, utan för att kalla syndare.»

<span id="an_2:18">2:18</span> Och Johannes' lärjungar och fariséerna
höllo fasta. Och man kom och sade till honom: »Varför fasta icke dina
lärjungar, då Johannes' lärjungar och fariséernas lärjungar fasta?»

<span id="an_2:19">2:19</span> Jesus svarade dem: »Kunna väl
bröllopsgästerna fasta, medan brudgummen ännu är hos dem? Nej, så länge
de hava brudgummen hos sig, kunna de icke fasta.

<span id="an_2:20">2:20</span> Men den tid skall komma, då brudgummen
tages ifrån dem, och då, på den tiden, skola de fasta. --

<span id="an_2:21">2:21</span> Ingen syr en lapp av okrympt tyg på en
gammal mantel; om någon så gjorde, skulle det isatta nya stycket riva
bort ännu mer av den gamla manteln, och hålet skulle bliva värre.

<span id="an_2:22">2:22</span> Ej heller slår någon nytt vin i gamla
skinnläglar; om någon så gjorde, skulle vinet spränga sönder läglarna,
så att både vinet och läglarna fördärvades. Nej, nytt vin slår man i nya
läglar.»

<span id="an_2:23">2:23</span> Och det hände sig på sabbaten att han tog
vägen genom ett sädesfält; och hans lärjungar begynte rycka av axen,
medan de gingo.

<span id="an_2:24">2:24</span> Då sade fariséerna till honom: »Se! Huru
kunna de på sabbaten göra vad som icke är lovligt?»

<span id="an_2:25">2:25</span> Han svarade dem: »Haven I aldrig läst vad
David gjorde, när han själv och de som följde honom kommo i nöd och
blevo hungriga:

<span id="an_2:26">2:26</span> huru han då, på den tid Abjatar var
överstepräst, gick in i Guds hus och åt skådebröden -- fastän det ju
icke är lovligt för andra än för prästerna att äta sådant bröd -- och
huru han jämväl gav åt dem som följde honom?»

<span id="an_2:27">2:27</span> Därefter sade han till dem: »Sabbaten
blev gjord för människans skull, och icke människan för sabbatens skull.

<span id="an_2:28">2:28</span> Så år då Människosonen herre också över
sabbaten.»

<span id="an_3:1">3:1</span> Och han gick åter in i en synagoga. Där var
då en man som hade en förvissnad hand.

<span id="an_3:2">3:2</span> Och de vaktade på honom, för att se om han
skulle bota denne på sabbaten; de ville nämligen få något att anklaga
honom för.

<span id="an_3:3">3:3</span> Då sade han till mannen som hade den
förvissnade handen: »Stå upp, och kom fram.»

<span id="an_3:4">3:4</span> Sedan sade han till dem: »Vilketdera är
lovligt på sabbaten: att göra vad gott är, eller att göra vad ont är,
att rädda någons liv, eller att döda?» Men de tego.

<span id="an_3:5">3:5</span> Då såg han sig omkring på dem med vrede,
bedrövad över deras hjärtans förstockelse, och sade till mannen: »Räck
ut din hand.» Och han räckte ut den; och hans hand blev frisk igen. --

<span id="an_3:6">3:6</span> Då gingo fariséerna bort och fattade strax,
tillsammans med herodianerna, det beslutet att de skulle förgöra honom.

<span id="an_3:7">3:7</span> Och Jesus drog sig med sina lärjungar undan
till sjön, och en stor hop folk följde honom från Galileen.

<span id="an_3:8">3:8</span> Och från Judeen och Jerusalem och Idumeen
och från landet på andra sidan Jordan och från trakterna omkring Tyrus
och Sidon kom en stor hop folk till honom, när de fingo höra huru stora
ting han gjorde.

<span id="an_3:9">3:9</span> Och han tillsade sina lärjungar att en båt
skulle hållas tillreds åt honom, för folkets skull, för att de icke
skulle tränga sig inpå honom.

<span id="an_3:10">3:10</span> Ty han botade många och blev därför
överlupen av alla som hade någon plåga och fördenskull ville röra vid
honom.

<span id="an_3:11">3:11</span> Och när de orena andarna sågo honom,
föllo de ned för honom och och ropade och sade: »Du är Guds Son.»

<span id="an_3:12">3:12</span> Men han förbjöd dem strängeligen, åter
och åter, att röja honom.

<span id="an_3:13">3:13</span> Och han gick upp på berget och kallade
till sig några som han själv utsåg; och de kommo till honom.

<span id="an_3:14">3:14</span> Så förordnade han tolv som skulle följa
honom, och som han ville sända ut till att predika,

<span id="an_3:15">3:15</span> och de skulle hava makt att bota sjuka
och driva ut onda andar.

<span id="an_3:16">3:16</span> Han förordnade alltså dessa tolv: Simon,
åt vilken han gav tillnamnet Petrus;

<span id="an_3:17">3:17</span> vidare Jakob, Sebedeus' son, och
Johannes, Jakobs broder, åt vilka han gav tillnamnet Boanerges (det
betyder tordönsmän);

<span id="an_3:18">3:18</span> vidare Andreas och Filippus och
Bartolomeus och Matteus och Tomas och Jakob, Alfeus' son, och Taddeus
och Simon ivraren

<span id="an_3:19">3:19</span> och Judas Iskariot, densamme som förrådde
honom.

<span id="an_3:20">3:20</span> Och när han kom hem, församlade sig
folket åter, så att de icke ens fingo tillfälle att äta.

<span id="an_3:21">3:21</span> Då nu hans närmaste fingo höra härom,
gingo de åstad för att taga vara på honom; ty de menade att han var från
sina sinnen.

<span id="an_3:22">3:22</span> Och de skriftlärde som hade kommit ned
från Jerusalem sade att han var besatt av Beelsebul, och att det var med
de onda andarnas furste som han drev ut de onda andarna.

<span id="an_3:23">3:23</span> Då kallade han dem till sig och sade till
dem i liknelser: »Huru skulle Satan kunna driva ut Satan?

<span id="an_3:24">3:24</span> Om ett rike har kommit i strid med sig
självt, så kan det riket ju icke hava bestånd;

<span id="an_3:25">3:25</span> och om ett hus har kommit i strid med sig
självt, så skall icke heller det huset kunna äga bestånd.

<span id="an_3:26">3:26</span> Om alltså Satan har satt sig upp mot sig
själv och kommit i strid med sig själv, så kan han icke äga bestånd,
utan det är då ute med honom. --

<span id="an_3:27">3:27</span> Nej, ingen kan gå in i en stark mans hus
och plundra honom på hans bohag, såframt han icke förut har bundit den
starke. Först därefter kan han plundra hans hus.

<span id="an_3:28">3:28</span> Sannerligen säger jag eder: Alla andra
synder skola bliva människors barn förlåtna, ja ock alla andra hädelser,
huru hädiskt de än må tala;

<span id="an_3:29">3:29</span> men den som hädar den helige Ande, han
får icke någonsin förlåtelse, utan är skyldig till evig synd.»

<span id="an_3:30">3:30</span> De hade ju nämligen sagt att han var
besatt av en oren ande.

<span id="an_3:31">3:31</span> Så kommo nu hans moder och hans bröder;
och de stannade därutanför och sände bud in till honom för att kalla
honom ut.

<span id="an_3:32">3:32</span> Och mycket folk satt där omkring honom;
och man sade till honom: »Se, din moder och dina bröder stå härutanför
och fråga efter dig.»

<span id="an_3:33">3:33</span> Då svarade han dem och sade: Vilken är
min moder, och vilka äro mina bröder?»

<span id="an_3:34">3:34</span> Och han såg sig omkring på dem som sutto
där runt omkring honom, och han sade: »Se här är min moder, och här äro
mina bröder!

<span id="an_3:35">3:35</span> Den som gör Guds vilja, den är min broder
och min syster och min moder.»

<span id="an_4:1">4:1</span> Och han begynte åter undervisa vid sjön.
Och där församlade sig en stor hop folk omkring honom. Därför steg han i
en båt; och han satt i den ute på sjön, under det att allt folket stod
på land utmed sjön.

<span id="an_4:2">4:2</span> Och han undervisade dem mycket i liknelser
och sade till dem i sin undervisning:

<span id="an_4:3">4:3</span> »Hören! En såningsman gick ut för att så.

<span id="an_4:4">4:4</span> Då hände sig, när han sådde, att somt föll
vid vägen, och fåglarna kommo och åto upp det.

<span id="an_4:5">4:5</span> Och somt föll på stengrund, där det icke
hade mycket jord, och det kom strax upp, eftersom det icke hade djup
jord;

<span id="an_4:6">4:6</span> men när solen hade gått upp, förbrändes
det, och eftersom det icke hade någon rot, torkade det bort.

<span id="an_4:7">4:7</span> Och somt föll bland törnen, och törnena
sköto upp och förkvävde det, så att det icke gav någon frukt.

<span id="an_4:8">4:8</span> Men somt föll i god jord, och det sköt upp
och växte och gav frukt och bar trettiofalt och sextiofalt och
hundrafalt.»

<span id="an_4:9">4:9</span> Och han tillade: »Den som har öron till att
höra, han höre.»

<span id="an_4:10">4:10</span> När han sedan hade dragit sig undan ifrån
folket, frågade honom de tolv, och med dem de andra som följde honom, om
liknelserna.

<span id="an_4:11">4:11</span> Då sade han till dem: »Åt eder är Guds
rikes hemlighet given, men åt dem som stå utanför meddelas alltsammans i
liknelser,

<span id="an_4:12">4:12</span> för att de 'med seende ögon skola se, och
dock intet förnimma, och med hörande öron höra, och dock intet förstå,
så att de icke omvända sig och undfå förlåtelse'.»

<span id="an_4:13">4:13</span> Sedan sade han till dem: »Förstån I icke
denna liknelse, huru skolen I då kunna fatta alla de andra liknelserna?
--

<span id="an_4:14">4:14</span> Vad såningsmannen sår är ordet.

<span id="an_4:15">4:15</span> Och att säden såddes vid vägen, det är
sagt om dem i vilka ordet väl bliver sått, men när de hava hört det,
kommer strax Satan ock tager bort ordet som såddes i dem.

<span id="an_4:16">4:16</span> Sammalunda förhåller det sig med det som
sås på stengrunden: det är sagt om dem, som när de få höra ordet, väl
strax taga emot det med glädje,

<span id="an_4:17">4:17</span> men icke hava någon rot i sig, utan bliva
beståndande allenast till en tid; när sedan bedrövelse eller förföljelse
påkommer för ordets skull, då komma de strax på fall.

<span id="an_4:18">4:18</span> Annorlunda förhåller det sig med det som
sås bland törnena: det är sagt om dem som väl höra ordet,

<span id="an_4:19">4:19</span> men låta tidens omsorger och rikedomens
bedrägliga lockelse, och begärelser efter andra ting, komma därin och
förkväva ordet, så att det bliver utan frukt.

<span id="an_4:20">4:20</span> Men att det såddes i den goda jorden, det
är sagt om dem som både höra ordet och taga emot det, och som bära
frukt, trettiofalt och sextiofalt och hundrafalt.»

<span id="an_4:21">4:21</span> Och han sade till dem: »Icke tager man
väl fram ett ljus, för att det skall sättas under skäppan eller under
bänken; man gör det ju, för att det skall sättas på ljusstaken.

<span id="an_4:22">4:22</span> Ty intet är fördolt, utom för att det
skall bliva uppenbarat; ej heller har något blivit undangömt, utom för
att det skall komma i dagen.

<span id="an_4:23">4:23</span> Om någon har öron till att höra, så höre
han.»

<span id="an_4:24">4:24</span> Och han sade till dem: »Akten på vad I
hören. Med det mått som I mäten med skall ock mätas åt eder, och ännu
mer skall bliva eder tilldelat.

<span id="an_4:25">4:25</span> Ty den som har, åt honom skall varda
givet; men den som icke har, från honom skall tagas också det han har.»

<span id="an_4:26">4:26</span> Och han sade: »Så är det med Guds rike,
som när en man sår säd i jorden;

<span id="an_4:27">4:27</span> och han sover, och han vaknar, och nätter
och dagar gå, och säden skjuter upp och växer i höjden, han vet själv
icke huru.

<span id="an_4:28">4:28</span> Av sig själv bär jorden frukt, först strå
och sedan ax, och omsider finnes fullbildat vete i axet.

<span id="an_4:29">4:29</span> När så frukten är mogen, låter han strax
lien gå, ty skördetiden är då inne.»

<span id="an_4:30">4:30</span> Och han sade: »Vad skola vi likna Guds
rike vid, eller med vilken liknelse skola vi framställa det?

<span id="an_4:31">4:31</span> Det är såsom ett senapskorn, som när det
lägges ned i jorden, är minst av alla frön på jorden;

<span id="an_4:32">4:32</span> men sedan det är nedlagt, skjuter det upp
och bliver störst bland alla kryddväxter och får så stora grenar, att
himmelens fåglar kunna bygga sina nästen i dess skugga.»

<span id="an_4:33">4:33</span> I många sådana liknelser förkunnade han
ordet för dem, efter deras förmåga att fatta det;

<span id="an_4:34">4:34</span> och utan liknelse talade han icke till
dem. Men för sina lärjungar uttydde han allt, när de voro allena.

<span id="an_4:35">4:35</span> Samma dag, om aftonen, sade han till dem:
»Låt oss fara över till andra stranden.»

<span id="an_4:36">4:36</span> Så läto de folket gå och togo honom med i
båten, där han redan förut var; och jämväl andra båtar följde med honom.

<span id="an_4:37">4:37</span> Då kom en häftig stormvind, och vågorna
slogo in i båten, så att båten redan begynte fyllas.

<span id="an_4:38">4:38</span> Men han själv låg i bakstammen och sov,
lutad mot huvudgärden. Då väckte de honom och sade till honom: »Mästare,
frågar du icke efter att vi förgås?»

<span id="an_4:39">4:39</span> När han så hade vaknat, näpste han vinden
och sade till sjön: »Tig, var stilla.» Och vinden lade sig, och det blev
alldeles lugnt.

<span id="an_4:40">4:40</span> Därefter sade han till dem: »Varför
rädens I? Haven I ännu ingen tro?»

<span id="an_4:41">4:41</span> Och de hade blivit mycket häpna och sade
till varandra: »Vem är då denne, eftersom både vinden och sjön äro honom
lydiga?»

<span id="an_5:1">5:1</span> Så kommo de över till gerasenernas land, på
andra sidan sjön.

<span id="an_5:2">5:2</span> Och strax då han hade stigit ur båten, kom
en man, som var besatt av en oren ande, emot honom från gravarna där;

<span id="an_5:3">5:3</span> han hade nämligen sitt tillhåll bland
gravarna. Och icke ens med kedjor kunde man numera fängsla honom;

<span id="an_5:4">5:4</span> ty väl hade han många gånger blivit
fängslad med fotbojor och kedjor, men han hade slitit itu kedjorna och
brutit sönder fotbojorna, och ingen kunde få makt med honom.

<span id="an_5:5">5:5</span> Och han vistades alltid, dag och natt,
bland gravarna och på bergen och skriade och sargade sig själv med
stenar.

<span id="an_5:6">5:6</span> När denne nu fick se Jesus på avstånd,
skyndade han fram och föll ned för honom

<span id="an_5:7">5:7</span> och ropade med hög röst och sade: »Vad har
du med mig att göra, Jesus, du Guds, den Högstes, Son? Jag besvär dig
vid Gud, plåga mig icke.»

<span id="an_5:8">5:8</span> Jesus skulle nämligen just säga till honom:
»Far ut ur mannen, du orena ande.»

<span id="an_5:9">5:9</span> Då frågade han honom: »Vad är ditt namn?»
Han svarade honom: »Legion är mitt namn, ty vi äro många.»

<span id="an_5:10">5:10</span> Och han bad honom enträget att icke driva
dem bort ifrån den trakten.

<span id="an_5:11">5:11</span> Nu gick där vid berget en stor svinhjord
i bet.

<span id="an_5:12">5:12</span> Och de bådo honom och sade: »Sänd oss
åstad in i svinen; låt oss få fara in i dem.»

<span id="an_5:13">5:13</span> Och han tillstadde dem det. Då gåvo sig
de orena andarna åstad och foro in i svinen. Och hjorden, vid pass två
tusen svin, störtade sig utför branten ned i sjön och drunknade i sjön.

<span id="an_5:14">5:14</span> Men de som vaktade dem flydde och
berättade härom i staden och på landsbygden; och folket gick åstad för
att se vad det var som hade skett.

<span id="an_5:15">5:15</span> När de då kommo till Jesus, fingo de se
den som hade varit besatt, mannen som hade haft legionen i sig, sitta
där klädd och vid sina sinnen; och de betogos av häpnad.

<span id="an_5:16">5:16</span> Och de som hade åsett händelsen förtäljde
för dem vad som hade vederfarits den besatte, och vad som hade skett med
svinen.

<span id="an_5:17">5:17</span> Då begynte folket bedja honom att han
skulle gå bort ifrån deras område.

<span id="an_5:18">5:18</span> När han sedan steg i båten, bad honom
mannen som hade varit besatt, att han skulle få följa honom.

<span id="an_5:19">5:19</span> Men han tillstadde honom det icke, utan
sade till honom: »Gå hem till de dina, och berätta för dem huru stora
ting Herren har gjort med dig, och huru han har förbarmat sig över dig.»

<span id="an_5:20">5:20</span> Då gick han åstad och begynte förkunna i
Dekapolis huru stora ting Jesus hade gjort med honom; och alla
förundrade sig.

<span id="an_5:21">5:21</span> Och när Jesus hade farit över i båten,
tillbaka till andra stranden, församlade sig mycket folk omkring honom,
där han stod vid sjön.

<span id="an_5:22">5:22</span> Då kom en synagogföreståndare, vid namn
Jairus, dit; och när denne fick se honom, föll han ned för hans fötter

<span id="an_5:23">5:23</span> och bad honom enträget och sade: »Min
dotter ligger på sitt yttersta. Kom och lägg händerna på henne, så att
hon bliver hulpen och får leva.»

<span id="an_5:24">5:24</span> Då gick han med mannen; och honom följde
mycket folk, som trängde sig inpå honom.

<span id="an_5:25">5:25</span> Nu var där en kvinna som hade haft
blodgång i tolv år,

<span id="an_5:26">5:26</span> och som hade lidit mycket hos många
läkare och kostat på sig allt vad hon ägde, utan att det hade varit
henne till något gagn; snarare hade det blivit värre med henne.

<span id="an_5:27">5:27</span> Hon hade fått höra om Jesus och kom nu i
folkhopen, bakom honom, och rörde vid hans mantel.

<span id="an_5:28">5:28</span> Ty hon tänkte: »Om jag åtminstone får
röra vid hans kläder, så bliver jag hulpen.»

<span id="an_5:29">5:29</span> Och strax uttorkade hennes blods källa,
och hon kände i sin kropp att hon var botad från sin plåga.

<span id="an_5:30">5:30</span> Men strax då Jesus inom sig förnam vilken
kraft som hade gått ut ifrån honom, vände han sig om i folkhopen och
frågade: »Vem rörde vid mina kläder?»

<span id="an_5:31">5:31</span> Hans lärjungar sade till honom: »Du ser
huru folket tränger på, och ändå frågar du: 'Vem rörde vid mig?'»

<span id="an_5:32">5:32</span> Då såg han sig omkring för att få se den
som hade gjort detta.

<span id="an_5:33">5:33</span> Men kvinnan fruktade och bävade, ty hon
visste vad som hade skett med henne; och hon kom fram och föll ned för
honom och sade honom hela sanningen.

<span id="an_5:34">5:34</span> Då sade han till henne: »Min dotter, din
tro har hjälpt dig. Gå i frid, och var botad från din plåga.»

<span id="an_5:35">5:35</span> Medan han ännu talade, kommo några från
synagogföreståndarens hus och sade: »Din dotter är död; du må icke
vidare göra mästaren omak.»

<span id="an_5:36">5:36</span> Men när Jesus märkte vad som talades,
sade han till synagogföreståndaren: »Frukta icke, tro allenast.»

<span id="an_5:37">5:37</span> Och han tillstadde ingen att följa med,
utom Petrus och Jakob och Johannes, Jakobs broder.

<span id="an_5:38">5:38</span> Så kommo de till synagogföreståndarens
hus, och han fick där se en hop människor som höjde klagolåt och gräto
och jämrade sig högt.

<span id="an_5:39">5:39</span> Och han gick in och sade till dem:
»Varför klagen I och gråten? Flickan är icke död, hon sover.»

<span id="an_5:40">5:40</span> Då hånlogo de åt honom. Men han visade ut
dem allasammans; och han tog med sig allenast flickans fader och moder
och dem som hade fått följa med honom, och gick in dit där flickan låg.

<span id="an_5:41">5:41</span> Och han tog flickan vid handen och sade
till henne: »Talita, kum» (det betyder: »Flicka, jag säger dig, stå
upp»).

<span id="an_5:42">5:42</span> Och strax stod flickan upp och begynte gå
omkring (hon var nämligen tolv år gammal); och de blevo strax uppfyllda
av stor häpnad.

<span id="an_5:43">5:43</span> Men han förbjöd dem strängeligen att låta
någon få veta vad som hade skett. Därefter tillsade han att man skulle
giva henne något att äta.

<span id="an_6:1">6:1</span> Och han gick bort därifrån och begav sig
till sin fädernestad; och hans lärjungar följde honom.

<span id="an_6:2">6:2</span> Och när det blev sabbat, begynte han
undervisa i synagogan. Och folket häpnade, när de hörde honom; de sade:
»Varifrån har han fått detta? Och vad är det för vishet som har blivit
honom given? Och dessa stora kraftgärningar som göras genom honom,
varifrån komma de?

<span id="an_6:3">6:3</span> Är då denne icke timmermannen, han som är
Marias son och broder till Jakob och Joses och Judas och Simon? Och bo
icke hans systrar här hos oss?» Så blev han för dem en stötesten.

<span id="an_6:4">6:4</span> Då sade Jesus till dem: »En profet är icke
föraktad utom i sin fädernestad och bland sina fränder och i sitt eget
hus.»

<span id="an_6:5">6:5</span> Och han kunde icke där göra någon
kraftgärning, utom att han botade några få sjuka, genom att lägga
händerna på dem.

<span id="an_6:6">6:6</span> Och han förundrade sig över deras otro.
Sedan gick han omkring i byarna, från den ena byn till den andra, och
undervisade.

<span id="an_6:7">6:7</span> Och han kallade till sig de tolv och sände
så ut dem, två och två, och gav dem makt över de orena andarna.

<span id="an_6:8">6:8</span> Och han bjöd dem att icke taga något med
sig på vägen, utom allenast en stav: icke bröd, icke ränsel, icke
penningar i bältet.

<span id="an_6:9">6:9</span> Sandaler finge de dock hava på fötterna,
men de skulle icke bära dubbla livklädnader.

<span id="an_6:10">6:10</span> Och han sade till dem: »När I haven
kommit in i något hus, så stannen där, till dess I lämnen den orten.

<span id="an_6:11">6:11</span> Och om man på något ställe icke tager
emot eder och icke hör på eder, så gån bort därifrån, och skudden av
stoftet som är under edra fötter, till ett vittnesbörd mot dem.»

<span id="an_6:12">6:12</span> Och de gingo ut och predikade att man
skulle göra bättring;

<span id="an_6:13">6:13</span> och de drevo ut många onda andar och
smorde många sjuka med olja och botade dem.

<span id="an_6:14">6:14</span> Och konung Herodes fick höra om honom, ty
hans namn hade blivit känt. Man sade: »Det är Johannes döparen, som har
uppstått från de döda, och därför verka dessa krafter i honom.»

<span id="an_6:15">6:15</span> Men andra sade: »Det är Elias.» Andra
åter sade: »Det är en profet, lik de andra profeterna.»

<span id="an_6:16">6:16</span> Men när Herodes hörde detta, sade han:
»Det är Johannes, den som jag lät halshugga. Han bar uppstått från de
döda.»

<span id="an_6:17">6:17</span> Herodes hade nämligen sänt åstad och
låtit gripa Johannes och binda honom och sätta honom i fängelse, för
Herodias', sin broder Filippus' hustrus, skull. Ty henne hade Herodes
tagit till äkta,

<span id="an_6:18">6:18</span> och Johannes hade då sagt till honom:
»Det är icke lovligt för dig att hava din broders hustru.»

<span id="an_6:19">6:19</span> Därför hyste nu Herodes agg till honom
och ville döda honom, men han hade icke makt därtill.

<span id="an_6:20">6:20</span> Ty Herodes förstod att Johannes var en
rättfärdig och helig man, och han fruktade för honom och gav honom sitt
beskydd. Och när han hade hört honom, blev han betänksam i många
stycken; och han hörde honom gärna.

<span id="an_6:21">6:21</span> Men så kom en läglig dag, i det att
Herodes på sin födelsedag gjorde ett gästabud för sina stormän och för
krigsöverstarna och de förnämsta männen i Galileen.

<span id="an_6:22">6:22</span> Då gick Herodias' dotter ditin och
dansade; och hon behagade Herodes och hans bordsgäster. Och konungen
sade till flickan: »Begär av mig vadhelst du vill, så skall jag giva dig
det.»

<span id="an_6:23">6:23</span> Ja, han lovade henne detta med ed och
sade: »Vadhelst du begär av mig, det skall jag giva dig, ända till
hälften av mitt rike.»

<span id="an_6:24">6:24</span> Då gick hon ut och frågade sin moder:
»Vad skall jag begära?» Hon svarade: »Johannes döparens huvud.»

<span id="an_6:25">6:25</span> Och strax skyndade hon in till konungen
och framställde sin begäran och sade: »Jag vill att du nu genast giver
mig på ett fat Johannes döparens huvud.»

<span id="an_6:26">6:26</span> Då blev konungen mycket bekymrad, men för
edens och för bordsgästernas skull ville han icke avvisa henne.

<span id="an_6:27">6:27</span> Alltså sände konungen strax en drabant
med befallning att hämta hans huvud. Och denne gick åstad och halshögg
honom i fängelset

<span id="an_6:28">6:28</span> och bar sedan fram hans huvud på ett fat
och gav det åt flickan, och flickan gav det åt sin moder.

<span id="an_6:29">6:29</span> Men när hans lärjungar fingo höra härom,
kommo de och togo hans döda kropp och lade den i en grav.

<span id="an_6:30">6:30</span> Och apostlarna församlade sig hos Jesus
och omtalade för honom allt vad de hade gjort, och allt vad de hade lärt
folket.

<span id="an_6:31">6:31</span> Då sade han till dem: »Kommen nu I med
mig bort till en öde trakt, där vi få vara allena, och vilen eder något
litet.» Ty de fingo icke ens tid att äta; så många voro de som kommo och
gingo.

<span id="an_6:32">6:32</span> De foro alltså i båten bort till en öde
trakt, där de kunde vara allena.

<span id="an_6:33">6:33</span> Men man såg dem fara sin väg, och många
fingo veta det; och från alla städer strömmade då människor tillsammans
dit landvägen och kommo fram före dem.

<span id="an_6:34">6:34</span> När han så steg i land, fick han se att
där var mycket folk. Då ömkade han sig över dem, eftersom de voro »lika
får som icke hade någon herde»; och han begynte undervisa dem i
mångahanda stycken.

<span id="an_6:35">6:35</span> Men när det redan var långt lidet på
dagen, trädde hans lärjungar fram till honom och sade: »Trakten är öde,
och det är redan långt lidet på dagen.

<span id="an_6:36">6:36</span> Låt dem skiljas åt, så att de kunna gå
bort i gårdarna och byarna häromkring och köpa sig något att äta.»

<span id="an_6:37">6:37</span> Men han svarade och sade till dem: »Given
I dem att äta.» De svarade honom: »Skola vi då gå bort och köpa bröd för
två hundra silverpenningar och giva dem att äta?»

<span id="an_6:38">6:38</span> Men han sade till dem: »Huru många bröd
haven I? Gån och sen efter.» Sedan de hade gjort så, svarade de: »Fem,
och därtill två fiskar.»

<span id="an_6:39">6:39</span> Då befallde han dem att låta alla i
skilda matlag lägga sig ned i gröna gräset.

<span id="an_6:40">6:40</span> Och de lägrade sig där i skilda hopar,
hundra eller femtio i var.

<span id="an_6:41">6:41</span> Därefter tog han de fem bröden och de två
fiskarna och såg upp till himmelen och välsignade dem. Och han bröt
bröden och gav dem åt lärjungarna, för att de skulle lägga fram åt
folket; också de två fiskarna delade han mellan dem alla.

<span id="an_6:42">6:42</span> Och de åto alla och blevo mätta.

<span id="an_6:43">6:43</span> Sedan samlade man upp överblivna
brödstycken, tolv korgar fulla, därtill ock kvarlevor av fiskarna.

<span id="an_6:44">6:44</span> Och det var fem tusen män som hade ätit.

<span id="an_6:45">6:45</span> Strax därefter nödgade han sina lärjungar
att stiga i båten och i förväg fara över till Betsaida på andra
stranden, medan han själv tillsåg att folket skildes åt.

<span id="an_6:46">6:46</span> Och när han hade tagit avsked av folket,
gick han därifrån upp på berget för att bedja.

<span id="an_6:47">6:47</span> När det så hade blivit afton, var båten
mitt på sjön, och han var ensam kvar på land.

<span id="an_6:48">6:48</span> Och han såg dem vara hårt ansatta, där de
rodde fram, ty vinden låg emot dem. Vid fjärde nattväkten kom han då
till dem, gående på sjön, och skulle just gå förbi dem.

<span id="an_6:49">6:49</span> Men när de fingo se honom gå på sjön,
trodde de att det var en vålnad och ropade högt;

<span id="an_6:50">6:50</span> ty de sågo honom alla och blevo
förfärade. Men han begynte strax tala med dem och sade till dem: »Varen
vid gott mod; det är jag, varen icke förskräckta.»

<span id="an_6:51">6:51</span> Därefter steg han upp till dem i båten,
och vinden lade sig. Och de blevo uppfyllda av stor häpnad;

<span id="an_6:52">6:52</span> ty de hade icke kommit till förstånd
genom det som hade skett med bröden, utan deras hjärtan voro
förstockade.

<span id="an_6:53">6:53</span> När de hade farit över till andra
stranden, kommo de till Gennesarets land och lade till där.

<span id="an_6:54">6:54</span> Och när de stego ur båten, kände man
strax igen honom;

<span id="an_6:55">6:55</span> och man skyndade omkring med bud i hela
den trakten, och folket begynte då överallt bära de sjuka på sängar dit
där man hörde att han var.

<span id="an_6:56">6:56</span> Och varhelst han gick in i någon by eller
någon stad eller någon gård, där lade man de sjuka på de öppna
platserna. Och de bådo honom att åtminstone få röra vid hörntofsen på
hans mantel; och alla som rörde vid den blevo hulpna.

<span id="an_7:1">7:1</span> Och fariséerna, så ock några skriftlärde
som hade kommit från Jerusalem, församlade sig omkring honom;

<span id="an_7:2">7:2</span> och de fingo då se några av hans lärjungar
äta med »orena», det är otvagna, händer.

<span id="an_7:3">7:3</span> Nu är det så med fariséerna och alla andra
judar, att de icke äta något utan att förut, till åtlydnad av de äldstes
stadgar, noga hava tvagit sina händer,

<span id="an_7:4">7:4</span> likasom de icke heller, när de komma från
torget, äta något utan att förut hava tvagit sig; många andra stadgar
finnas ock, som de av ålder pläga hålla, såsom att skölja bägare och
träkannor och kopparskålar.

<span id="an_7:5">7:5</span> Därför frågade honom nu fariséerna och de
skriftlärde: »Varför vandra icke dina lärjungar efter de äldstes
stadgar, utan äta med orena händer?»

<span id="an_7:6">7:6</span> Men han svarade dem: »Rätt profeterade
Esaias om eder, I skrymtare, såsom det är skrivet: 'Detta folk ärar mig
med sina läppar, men deras hjärtan äro långt ifrån mig;

<span id="an_7:7">7:7</span> och fåfängt dyrka de mig, eftersom de läror
de förkunna äro människobud.'

<span id="an_7:8">7:8</span> I sätten Guds bud å sido och hållen
människors stadgar.»

<span id="an_7:9">7:9</span> Ytterligare sade han till dem: »Rätt så; I
upphäven Guds bud för att hålla edra egna stadgar!

<span id="an_7:10">7:10</span> Moses har ju sagt: 'Hedra din fader och
din moder' och 'Den som smädar sin fader eller sin moder, han skall
döden dö.'

<span id="an_7:11">7:11</span> Men I sägen: om en son säger till sin
fader eller sin moder: 'Vad du av mig kunde hava fått till hjälp, det
giver jag i stället såsom korban' (det betyder offergåva),

<span id="an_7:12">7:12</span> då kunnen I icke tillstädja honom att
vidare göra något för sin fader eller sin moder.

<span id="an_7:13">7:13</span> På detta sätt gören I Guds budord om
intet genom edra fäderneärvda stadgar. Och mycket annat sådant gören I.»

<span id="an_7:14">7:14</span> Därefter kallade han åter folket till sig
och sade till dem: »Hören mig alla och förstån.

<span id="an_7:15">7:15</span> Intet som utifrån går in i människan kan
orena henne, men vad som går ut ifrån människan, detta är det som orenar
henne.»

<span id="an_7:17">7:17</span> När han sedan hade lämnat folket och
kommit inomhus, frågade hans lärjungar honom om detta bildliga tal.

<span id="an_7:18">7:18</span> Han svarade dem: »Ären då också I så utan
förstånd? Insen I icke att intet som utifrån går in i människan kan
orena henne,

<span id="an_7:19">7:19</span> eftersom det icke går in i hennes hjärta,
utan ned i buken, och har sin naturliga utgång?» Härmed förklarade han
all mat för ren.

<span id="an_7:20">7:20</span> Och han tillade: »Vad som går ut ifrån
människan, detta är det som orenar människan.

<span id="an_7:21">7:21</span> Ty inifrån, från människornas hjärtan,
utgå deras onda tankar, otukt, tjuveri, mord,

<span id="an_7:22">7:22</span> äktenskapsbrott, girighet, ondska, svek,
lösaktighet, avund, hädelse, övermod, oförsynt väsende.

<span id="an_7:23">7:23</span> Allt detta onda går inifrån ut, och det
orenar människan.»

<span id="an_7:24">7:24</span> Och han stod upp och begav sig bort
därifrån till Tyrus' område. Där gick han in i ett hus och ville icke
att någon skulle få veta det. Dock kunde han icke förbliva obemärkt,

<span id="an_7:25">7:25</span> utan en kvinna, vilkens dotter var besatt
av en oren ande, kom, strax då hon hade fått höra om honom, och föll ned
för hans fötter;

<span id="an_7:26">7:26</span> det var en grekisk kvinna av syrofenicisk
härkomst. Och hon bad honom att han skulle driva ut den onde anden ur
hennes dotter.

<span id="an_7:27">7:27</span> Men han sade till henne: »Låt barnen
först bliva mättade; det är ju otillbörligt att taga brödet från barnen
och kasta det åt hundarna.»

<span id="an_7:28">7:28</span> Hon svarade och sade till honom: »Ja,
Herre; också äta hundarna under bordet allenast av barnens smulor.»

<span id="an_7:29">7:29</span> Då sade han till henne: »För det ordets
skull säger jag dig: Gå; den onde anden har farit ut ur din dotter.»

<span id="an_7:30">7:30</span> Och när hon kom hem, fann hon flickan
ligga på sängen och såg att den onde anden hade farit ut.

<span id="an_7:31">7:31</span> Sedan begav han sig åter bort ifrån
Tyrus' område och tog vägen över Sidon och kom, genom Dekapolis' område,
till Galileiska sjön.

<span id="an_7:32">7:32</span> Och man förde till honom en som var döv
och nästan stum och bad honom att lägga handen på denne.

<span id="an_7:33">7:33</span> Då tog han honom avsides ifrån folket och
satte sina fingrar i hans öron och spottade och rörde vid hans tunga

<span id="an_7:34">7:34</span> och såg upp till himmelen, suckade och
sade till honom: »Effata» (det betyder: »Upplåt dig»).

<span id="an_7:35">7:35</span> Då öppnades hans öron, och hans tungas
band löstes, och han talade redigt och klart.

<span id="an_7:36">7:36</span> Och Jesus förbjöd dem att omtala detta
för någon; men ju mer han förbjöd dem, dess mer förkunnade de det.

<span id="an_7:37">7:37</span> Och folket häpnade övermåttan och sade:
»Allt har han väl beställt: de döva låter han höra och de stumma tala.»

<span id="an_8:1">8:1</span> Då vid samma tid åter mycket folk hade
kommit tillstädes, och de icke hade något att äta, kallade han sina
lärjungar till sig och sade till dem:

<span id="an_8:2">8:2</span> »Jag ömkar mig över folket, ty det är redan
tre dagar som de hava dröjt kvar hos mig, och de hava intet att äta.

<span id="an_8:3">8:3</span> Om jag nu låter dem fastande gå ifrån mig
hem, så uppgivas de på vägen; somliga av dem hava ju kommit långväga
ifrån.»

<span id="an_8:4">8:4</span> Då svarade hans lärjungar honom: »Varifrån
skall man här i en öken kunna få bröd till att mätta dessa med?»

<span id="an_8:5">8:5</span> Han frågade dem: »Huru många bröd haven I?»
De svarade: »Sju.»

<span id="an_8:6">8:6</span> Då tillsade han folket att lägra sig på
marken. Ock han tog de sju bröden, tackade Gud och bröt dem och gav åt
sina lärjungar, för att de skulle lägga fram dem; och de lade fram åt
folket.

<span id="an_8:7">8:7</span> De hade ock några få småfiskar; och när han
hade välsignat dessa, bjöd han att man likaledes skulle lägga fram dem.

<span id="an_8:8">8:8</span> Så åto de och blevo mätta. Och man samlade
sedan upp sju korgar med överblivna stycken.

<span id="an_8:9">8:9</span> Men antalet av dem som voro tillstädes var
vid pass fyra tusen. Sedan lät han dem skiljas åt.

<span id="an_8:10">8:10</span> Och strax därefter steg han i båten med
sina lärjungar och for till trakten av Dalmanuta.

<span id="an_8:11">8:11</span> Och fariséerna kommo ditut och begynte
disputera med honom; de ville sätta honom på prov och begärde av honom
något tecken från himmelen.

<span id="an_8:12">8:12</span> Då suckade han ur sin andes djup och
sade: »Varför begär detta släkte ett tecken? Sannerligen säger jag eder:
Åt detta släkte skall intet tecken givas.»

<span id="an_8:13">8:13</span> Så lämnade han dem och steg åter i båten
och for över till andra stranden.

<span id="an_8:14">8:14</span> Och de hade förgätit att taga med sig
bröd; icke mer än ett enda bröd hade de med sig i båten.

<span id="an_8:15">8:15</span> Och han bjöd dem och sade: »Sen till, att
I tagen eder till vara för fariséernas surdeg och för Herodes' surdeg.»

<span id="an_8:16">8:16</span> Då talade de med varandra om att de icke
hade bröd med sig.

<span id="an_8:17">8:17</span> Men när han märkte detta, sade han till
dem: »Varför talen I om att I icke haven bröd med eder? Fatten och
förstån I då ännu ingenting? Äro edra hjärtan så förstockade?

<span id="an_8:18">8:18</span> I haven ju ögon; sen I då icke? I haven
ju öron; hören I då icke?

<span id="an_8:19">8:19</span> Och kommen I icke ihåg huru många korgar
fulla av stycken I samladen upp, när jag bröt de fem bröden åt de fem
tusen?» De svarade honom: »Tolv.»

<span id="an_8:20">8:20</span> »Och när jag bröt de sju bröden åt de
fyra tusen, huru många korgar fulla av stycken samladen I då upp?» De
svarade: »Sju.»

<span id="an_8:21">8:21</span> Då sade han till dem: »Förstån I då ännu
ingenting?»

<span id="an_8:22">8:22</span> Därefter kommo de till Betsaida. Och man
förde till honom en som var blind och bad honom att han skulle röra vid
denne.

<span id="an_8:23">8:23</span> Då tog han den blinde vid handen och
ledde honom utanför byn; sedan spottade han på hans ögon och lade
händerna på honom och frågade honom: »Ser du något?»

<span id="an_8:24">8:24</span> Han såg då upp och svarade: »Jag kan
urskilja människorna; jag ser dem gå omkring, men de likna träd.»

<span id="an_8:25">8:25</span> Därefter lade han åter händerna på hans
ögon, och nu såg han tydligt och var botad och kunde jämväl på långt
håll se allting klart.

<span id="an_8:26">8:26</span> Och Jesus bjöd honom gå hem och sade: »Gå
icke ens in i byn.»

<span id="an_8:27">8:27</span> Och Jesus gick med sina lärjungar bort
till byarna vid Cesarea Filippi. På vägen dit frågade han sina lärjungar
och sade till dem: »Vem säger folket mig vara?»

<span id="an_8:28">8:28</span> De svarade och sade: »Johannes döparen;
andra säga dock Elias, andra åter säga: 'Det är en av profeterna.'»

<span id="an_8:29">8:29</span> Då frågade han dem: »Vem sägen då I mig
vara?» Petrus svarade och sade till honom: »Du är Messias.»

<span id="an_8:30">8:30</span> Då förbjöd han dem strängeligen att för
någon säga detta om honom.

<span id="an_8:31">8:31</span> Sedan begynte han undervisa dem om att
Människosonen måste lida mycket, och att han skulle bliva förkastad av
de äldste och översteprästerna och de skriftlärde, och att han skulle
bliva dödad, men att han tre dagar därefter skulle uppstå igen.

<span id="an_8:32">8:32</span> Och han talade detta i oförtäckta
ordalag. Då tog Petrus honom avsides och begynte ivrigt motsäga honom.

<span id="an_8:33">8:33</span> Men han vände sig om, och när han då såg
sina lärjungar, talade han strängt till Petrus och sade: »Gå bort,
Satan, och stå mig icke i vägen; ty dina tankar äro icke Guds tankar,
utan människotankar.»

<span id="an_8:34">8:34</span> Och han kallade till sig folket jämte
sina lärjungar och sade till dem: »Om någon vill efterfölja mig, så
försake han sig själv och tage sitt kors på sig; så följe han mig.

<span id="an_8:35">8:35</span> Ty den som vill bevara sitt liv, han
skall mista det; men den som mister sitt liv, för min och för evangelii
skull, han skall bevara det.

<span id="an_8:36">8:36</span> Och vad hjälper det en människa, om hon
vinner hela världen, men förlorar sin själ?

<span id="an_8:37">8:37</span> Och vad kan en människa giva till lösen
för sin själ?

<span id="an_8:38">8:38</span> Den som blyges för mig och för mina ord,
i detta trolösa och syndiga släkte, för honom skall ock Människosonen
blygas, när han kommer i sin Faders härlighet med de heliga änglarna.»

<span id="an_9:1">9:1</span> Ytterligare sade han till dem: »Sannerligen
säger jag eder: Bland dem som här stå finnas några som icke skola smaka
döden, förrän de få se Guds rike vara kommet i sin kraft.»

<span id="an_9:2">9:2</span> Sex dagar därefter tog Jesus med sig Petrus
och Jakob och Johannes och förde dem ensamma upp på ett högt berg, där
de voro allena. Och hans utseende förvandlades inför dem;

<span id="an_9:3">9:3</span> och hans kläder blevo glänsande och mycket
vita, så att ingen valkare på jorden kan göra kläder så vita.

<span id="an_9:4">9:4</span> Och för dem visade sig Elias jämte Moses,
och dessa samtalade med Jesus.

<span id="an_9:5">9:5</span> Då tog Petrus till orda och sade till
Jesus: »Rabbi, här är oss gott att vara; låt oss göra tre hyddor, åt dig
en och åt Moses en och åt Elias en.»

<span id="an_9:6">9:6</span> Han visste nämligen icke vad han skulle
säga; så stor var deras förskräckelse.

<span id="an_9:7">9:7</span> Då kom en sky som överskyggde dem, och ur
skyn kom en röst: »Denne är min älskade Son; hören honom.»

<span id="an_9:8">9:8</span> Och plötsligt märkte de, när de sågo sig
omkring, att där icke mer fanns någon hos dem utom Jesus allena.

<span id="an_9:9">9:9</span> Då de sedan gingo ned från berget, bjöd han
dem att de icke, förrän Människosonen hade uppstått från de döda, skulle
för någon omtala vad de hade sett.

<span id="an_9:10">9:10</span> Och de lade märke till det ordet och
begynte tala med varandra om vad som kunde menas med att han skulle
uppstå från de döda.

<span id="an_9:11">9:11</span> Och de frågade honom och sade: »De
skriftlärde säga ju att Elias först måste komma?»

<span id="an_9:12">9:12</span> Han svarade dem: »Elias måste visserligen
först komma och upprätta allt igen. Men huru kan det då vara skrivet om
Människosonen att han skall lida mycket och bliva föraktad?

<span id="an_9:13">9:13</span> Dock, jag säger eder att Elias redan har
kommit; och de förforo mot honom alldeles såsom de ville, och såsom det
var skrivet att det skulle gå honom.»

<span id="an_9:14">9:14</span> När de därefter kommo till lärjungarna,
sågo de att mycket folk var samlat omkring dem, och att några
skriftlärde disputerade med dem.

<span id="an_9:15">9:15</span> Och strax då allt folket fick se honom,
blevo de mycket häpna och skyndade fram och hälsade honom.

<span id="an_9:16">9:16</span> Då frågade han dem: »Varom disputeren I
med dem?»

<span id="an_9:17">9:17</span> Och en man i folkhopen svarade honom:
»Mästare, jag har fört till dig min son, som är besatt av en stum ande.

<span id="an_9:18">9:18</span> Och varhelst denne får fatt i honom
kastar han omkull honom, och fradgan står gossen om munnen, och han
gnisslar med tänderna och bliver såsom livlös. Nu bad jag dina lärjungar
att de skulle driva ut honom, men de förmådde det icke.»

<span id="an_9:19">9:19</span> Då svarade han dem och sade: »O du
otrogna släkte, huru länge måste jag vara hos eder? Huru länge måste jag
härda ut med eder? Fören honom till mig.»

<span id="an_9:20">9:20</span> Och de förde honom till Jesus. Och strax
då han fick se Jesus, slet och ryckte anden honom, och han föll ned på
jorden och vältrade sig, under det att fradgan stod honom om munnen.

<span id="an_9:21">9:21</span> Jesus frågade då hans fader: »Huru länge
har det varit så med honom?» Han svarade: »Alltsedan han var ett litet
barn;

<span id="an_9:22">9:22</span> och det har ofta hänt att han har kastat
honom än i elden, än i vattnet, för att förgöra honom. Men om du förmår
något, så förbarma dig över oss och hjälp oss.»

<span id="an_9:23">9:23</span> Då sade Jesus till honom: »Om jag förmår,
säger du. Allt förmår den som tror.»

<span id="an_9:24">9:24</span> Strax ropade gossens fader och sade: »Jag
tror! Hjälp min otro.»

<span id="an_9:25">9:25</span> Men när Jesus såg att folk strömmade
tillsammans dit, tilltalade han den orene anden strängt och sade till
honom: »Du stumme och döve ande, jag befaller dig: Far ut ur honom, och
kom icke mer in i honom.»

<span id="an_9:26">9:26</span> Då skriade han och slet och ryckte gossen
svårt och for ut; och gossen blev såsom död, så att folket menade att
han verkligen var död.

<span id="an_9:27">9:27</span> Men Jesus tog honom vid handen och reste
upp honom; och han stod då upp.

<span id="an_9:28">9:28</span> När Jesus därefter hade kommit inomhus,
frågade hans lärjungar honom, då de nu voro allena: »Varför kunde icke
vi driva ut honom?»

<span id="an_9:29">9:29</span> Han svarade dem: »Detta slag kan icke
drivas ut genom något annat än bön och fasta.»

<span id="an_9:30">9:30</span> Och de gingo därifrån och vandrade genom
Galileen; men han ville icke att någon skulle få veta det.

<span id="an_9:31">9:31</span> Han undervisade nämligen sina lärjungar
och sade till dem: »Människosonen skall bliva överlämnad i människors
händer, och man skall döda honom; men tre dagar efter det att han har
blivit dödad skall han uppstå igen.»

<span id="an_9:32">9:32</span> Och de förstodo icke vad han sade, men de
fruktade att fråga honom.

<span id="an_9:33">9:33</span> Och de kommo till Kapernaum. Och när han
hade kommit dit där han bodde, frågade han dem: »Vad var det I
samtaladen om på vägen?»

<span id="an_9:34">9:34</span> Men de tego, ty de hade på vägen talat
med varandra om vilken som vore störst.

<span id="an_9:35">9:35</span> Då satte han sig ned och kallade till sig
de tolv och sade till dem: »Om någon vill vara den förste, så vare han
den siste av alla och allas tjänare.»

<span id="an_9:36">9:36</span> Och han tog ett barn och ställde det mitt
ibland dem; sedan tog han det upp i famnen och sade till dem:

<span id="an_9:37">9:37</span> »Den som tager emot ett sådant barn i
mitt namn, han tager emot mig, och den som tager emot mig, han tager
icke emot mig, utan honom som har sänt mig.»

<span id="an_9:38">9:38</span> Johannes sade till honom: »Mästare, vi
sågo huru en man som icke följer oss drev ut onda andar genom ditt namn;
och vi ville hindra honom, eftersom han icke följde oss.»

<span id="an_9:39">9:39</span> Men Jesus sade: »Hindren honom icke; ty
ingen som genom mitt namn har gjort en kraftgärning kan strax därefter
tala illa om mig.

<span id="an_9:40">9:40</span> Ty den som icke är emot oss, han är för
oss.

<span id="an_9:41">9:41</span> Ja, den som giver eder en bägare vatten
att dricka, därför att I hören Kristus till -- sannerligen säger jag
eder: Han skall ingalunda gå miste om sin lön.

<span id="an_9:42">9:42</span> Och den som förför en av dessa små som
tro, för honom vore det bättre, om en kvarnsten hängdes om hans hals och
han kastades i havet.

<span id="an_9:43">9:43</span> Om nu din hand är dig till förförelse, så
hugg av den. Det är bättre för dig att ingå i livet lytt, än att hava
båda händerna i behåll och komma till Gehenna, till den eld som icke
utsläckes.

<span id="an_9:45">9:45</span> Och om din fot är dig till förförelse, så
hugg av den. Det är bättre för dig att ingå i livet halt, än att hava
båda fötterna i behåll och kastas i Gehenna.

<span id="an_9:47">9:47</span> Och om ditt öga är dig till förförelse,
så riv ut det. Det är bättre för dig att ingå i Guds rike enögd, än att
hava båda ögonen i behåll och kastas i Gehenna,

<span id="an_9:48">9:48</span> där 'deras mask icke dör och elden icke
utsläckes'.

<span id="an_9:49">9:49</span> Ty var människa måste saltas med eld.

<span id="an_9:50">9:50</span> Saltet är en god sak; men om saltet
mister sin sälta, varmed skolen I då återställa dess kraft? -- Haven
salt i eder och hållen frid inbördes.»

<span id="an_10:1">10:1</span> Och han stod upp och begav sig därifrån,
genom landet på andra sidan Jordan, till Judeens område. Och mycket folk
församlades åter omkring honom, och åter undervisade han dem, såsom hans
sed var.

<span id="an_10:2">10:2</span> Då ville några fariséer snärja honom, och
de trädde fram och frågade honom om det vore lovligt för en man att
skilja sig från sin hustru.

<span id="an_10:3">10:3</span> Men han svarade och sade till dem: »Vad
har Moses bjudit eder?»

<span id="an_10:4">10:4</span> De sade: »Moses tillstadde att en man
fick skriva skiljebrev åt sin hustru och så skilja sig från henne.»

<span id="an_10:5">10:5</span> Då sade Jesus till dem: »För edra
hjärtans hårdhets skull skrev han åt eder detta bud.

<span id="an_10:6">10:6</span> Men redan vid världens begynnelse 'gjorde
Gud dem till man och kvinna'.

<span id="an_10:7">10:7</span> 'Fördenskull skall en man övergiva sin
fader och sin moder.

<span id="an_10:8">10:8</span> Och de tu skola varda ett kött.' Så äro
de icke mer två, utan ett kött.

<span id="an_10:9">10:9</span> Vad nu Gud har sammanfogat, det må
människan icke åtskilja.»

<span id="an_10:10">10:10</span> När de sedan hade kommit hem, frågade
hans lärjungar honom åter om detsamma.

<span id="an_10:11">10:11</span> Och han svarade dem: »Den som skiljer
sig från sin hustru och tager sig en annan hustru, han begår
äktenskapsbrott mot henne.

<span id="an_10:12">10:12</span> Och om en hustru skiljer sig från sin
man och tager sig en annan man, då begår hon äktenskapsbrott.

<span id="an_10:13">10:13</span> Och man bar fram barn till honom, för
att han skulle röra vid dem; men lärjungarna visade bort dem.

<span id="an_10:14">10:14</span> När Jesus såg detta, blev han misslynt
och sade till dem: »Låten barnen komma till mig, och förmenen dem det
icke; ty Guds rike hör sådana till.

<span id="an_10:15">10:15</span> Sannerligen säger jag eder: Den som
icke tager emot Guds rike såsom ett barn, han kommer aldrig ditin.»

<span id="an_10:16">10:16</span> Och han tog dem upp i famnen och lade
händerna på dem och välsignade dem.

<span id="an_10:17">10:17</span> När han sedan begav sig åstad för att
fortsätta sin väg, skyndade en man fram och föll på knä för honom och
frågade honom: »Gode Mästare, vad skall jag göra för att få evigt liv
till arvedel?»

<span id="an_10:18">10:18</span> Jesus sade till honom: »Varför kallar
du mig god? Ingen är god utom Gud allena.

<span id="an_10:19">10:19</span> Buden känner du: 'Du skall icke dräpa',
'Du skall icke begå äktenskapsbrott', 'Du skall icke stjäla', 'Du skall
icke bära falskt vittnesbörd', 'Du skall icke undanhålla någon vad honom
tillkommer', Hedra din fader och din moder.'»

<span id="an_10:20">10:20</span> Då svarade han honom: »Mästare, allt
detta har jag hållit från min ungdom.»

<span id="an_10:21">10:21</span> Då såg Jesus på honom och fick kärlek
till honom och sade till honom: »Ett fattas dig: gå bort och sälj allt
vad du äger och giv åt de fattiga; då skall du få en skatt i himmelen.
Och kom sedan och följ mig.»

<span id="an_10:22">10:22</span> Men han blev illa till mods vid det
talet och gick bedrövad bort, ty han hade många ägodelar.

<span id="an_10:23">10:23</span> Då såg Jesus sig omkring och sade till
sina lärjungar: »Huru svårt är det icke för dem som hava penningar att
komma in i Guds rike!»

<span id="an_10:24">10:24</span> Men lärjungarna häpnade vid hans ord.
Då tog Jesus åter till orda och sade till dem: »Ja, mina barn, huru
svårt är det icke att komma in i Guds rike!

<span id="an_10:25">10:25</span> Det är lättare för en kamel att komma
igenom ett nålsöga, än för den som är rik att komma in i Guds rike.»

<span id="an_10:26">10:26</span> Då blevo de ännu mer häpna och sade
till varandra: »Vem kan då bliva frälst?»

<span id="an_10:27">10:27</span> Jesus såg på dem och sade: »För
människor är det omöjligt, men icke för Gud, ty för Gud är allting
möjligt.»

<span id="an_10:28">10:28</span> Då tog Petrus till orda och sade till
honom: »Se, vi hava övergivit allt och följt dig.»

<span id="an_10:29">10:29</span> Jesus svarade: »Sannerligen säger jag
eder: Ingen som för min och evangelii skull har övergivit hus, eller
bröder eller systrar, eller moder eller fader, eller barn, eller
jordagods,

<span id="an_10:30">10:30</span> ingen sådan finnes, som icke skall få
hundrafalt igen: redan här i tiden hus, och bröder och systrar, och
mödrar och barn, och jordagods, mitt under förföljelser, och i den
tillkommande tidsåldern evigt liv.

<span id="an_10:31">10:31</span> Men många som äro de första skola bliva
de sista, medan de sista bliva de första.»

<span id="an_10:32">10:32</span> Och de voro på vägen upp till
Jerusalem. Och Jesus gick före dem, och de gingo där bävande; och de som
följde med dem voro uppfyllda av fruktan. Då tog han åter till sig de
tolv och begynte tala till dem om vad som skulle övergå honom:

<span id="an_10:33">10:33</span> »Se, vi gå nu upp till Jerusalem, och
Människosonen skall bliva överlämnad åt översteprästerna och de
skriftlärde, och de skola döma honom till döden och överlämna honom åt
hedningarna,

<span id="an_10:34">10:34</span> och dessa skola begabba honom och
bespotta honom och gissla honom och döda honom; men tre dagar därefter
skall han uppstå igen.»

<span id="an_10:35">10:35</span> Då trädde Jakob och Johannes, Sebedeus'
söner, fram till honom och sade till honom: »Mästare, vi skulle vilja
att du läte oss få vad vi nu tänka begära av dig.»

<span id="an_10:36">10:36</span> Han frågade dem: »Vad viljen I då att
jag skall låta eder få?»

<span id="an_10:37">10:37</span> De svarade honom: »Låt den ene av oss i
din härlighet få sitta på din högra sida, och den andre på din vänstra.»

<span id="an_10:38">10:38</span> Men Jesus sade till dem: »I veten icke
vad I begären. Kunnen I dricka den kalk som jag dricker, eller genomgå
det dop som jag genomgår?»

<span id="an_10:39">10:39</span> De svarade honom: »Det kunna vi.» Då
sade Jesus till dem: »Ja, den kalk jag dricker skolen I få dricka, och
det dop jag genomgår skolen I genomgå,

<span id="an_10:40">10:40</span> men platsen på min högra sida och
platsen på min vänstra tillkommer det icke mig att bortgiva, utan de
skola tillfalla dem för vilka så är bestämt.»

<span id="an_10:41">10:41</span> När de tio andra hörde detta, blevo de
misslynta på Jakob och Johannes.

<span id="an_10:42">10:42</span> Då kallade Jesus dem till sig och sade
till dem: »I veten att de som räknas för folkens furstar uppträda mot
dem såsom herrar, och att deras mäktige låta dem känna sin myndighet.

<span id="an_10:43">10:43</span> Men så är det icke bland eder; utan den
som vill bliva störst bland eder, han vare de andras tjänare,

<span id="an_10:44">10:44</span> och den som vill vara främst bland
eder, han vare allas dräng.

<span id="an_10:45">10:45</span> Också Människosonen har ju kommit, icke
för att låta tjäna sig, utan för att tjäna och giva sitt liv till lösen
för många.»

<span id="an_10:46">10:46</span> Och de kommo till Jeriko. Men när han
åter gick ut ifrån Jeriko, följd av sina lärjungar och en ganska stor
hop folk, satt där vid vägen en blind tiggare, Bartimeus, Timeus' son.

<span id="an_10:47">10:47</span> När denne hörde att det var Jesus från
Nasaret, begynte han ropa och säga: »Jesus, Davids son, förbarma dig
över mig.»

<span id="an_10:48">10:48</span> Och många tillsade honom strängeligen
att han skulle tiga; men han ropade ännu mycket mer: »Davids son,
förbarma dig över mig.»

<span id="an_10:49">10:49</span> Då stannade Jesus och sade: »Kallen
honom hit.» Och de kallade på den blinde och sade till honom: »Var vid
gott mod, stå upp; han kallar dig till sig.»

<span id="an_10:50">10:50</span> Då kastade han av sig sin mantel och
stod upp med hast och kom fram till Jesus.

<span id="an_10:51">10:51</span> Och Jesus talade till honom och sade:
»Vad vill du att jag skall göra dig?» Den blinde svarade honom:
»Rabbuni, låt mig få min syn.»

<span id="an_10:52">10:52</span> Jesus sade till honom: »Gå; din tro har
hjälpt dig.» Och strax fick han sin syn och följde honom på vägen.

<span id="an_11:1">11:1</span> När de nu nalkades Jerusalem och voro
nära Betfage och Betania vid Oljeberget, sände han åstad två av sina
lärjungar

<span id="an_11:2">11:2</span> och sade till dem: »Gån in i byn som
ligger mitt framför eder, så skolen I, strax då I kommen ditin, finna en
åsnefåle stå där bunden, som ännu ingen människa har suttit på; lösen
den och fören den hit.

<span id="an_11:3">11:3</span> Och om någon frågar eder varför I gören
detta, så skolen I svara: 'Herren behöver den, men han skall strax sända
den tillbaka hit.»

<span id="an_11:4">11:4</span> Då gingo de åstad och funno en åsnefåle
stå där bunden utanför en port vid vägen, och de löste den.

<span id="an_11:5">11:5</span> Och några som stodo där bredvid sade till
dem: »Vad gören I? Varför lösen I fålen?»

<span id="an_11:6">11:6</span> Men de svarade dem såsom Jesus hade
bjudit. Då lät man dem vara.

<span id="an_11:7">11:7</span> Och de förde fålen till Jesus och lade
sina mantlar på den, och han satte sig upp på den.

<span id="an_11:8">11:8</span> Och många bredde ut sina mantlar på
vägen, andra åter skuro av kvistar och löv på fälten och strödde på
vägen.

<span id="an_11:9">11:9</span> Och de som gingo före och de som följde
efter ropade: »Hosianna! Välsignad vare han som kommer, i Herrens namn.

<span id="an_11:10">11:10</span> Välsignat vare vår fader Davids rike,
som nu kommer. Hosianna i höjden!»

<span id="an_11:11">11:11</span> Så drog han in i Jerusalem och kom in i
helgedomen; och när han hade sett sig omkring överallt och det redan var
sent på dagen, gick han med de tolv ut till Betania.

<span id="an_11:12">11:12</span> När de dagen därefter voro på väg
tillbaka från Betania, blev han hungrig.

<span id="an_11:13">11:13</span> Och då han på avstånd fick se ett
fikonträd som hade löv, gick han dit för att se om han till äventyrs
skulle finna något därpå; men när han kom fram till det, fann han intet
annat än löv, det var icke då fikonens tid.

<span id="an_11:14">11:14</span> Då talade han och sade till trädet:
»Aldrig någonsin mer äte någon frukt av dig.» Och hans lärjungar hörde
detta.

<span id="an_11:15">11:15</span> När de sedan kommo fram till Jerusalem,
gick han in i helgedomen och begynte driva ut dem som sålde och köpte i
helgedomen. Och han stötte omkull växlarnas bord och duvomånglarnas
säten;

<span id="an_11:16">11:16</span> han tillstadde icke heller att man bar
någonting genom helgedomen.

<span id="an_11:17">11:17</span> Och han undervisade dem och sade: »Det
är ju skrivet: 'Mitt hus skall kallas ett bönehus för alla folk.' Men I
haven gjort det till en rövarkula.»

<span id="an_11:18">11:18</span> Då översteprästerna och de skriftlärde
fingo höra härom, sökte de efter tillfälle att förgöra honom; ty de
fruktade för honom, eftersom allt folket häpnade över hans undervisning.

<span id="an_11:19">11:19</span> När det blev afton, begåvo de sig ut ur
staden.

<span id="an_11:20">11:20</span> Men då de nu på morgonen åter gingo där
fram, fingo de se fikonträdet vara förtorkat ända från roten.

<span id="an_11:21">11:21</span> Då kom Petrus ihåg vad som hade skett
och sade till honom: »Rabbi, se, fikonträdet som du förbannade är
förtorkat.»

<span id="an_11:22">11:22</span> Jesus svarade och sade till dem: »Haven
tro på Gud.

<span id="an_11:23">11:23</span> Sannerligen säger jag eder: Om någon
säger till detta berg: 'Häv dig upp, och kasta dig i havet' och därvid
icke tvivlar i sitt hjärta, utan tror att det han säger skall ske, då
skall det ske honom så.

<span id="an_11:24">11:24</span> Därför säger jag eder: Allt vad I
bedjen om och begären, tron att det är eder givet; och det skall ske
eder så.

<span id="an_11:25">11:25</span> Och när I stån och bedjen, så förlåten,
om I haven något emot någon, för att också eder Fader, som är i
himmelen, må förlåta eder edra försyndelser.»

<span id="an_11:27">11:27</span> Så kommo de åter till Jerusalem. Och
medan han gick omkring i helgedomen, kommo översteprästerna och de
skriftlärde och de äldste fram till honom;

<span id="an_11:28">11:28</span> och de sade till honom: »Med vad
myndighet gör du detta? Och vem har givit dig myndighet att göra detta?»

<span id="an_11:29">11:29</span> Jesus svarade dem: »Jag vill ställa en
fråga till eder; svaren mig på den, så skall ock jag säga eder med vad
myndighet jag gör detta.

<span id="an_11:30">11:30</span> Johannes' döpelse, var den från
himmelen eller från människor? Svaren mig härpå.»

<span id="an_11:31">11:31</span> Då överlade de med varandra och sade:
»Om vi svara: 'Från himmelen', så frågar han: 'Varför trodden I honom då
icke?'

<span id="an_11:32">11:32</span> Eller skola vi svara: 'Från
människor'?» -- det vågade de icke av fruktan för folket, ty alla höllo
före att Johannes verkligen var en profet.

<span id="an_11:33">11:33</span> De svarade alltså Jesus och sade: »Vi
veta det icke.» Då sade Jesus till dem: »Så säger icke heller jag eder
med vad myndighet jag gör detta.»

<span id="an_12:1">12:1</span> Och han begynte tala till dem i
liknelser: »En man planterade en vingård och satte stängsel däromkring
och högg ut ett presskar och byggde ett vakttorn; därefter lejde han ut
den åt vingårdsmän och for utrikes.

<span id="an_12:2">12:2</span> När sedan rätta tiden var inne, sände han
en tjänare till vingårdsmännen, för att denne av vingårdsmännen skulle
uppbära någon del av vingårdens frukt.

<span id="an_12:3">12:3</span> Men de togo fatt på honom och
misshandlade honom och läto honom gå tomhänt tillbaka.

<span id="an_12:4">12:4</span> Åter sände han till dem en annan tjänare.
Honom slogo de i huvudet och skymfade.

<span id="an_12:5">12:5</span> Sedan sände han åstad ännu en annan, men
denne dräpte de. Likaså gjorde de med många andra: somliga misshandlade
de, och andra dräpte de.

<span id="an_12:6">12:6</span> Nu hade han ock en enda son, vilken han
älskade. Honom sände han slutligen åstad till dem, ty han tänkte: 'De
skola väl hava försyn för min son.'

<span id="an_12:7">12:7</span> Men vingårdsmännen sade till varandra:
'Denne är arvingen; kom, låt oss dräpa honom, så bliver arvet vårt.'

<span id="an_12:8">12:8</span> Och de togo fatt på honom och dräpte
honom och kastade honom ut ur vingården. --

<span id="an_12:9">12:9</span> Vad skall nu vingårdens herre göra? Jo,
han skall komma och förgöra vingårdsmännen och lämna vingården åt andra.

<span id="an_12:10">12:10</span> Haven I icke läst detta skriftens ord:
'Den sten som byggningsmännen förkastade, den har blivit en hörnsten;

<span id="an_12:11">12:11</span> av Herren har den blivit detta, och
underbar är den i våra ögon'?»

<span id="an_12:12">12:12</span> De hade nu gärna velat gripa honom, men
de fruktade för folket; ty de förstodo att det var om dem som han hade
talat i denna liknelse. Så läto de honom vara och gingo sin väg.

<span id="an_12:13">12:13</span> Därefter sände de till honom några
fariséer och herodianer, för att dessa skulle fånga honom genom något
hans ord.

<span id="an_12:14">12:14</span> Dessa kommo nu och sade till honom:
»Mästare, vi veta att du är sannfärdig och icke frågar efter någon, ty
du ser icke till personen, utan lär om Guds väg vad sant är. Är det
lovligt att giva kejsaren skatt, eller är det icke lovligt? Skola vi
giva skatt, eller icke giva?»

<span id="an_12:15">12:15</span> Men han förstod deras skrymteri och
sade till dem: »Varför söken I att snärja mig? Tagen hit en penning, så
att jag får se den.»

<span id="an_12:16">12:16</span> Då lämnade de fram en sådan. Därefter
frågade han dem: »Vems bild och överskrift är detta?» De svarade honom:
»Kejsarens.»

<span id="an_12:17">12:17</span> Då sade Jesus till dem: »Så given
kejsaren vad kejsaren tillhör, och Gud vad Gud tillhör.» Och de
förundrade sig högeligen över honom.

<span id="an_12:18">12:18</span> Sedan kommo till honom några av
sadducéerna, vilka mena att det icke gives någon uppståndelse. Dessa
frågade honom och sade:

<span id="an_12:19">12:19</span> »Mästare, Moses har givit oss den
föreskriften, att om någon har en broder som dör, och som efterlämnar
hustru, men icke lämnar barn efter sig, så skall han taga sin broders
hustru till äkta och skaffa avkomma åt sin broder.

<span id="an_12:20">12:20</span> Nu voro här sju bröder. Den förste tog
sig en hustru, men dog utan att lämna någon avkomma efter sig.

<span id="an_12:21">12:21</span> Då tog den andre i ordningen henne, men
också han dog utan att lämna någon avkomma efter sig; sammalunda den
tredje.

<span id="an_12:22">12:22</span> Så skedde med alla sju: ingen av dem
lämnade någon avkomma efter sig. Sist av alla dog ock hustrun.

<span id="an_12:23">12:23</span> Vilken av dem skall nu vid
uppståndelsen, när de uppstå, få henne till hustru? De hade ju alla sju
tagit henne till hustru.»

<span id="an_12:24">12:24</span> Jesus svarade dem: »Visar icke eder
fråga att I faren vilse och varken förstån skrifterna, ej heller Guds
kraft?

<span id="an_12:25">12:25</span> Efter uppståndelsen från de döda taga
män sig icke hustrur, ej heller givas hustrur åt män, utan de äro då
såsom änglarna i himmelen.

<span id="an_12:26">12:26</span> Men vad nu det angår, att de döda
uppstå, haven I icke läst i Moses' bok, på det ställe där det talas om
törnbusken, huru Gud sade till honom så: 'Jag är Abrahams Gud och Isaks
Gud och Jakobs Gud'?

<span id="an_12:27">12:27</span> Han är en Gud icke för döda, utan för
levande. I faren mycket vilse.»

<span id="an_12:28">12:28</span> Då trädde en av de skriftlärde fram, en
som hade hört deras ordskifte och förstått att han hade svarat dem väl.
Denne frågade honom: »Vilket är det förnämsta av alla buden?»

<span id="an_12:29">12:29</span> Jesus svarade: »Det förnämsta är detta:
'Hör, Israel! Herren, vår Gud, Herren är en.

<span id="an_12:30">12:30</span> Och du skall älska Herren, din Gud, av
allt ditt hjärta och av all din själ och av allt ditt förstånd och av
all din kraft.'

<span id="an_12:31">12:31</span> Därnäst kommer detta: 'Du skall älska
din nästa såsom dig själv.' Intet annat bud är större än dessa.»

<span id="an_12:32">12:32</span> Då svarade den skriftlärde honom:
»Mästare, du har i sanning rätt i vad du säger, att han är en, och att
ingen annan är än han.

<span id="an_12:33">12:33</span> Och att älska honom av allt sitt hjärta
och av allt sitt förstånd och av all sin kraft och att älska sin nästa
såsom sig själv, det är 'förmer än alla brännoffer och slaktoffer'.»

<span id="an_12:34">12:34</span> Då nu Jesus märkte att han hade svarat
förståndigt, sade han till honom: »Du är icke långt ifrån Guds rike.»
Sedan dristade sig ingen att vidare ställa någon fråga på honom.

<span id="an_12:35">12:35</span> Medan Jesus undervisade i helgedomen,
framställde han denna fråga: »Huru kunna de skriftlärde säga att Messias
är Davids son?

<span id="an_12:36">12:36</span> David själv har ju sagt genom den
helige Andes ingivelse: 'Herren sade till min herre: Sätt dig på min
högra sida, till dess jag har lagt dina fiender dig till en fotapall.'

<span id="an_12:37">12:37</span> Så kallar nu David själv honom 'herre';
huru kan han då vara hans son?» Och folkskarorna hörde honom gärna.

<span id="an_12:38">12:38</span> Och han undervisade dem och sade till
dem: »Tagen eder till vara för de skriftlärde, som gärna gå omkring i
fotsida kläder och gärna vilja bliva hälsade på torgen

<span id="an_12:39">12:39</span> och gärna sitta främst i synagogorna
och på de främsta platserna vid gästabuden --

<span id="an_12:40">12:40</span> detta under det att de utsuga änkors
hus, medan de för syns skull hålla långa böner. De skola få en dess
hårdare dom.»

<span id="an_12:41">12:41</span> Och han satte sig mitt emot
offerkistorna och såg huru folket lade ned penningar i offerkistorna.
Och många rika lade dit mycket.

<span id="an_12:42">12:42</span> Men en fattig änka kom och lade ned två
skärvar, det är ett öre.

<span id="an_12:43">12:43</span> Då kallade han sina lärjungar till sig
och sade till dem: »Sannerligen säger jag eder: Denna fattiga änka lade
dit mer än alla de andra som lade något i offerkistorna.

<span id="an_12:44">12:44</span> Ty dessa lade alla dit av sitt
överflöd, men hon lade dit av sitt armod allt vad hon hade, så mycket
som fanns i hennes ägo.»

<span id="an_13:1">13:1</span> Då han nu gick ut ur helgedomen, sade en
av hans lärjungar till honom: »Mästare, se hurudana stenar och hurudana
byggnader!»

<span id="an_13:2">13:2</span> Jesus svarade honom: »Ja, du ser nu dessa
stora byggnader; men här skall förvisso icke lämnas sten på sten; allt
skall bliva nedbrutet.»

<span id="an_13:3">13:3</span> När han sedan satt på Oljeberget, mitt
emot helgedomen, frågade honom Petrus och Jakob och Johannes och
Andreas, då de voro allena:

<span id="an_13:4">13:4</span> »Säg oss när detta skall ske, och vad som
bliver tecknet till att tiden är inne, då allt detta skall gå i
fullbordan.»

<span id="an_13:5">13:5</span> Då begynte Jesus tala till dem och sade:
»Sen till, att ingen förvillar eder.

<span id="an_13:6">13:6</span> Många skola komma under mitt namn och
säga: 'Det är jag' och skola förvilla många.

<span id="an_13:7">13:7</span> Men när I fån höra krigslarm och rykten
om krig, så förloren icke besinningen; sådant måste komma, men därmed är
ännu icke änden inne.

<span id="an_13:8">13:8</span> Ja, folk skall resa sig upp mot folk och
rike mot rike, och det skall bliva jordbävningar på den ena orten efter
den andra, och hungersnöd skall uppstå; detta är begynnelsen till
'födslovåndorna'.

<span id="an_13:9">13:9</span> Men tagen I eder till vara. Man skall då
draga eder inför domstolar, och I skolen bliva gisslade i synagogor och
ställas fram inför landshövdingar och konungar, för min skull, till ett
vittnesbörd för dem.

<span id="an_13:10">13:10</span> Men evangelium måste först bliva
predikat för alla folk.

<span id="an_13:11">13:11</span> När man nu för eder åstad och drager
eder inför rätta, så gören eder icke förut bekymmer om vad I skolen
tala; utan vad som bliver eder givet i den stunden, det mån I tala. Ty
det är icke I som skolen tala, utan den helige Ande.

<span id="an_13:12">13:12</span> Och den ene brodern skall då överlämna
den andre till att dödas, ja ock fadern sitt barn; och barn skola sätta
sig upp mot sina föräldrar och skola döda dem.

<span id="an_13:13">13:13</span> Och I skolen bliva hatade av alla, för
mitt namns skull. Men den som är ståndaktig intill änden, han skall
bliva frälst.

<span id="an_13:14">13:14</span> Men när I fån se 'förödelsens
styggelse' stå där han icke borde stå -- den som läser detta, han give
akt därpå -- då må de som äro i Judeen fly bort till bergen,

<span id="an_13:15">13:15</span> och den som är på taket må icke stiga
ned och gå in för att hämta något ur sitt hus,

<span id="an_13:16">13:16</span> och den som är ute på marken må icke
vända tillbaka för att hämta sin mantel.

<span id="an_13:17">13:17</span> Och ve de som äro havande, eller som
giva di på den tiden!

<span id="an_13:18">13:18</span> Men bedjen att det icke må ske om
vintern.

<span id="an_13:19">13:19</span> Ty den tiden skall bliva 'en tid av
vedermöda, så svår att dess like icke har förekommit allt ifrån världens
begynnelse, från den tid då Gud skapade världen, intill nu', ej heller
någonsin skall förekomma.

<span id="an_13:20">13:20</span> Och om Herren icke förkortade den
tiden, så skulle intet kött bliva frälst; men för de utvaldas skull, för
de människors skull, som han har utvalt, har han förkortat den tiden.

<span id="an_13:21">13:21</span> Och om någon då säger till eder: 'Se
här är Messias', eller: 'Se där är han', så tron det icke.

<span id="an_13:22">13:22</span> Ty människor som falskeligen säga sig
vara Messias skola uppstå, så ock falska profeter, och de skola göra
tecken och under, för att, om möjligt, förvilla de utvalda.

<span id="an_13:23">13:23</span> Men tagen I eder till vara. Jag har nu
sagt eder allt förut.

<span id="an_13:24">13:24</span> Men på den tiden, efter den vedermödan,
skall solen förmörkas och månen upphöra att giva sitt sken,

<span id="an_13:25">13:25</span> och stjärnorna skola falla ifrån
himmelen, och makterna i himmelen skola bäva.

<span id="an_13:26">13:26</span> Och då skall man få se 'Människosonen
komma i skyarna' med stor makt och härlighet.

<span id="an_13:27">13:27</span> Och han skall då sända ut sina änglar
och församla sina utvalda från de fyra väderstrecken, från jordens ända
till himmelens ända.

<span id="an_13:28">13:28</span> Ifrån fikonträdet mån I här hämta en
liknelse. När dess kvistar begynna att få save och löven spricka ut, då
veten I att sommaren är nära.

<span id="an_13:29">13:29</span> Likaså, när I sen detta ske, då kunnen
I ock veta att han är nära och står för dörren.

<span id="an_13:30">13:30</span> Sannerligen säger jag eder: Detta
släkte skall icke förgås, förrän allt detta sker.

<span id="an_13:31">13:31</span> Himmel och jord skola förgås, men mina
ord skola icke förgås.

<span id="an_13:32">13:32</span> Men om den dagen och den stunden vet
ingen något, icke änglarna i himmelen, icke ens Sonen -- ingen utom
Fadern.

<span id="an_13:33">13:33</span> Tagen eder till vara, vaken; ty I veten
icke när tiden är inne.

<span id="an_13:34">13:34</span> Såsom när en man reser utrikes och
lämnar sitt hus och giver sina tjänare makt och myndighet däröver, åt
var och en hans särskilda syssla, och därvid ock bjuder portvaktaren att
vaka.

<span id="an_13:35">13:35</span> likaså bjuder jag eder: Vaken; ty I
veten icke när husets herre kommer, om han kommer på aftonen eller vid
midnattstiden eller i hanegället eller på morgonen;

<span id="an_13:36">13:36</span> vaken, så att han icke finner eder
sovande, när han oförtänkt kommer.

<span id="an_13:37">13:37</span> Men vad jag säger till eder, det säger
jag till alla: Vaken!»

<span id="an_14:1">14:1</span> Två dagar därefter var det påsk och det
osyrade brödets högtid. Och översteprästerna och de skriftlärde sökte
efter tillfälle att gripa honom med list och döda honom.

<span id="an_14:2">14:2</span> De sade nämligen: »Icke under högtiden,
för att ej oroligheter skola uppstå bland folket.»

<span id="an_14:3">14:3</span> Men när han var i Betania, i Simon den
spetälskes hus, och där låg till bords, kom en kvinna som hade med sig
en alabasterflaska med smörjelse av dyrbar äkta nardus. Och hon bröt
sönder flaskan och göt ut smörjelsen över hans huvud.

<span id="an_14:4">14:4</span> Några som voro där blevo då misslynta och
sade till varandra: »Varför skulle denna smörjelse förspillas?

<span id="an_14:5">14:5</span> Man hade ju kunnat sälja den för mer än
tre hundra silverpenningar och giva dessa åt de fattiga.» Och de talade
hårda ord till henne.

<span id="an_14:6">14:6</span> Men Jesus sade: »Låten henne vara. Varför
oroen I henne? Det är en god gärning som hon har gjort mot mig.

<span id="an_14:7">14:7</span> De fattiga haven I ju alltid ibland eder,
och närhelst I viljen kunnen I göra dem gott, men mig haven I icke
alltid.

<span id="an_14:8">14:8</span> Vad hon kunde, det gjorde hon. Hon har i
förväg smort min kropp såsom en tillredelse till min begravning.

<span id="an_14:9">14:9</span> Och sannerligen säger jag eder: Varhelst
i hela världen evangelium bliver predikat, där skall ock det som hon nu
har gjort bliva omtalat, henne till åminnelse.»

<span id="an_14:10">14:10</span> Och Judas Iskariot, han som var en av
de tolv, gick bort till översteprästerna och ville förråda honom åt dem.

<span id="an_14:11">14:11</span> När de hörde detta, blevo de glada och
lovade att giva honom en summa penningar. Sedan sökte han efter
tillfälle att förråda honom, då lägligt var.

<span id="an_14:12">14:12</span> På första dagen i det osyrade brödets
högtid, när man slaktade påskalammet, sade hans lärjungar till honom:
»Vart vill du att vi skola gå och reda till, så att du kan äta
påskalammet?»

<span id="an_14:13">14:13</span> Då sände han åstad två av sina
lärjungar och sade till dem: »Gån in i staden; där skolen I möta en man
som bär en kruka vatten. Följen honom.

<span id="an_14:14">14:14</span> Och sägen till husbonden i det hus där
han går in: 'Mästaren frågar: Var finnes härbärget där jag skall äta
påskalammet med mina lärjungar?'

<span id="an_14:15">14:15</span> Då skall han visa eder en stor sal i
övre våningen, tillredd och ordnad för måltid; reden till åt oss där.»

<span id="an_14:16">14:16</span> Och lärjungarna begåvo sig i väg och
kommo in i staden och funno det så som han hade sagt dem; och de redde
till påskalammet.

<span id="an_14:17">14:17</span> När det sedan hade blivit afton, kom
han dit med de tolv.

<span id="an_14:18">14:18</span> Och medan de lågo till bords och åto,
sade Jesus: »Sannerligen säger jag eder: En av eder skall förråda mig,
'den som äter med mig'.»

<span id="an_14:19">14:19</span> Då begynte de bedrövas och fråga honom,
den ene efter den andre: »Icke är det väl jag?»

<span id="an_14:20">14:20</span> Och han sade till dem: »Det är en av de
tolv, den som jämte mig doppar i fatet.

<span id="an_14:21">14:21</span> Ja, Människosonen skall gå bort, såsom
det är skrivet om honom; men ve den människa genom vilken Människosonen
bliver förrådd! Det hade varit bättre för den människan, om hon icke
hade blivit född.»

<span id="an_14:22">14:22</span> Medan de nu åto, tog han ett bröd och
välsignade det och bröt det och gav åt dem och sade: »Tagen detta; detta
är min lekamen.»

<span id="an_14:23">14:23</span> Och han tog en kalk och tackade Gud ock
gav åt dem; och de drucko alla därav.

<span id="an_14:24">14:24</span> Och han sade till dem: »Detta är mitt
blod, förbundsblodet, som varder utgjutet för många.

<span id="an_14:25">14:25</span> Sannerligen säger jag eder: Jag skall
icke mer dricka av det som kommer från vinträd, förrän på den dag då jag
dricker det nytt i Guds rike.»

<span id="an_14:26">14:26</span> När de sedan hade sjungit lovsången,
gingo de ut till Oljeberget.

<span id="an_14:27">14:27</span> Då sade Jesus till dem: »I skolen alla
komma på fall; ty det är skrivet: 'Jag skall slå herden, och fåren skola
förskingras.'

<span id="an_14:28">14:28</span> Men efter min uppståndelse skall jag
före eder gå till Galileen.»

<span id="an_14:29">14:29</span> Då svarade Petrus honom: »Om än alla
andra komma på fall, så skall dock jag det icke.»

<span id="an_14:30">14:30</span> Jesus sade till honom: »Sannerligen
säger jag dig: Redan i denna natt, förrän hanen har galit två gånger,
skall du tre gånger förneka mig.»

<span id="an_14:31">14:31</span> Då försäkrade han ännu ivrigare: »Om
jag än måste dö med dig, så skall jag dock icke förneka dig.» Sammalunda
sade ock alla de andra. Och de kommo till ett ställe som kallades
Getsemane.

<span id="an_14:32">14:32</span> Då sade han till sina lärjungar:
»Bliven kvar här, medan jag beder.»

<span id="an_14:33">14:33</span> Och han tog med sig Petrus och Jakob
och Johannes; och han begynte bäva och ängslas.

<span id="an_14:34">14:34</span> Och han sade till dem: »Min själ är
djupt bedrövad, ända till döds; stannen kvar här och vaken.»

<span id="an_14:35">14:35</span> Därefter gick han litet längre bort och
föll ned på jorden och bad, att om möjligt vore, den stunden skulle
bliva honom besparad.

<span id="an_14:36">14:36</span> Och han sade: »Abba, Fader, allt är
möjligt för dig. Tag denna kalk ifrån mig. Dock icke vad jag vill, utan
vad du vill!»

<span id="an_14:37">14:37</span> Sedan kom han tillbaka och fann dem
sovande. Då sade han till Petrus: »Simon, sover du? Förmådde du då icke
vaka en kort stund?

<span id="an_14:38">14:38</span> Vaken, och bedjen att I icke mån komma
i frestelse. Anden är villig, men köttet är svagt.»

<span id="an_14:39">14:39</span> Och han gick åter bort och bad och sade
samma ord.

<span id="an_14:40">14:40</span> När han sedan kom tillbaka, fann han
dem åter sovande, ty deras ögon voro förtyngda. Och de visste icke vad
de skulle svara honom.

<span id="an_14:41">14:41</span> För tredje gången kom han tillbaka och
sade då till dem: »Ja, I soven ännu alltjämt och vilen eder! Det är nog.
Stunden är kommen. Människosonen skall nu bliva överlämnad i syndarnas
händer.

<span id="an_14:42">14:42</span> Stån upp, låt oss gå; se, den som
förråder mig är nära.»

<span id="an_14:43">14:43</span> Och i detsamma, medan han ännu talade,
kom Judas, en av de tolv, och jämte honom en folkskara med svärd och
stavar, utsänd från översteprästerna och de skriftlärde och de äldste.

<span id="an_14:44">14:44</span> Men förrädaren hade kommit överens med
dem om ett tecken och sagt: »Den som jag kysser, den är det; honom
skolen I gripa och föra bort under säker bevakning.»

<span id="an_14:45">14:45</span> Och när han nu kom dit, trädde han
strax fram till honom och sade: »Rabbi!» och kysste honom häftigt.

<span id="an_14:46">14:46</span> Då grepo de Jesus och togo honom
fången.

<span id="an_14:47">14:47</span> Men en av dem som stodo där bredvid
drog sitt svärd och högg till översteprästens tjänare och högg så av
honom örat.

<span id="an_14:48">14:48</span> Och Jesus talade till dem och sade:
»Såsom mot en rövare haven I gått ut med svärd och stavar för att
fasttaga mig.

<span id="an_14:49">14:49</span> Var dag har jag varit ibland eder i
helgedomen och undervisat, utan att I haven gripit mig. Men skrifterna
skulle ju fullbordas.»

<span id="an_14:50">14:50</span> Då övergåvo de honom alla och flydde.

<span id="an_14:51">14:51</span> Och bland dem som hade följt med honom
var en ung man, höljd i ett linnekläde, som var kastat över blotta
kroppen; honom grepo de.

<span id="an_14:52">14:52</span> Men han lämnade linneklädet kvar och
flydde undan naken.

<span id="an_14:53">14:53</span> Så förde de nu Jesus bort till
översteprästen, och där församlade sig alla översteprästerna och de
äldste och de skriftlärde.

<span id="an_14:54">14:54</span> Och Petrus följde honom på avstånd ända
in på översteprästens gård; där satt han sedan tillsammans med tjänarna
och värmde sig vid elden.

<span id="an_14:55">14:55</span> Och översteprästerna och hela Stora
rådet sökte efter något vittnesbörd mot Jesus, för att kunna döda honom;
men de funno intet.

<span id="an_14:56">14:56</span> Ty väl vittnade många falskt mot honom,
men vittnesbörden stämde icke överens.

<span id="an_14:57">14:57</span> Och några stodo upp och vittnade falskt
mot honom och sade:

<span id="an_14:58">14:58</span> »Vi hava själva hört honom säga: 'Jag
skall bryta ned detta tempel, som är gjort med händer, och skall sedan
på tre dagar bygga upp ett annat, som icke är gjort med händer.'»

<span id="an_14:59">14:59</span> Men icke ens i det stycket stämde deras
vittnesbörd överens.

<span id="an_14:60">14:60</span> Då stod översteprästen upp ibland dem
och frågade Jesus och sade: »Svarar du intet? Huru är det med det som
dessa vittna mot dig?»

<span id="an_14:61">14:61</span> Men han teg och svarade intet. Åter
frågade översteprästen honom och sade till honom: »Är du Messias, den
Högtlovades Son?»

<span id="an_14:62">14:62</span> Jesus svarade: »Jag är det. Och I
skolen få se Människosonen sitta på Maktens högra sida och komma med
himmelens skyar.»

<span id="an_14:63">14:63</span> Då rev översteprästen sönder sina
kläder och sade: »Vad behöva vi mer några vittnen?

<span id="an_14:64">14:64</span> I hörden hädelsen. Vad synes eder?» Då
dömde de alla honom skyldig till döden.

<span id="an_14:65">14:65</span> Och några begynte spotta på honom; och
sedan de hade höljt över hans ansikte, slogo de honom på kinderna med
knytnävarna och sade till honom: »Profetera.» Också rättstjänarna slogo
honom på kinderna.

<span id="an_14:66">14:66</span> Medan nu Petrus befann sig därnere på
gården, kom en av översteprästens tjänstekvinnor dit.

<span id="an_14:67">14:67</span> Och när hon fick se Petrus, där han
satt och värmde sig, såg hon på honom och sade: »Också du var med
nasaréen, denne Jesus.»

<span id="an_14:68">14:68</span> Men han nekade och sade: »Jag varken
vet eller förstår vad du menar.» Sedan gick han ut på den yttre gården.

<span id="an_14:69">14:69</span> När tjänstekvinnan då fick se honom
där, begynte hon åter säga till dem som stodo bredvid: »Denne är en av
dem.»

<span id="an_14:70">14:70</span> Då nekade han åter. Litet därefter sade
återigen de som stodo där bredvid till Petrus: »Förvisso är du en av
dem; du är ju också en galilé.»

<span id="an_14:71">14:71</span> Då begynte han förbanna sig och svärja:
»Jag känner icke den man som I talen om.»

<span id="an_14:72">14:72</span> Och i detsamma gol hanen för andra
gången. Då kom Petrus ihåg Jesu ord, huru han hade sagt till honom:
»Förrän hanen har galit två gånger, skall du tre gånger förneka mig.»
Och han brast ut i gråt.

<span id="an_15:1">15:1</span> Sedan nu översteprästerna, tillsammans
med de äldste och de skriftlärde, hela Stora rådet, på morgonen hade
fattat sitt beslut, läto de strax binda Jesus och förde honom bort och
överlämnade honom åt Pilatus.

<span id="an_15:2">15:2</span> Då frågade Pilatus honom: »Är du judarnas
konung?» Han svarade honom och sade: »Du säger det själv.»

<span id="an_15:3">15:3</span> Och översteprästerna framställde många
anklagelser mot honom.

<span id="an_15:4">15:4</span> Pilatus frågade honom då åter och sade:
»Svarar du intet? Du hör ju huru mycket det är som de anklaga dig för.»

<span id="an_15:5">15:5</span> Men Jesus svarade intet mer, så att
Pilatus förundrade sig.

<span id="an_15:6">15:6</span> Nu plägade han vid högtiden giva dem en
fånge lös, den som de begärde.

<span id="an_15:7">15:7</span> Och där fanns då en man, han som kallades
Barabbas, vilken satt fängslad jämte de andra som hade gjort upplopp och
under upploppet begått dråp.

<span id="an_15:8">15:8</span> Folket kom ditupp och begynte begära att
han skulle göra åt dem såsom han plägade göra.

<span id="an_15:9">15:9</span> Pilatus svarade dem och sade: »Viljen I
att jag skall giva eder 'judarnas konung' lös?»

<span id="an_15:10">15:10</span> Han förstod nämligen att det var av
avund som översteprästerna hade dragit Jesus inför rätta.

<span id="an_15:11">15:11</span> Men översteprästerna uppeggade folket
till att begära att han hellre skulle giva dem Barabbas lös.

<span id="an_15:12">15:12</span> När alltså Pilatus åter tog till orda
och frågade dem: »Vad skall jag då göra med den som I kallen 'judarnas
konung'?»,

<span id="an_15:13">15:13</span> så skriade de åter: »Korsfäst honom!»

<span id="an_15:14">15:14</span> Men Pilatus frågade dem: »Vad ont har
han då gjort?» Då skriade de ännu ivrigare: »Korsfäst honom!»

<span id="an_15:15">15:15</span> Och eftersom Pilatus ville göra folket
till viljes, gav han dem Barabbas lös; men Jesus lät han gissla och
utlämnade honom sedan till att korsfästas.

<span id="an_15:16">15:16</span> Och krigsmännen förde honom in i
palatset, eller pretoriet, och kallade tillhopa hela den romerska
vakten.

<span id="an_15:17">15:17</span> Och de klädde på honom en purpurfärgad
mantel och vredo samman en krona av törnen och satte den på honom.

<span id="an_15:18">15:18</span> Sedan begynte de hälsa honom: »Hell
dig, judarnas konung!»

<span id="an_15:19">15:19</span> Och de slogo honom i huvudet med ett
rör och spottade på honom; därvid böjde de knä och gåvo honom sin
hyllning.

<span id="an_15:20">15:20</span> Och när de hade begabbat honom, klädde
de av honom den purpurfärgade manteln och satte på honom hans egna
kläder och förde honom ut för att korsfästa honom.

<span id="an_15:21">15:21</span> Och en man som kom utifrån marken gick
där fram, Simon från Cyrene, Alexanders och Rufus' fader; honom tvingade
de att gå med och bära hans kors.

<span id="an_15:22">15:22</span> Och de förde honom till Golgataplatsen
(det betyder huvudskalleplatsen).

<span id="an_15:23">15:23</span> Och de räckte honom vin, blandat med
myrra, men han tog icke emot det.

<span id="an_15:24">15:24</span> Och de korsfäste honom och delade sedan
hans kläder mellan sig, genom att kasta lott om vad var och en skulle
få.

<span id="an_15:25">15:25</span> Och det var vid tredje timmen som de
korsfäste honom.

<span id="an_15:26">15:26</span> Och den överskrift som man hade satt
upp över honom, för att angiva vad han var anklagad för, hade denna
lydelse: »Judarnas konung.»

<span id="an_15:27">15:27</span> Och de korsfäste med honom två rövare,
den ene på hans högra sida och den andre på hans vänstra.

<span id="an_15:29">15:29</span> Och de som gingo där förbi bespottade
honom och skakade huvudet och sade: »Tvi dig, du som 'bryter ned templet
och bygger upp det igen inom tre dagar'!

<span id="an_15:30">15:30</span> Hjälp dig nu själv, och stig ned från
korset.»

<span id="an_15:31">15:31</span> Sammalunda talade ock översteprästerna,
jämte de skriftlärde, begabbande ord med varandra och sade: »Andra har
han hjälpt; sig själv kan han icke hjälpa.

<span id="an_15:32">15:32</span> Han som är Messias, Israels konung, han
stige nu ned från korset, så att vi få se det och tro.» Också de män som
voro korsfästa med honom smädade honom.

<span id="an_15:33">15:33</span> Men vid sjätte timmen kom över hela
landet ett mörker, som varade ända till nionde timmen.

<span id="an_15:34">15:34</span> Och vid nionde timmen ropade Jesus med
hög röst: »Eloi, Eloi, lema sabaktani?»; det betyder: »Min Gud, min Gud,
varför har du övergivit mig?»

<span id="an_15:35">15:35</span> Då några av dem som stodo där bredvid
hörde detta, sade de: »Hör, han kallar på Elias.»

<span id="an_15:36">15:36</span> Men en av dem skyndade fram och fyllde
en svamp med ättikvin och satte den på ett rör och gav honom att dricka,
i det han sade: »Låt oss se om Elias kommer och tager honom ned.»

<span id="an_15:37">15:37</span> Men Jesus ropade med hög röst och gav
upp andan.

<span id="an_15:38">15:38</span> Då rämnade förlåten i templet i två
stycken, uppifrån och ända ned.

<span id="an_15:39">15:39</span> Men när hövitsmannen, som stod där mitt
emot honom, såg att han på sådant sätt gav upp andan, sade han:
»Förvisso var denne man Guds Son.»

<span id="an_15:40">15:40</span> Också några kvinnor stodo där på
avstånd och sågo vad som skedde. Bland dessa voro jämväl Maria från
Magdala och den Maria som var Jakob den yngres och Joses' moder, så ock
Salome

<span id="an_15:41">15:41</span> -- vilka hade följt honom och tjänat
honom, medan han var i Galileen -- därtill många andra kvinnor, de som
med honom hade vandrat upp till Jerusalem.

<span id="an_15:42">15:42</span> Det var nu tillredelsedag (det är dagen
före sabbaten), och det hade blivit afton.

<span id="an_15:43">15:43</span> Josef från Arimatea, en ansedd
rådsherre och en av dem som väntade på Guds rike, tog därför nu mod till
sig och gick in till Pilatus och utbad sig att få Jesu kropp.

<span id="an_15:44">15:44</span> Då förundrade sig Pilatus över att
Jesus redan skulle vara död, och han kallade till sig hövitsmannen och
frågade honom om det var länge sedan han hade dött.

<span id="an_15:45">15:45</span> Och när han av hövitsmannen hade fått
veta huru det var, skänkte han åt Josef hans döda kropp.

<span id="an_15:46">15:46</span> Denne köpte då en linneduk och tog
honom ned och svepte honom i linneduken och lade honom i en grav som var
uthuggen i en klippa; sedan vältrade han en sten för ingången till
graven.

<span id="an_15:47">15:47</span> Men Maria från Magdala och den Maria
som var Joses' moder sågo var han lades.

<span id="an_16:1">16:1</span> Och när sabbaten var förliden, köpte
Maria från Magdala och den Maria som var Jakobs moder och Salome
välluktande kryddor, för att sedan gå åstad och smörja honom.

<span id="an_16:2">16:2</span> Och bittida om morgonen på första
veckodagen kommo de till graven, redan vid soluppgången.

<span id="an_16:3">16:3</span> Och de sade till varandra: »Vem skall åt
oss vältra bort stenen från ingången till graven?»

<span id="an_16:4">16:4</span> Men när de sågo upp, fingo de se att
stenen redan var bortvältrad. Den var nämligen mycket stor.

<span id="an_16:5">16:5</span> Och när de hade kommit in i graven, fingo
de se en ung man sitta där på högra sidan, klädd i en vit fotsid
klädnad; och de blevo förskräckta.

<span id="an_16:6">16:6</span> Men han sade till dem: »Varen icke
förskräckta. I söken Jesus från Nasaret, den korsfäste. Han är
uppstånden, han är icke här. Se där är platsen där de lade honom.

<span id="an_16:7">16:7</span> Men gån bort och sägen till hans
lärjungar, och särskilt till Petrus: 'Han skall före eder gå till
Galileen; där skolen I få se honom, såsom han bar sagt eder.'»

<span id="an_16:8">16:8</span> Då gingo de ut och flydde bort ifrån
graven, ty bävan och bestörtning hade kommit över dem. Och i sin fruktan
sade de intet till någon.

<span id="an_16:9">16:9</span> \[Men efter sin uppståndelse visade han
sig på första veckodagens morgon först för Maria från Magdala, ur vilken
han hade drivit ut sju onda andar.

<span id="an_16:10">16:10</span> Hon gick då och omtalade det för dem
som hade följt med honom, och som nu sörjde och gräto.

<span id="an_16:11">16:11</span> Men när dessa hörde sägas att han levde
och hade blivit sedd av henne, trodde de det icke.

<span id="an_16:12">16:12</span> Därefter uppenbarade han sig i en annan
skepnad för två av dem, medan de voro stadda på vandring utåt
landsbygden.

<span id="an_16:13">16:13</span> Också dessa gingo bort och omtalade det
för de andra; men icke heller dem trodde man.

<span id="an_16:14">16:14</span> Sedan uppenbarade han sig också för de
elva, när de lågo till bords; och han förebrådde dem då deras otro och
deras hjärtans hårdhet, i det att de icke hade trott dem som hade sett
honom vara uppstånden.

<span id="an_16:15">16:15</span> Och han sade till dem: »Gån ut i hela
världen och prediken evangelium för allt skapat.

<span id="an_16:16">16:16</span> Den som tror och bliver döpt, han skall
bliva frälst; men den som icke tror, han skall bliva fördömd.

<span id="an_16:17">16:17</span> Och dessa tecken skola åtfölja dem som
tro: genom mitt namn skola de driva ut onda andar, de skola tala nya
tungomål,

<span id="an_16:18">16:18</span> ormar skola de taga i händerna, och om
de dricka något dödande gift, så skall det alls icke skada dem; på sjuka
skola de lägga händerna, och de skola då bliva friska.»

<span id="an_16:19">16:19</span> Därefter, sedan Herren Jesus hade talat
med dem, blev han upptagen i himmelen och satte sig på Guds högra sida.

<span id="an_16:20">16:20</span> Men de gingo ut och predikade
allestädes. Och Herren verkade med dem och stadfäste ordet genom de
tecken som åtföljde det.\]

------------------------------------------------------------------------

[Next: Luke](luk.md)
