[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](eze)  [Next](hos) 

------------------------------------------------------------------------

### Swedish Bible: Daniel

<span id="an_1:1">1:1</span> I Jojakims, Juda konungs, tredje
regeringsår kom Nebukadnessar, konungen i Babel, mot Jerusalem och
belägrade det.

<span id="an_1:2">1:2</span> Och Herren gav Jojakim, Juda konung, i hans
hand, så ock en del av kärlen i Guds hus; och han förde dem till Sinears
land, in i sin guds hus. Och kärlen förde han in i sin guds
skattkammare.

<span id="an_1:3">1:3</span> Och konungen befallde Aspenas, sin överste
hovman, att han skulle av Israels barn taga till sig ynglingar av
konungslig släkt eller av förnäm börd,

<span id="an_1:4">1:4</span> sådana som icke hade något lyte, utan voro
fagra att skåda och utrustade med förstånd till att inhämta allt slags
visdom, kloka och läraktiga ynglingar, som kunde bliva dugliga att tjäna
i konungens palats; dem skulle han låta undervisa i kaldéernas skrift
och tungomål.

<span id="an_1:5">1:5</span> Och konungen bestämde åt dem ett visst
underhåll för var dag, av konungens egen mat och av det vin han själv
drack, och befallde att man skulle uppfostra dem i tre år; när den tiden
vore förliden, skulle de få göra tjänst hos konungen.

<span id="an_1:6">1:6</span> Bland dessa voro nu Daniel, Hananja, Misael
och Asarja, av Juda barn.

<span id="an_1:7">1:7</span> Men överste hovmannen gav dem andra namn:
Daniel kallade han Beltesassar, Hananja Sadrak, Misael Mesak och Asarja
Abed-Nego.

<span id="an_1:8">1:8</span> Men Daniel lät sig angeläget vara att icke
orena sig med konungens mat eller med vinet som denne drack av; och han
bad överste hovmannen att han icke skulle nödgas orena sig.

<span id="an_1:9">1:9</span> Och Gud lät Daniel finna nåd och
barmhärtighet inför överste hovmannen.

<span id="an_1:10">1:10</span> Men överste hovmannen sade till Daniel:
»Jag fruktar att min herre, konungen, som har beställt om eder mat och
dryck, då skall finna edra ansikten magrare än de ynglingars som äro
jämnåriga med eder, och att I så skolen draga skuld över mitt huvud
inför konungen.»

<span id="an_1:11">1:11</span> Då sade Daniel till hovmästaren som av
överste hovmannen hade blivit satt till att hava uppsikt över Daniel,
Hananja, Misael och Asarja:

<span id="an_1:12">1:12</span> »Gör ett försök med dina tjänare i tio
dagar, och låt giva oss grönsaker att äta och vatten att dricka.

<span id="an_1:13">1:13</span> Sedan må du jämföra vårt utseende med de
ynglingars som hava ätit av konungens mat; och efter vad du då anser må
du göra med dina tjänare.»

<span id="an_1:14">1:14</span> Och han lyssnade till denna deras begäran
och gjorde ett försök med dem i tio dagar.

<span id="an_1:15">1:15</span> Och efter de tio dagarnas förlopp
befunnos de vara fagrare att skåda och stadda vid bättre hull än alla de
ynglingar som hade ätit av konungens mat.

<span id="an_1:16">1:16</span> Då lät hovmästaren dem allt fortfarande
slippa den mat som hade varit bestämd för dem och det vin som de skulle
hava druckit, och gav dem grönsaker.

<span id="an_1:17">1:17</span> Åt dessa fyra ynglingar gav nu Gud
kunskap och insikt i allt slags skrift och visdom; och Daniel fick
förstånd på alla slags syner och drömmar.

<span id="an_1:18">1:18</span> Och när den tid var förliden, efter
vilken de, enligt konungens befallning, skulle föras fram för honom,
blevo de av överste hovmannen förda inför Nebukadnessar

<span id="an_1:19">1:19</span> När då konungen talade med dem, fanns
bland dem alla ingen som kunde förliknas med Daniel, Hananja, Misael och
Asarja; och de fingo så göra tjänst hos konungen.

<span id="an_1:20">1:20</span> Och närhelst konungen tillfrågade dem i
en sak som fordrade vishet i förståndet, fann han dem vara tio gånger
klokare än någon av de spåmän och besvärjare som funnos i hela hans
rike.

<span id="an_1:21">1:21</span> Och Daniel fortfor så intill konung
Kores' första regeringsår.

<span id="an_2:1">2:1</span> I sitt andra regeringsår hade Nebukadnessar
drömmar av vilka han blev orolig till sinnes, och sömnen vek bort ifrån
honom.

<span id="an_2:2">2:2</span> Då lät konungen tillkalla sina spåmän,
besvärjare, trollkarlar och kaldéer, för att de skulle giva konungen
till känna vad han hade drömt, och de kommo och trädde fram för
konungen.

<span id="an_2:3">2:3</span> Och konungen sade till dem: »Jag har haft
en dröm, och jag är orolig till sinnes och ville veta vad jag har
drömt.»

<span id="an_2:4">2:4</span> Då talade kaldéerna till konungen på
arameiska: »Må du leva evinnerligen, o konung! Förtälj drömmen för dina
tjänare, så skola vi meddela uttydningen.»

<span id="an_2:5">2:5</span> Konungen svarade och sade till kaldéerna:
»Nej, mitt oryggliga beslut är, att om I icke sägen mig drömmen och dess
uttydning, skolen I huggas i stycken, och edra hus skola göras till
platser för orenlighet.

<span id="an_2:6">2:6</span> Men om I meddelen drömmen och dess
uttydning, så skolen I få gåvor och skänker och stor ära av mig.
Meddelen mig alltså nu drömmen och dess uttydning.»

<span id="an_2:7">2:7</span> De svarade för andra gången och sade:
»Konungen må förtälja drömmen för sina tjänare, så skola vi meddela
uttydningen.»

<span id="an_2:8">2:8</span> Konungen svarade och sade: »Jag märker
nogsamt att I viljen vinna tid, eftersom I sen att mitt beslut är
oryggligt,

<span id="an_2:9">2:9</span> att om I icke sägen mig drömmen, domen över
eder icke kan bliva annat än en. Ja, I haven kommit överens om att inför
mig föra lögnaktigt och bedrägligt tal, i hopp att tiderna skola
förändra sig. Sägen mig alltså nu vad jag har drömt, så märker jag att I
ock kunnen meddela mig uttydningen därpå.»

<span id="an_2:10">2:10</span> Då svarade kaldéerna konungen och sade:
»Det finnes ingen människa på jorden, som förmår meddela konungen det
som han vill veta; aldrig har ju heller någon konung, huru stor och
mäktig han än var, begärt sådant som detta av någon spåman eller
besvärjare eller kaldé.

<span id="an_2:11">2:11</span> Ty det som konungen begär är alltför
svårt, och ingen finnes, som kan meddela konungen det, förutom gudarna;
och de hava icke sin boning ibland de dödliga.

<span id="an_2:12">2:12</span> Då blev konungen vred och mycket
förtörnad och befallde att man skulle förgöra alla de vise i Babel.

<span id="an_2:13">2:13</span> När alltså påbudet härom hade blivit
utfärdat och man skulle döda de vise, sökte man ock efter Daniel och
hans medbröder för att döda dem.

<span id="an_2:14">2:14</span> Då vände sig Daniel med kloka och
förståndiga ord till Arjok, översten för konungens drabanter, vilken
hade dragit ut för att döda de vise i Babel.

<span id="an_2:15">2:15</span> Han tog till orda och frågade Arjok,
konungens hövitsman: »Varför har detta stränga påbud blivit utfärdat av
konungen?» Då omtalade Arjok för Daniel vad som var på färde.

<span id="an_2:16">2:16</span> Och Daniel gick in och bad konungen att
tid måtte beviljas honom, så skulle han meddela konungen uttydningen.

<span id="an_2:17">2:17</span> Därefter gick Daniel hem och omtalade för
Hananja, Misael och Asarja, sina medbröder, vad som var på färde,

<span id="an_2:18">2:18</span> och han uppmanade dem att bedja himmelens
Gud om förbarmande, så att denna hemlighet bleve uppenbarad, på det att
icke Daniel och hans medbröder måtte förgöras tillika med de övriga vise
Babel.

<span id="an_2:19">2:19</span> Då blev hemligheten uppenbarad för Daniel
i en syn om natten. Och Daniel lovade himmelens Gud därför;

<span id="an_2:20">2:20</span> Daniel hov upp sin röst och sade: »Lovat
vare Guds namn från evighet till evighet! Ty vishet och makt höra honom
till.

<span id="an_2:21">2:21</span> Han låter tider och stunder omskifta, han
avsätter konungar och tillsätter konungar, han giver åt de visa deras
vishet och åt de förståndiga deras förstånd.

<span id="an_2:22">2:22</span> Han uppenbarar det som är djupt och
förborgat, han vet vad i mörkret är, och hos honom bor ljuset.

<span id="an_2:23">2:23</span> Dig, mina fäders Gud, tackar och prisar
jag för att du har givit mig vishet och förmåga, och för att du nu har
uppenbarat för mig det vi bådo dig om; ty det som konungen ville veta
har du uppenbarat för oss.»

<span id="an_2:24">2:24</span> I följd härav gick Daniel in till Arjok,
som av konungen hade fått befallning att förgöra de vise i Babel; han
gick åstad och sade till honom så: »De vise i Babel må du icke förgöra.
För mig in till konungen, så skall jag meddela konungen uttydningen.»

<span id="an_2:25">2:25</span> Då förde Arjok med hast Daniel inför
konungen och sade till honom så: »Jag har bland de judiska fångarna
funnit en man som kan säga konungen uttydningen.»

<span id="an_2:26">2:26</span> Konungen svarade och sade till Daniel,
som hade fått namnet Beltesassar: »Förmår du säga mig den dröm som jag
har haft och dess uttydning?»

<span id="an_2:27">2:27</span> Daniel svarade konungen och sade: »Den
hemlighet som konungen begär att få veta kunna inga vise, besvärjare,
spåmän eller stjärntydare meddela konungen.

<span id="an_2:28">2:28</span> Men det finnes en Gud i himmelen, som kan
uppenbara hemligheter, och han har låtit konung Nebukadnessar veta vad
som skall ske i kommande dagar. Detta var din dröm och den syn du hade
på ditt läger:

<span id="an_2:29">2:29</span> När du, o konung, låg på ditt läger,
uppstego hos dig tankar på vad som skall ske i framtiden; och han som
uppenbarar hemligheter lät dig veta vad som skall ske.

<span id="an_2:30">2:30</span> Och för mig har denna hemlighet blivit
uppenbarad, icke i kraft av någon vishet som jag äger framför alla andra
levande varelser, utan på det att uttydningen må bliva kungjord för
konungen, så att du förstår ditt hjärtas tankar.

<span id="an_2:31">2:31</span> Du, o konung, såg i din syn en stor
bildstod stå framför dig, och den stoden var hög och dess glans
övermåttan stor, och den var förskräcklig att skåda.

<span id="an_2:32">2:32</span> Bildstodens huvud var av bästa guld, dess
bröst och armar voro av silver, dess buk och länder av koppar; dess ben
voro av järn,

<span id="an_2:33">2:33</span> dess fötter delvis av järn och delvis av
lera.

<span id="an_2:34">2:34</span> Medan du nu betraktade den, blev en sten
lösriven, dock icke genom människohänder, och den träffade bildstoden på
fötterna, som voro av järn och lera, och krossade dem.

<span id="an_2:35">2:35</span> Då blev på en gång alltsammans krossat,
järnet, leran, kopparen, silvret och guldet, och det blev såsom agnar på
en tröskloge om sommaren, och vinden förde bort det, så att man icke mer
kunde finna något spår därav. Men av stenen som hade träffat bildstoden
blev ett stort berg, som uppfyllde hela jorden.

<span id="an_2:36">2:36</span> Detta var drömmen; och vi vilja nu säga
konungen uttydningen:

<span id="an_2:37">2:37</span> Du, o konung, konungarnas konung, åt
vilken himmelens Gud har givit rike, väldighet, makt och ära,

<span id="an_2:38">2:38</span> och i vilkens hand han har givit
människors barn och djuren på marken och fåglarna under himmelen,
varhelst varelser bo, och som han har satt till herre över allasammans,
du är det gyllene huvudet.

<span id="an_2:39">2:39</span> Men efter dig skall uppstå ett annat
rike, ringare än ditt, och därefter ännu ett tredje rike, ett som är av
koppar, och det skall råda över hela jorden.

<span id="an_2:40">2:40</span> Ett fjärde rike skall ock uppstå och vara
starkt såsom järn, ty järnet krossar och sönderslår ju allt; och såsom
järnet förstör allt annat, så skall ock detta krossa och förstöra.

<span id="an_2:41">2:41</span> Men att du såg fötterna och tårna vara
delvis av krukmakarlera och delvis av järn, det betyder att det skall
vara ett söndrat rike, dock så att det har något av järnets fasthet, ty
du såg ju järn vara där, blandat med lerjord.

<span id="an_2:42">2:42</span> Och att tårna på fötterna voro delvis av
järn och delvis av lera, det betyder att riket skall vara delvis starkt
och delvis svagt.

<span id="an_2:43">2:43</span> Och att du såg järnet vara blandat med
lerjord, det betyder att väl en beblandning där skall äga rum genom
människosäd, men att delarna likväl icke skola hålla ihop med varandra,
lika litet som järn kan förbinda sig med lera.

<span id="an_2:44">2:44</span> Men i de konungarnas dagar skall
himmelens Gud upprätta ett rike som aldrig i evighet skall förstöras och
vars makt icke skall bliva överlämnad åt något annat folk. Det skall
krossa och göra en ände på alla dessa andra riken, men självt skall det
bestå evinnerligen;

<span id="an_2:45">2:45</span> ty du såg ju att en sten blev lösriven
från berget, dock icke genom människohänder, och att den krossade
järnet, kopparen, leran, silvret och guldet. Så har en stor Gud
uppenbarat för konungen vad som skall ske i framtiden, och drömmen är
viss, och dess uttydning är tillförlitlig.»

<span id="an_2:46">2:46</span> Då föll konung Nebukadnessar på sitt
ansikte och tillbad inför Daniel, och befallde att man skulle offra åt
honom spisoffer och rökoffer.

<span id="an_2:47">2:47</span> Och konungen svarade Daniel och sade: »I
sanning, eder Gud är en Gud över andra gudar och en herre över konungar
och en uppenbarare av hemligheter, eftersom du har kunnat uppenbara
denna hemlighet.»

<span id="an_2:48">2:48</span> Därefter upphöjde konungen Daniel och gav
honom många stora skänker och satte honom till herre över hela Babels
hövdingdöme och till högste föreståndare för alla de vise i Babel.

<span id="an_2:49">2:49</span> Och på Daniels bön förordnade konungen
Sadrak, Mesak och Abed-Nego att förvalta Babels hövdingdöme; men Daniel
själv stannade vid konungens hov.

<span id="an_3:1">3:1</span> Konung Nebukadnessar lät göra en gyllene
bildstod, sextio alnar hög och sex alnar bred; den lät han ställa upp på
Duraslätten i Babels hövdingdöme.

<span id="an_3:2">3:2</span> Och konung Nebukadnessar sände åstad och
lät församla satraper, landshövdingar och ståthållare, fogdar,
skattmästare, domare, lagtolkare och alla andra makthavande i
hövdingdömena, för att de skulle komma till invigningen av den bildstod
som konung Nebukadnessar hade låtit ställa upp.

<span id="an_3:3">3:3</span> Då församlade sig satraperna,
landshövdingarna och ståthållarna, fogdarna, skattmästarna, domarna,
lagtolkarna och alla andra makthavande i hövdingdömena till invigningen
av den bildstod som konung Nebukadnessar hade låtit ställa upp och när
de så stodo framför den bildstod som Nebukadnessar hade låtit ställa
upp,

<span id="an_3:4">3:4</span> utropade en härold med hög röst: »Detta
vare eder befallt, I folk och stammar och tungomål:

<span id="an_3:5">3:5</span> När I hören ljudet av horn, pipor, cittror,
sambukor, psaltare, säckpipor och allahanda andra instrumenter, skolen I
falla ned och tillbedja den gyllene bildstod som konung Nebukadnessar
har låtit ställa upp.

<span id="an_3:6">3:6</span> Men den som icke faller ned och tillbeder,
han skall i samma stund kastas i den brinnande ugnen.»

<span id="an_3:7">3:7</span> Så snart nu allt folket hörde ljudet av
horn, pipor, cittror, sambukor, psaltare och allahanda andra
instrumenter, föllo de alltså ned, alla folk och stammar och tungomål,
och tillbådo den gyllene bildstod som konung Nebukadnessar hade låtit
ställa upp.

<span id="an_3:8">3:8</span> Men strax därefter kommo några kaldeiska
män fram och anklagade judarna.

<span id="an_3:9">3:9</span> De togo till orda och sade till konung
Nebukadnessar: Må du leva evinnerligen, o konung!

<span id="an_3:10">3:10</span> Du, o konung, har givit befallning att
alla människor, när de hörde ljudet av horn, pipor, cittror, sambukor,
psaltare, säckpipor och allahanda andra instrumenter, skulle falla ned
och tillbedja den gyllene bildstoden,

<span id="an_3:11">3:11</span> och att var och en som icke fölle ned och
tillbåde skulle kastas i den brinnande ugnen.

<span id="an_3:12">3:12</span> Men nu äro här några judiska män, Sadrak,
Mesak och Abed-Nego, vilka du har förordnat att förvalta Babels
hövdingdöme. Dessa män hava icke aktat på dig, o konung. De dyrka icke
dina gudar; och den gyllene bildstod som du har låtit ställa upp
tillbedja de icke.»

<span id="an_3:13">3:13</span> Då befallde Nebukadnessar i vrede och
förbittring att man skulle föra fram Sadrak, Mesak och Abed-Nego. Och
när man hade fört fram männen inför konungen,

<span id="an_3:14">3:14</span> talade Nebukadnessar till dem och sade:
»Är det av förakt som I, Sadrak, Mesak och Abed-Nego, icke dyrken mina
gudar och icke tillbedjen den gyllene bildstod som jag har låtit ställa
upp?

<span id="an_3:15">3:15</span> Välan, allt må vara gott, om I ären redo,
att när I hören ljudet av horn, pipor, cittror, sambukor, psaltare,
säckpipor och allahanda andra instrumenter, falla ned och tillbedja den
bildstod som jag har låtit göra. Men om I icke tillbedjen, då skolen I i
samma stund bliva kastade i den brinnande ugnen; och vilken är väl den
gud som då kan rädda eder ur min hand?»

<span id="an_3:16">3:16</span> Då svarade Sadrak, Mesak och Abed-Nego
och sade till konungen: »O Nebukadnessar, vi behöva icke giva dig något
svar på detta.

<span id="an_3:17">3:17</span> Om vår Gud, den som vi dyrka, förmår
rädda oss, så skall han ock rädda oss ur den brinnande ugnen och ur din
hand, o konung.

<span id="an_3:18">3:18</span> Men om han icke vill det, så må du veta,
o konung, att vi ändå icke dyrka dina gudar, och att vi icke vilja
tillbedja den gyllene bildstod som du har låtit ställa upp.»

<span id="an_3:19">3:19</span> Då uppfylldes Nebukadnessar av vrede mot
Sadrak, Mesak och Abed-Nego, så att hans ansikte förvandlades. Och han
hov upp sin röst och befallde att man skulle göra ugnen sju gånger
hetare, än man någonsin hade sett den vara.

<span id="an_3:20">3:20</span> Och några handfasta män i hans här fingo
befallning att binda Sadrak, Mesak och Abed-Nego och kasta dem i den
brinnande ugnen.

<span id="an_3:21">3:21</span> Så blevo dessa med sina underkläder,
livrockar, mössor och andra kläder bundna och kastade i den brinnande
ugnen.

<span id="an_3:22">3:22</span> Men eftersom konungens befallning hade
varit så sträng, och ugnen därför hade blivit så övermåttan starkt
upphettad, blevo de män som förde Sadrak, Mesak och Abed-Nego ditupp
själva dödade av eldslågorna,

<span id="an_3:23">3:23</span> vid det att de tre männen Sadrak, Mesak
och Abed-Nego bundna kastades ned i den brinnande ugnen.

<span id="an_3:24">3:24</span> Då blev konung Nebukadnessar förskräckt
och stod upp med hast och frågade sina rådsherrar och sade: »Var det
icke tre män som vi läto kasta bundna i elden? De svarade och sade till
konungen: »Jo förvisso, o konung.»

<span id="an_3:25">3:25</span> Han fortfor och sade: »Och ändå ser jag
nu fyra män, som gå lösa och lediga inne i elden, och ingen skada har
skett dem; och den fjärde ser så ut, som vore han en gudason.»

<span id="an_3:26">3:26</span> Därefter trädde Nebukadnessar fram till
öppningen på den brinnande ugnen och hov upp sin röst och sade: »Sadrak,
Mesak och Abed-Nego, I den högste Gudens tjänare kommen hitut.» Då gingo
Sadrak, Mesak och Abed-Nego ut ur elden.

<span id="an_3:27">3:27</span> Och satraperna, landshövdingarna och
ståthållarna och konungens rådsherrar församlade sig där, och fingo då
se att elden icke hade haft någon makt över männens kroppar, och att
håret på deras huvuden icke var svett, och att deras kläder icke hade
blivit skadade; ja, man kunde icke ens känna lukten av något bränt på
dem.

<span id="an_3:28">3:28</span> Då hov Nebukadnessar upp sin röst och
sade: »Lovad vare Sadraks, Mesaks och Abed-Negos Gud, som sände sin
ängel och räddade sina tjänare, vilka så förtröstade på honom, att de
överträdde konungens befallning och vågade sina liv för att icke nödgas
dyrka eller tillbedja någon annan gud än sin egen Gud!

<span id="an_3:29">3:29</span> Och härmed giver jag nu befallning att
vilken som helst av alla folk och stammar och tungomål, som säger något
otillbörligt om Sadraks, Mesaks och Abed-Negos Gud, han skall huggas i
stycken, och hans hus skall göras till en plats för orenlighet; ty ingen
gud finnes, som så kan hjälpa som denne.

<span id="an_3:30">3:30</span> Därefter lät konungen Sadrak, Mesak och
Abed-Nego komma till stor ära och makt i Babels hövdingdöme.

<span id="an_3:31">3:31</span> Konung Nebukadnessar till alla folk och
stammar och tungomål som finnas på hela jorden. Mycken frid vare med
eder!

<span id="an_3:32">3:32</span> Jag har funnit för gott att härmed
kungöra de tecken och under som den högste Guden har gjort med mig.

<span id="an_3:33">3:33</span> Ty stora äro förvisso hans tecken, och
mäktiga äro hans under. Hans rike är ett evigt rike, och hans välde
varar från släkte till släkte.

<span id="an_4:1">4:1</span> Jag, Nebukadnessar, satt i god ro i mitt
hus och levde lycklig i mitt palats.

<span id="an_4:2">4:2</span> Då hade jag en dröm som förskräckte mig;
jag ängslades genom drömbilder på mitt läger och genom en syn som jag
såg.

<span id="an_4:3">4:3</span> Därför gav jag befallning att man skulle
hämta alla de vise i Babel till mig, för att de skulle säga mig drömmens
uttydning.

<span id="an_4:4">4:4</span> Så kommo nu spåmännen, besvärjarna,
kaldéerna och stjärntydarna, och jag förtäljde drömmen för dem, men de
kunde icke säga mig dess uttydning.

<span id="an_4:5">4:5</span> Slutligen kom ock Daniel inför mig, han som
hade fått namnet Beltesassar efter min guds namn, och i vilken heliga
gudars ande är; och jag förtäljde drömmen för honom sålunda:

<span id="an_4:6">4:6</span> »Beltesassar, du som är den överste bland
spåmännen, du om vilken jag vet att heliga gudars ande är i dig, och att
ingen hemlighet är dig för svår, säg mig vad jag såg i min dröm, och vad
den betyder.

<span id="an_4:7">4:7</span> Detta var den syn jag hade på mitt läger:
Jag såg i min syn ett träd stå mitt på jorden, och det var mycket högt.

<span id="an_4:8">4:8</span> Ja, stort och väldigt var trädet, och så
högt att det räckte upp till himmelen och syntes allt intill jordens
ända.

<span id="an_4:9">4:9</span> Dess lövverk var skönt, och de bar mycken
frukt, så att det hade föda åt alla. Markens djur funno skugga därunder,
och himmelens fåglar bodde på dess grenar, och allt kött hade sin föda
därav.

<span id="an_4:10">4:10</span> Vidare såg jag, i den syn jag hade på
mitt läger, huru en helig ängel steg ned från himmelen.

<span id="an_4:11">4:11</span> Han ropade med hög röst och sade: 'Huggen
ned trädet och skären av dess grenar, riven bort dess lövverk och
förströn dess frukt, så att djuren som ligga därunder fara sin väg och
fåglarna flyga bort ifrån dess grenar.

<span id="an_4:12">4:12</span> Dock må stubben med rötterna lämnas kvar
i jorden, bunden med kedjor av järn och koppar, bland markens gräs; av
himmelens dagg skall han vätas och hava sin lott med djuren bland
markens örter.

<span id="an_4:13">4:13</span> Hans hjärta skall förvandlas, så att det
icke mer är en människas, och ett djurs hjärta skall givas åt honom, och
sju tider skola så gå fram över honom.

<span id="an_4:14">4:14</span> Så är det förordnat genom änglarnas
rådslut, och så är det befallt om denna sak av de heliga, för att de
levande skola besinna att den Högste råder över människors riken och
giver dem åt vem han vill, ja, upphöjer den lägste bland människor till
att härska över dem.'

<span id="an_4:15">4:15</span> Sådan var den dröm som jag, konung
Nebukadnessar, hade. Och du, Beltesassar, må nu säga uttydningen; ty
ingen av de vise i mitt rike kan säga mig uttydningen, men du kan det
väl, ty heliga gudars ande är i dig.»

<span id="an_4:16">4:16</span> Då stod Daniel, som också hade namnet
Beltesassar, en stund häpen, uppfylld av oroliga tankar. Men konungen
tog åter till orda och sade: »Beltesassar, låt icke drömmen och vad den
betyder förskräcka dig. Beltesassar svarade och sade: »Min herre, o att
drömmen gällde dem som hata dig, och dess betydelse dina fiender!

<span id="an_4:17">4:17</span> Trädet som du såg, vilket var så stort
och väldigt och så högt att det räckte upp till himmelen och syntes över
hela jorden,

<span id="an_4:18">4:18</span> och som hade ett så skönt lövverk och bar
mycken frukt, så att det hade föda åt alla, trädet under vilket markens
djur bodde, och på vars grenar himmelens fåglar hade sina nästen,

<span id="an_4:19">4:19</span> det är du själv, o konung, du som har
blivit så stor och väldig, du vilkens storhet har vuxit, till dess att
den har nått upp till himmelen, och vilkens välde sträcker sig till
jordens ända.

<span id="an_4:20">4:20</span> Men att konungen såg en helig ängel stiga
ned från himmelen, vilken sade: 'Huggen ned trädet och förstören det;
dock må stubben med rötterna lämnas kvar i jorden, bunden med kedjor av
järn och koppar, bland markens gräs; av himmelens dagg skall han vätas
och hava sin lott med markens djur, till dess att sju tider hava gått
fram över honom',

<span id="an_4:21">4:21</span> detta betyder följande, o konung, och
detta är den Högstes rådslut, som har drabbat min herre konungen:

<span id="an_4:22">4:22</span> Du skall bliva utstött från människorna
och nödgas bo ibland markens djur och äta gräs såsom en oxe och vätas av
himmelens dagg; och sju tider skola så gå fram över dig, till dess du
besinnar att den Högste råder över människors riken och giver dem åt vem
han vill.

<span id="an_4:23">4:23</span> Men att det befalldes att trädets stubbe
med rötterna skulle lämnas kvar, det betyder att du skall återfå ditt
rike, när du har besinnat att det är himmelen som har makten.

<span id="an_4:24">4:24</span> Därför, o konung, må du låta mitt råd
täckas dig: gör dig fri ifrån dina synder genom att göra gott, och ifrån
dina missgärningar genom att öva barmhärtighet mot de fattiga, om till
äventyrs din lycka så kunde bliva beståndande.»

<span id="an_4:25">4:25</span> Allt detta drabbade också konung
Nebukadnessar.

<span id="an_4:26">4:26</span> Tolv månader därefter, när konungen en
gång gick omkring på taket av det kungliga palatset i Babel,

<span id="an_4:27">4:27</span> hov han upp sin röst och sade: »Se, detta
är det stora Babel, som jag har byggt upp till ett konungasäte genom min
väldiga makt, min härlighet till ära!»

<span id="an_4:28">4:28</span> Medan ordet ännu var i konungens mun, kom
en röst från himmelen: »Dig, konung Nebukadnessar, vare det sagt: Ditt
rike har blivit taget ifrån dig;

<span id="an_4:29">4:29</span> du skall bliva utstött från människorna
och nödgas bo ibland markens djur och äta gräs såsom en oxe; och sju
tider skola så gå fram över dig, till dess du besinnar att den Högste
råder över människors riken och giver dem åt vem han vill.»

<span id="an_4:30">4:30</span> I samma stund gick det ordet i fullbordan
på Nebukadnessar; han blev utstött från människorna och måste äta gräs
såsom en oxe, och av himmelens dagg vättes hans kropp, till dess att
hans hår växte och blev såsom örnfjädrar, och till dess att hans naglar
blevo såsom fågelklor.

<span id="an_4:31">4:31</span> Men när tiden var förliden, upplyfte jag,
Nebukadnessar, mina ögon till himmelen och fick åter mitt förstånd. Då
lovade jag den Högste, jag prisade och ärade honom som lever
evinnerligen, honom vilkens välde är ett evigt välde, och vilkens rike
varar från släkte till släkte,

<span id="an_4:32">4:32</span> honom mot vilken alla som bo på jorden
äro att akta såsom intet, ty han gör vad han vill både med himmelens här
och med dem som bo på jorden, och ingen kan stå emot hans hand eller
säga till honom: »Vad gör du?»

<span id="an_4:33">4:33</span> Så fick jag då på den tiden åter mitt
förstånd, och jag fick tillbaka min härlighet och glans, mitt rike till
ära; och mina rådsherrar och stormän sökte upp mig. Och jag blev åter
insatt i mitt rike, och ännu större makt blev mig given.

<span id="an_4:34">4:34</span> Därför prisar nu jag, Nebukadnessar, och
upphöjer och ärar himmelens konung, ty alla hans gärningar äro sanning,
och hans vägar äro rätta, och dem som vandra i högmod kan han ödmjuka.

<span id="an_5:1">5:1</span> Konung Belsassar gjorde ett stort gästabud
för sina tusen stormän och höll dryckeslag med de tusen.

<span id="an_5:2">5:2</span> Medan nu Belsassar var under vinets välde,
befallde han att man skulle bära fram de kärl av guld och silver, som
hans fader Nebukadnessar hade tagit ur templet i Jerusalem; ur dem
skulle så konungen och hans stormän, hans gemåler och bihustrur dricka.

<span id="an_5:3">5:3</span> Då bar man fram de gyllene kärl som hade
blivit tagna ur tempelsalen i Guds hus i Jerusalem; och konungen och
hans stormän, hans gemåler och bihustrur drucko ur dem.

<span id="an_5:4">5:4</span> Medan de så drucko vin, prisade de sina
gudar av guld och silver, av koppar, järn, trä och sten.

<span id="an_5:5">5:5</span> Då visade sig i samma stund fingrar såsom
av en människohand, vilka mitt emot den stora ljusstaken skrevo på den
vitmenade väggen i konungens palats; och konungen såg handen som skrev.

<span id="an_5:6">5:6</span> Då vek färgen bort ifrån konungens ansikte,
och han uppfylldes av oroliga tankar, så att hans länder skälvde och
hans knän slogo emot varandra.

<span id="an_5:7">5:7</span> Och konungen ropade med hög röst och
befallde att man skulle hämta besvärjarna, kaldéerna ock stjärntydarna.
Och konungen lät säga så till de vise i Babel: »Vemhelst som kan läsa
denna skrift och meddela mig dess uttydning, han skall bliva klädd i
purpur, och den gyllene kedjan skall hängas om hans hals, och han skall
bliva den tredje herren i riket.»

<span id="an_5:8">5:8</span> Då kommo alla konungens vise tillstädes,
men de kunde icke läsa skriften eller säga konungen dess uttydning.

<span id="an_5:9">5:9</span> Då blev konung Belsassar ännu mer
förskräckt, och färgen vek bort ifrån hans ansikte, och hans stormän
stodo bestörta.

<span id="an_5:10">5:10</span> Men när konungens och hans stormäns tal
kom för konungamodern, begav hon sig till gästabudssalen; där tog hon
till orda och sade: »Må du leva evinnerligen, o konung! Låt icke oroliga
tankar uppfylla dig, och må färgen icke vika bort ifrån ditt ansikte.

<span id="an_5:11">5:11</span> I ditt rike finnes en man i vilken heliga
gudars ande är. I din faders dagar befanns han hava insikt och förstånd
och vishet, lik gudars vishet; och din fader, konung Nebukadnessar,
satte honom till den överste bland spåmännen, besvärjarna, kaldéerna och
stjärntydarna; ja, detta gjorde din fader konungen,

<span id="an_5:12">5:12</span> eftersom en övermåttan hög ande och
klokhet och förstånd och skicklighet att uttyda drömmar och lösa gåtor
och reda ut invecklade ting fanns hos denne Daniel, åt vilken konungen
hade givit namnet Beltesassar. Låt därför nu tillkalla Daniel; han skall
meddela uttydningen.»

<span id="an_5:13">5:13</span> När så Daniel hade blivit hämtad till
konungen, talade denne till Daniel och sade: »Du är ju Daniel, en av de
judiska fångar som min fader konungen förde hit från Juda?

<span id="an_5:14">5:14</span> Jag har hört sägas om dig att gudars ande
är i dig, och att du har befunnits hava insikt och förstånd och
övermåttan stor vishet.

<span id="an_5:15">5:15</span> Nu är det så, att de vise och besvärjarna
hava blivit hämtade hit till mig för att läsa denna skrift och säga mig
dess uttydning; men de kunna icke meddela mig någon uttydning därpå.

<span id="an_5:16">5:16</span> Men om dig har jag hört att du kan giva
uttydningar och reda ut invecklade ting. Om du alltså nu kan läsa
skriften och säga mig dess uttydning, så skall du bliva klädd i purpur,
och den gyllene kedjan skall hängas om din hals, och du skall bliva den
tredje herren i riket.»

<span id="an_5:17">5:17</span> Då svarade Daniel och sade till konungen:
»Dina gåvor må du själv behålla, och dina skänker må du giva åt en
annan; dem förutan skall jag läsa skriften för konungen och säga honom
uttydningen:

<span id="an_5:18">5:18</span> Åt din fader Nebukadnessar, o konung, gav
den högste Guden rike, storhet, ära och härlighet;

<span id="an_5:19">5:19</span> och för den storhets skull som han hade
givit honom darrade alla folk och stammar och tungomål, i förskräckelse
för honom. Vem han ville dödade han, och vem han ville lät han leva; vem
han ville upphöjde han, och vem han ville ödmjukade han.

<span id="an_5:20">5:20</span> Men när hans hjärta förhävde sig och hans
ande blev stolt och övermodig, då störtades han från sin konungatron,
och hans ära togs ifrån honom.

<span id="an_5:21">5:21</span> Han blev utstött från människors barn,
och hans hjärta blev likt ett djurs, och han måste bo ibland vildåsnor
och äta gräs såsom en oxe, och av himmelens dagg vättes hans kropp --
detta till dess han besinnade att den högste Guden råder över människors
riken och upphöjer vem han vill till att härska över dem.

<span id="an_5:22">5:22</span> Men du, Belsassar, hans son, som har
vetat allt detta, har ändå icke ödmjukat ditt hjärta,

<span id="an_5:23">5:23</span> utan förhävt dig mot himmelens Herre och
låtit bära fram inför dig kärlen från hans hus; och du och dina stormän,
dina gemåler och bihustrur haven druckit vin ur dem och du har därunder
prisat dina gudar av silver och guld, av koppar, järn, trä och sten, som
varken se eller höra eller veta något. Men den Gud som har i sitt våld
din ande och alla dina vägar, honom har du icke ärat.

<span id="an_5:24">5:24</span> Därför har nu av honom denna hand blivit
sänd och denna skrift blivit tecknad.

<span id="an_5:25">5:25</span> Och så lyder den skrift som här är
tecknad: Mene mene tekel u-farsin.

<span id="an_5:26">5:26</span> Och detta är uttydningen därpå: Mene, det
betyder: Gud har räknat ditt rikes dagar och gjort ände på det

<span id="an_5:27">5:27</span> Tekel, det betyder: du är vägd på en våg
och befunnen för lätt.

<span id="an_5:28">5:28</span> Peres, det betyder: ditt rike har blivit
styckat och givet åt meder och perser.»

<span id="an_5:29">5:29</span> Då befallde Belsassar att man skulle
kläda Daniel i purpur, och att den gyllene kedjan skulle hängas om hans
hals, och att man skulle utropa om honom att han skulle vara den tredje
herren i riket.

<span id="an_5:30">5:30</span> Samma natt blev Belsassar, kaldéernas
konung, dödad.

<span id="an_5:31">5:31</span> Och Darejaves av Medien mottog riket, när
han var sextiotvå år gammal.

<span id="an_6:1">6:1</span> Darejaves fann för gott att sätta över
riket ett hundra tjugu satraper, för att sådana skulle finnas överallt i
riket.

<span id="an_6:2">6:2</span> Och över dem satte han tre furstar, av
vilka Daniel var en; inför dessa skulle satraperna avlägga räkenskap, så
att konungen icke lede något men.

<span id="an_6:3">6:3</span> Men Daniel gjorde sig bemärkt framför de
andra furstarna och satraperna, ty en övermåttan hög ande var i honom,
och konungen var betänkt på att sätta honom över hela riket.

<span id="an_6:4">6:4</span> Då sökte de andra furstarna och satraperna
att finna någon sak mot Daniel i det som angick riket. Men de kunde icke
finna någon sådan sak eller något som var orätt, eftersom han var trogen
i sin tjänst; ingen försummelse och intet orätt var att finna hos honom.

<span id="an_6:5">6:5</span> Då sade männen: »Vi lära icke finna någon
sak mot denne Daniel, om vi icke till äventyrs kunna finna en sådan i
hans gudsdyrkan.»

<span id="an_6:6">6:6</span> Därefter skyndade furstarna och satraperna
in till konungen och sade till honom så: »Må du leva evinnerligen,
konung Darejaves!

<span id="an_6:7">6:7</span> Alla rikets furstar, landshövdingarna och
satraperna, rådsherrarna och ståthållarna hava rådslagit om att en
kunglig förordning borde utfärdas och ett förbud stadgas, av det
innehåll att vilken som helst som under trettio dagar vänder sig med bön
till någon annan, vare sig gud eller människa, än till dig, o konung,
han skall kastas i lejongropen.

<span id="an_6:8">6:8</span> Så låt nu, o konung, härom utfärda ett
förbud och sätta upp en skrivelse, som efter Mediens och Persiens
oryggliga lag icke kan återkallas.»

<span id="an_6:9">6:9</span> I överensstämmelse härmed lät då konung
Darejaves sätta upp en skrivelse och utfärda ett förbud.

<span id="an_6:10">6:10</span> Men så snart Daniel hade fått veta att
skrivelsen var uppsatt, gick han in i sitt hus, varest han i sin övre
sal hade fönster som voro öppna i riktning mot Jerusalem. Där föll han
tre gånger om dagen ned på sina knän och bad och tackade sin Gud, såsom
han förut hade plägat göra.

<span id="an_6:11">6:11</span> När männen nu skyndade till, funno de
Daniel bedjande och åkallande sin Gud.

<span id="an_6:12">6:12</span> Därefter gingo de till konungen och
frågade honom angående det kungliga förbudet: »Har du icke låtit sätta
upp ett förbud, av det innehåll att vilken som helst som under trettio
dagar vänder sig med bön till någon annan, vare sig gud eller människa,
än till dig, o konung, han skall kastas i lejongropen?» Konungen svarade
och sade: »Jo, och det påbudet står fast efter Mediens och Persiens
oryggliga lag.»

<span id="an_6:13">6:13</span> Då svarade de och sade till konungen:
»Daniel, en av de judiska fångarna, aktar varken på dig eller på det
förbud som du har låtit sätta upp, utan förrättar sin bön tre gånger om
dagen.»

<span id="an_6:14">6:14</span> När konungen hörde detta, blev han mycket
bedrövad och gjorde sig bekymmer över huru han skulle kunna rädda
Daniel; ända till solnedgången mödade han sig med att söka en utväg att
hjälpa honom.

<span id="an_6:15">6:15</span> Då skyndade männen till konungen och sade
till honom: »Vet, o konung, att det är en Mediens och Persiens lag att
intet förbud och ingen förordning som konungen utfärdar kan återkallas.»

<span id="an_6:16">6:16</span> Då lät konungen hämta Daniel och kasta
honom i lejongropen och konungen talade till Daniel och sade: »Din Gud,
den som du så oavlåtligen dyrkar, han må rädda dig.»

<span id="an_6:17">6:17</span> Och man förde fram en sten och lade den
över gropens öppning, och konungen förseglade den med sitt eget och med
sina stormäns signet, för att ingen förändring skulle kunna göras i det
som nu hade skett med Daniel.

<span id="an_6:18">6:18</span> Därefter gick konungen hem till sitt
palats och tillbragte hela natten under fasta och lät inga kvinnor komma
inför sig; och sömnen flydde honom.

<span id="an_6:19">6:19</span> Sedan om morgonen, när det dagades, stod
konungen upp och gick med hast till lejongropen.

<span id="an_6:20">6:20</span> Och när han hade kommit nära intill
gropen, ropade han på Daniel med ängslig röst; konungen talade till
Daniel och sade: »Daniel, du den levande Gudens tjänare, har väl din
Gud, den som du så oavlåtligen dyrkar, kunnat rädda dig från lejonen?»

<span id="an_6:21">6:21</span> Då svarade Daniel konungen: »Må du leva
evinnerligen, o konung!

<span id="an_6:22">6:22</span> Min Gud har sänt sin ängel och tillslutit
lejonens gap, så att de icke hava gjort mig någon skada. Ty jag har
inför honom befunnits oskyldig; ej heller har jag förbrutit mig mot dig,
o konung.

<span id="an_6:23">6:23</span> Då blev konungen mycket glad, och
befallde att man skulle taga Daniel upp ur gropen. Och när Daniel hade
blivit tagen upp ur gropen, kunde man icke upptäcka någon skada på
honom; ty han hade trott på sin Gud.

<span id="an_6:24">6:24</span> Sedan lät konungen hämta de män som hade
anklagat Daniel, och han lät kasta dem i lejongropen, med deras barn och
hustrur; och innan de ännu hade hunnit till bottnen i gropen, föllo
lejonen över dem och krossade alla deras ben.

<span id="an_6:25">6:25</span> Därefter lät konung Darejaves skriva till
alla folk och stammar och tungomål som funnos på hela jorden: »Mycken
frid vare med eder!

<span id="an_6:26">6:26</span> Härmed giver jag befallning att man inom
mitt rikes hela område skall bäva och frukta för Daniels Gud. Ty han är
den levande Guden, som förbliver evinnerligen; och hans rike är sådant
att det icke kan förstöras, och hans välde består intill änden.

<span id="an_6:27">6:27</span> Han är en räddare och hjälpare, och han
gör tecken och under i himmelen och på jorden, han som har räddat Daniel
ur lejonens våld.»

<span id="an_6:28">6:28</span> Och denne Daniel steg i ära och makt
under Darejaves' och under persern Kores' regeringar.

<span id="an_7:1">7:1</span> I den babyloniske konungen Belsassars
första regeringsår hade Daniel en dröm och såg en syn på sitt läger.
Sedan tecknade han upp drömmen och meddelade huvudsumman av dess
innehåll.

<span id="an_7:2">7:2</span> Detta är Daniels berättelse: Jag hade en
syn om natten, och såg i den huru himmelens fyra vindar stormade fram
mot det stora havet.

<span id="an_7:3">7:3</span> Och fyra stora djur stego upp ur havet, det
ena icke likt det andra.

<span id="an_7:4">7:4</span> Det första liknade ett lejon, men det hade
vingar såsom en örn. Medan jag ännu såg härpå, rycktes vingarna av
djuret, och det restes upp från jorden, så att det blev ställt på två
fötter såsom en människa, och ett mänskligt hjärta blev givet åt det.

<span id="an_7:5">7:5</span> Sedan fick jag se ännu ett djur, det andra
i ordningen; det var likt en björn, och det reste upp sin ena sida, och
det hade tre revben i sitt gap, mellan tänderna. Och till det djuret
blev så sagt: »Stå upp och sluka mycket kött.»

<span id="an_7:6">7:6</span> Därefter fick jag se ett annat djur, som
liknade en panter, men på sina sidor hade det fyra fågelvingar; och
djuret hade fyra huvuden, och välde blev givet åt det.

<span id="an_7:7">7:7</span> Därefter fick jag i min syn om natten se
ett fjärde djur, övermåttan förskräckligt, fruktansvärt och starkt; det
hade stora tänder av järn, det uppslukade och krossade, och vad som blev
kvar trampade det under fötterna; det var olikt alla de förra djuren och
hade tio horn.

<span id="an_7:8">7:8</span> Men under det att jag betraktade hornen,
fick jag se huru mellan dem ett annat horn sköt upp, ett litet, för
vilket tre av de förra hornen blevo bortstötta; och se, det hornet hade
ögon lika människoögon, och en mun som talade stora ord.

<span id="an_7:9">7:9</span> Medan jag ännu såg härpå, blevo troner
framsatta, och en som var gammal satte sig ned. Hans klädnad var snövit,
och håret på hans huvud var såsom ren ull; hans tron var av eldslågor,
och hjulen därpå voro av flammande eld.

<span id="an_7:10">7:10</span> En flod av eld strömmade ut från honom,
tusen gånger tusen voro hans tjänare, och tio tusen gånger tio tusen
stodo där till hans tjänst. Så satte man sig ned till doms, och böcker
blevo upplåtna.

<span id="an_7:11">7:11</span> Medan jag nu såg härpå, skedde det att,
för de stora ords skull som hornet talade -- medan jag ännu såg härpå --
djuret dödades och dess kropp förstördes och kastades i elden för att
brännas upp.

<span id="an_7:12">7:12</span> Från de övriga djuren togs ock deras
välde, ty deras livslängd var bestämd till tid och stund.

<span id="an_7:13">7:13</span> Sedan fick jag, i min syn om natten, se
huru en som liknade en människoson kom med himmelens skyar; och han
nalkades den gamle och fördes fram inför honom.

<span id="an_7:14">7:14</span> Åt denne gavs välde och ära och rike, och
alla folk och stammar och tungomål måste tjäna honom. Hans välde är ett
evigt välde, som icke skall tagas ifrån honom, och hans rike skall icke
förstöras.

<span id="an_7:15">7:15</span> Då kände jag, Daniel, min ande oroas i
sin boning, och den syn som jag hade haft förskräckte mig.

<span id="an_7:16">7:16</span> Jag gick fram till en av dem som stodo
där och bad honom om en tillförlitlig förklaring på allt detta Och han
svarade mig och sade mig uttydningen därpå:

<span id="an_7:17">7:17</span> »De fyra stora djuren betyda att fyra
konungar skola uppstå på jorden.

<span id="an_7:18">7:18</span> Men sedan skola den Högstes heliga undfå
riket och taga det i besittning för evig tid, ja, för evigheters
evighet.»

<span id="an_7:19">7:19</span> Därefter ville jag hava tillförlitlig
förklaring angående det fjärde djuret, som var olikt alla de andra, det
som var så övermåttan förskräckligt och hade tänder av järn och klor av
koppar, det som uppslukade och krossade och sedan trampade under
fötterna vad som blev kvar;

<span id="an_7:20">7:20</span> så ock angående de tio hornen på dess
huvud, och angående det nya hornet, det som sedan sköt upp, och för
vilket tre andra föllo av, det hornet som hade Ögon, och en mun som
talade stora ord, det som var större att skåda än de övriga,

<span id="an_7:21">7:21</span> det hornet som jag ock hade sett; föra
krig mot de heliga och bliva dem övermäktigt,

<span id="an_7:22">7:22</span> till dess att den gamle kom och rätt blev
skipad åt den Högstes heliga och tiden var inne, då de heliga fingo taga
riket i besittning.

<span id="an_7:23">7:23</span> Då svarade han så: »Det fjärde djuret
betyder att ett fjärde rike skall uppstå på jorden, ett som är olikt
alla de andra rikena. Det skall uppsluka hela jorden och förtrampa och
krossa den.

<span id="an_7:24">7:24</span> Och de tio hornen betyda att tio konungar
skola uppstå i det riket; och efter dem skall uppstå en annan, som skall
vara olik de förra, och som skall slå ned tre konungar.

<span id="an_7:25">7:25</span> Och denne skall upphäva sitt tal mot den
Högste och föröda den Högstes heliga; han skall sätta sig i sinnet att
förändra heliga tider och lagar; och de skola givas i hans hand under en
tid, och tider, och en halv tid.

<span id="an_7:26">7:26</span> Men dom skall bliva hållen, och hans
välde skall tagas ifrån honom och fördärvas och förgöras i grund.

<span id="an_7:27">7:27</span> Men rike och välde och storhet, utöver
alla riken under himmelen, skall givas åt den Högstes heligas folk. Dess
rike skall vara ett evigt rike, och alla välden skola tjäna och lyda
det.»

<span id="an_7:28">7:28</span> Här slutar berättelsen. Men jag, Daniel,
uppfylldes av många oroliga tankar, och färgen vek bort ifrån mitt
ansikte; men jag bevarade i mitt hjärta vad som hade hänt.

<span id="an_8:1">8:1</span> I konung Belsassars tredje regeringsår såg
jag, Daniel, en syn, en som kom efter den jag förut hade sett.

<span id="an_8:2">8:2</span> Då jag nu i denna syn såg till, tyckte jag
mig vara i Susans borg i hövdingdömet Elam; och då jag vidare såg till i
synen, fann jag mig vara vid floden Ulai.

<span id="an_8:3">8:3</span> Och när jag lyfte upp mina ögon, fick jag
se en vädur stå framför floden, och han hade två horn; och båda hornen
voro höga, men det ena var högre än det andra, och detta som var högre
sköt sist upp.

<span id="an_8:4">8:4</span> Jag såg väduren stöta med hornen västerut
och norrut och söderut, och intet djur kunde stå honom emot, och ingen
kunde rädda ur hans våld; han for fram såsom han ville och företog sig
stora ting.

<span id="an_8:5">8:5</span> Och när jag vidare gav akt, fick jag se en
bock komma västerifrån och gå fram över hela jorden, dock utan att röra
vid jorden; och bocken hade ett ansenligt horn i pannan.

<span id="an_8:6">8:6</span> Och han nalkades väduren med de båda
hornen, den som jag hade sett stå framför floden, och sprang emot honom
i väldig vrede.

<span id="an_8:7">8:7</span> Jag såg honom komma ända inpå väduren och
störta över honom i förbittring, och han stötte till väduren och
krossade hans båda horn, så att väduren icke hade någon kraft att stå
emot honom. Sedan slog han honom till jorden och trampade på honom; och
ingen fanns, som kunde rädda väduren ur hans våld.

<span id="an_8:8">8:8</span> Och bocken företog sig mycket stora ting.
Men när han hade blivit som starkast, brast det stora hornet sönder, och
fyra andra ansenliga horn sköto upp i dess ställe, åt himmelens fyra
väderstreck.

<span id="an_8:9">8:9</span> Och från ett av dem gick ut ett nytt horn,
i begynnelsen litet, och det växte övermåttan söderut och österut och åt
»det härliga landet» till.

<span id="an_8:10">8:10</span> Och det växte ända upp till himmelens
härskara och kastade några av denna härskara, av stjärnorna, ned till
jorden och trampade på dem.

<span id="an_8:11">8:11</span> Ja, till och med mot härskarornas furste
företog han sig stora ting: han tog bort ifrån honom det dagliga offret,
och hans helgedoms boning slogs ned.

<span id="an_8:12">8:12</span> Jämte det dagliga offret bliver ock en
härskara prisgiven, för överträdelses skull. Och det slår sanningen ned
till jorden och lyckas väl i vad det företager sig.

<span id="an_8:13">8:13</span> Sedan hörde jag en av de heliga tala, och
en annan helig frågade denne som talade: »Huru lång tid avser synen om
det dagliga offret, och om överträdelsen som kommer åstad förödelse, och
om förtrampandet av både helgedom och härskara?»

<span id="an_8:14">8:14</span> Då svarade han mig: »Två tusen tre hundra
aftnar och morgnar; därefter skall helgedomen komma till sin rätt igen.»

<span id="an_8:15">8:15</span> När nu jag, Daniel, hade sett denna syn
och sökte att förstå den, fick jag se en som såg ut såsom en man stå
framför mig.

<span id="an_8:16">8:16</span> Och mitt över Ulai hörde jag rösten av en
människa som ropade och sade: »Gabriel, uttyd synen för denne.»

<span id="an_8:17">8:17</span> Då kom han intill platsen där jag stod,
men jag blev förskräckt, när han kom, och föll ned på mitt ansikte. Och
han sade till mig: »Giv akt härpå, du människobarn; ty synen syftar på
ändens tid.»

<span id="an_8:18">8:18</span> Medan han så talade med mig, låg jag i
vanmakt, med mitt ansikte mot jorden; men han rörde vid mig och reste
upp mig igen.

<span id="an_8:19">8:19</span> Därefter sade han: »Se, jag vill kungöra
för dig vad som skall ske, när det lider mot slutet med vreden ty på
ändens tid syftar detta.

<span id="an_8:20">8:20</span> Väduren som du såg, han med de två
hornen, betyder Mediens och Persiens konungar.

<span id="an_8:21">8:21</span> Men bocken är Javans konung, och det
stora hornet i hans panna är den förste konungen.

<span id="an_8:22">8:22</span> Men att det brast sönder, och att fyra
andra uppstodo i dess ställe, det betyder att fyra riken skola uppstå av
hans folk, dock icke jämlika med honom i kraft.

<span id="an_8:23">8:23</span> Och vid slutet av deras välde, när
överträdarna hava fyllt sitt mått, skall en fräck och arglistig konung
uppstå;

<span id="an_8:24">8:24</span> han skall bliva stor i kraft, dock icke
jämlik med den förre i kraft och han skall komma åstad så stort fördärv
att man måste förundra sig; och han skall lyckas väl och få fullborda
sitt uppsåt. Ja, han skall fördärva många, och jämväl de heligas folk.

<span id="an_8:25">8:25</span> Därigenom att han är så klok, skall han
lyckas så väl med sitt svek, han skall föresätta sig stora ting,
oförtänkt skall han fördärva många. Ja, mot furstarnas furste skall han
sätta sig upp; men utan människohand skall han då varda krossad.

<span id="an_8:26">8:26</span> Och synen angående aftnarna och
morgnarna, varom nu är talat, är sanning. Men göm du den synen, ty den
syftar på en avlägsen framtid.»

<span id="an_8:27">8:27</span> Men jag, Daniel, blev maktlös och låg
sjuk en tid. Sedan stod jag upp och förrättade min tjänst hos konungen;
och jag var häpen över synen, men ingen förstod den.

<span id="an_9:1">9:1</span> I Darejaves', Ahasveros' sons, första
regeringsår -- hans som var av medisk släkt, men som hade blivit upphöjd
till konung över kaldéernas rike --

<span id="an_9:2">9:2</span> i dennes första regeringsår kom jag,
Daniel, att i skrifterna lägga märke till det antal år, som HERREN hade
angivit för profeten Jeremia, när han sade att han ville låta sjuttio år
gå till ända, medan Jerusalem låg öde.

<span id="an_9:3">9:3</span> Då vände jag mitt ansikte till Herren Gud
med ivrig bön och åkallan, och fastade därvid i säck och aska.

<span id="an_9:4">9:4</span> Jag bad till HERREN, min Gud, och bekände
och sade: »Ack Herre, du store och fruktansvärde Gud, du som håller
förbund och bevarar nåd mot dem som älska dig och hålla dina bud!

<span id="an_9:5">9:5</span> Vi hava syndat och gjort illa och varit
ogudaktiga och avfälliga; vi hava vikit av ifrån dina bud och rätter.

<span id="an_9:6">9:6</span> Vi hava icke hörsammat dina tjänare
profeterna, som talade i ditt namn till våra konungar, furstar och fader
och till allt folket i landet.

<span id="an_9:7">9:7</span> Du, Herre, är rättfärdig, men vi måste
blygas, såsom vi ock nu göra, vi Juda man och Jerusalems invånare, ja,
hela Israel, både de som bo nära och de som bo fjärran i alla andra
länder dit du har fördrivit dem, därför att de voro otrogna mot dig.

<span id="an_9:8">9:8</span> Ja, Herre, vi med våra konungar, furstar
och fäder måste blygas, därför att vi hava syndat mot dig.

<span id="an_9:9">9:9</span> Men hos Herren, vår Gud, är barmhärtighet
och förlåtelse. Ty vi voro avfälliga från

<span id="an_9:10">9:10</span> och hörde icke HERRENS, vår Guds, röst,
så att vi vandrade efter hans lagar, dem som han förelade oss genom sina
tjänare profeterna.

<span id="an_9:11">9:11</span> Nej, hela Israel överträdde din lag och
vek av, utan att höra din röst. Därför utgöt sig ock över oss den
förbannelse som han hade svurit att sända, och som står skriven i Moses,
Guds tjänares, lag; ty vi hade ju syndat mot honom.

<span id="an_9:12">9:12</span> Han höll sina ord, vad han hade talat mot
oss, och mot domarna som dömde oss; och han lät en så stor olycka komma
över oss, att ingenstädes under himmelen något sådant har skett, som det
som nu har skett i Jerusalem.

<span id="an_9:13">9:13</span> I enlighet med vad som står skrivet i
Moses lag kom all denna olycka över oss, men ändå sökte vi icke att
blidka HERREN, vår Gud, genom att omvända oss från våra missgärningar
och akta på din sanning.

<span id="an_9:14">9:14</span> Därför vakade ock HERREN över att olyckan
drabbade oss; ty HERREN, vår Gud, är rättfärdig i alla de gärningar som
han gör, men hörde icke hans röst.

<span id="an_9:15">9:15</span> Och nu, Herre, vår Gud, du som förde ditt
folk ut ur Egyptens land med stark hand, och så gjorde dig ett namn, som
är detsamma än i dag! Vi hava syndat, vi hava varit ogudaktiga.

<span id="an_9:16">9:16</span> Men Herre, låt, för all din
rättfärdighets skull, din vrede och förtörnelse vända sig ifrån din stad
Jerusalem, ditt heliga berg; ty genom våra synder och genom våra faders
missgärningar hava Jerusalem och ditt folk blivit till smälek för alla
som bo omkring oss.

<span id="an_9:17">9:17</span> Och hör nu, du vår Gud, din tjänares bön
och åkallan, och låt ditt ansikte lysa över din ödelagda helgedom, för
Herrens skull.

<span id="an_9:18">9:18</span> Böj, min Gud, ditt öra härtill och hör;
öppna dina ögon och se vilken förödelse som har övergått oss, och se
till staden som är uppkallad efter ditt namn. Ty icke i förlitande på
vad rättfärdigt vi hava gjort bönfalla vi inför dig, utan i förlitande
på din stora barmhärtighet.

<span id="an_9:19">9:19</span> O Herre, hör, o Herre, förlåt; o Herre,
akta härpå, och utför ditt verk utan att dröja -- för din egen skull,
min Gud, ty din stad och ditt folk äro uppkallade efter ditt namn.»

<span id="an_9:20">9:20</span> Medan jag ännu så talade och bad och
bekände min egen och mitt folk Israels synd och inför HERREN, min Gud,
frambar min förbön för min Guds heliga berg --

<span id="an_9:21">9:21</span> medan jag alltså ännu så talade i min
bön, kom Gabriel till mig i flygande hast, den man som jag förut hade
sett i min syn; och det var vid tiden för aftonoffret.

<span id="an_9:22">9:22</span> Han undervisade mig och talade till mig
och sade: »Daniel, jag har nu begivit mig hit för att lära dig förstånd.

<span id="an_9:23">9:23</span> Redan när du begynte din bön, utgick
befallning, och jag har kommit för att giva dig besked, ty du är högt
benådad. Så giv nu akt på ordet, och akta på synen.

<span id="an_9:24">9:24</span> Sjuttio veckor äro bestämda över ditt
folk och över din heliga stad, innan en gräns sättes för överträdelsen
och synderna få en ände och missgärningen varder försonad och en evig
rättfärdighet framhavd, och innan syn och profetia beseglas och en
höghelig helgedom bliver smord.

<span id="an_9:25">9:25</span> Så vet nu och förstå: Från den tid då
ordet om att Jerusalem åter skulle byggas upp utgick, till dess en
smord, en furste, kommer, skola sju veckor förgå; och under sextiotvå
veckor skall det åter byggas upp med sina gator och sina vallgravar, om
ock i tider av trångmål.

<span id="an_9:26">9:26</span> Men efter de sextiotvå veckorna skall en
som är smord förgöras, utan att någon efterföljer honom. Och staden och
helgedomen skall en anryckande furstes folk förstöra; men själv skall
denne få sin ände i störtfloden. Och intill änden skall strid vara;
förödelse är oryggligt besluten.

<span id="an_9:27">9:27</span> Och han skall med många sluta ett starkt
förbund för en vecka, och för en halv vecka skola genom honom slaktoffer
och spisoffer vara avskaffade; och på styggelsens vinge skall förödaren
komma. Detta skall fortgå, till dess att förstöring och oryggligt
besluten straffdom utgjuter sig över förödaren.»

<span id="an_10:1">10:1</span> I den persiske konungen Kores' tredje
regeringsår fick Daniel, som ock kallades Beltesassar, en uppenbarelse;
den uppenbarelsen är sanning och bådar stor vedermöda. Och han aktade på
uppenbarelsen och lade märke till synen.

<span id="an_10:2">10:2</span> Jag, Daniel, hade då gått sörjande tre
veckors tid.

<span id="an_10:3">10:3</span> Jag åt ingen smaklig mat, kött och vin
kommo icke i min mun, ej heller smorde jag min kropp med olja, förrän de
tre veckorna hade gått till ända.

<span id="an_10:4">10:4</span> På tjugufjärde dagen i första månaden,
när jag var vid stranden av den stora floden, nämligen Hiddekel,

<span id="an_10:5">10:5</span> fick jag, då jag lyfte upp mina ögon, se
en man stå där, klädd i linnekläder och omgjordad kring sina länder med
ett bälte av guld från Ufas.

<span id="an_10:6">10:6</span> Hans kropp var såsom av krysolit hans
ansikte liknade en ljungeld hans ögon voro såsom eldbloss, han armar och
fötter såsom glänsande koppar; och ljudet av hans tal var såsom ett
väldigt dån.

<span id="an_10:7">10:7</span> Och jag, Daniel, var den ende som såg
synen; de män som voro med mig sågo den icke, men en stor förskräckelse
föll över dem, så att de flydde bort och gömde sig.

<span id="an_10:8">10:8</span> Så blev jag allena kvar, och när jag såg
den stora synen, förgick all min kraft; färgen vek bort ifrån mitt
ansikte, så att det blev dödsblekt, och jag hade ingen kraft mer kvar.

<span id="an_10:9">10:9</span> Då hörde jag ljudet av hans tal; och på
samma gång jag hörde ljudet av hans tal, där jag låg i vanmakt på mitt
ansikte, med ansiktet mot jorden,

<span id="an_10:10">10:10</span> rörde en hand vid mig och hjälpte mig,
så att jag skälvande kunde resa mig på mina knän och händer.

<span id="an_10:11">10:11</span> Sedan sade han till mig: »Daniel, du
högt benådade man, giv akt på de ord som jag vill tala till dig, och res
dig upp på dina fötter; ty jag har nu blivit sänd till dig.» När han så
talade till mig, reste jag mig bävande upp.

<span id="an_10:12">10:12</span> Och han sade till mig: »Frukta icke,
Daniel, ty redan ifrån första dagen, då när du vände ditt hjärta till
att söka förstånd och till att ödmjuka dig inför din Gud, hava dina ord
varit hörda; och jag har nu kommit för dina ords skull.

<span id="an_10:13">10:13</span> Fursten för Persiens rike stod mig emot
under tjuguen dagar; men då kom Mikael, en av de förnämsta furstarna,
mig till hjälp, under det att jag förut hade stått där allena mot
Persiens konungar.

<span id="an_10:14">10:14</span> Och nu har jag kommit för att undervisa
dig om vad som skall hända ditt folk i kommande dagar; ty också detta är
en syn som syftar på framtiden.»

<span id="an_10:15">10:15</span> Under det han så talade till mig, böjde
jag mitt ansikte mot jorden och var stum.

<span id="an_10:16">10:16</span> Men se, han som var lik en människa
rörde vid mina läppar. Då upplät jag min mun och talade och sade till
honom som stod framför mig: »Min herre, vid den syn jag såg har jag känt
mig gripen av vånda, och jag har ingen kraft mer kvar.

<span id="an_10:17">10:17</span> Huru skulle också min herres tjänare,
en sådan som jag, kunna tala med en sådan som min herre är? Jag har nu
ingen kraft mer i mig och förmår icke mer att andas.»

<span id="an_10:18">10:18</span> Då rörde han som såg ut såsom en
människa åter vid mig och styrkte mig.

<span id="an_10:19">10:19</span> Han sade: »Frukta icke, du högt
benådade man; frid vare med dig, var stark, ja, var stark.» När han så
talade med mig, kände jag mig styrkt och sade: »Tala, min herre, ty du
har nu styrkt mig.»

<span id="an_10:20">10:20</span> Då sade han: »Kan du nu förstå varför
jag har kommit till dig? Men jag måste strax vända tillbaka för att
strida mot fursten för Persien, och när jag är fri ifrån honom, kommer
fursten för Javan.

<span id="an_10:21">10:21</span> Dock vill jag förkunna för dig vad som
är upptecknat i sanningens bok. Och ingen enda står mig bi mot dessa,
förutom Mikael, eder furste.

<span id="an_11:1">11:1</span> Och jag stod vid hans sida såsom hans
stöd och värn i medern Darejaves' första regeringsår.

<span id="an_11:2">11:2</span> Och nu skall jag förkunna för dig vad
visst är. Se, ännu tre konungar skola uppstå i Persien, och den fjärde
skall förvärva sig större rikedomar än någon av de andra, och när han
har blivit som starkast genom sina rikedomar, skall han uppbjuda all sin
makt mot Javans rike.

<span id="an_11:3">11:3</span> Sedan skall en väldig konung uppstå, och
han skall härska med stor makt och göra vad han vill.

<span id="an_11:4">11:4</span> Men knappt har han uppstått, så skall
hans rike brista sönder och bliva delat efter himmelens förra
väderstreck; och det skall icke tillfalla hans avkomlingar eller
förbliva lika mäktigt som när han hade makten; ty hans rike skall
omstörtas och tillfalla andra än dem.

<span id="an_11:5">11:5</span> Och konungen i Söderlandet skall bliva
mäktig, så ock en av hans furstar; ja, denne skall bliva en ännu
mäktigare härskare än han själv, och hans herradöme skall bliva stort.

<span id="an_11:6">11:6</span> Och efter några år skola de förbinda sig
med varandra, och Söderlandskonungens dotter skall draga till konungen i
Nordlandet för att komma åstad förlikning. Men hon skall icke kunna
behålla den makt hon vinner, ej heller skall han och hans makt bliva
beståndande; utan hon skall bliva given till pris, hon jämte dem som
läto henne draga dit, både hennes fader och den man som i sin tid tog
henne till sig.

<span id="an_11:7">11:7</span> Men av telningarna från hennes rot skall
en stiga upp på hans plats; denne skall draga mot Nordlandskonungens här
och tränga in i hans fäste och göra med folket vad han vill och behålla
övermakten.

<span id="an_11:8">11:8</span> Deras gudar och beläten och deras dyrbara
håvor, både silver och guld, skall han ock föra såsom byte till Egypten.
Sedan skall han i några år lämna Nordlandskonungen i ro.

<span id="an_11:9">11:9</span> Däremot skall denne tränga in i
Söderlandskonungens rike, men han skall få vända tillbaka till sitt land
igen.

<span id="an_11:10">11:10</span> Och hans söner skola rusta sig till
strid och samla en väldig krigs här; och den skall rycka fram och svämma
över och utbreda sig; och den skall komma igen, och striden skall föras
ända fram till hans fäste.

<span id="an_11:11">11:11</span> Då skall konungen i Söderlandet resa
sig i förbittring och draga ut och strida mot konungen i Nordlandet; och
denne skall ställa upp en stor härskara, men den härskaran skall varda
given i den andres hand.

<span id="an_11:12">11:12</span> När då härskaran är sin kos, växer hans
övermod; men om han än han slagit ned tiotusenden, får han dock icke
makten.

<span id="an_11:13">11:13</span> Konungen i Nordlandet skall ställa upp
en ny härskara, större än den förra; och efter en tid av några år skall
han komma med en stor krigshär och stora förråd.

<span id="an_11:14">11:14</span> Vid samma tid skola många andra resa
sig mot konungen i Söderlandet; våldsmän av ditt eget folk skola ock
upphäva sig, för att synen skall fullbordas; men dessa skola falla.

<span id="an_11:15">11:15</span> Och konungen i Nordlandet skall rycka
an och kasta upp vallar och intaga en välbefäst stad; och Söderlandets
makt skall icke kunna hålla stånd, dess utvalda krigsfolk skall icke
hava någon kraft till motstånd.

<span id="an_11:16">11:16</span> Och han som rycker emot honom skall
göra vad han vill, och ingen skall kunna stå emot honom; han skall sätta
sig fast i »det härliga landet», och förstöring skall komma genom hans
hand.

<span id="an_11:17">11:17</span> Han skall rycka an med hela sitt rikes
makt; dock är han hågad för förlikning, och en sådan skall han komma
åstad. En av sina döttrar skall han giva åt honom till hustru, henne
till fördärv. Men detta skall icke hava något bestånd och icke vara
honom till gagn.

<span id="an_11:18">11:18</span> Därefter skall han vända sig mot
öländerna och intaga många; men en härförare skall göra slut på hans
smädelser, ja, låta hans smädelser vända tillbaka över honom själv.

<span id="an_11:19">11:19</span> Då skall han vända sig till sitt eget
lands fästen; men han skall vackla och falla och sedan icke mer finnas
till.

<span id="an_11:20">11:20</span> Och på hans plats skall uppstå en
annan, en som låter en fogde draga igenom det land som är hans rikes
prydnad; men efter några dagar skall han störtas, dock icke genom vrede,
ej heller i krig.

<span id="an_11:21">11:21</span> Och på hans plats skall uppstå en
föraktlig man, åt vilken konungavärdighet icke var ämnad; oförtänkt
skall han komma och bemäktiga sig riket genom ränker.

<span id="an_11:22">11:22</span> Och översvämmande härar skola svämmas
bort för honom och krossas, så ock förbundets furste.

<span id="an_11:23">11:23</span> Från den stund då man förbinder sig med
honom skall han bedriva svek. Han skall draga åstad och få övermakten,
med allenast litet folk.

<span id="an_11:24">11:24</span> Oförtänkt skall han falla in i landets
bördigaste trakter, och skall göra ting som hans fäder och hans fäders
fäder icke hade gjort; byte och rov och gods skall han strö ut åt sitt
folk; och mot fästena skall han förehava anslag, intill en viss tid.

<span id="an_11:25">11:25</span> Och han skall uppbjuda sin kraft; och
sitt mod emot konungen i Söderlandet och komma med en stor här, men
konungen i Söderlandet skall ock rusta sig till strid, med en mycket
stor och talrik här; dock skall han icke kunna hålla stånd, för de
anslags skull som göras mot honom.

<span id="an_11:26">11:26</span> De som äta hans bröd skola störta
honom. Och hans här skall svämma över, och många skola bliva slagna och
falla.

<span id="an_11:27">11:27</span> Båda konungarna skola hava ont i
sinnet, där de sitta tillhopa vid samma bord, skola de tala lögn, men
det skall icke hava någon framgång; ty ännu dröjer änden, intill den
bestämda tiden.

<span id="an_11:28">11:28</span> Han skall vända tillbaka till sitt land
med stora förråd, och han skall lägga planer mot det heliga förbundet;
och när han har fullbordat dem, skall han vända tillbaka till sitt land.

<span id="an_11:29">11:29</span> På bestämd tid skall han sedan åter
draga åstad mot Söderlandet, men denna senare gång skall det ej gå såsom
den förra.

<span id="an_11:30">11:30</span> Ty skepp från Kittim skola komma emot
honom, och han skall förlora modet. Då skall han vända om och rikta sin
vrede mot det heliga förbundet och giva den fritt lopp. Och när han har
kommit hem, skall han lyssna till dem som hava övergivit det heliga
förbundet.

<span id="an_11:31">11:31</span> Och härar, utsända av honom, skola
komma och oskära helgedomens fäste och avskaffa det dagliga offret och
ställa upp förödelsens styggelse.

<span id="an_11:32">11:32</span> Och dem som hava kränkt förbundet skall
han med hala ord locka till helt avfall; men de av folket, som känna sin
Gud, skola stå fasta och hålla ut.

<span id="an_11:33">11:33</span> Och de förståndiga bland folket skola
lära många insikt; men de skola bliva hemsökta med svärd och eld, med
fångenskap och plundring, till en tid;

<span id="an_11:34">11:34</span> dock skall under hemsökelsen en liten
seger beskäras dem, och många skola då av skrymteri sluta sig till dem.

<span id="an_11:35">11:35</span> Hemsökelsen skall träffa somliga av de
förståndiga, för att en luttring skall ske bland dem, så att de varda
renade och tvagna till ändens tid; ty ännu dröjer denna, intill den
bestämda tiden.

<span id="an_11:36">11:36</span> Och konungen skall göra vad han vill
och skall förhäva sig och uppträda stormodigt mot allt vad gud heter;
ja, mot gudars Gud skall han tala sådant att man måste förundra sig. Och
allt skall lyckas honom väl, till dess att vredens tid är ute, då när
det har skett, som är oryggligt beslutet.

<span id="an_11:37">11:37</span> På sina fäders gudar skall han icke
akta, ej heller skall han akta på den som är kvinnors lust eller på
någon annan Gud, utan han skall uppträda stormodigt mot dem alla.

<span id="an_11:38">11:38</span> Men fästenas gud skall han i stället
ära; en gud som hans fäder icke hava känt skall han ära med guld och
silver och ädla stenar och andra dyrbara ting.

<span id="an_11:39">11:39</span> Och mot starka fästen skall han med en
främmande guds hjälp göra vad honom lyster; dem som erkänna denne skall
han bevisa stor ära, han skall sätta dem att råda över många, och han
skall utskifta jord åt dem till belöning.

<span id="an_11:40">11:40</span> Men på ändens tid skall konungen i
Söderlandet drabba samman med honom; och konungen i Nordlandet skall
storma fram mot denne med vagnar och ryttare och många skepp, och skall
falla in i främmande länder och svämma över och utbreda sig.

<span id="an_11:41">11:41</span> Han skall ock falla in i »det härliga
landet», och många andra länder skola bliva hemsökta; men dessa skola
komma undan hans hand: Edom och Moab och huvuddelen av Ammons barn.

<span id="an_11:42">11:42</span> Ja, han skall uträcka sin hand mot
främmande länder, och Egyptens land skall icke slippa undan;

<span id="an_11:43">11:43</span> han skall bemäktiga sig skatter av guld
och silver och allahanda dyrbara ting i Egypten; och libyer och etiopier
skola följa honom åt.

<span id="an_11:44">11:44</span> Då skall han från öster och norr få
höra rykten som förskräcka honom; och kan skall draga ut i stor vrede
för att förgöra många och giva dem till spillo.

<span id="an_11:45">11:45</span> Och sina palatstält skall han slå upp
mellan havet och helgedomens härliga berg. Men han går till sin
undergång, och ingen skall finnas, som hjälper honom.»

<span id="an_12:1">12:1</span> På den tiden skall Mikael träda upp, den
store fursten som står såsom försvarare för dina landsmän; och då kommer
en tid av nöd, vars like icke har funnits, allt ifrån den dag då
människor blevo till och ända till den tiden. Men på den tiden skola av
ditt folk alla de varda frälsta, som finnas skrivna i boken.

<span id="an_12:2">12:2</span> Och många av dem som sova i mullen skola
uppvakna, somliga till evigt liv, och somliga till smälek och evig
blygd.

<span id="an_12:3">12:3</span> De förståndiga skola då lysa, såsom
fästet lyser, och de som hava fört de många till rättfärdighet såsom
stjärnor, alltid och evinnerligen.

<span id="an_12:4">12:4</span> Men du, Daniel, må gömma dessa ord och
försegla denna skrift intill ändens tid; många komma att rannsaka den,
och insikten skall så växa till.»

<span id="an_12:5">12:5</span> När nu jag, Daniel, såg till, fick jag se
två andra stå där, en på flodens ena strand, och en på dess andra
strand.

<span id="an_12:6">12:6</span> Och en av dem sade till mannen som var
klädd i linnekläder, och som stod ovanför flodens vatten: »Huru länge
dröjer det, innan änden kommer med dessa förunderliga ting?»

<span id="an_12:7">12:7</span> Och jag hörde på mannen som var klädd i
linnekläder, och som stod ovanför flodens vatten, och han lyfte sin
högra hand och sin vänstra hand upp mot himmelen och svor vid honom som
lever evinnerligen att efter en tid, och tider, och en halv tid, och när
det heliga folkets makt hade blivit krossad i grund, då skulle allt
detta varda fullbordat.

<span id="an_12:8">12:8</span> Och jag hörde detta, men förstod det
icke; och jag frågade: »Min herre, vad bliver slutet på allt detta?»

<span id="an_12:9">12:9</span> Då sade han: »Gå, Daniel, ty dessa ord
skola förbliva gömda och förseglade intill ändens tid.

<span id="an_12:10">12:10</span> Många skola varda renade och tvagna och
luttrade, men de ogudaktiga skola öva sin ogudaktighet, och ingen
ogudaktig skall förstå detta; men de förståndiga skola förstå det.

<span id="an_12:11">12:11</span> Och från den tid då det dagliga offret
bliver avskaffat och förödelsens styggelse uppställd skola ett tusen två
hundra nittio dagar förgå.

<span id="an_12:12">12:12</span> Säll är den som förbidar och hinner
fram till ett tusen tre hundra trettiofem dagar.

<span id="an_12:13">12:13</span> Men gå du åstad mot ändens tid; sedan
du har vilat, skall du uppstå till din del, vid dagarnas ände.»

------------------------------------------------------------------------

[Next: Hosea](hos)
