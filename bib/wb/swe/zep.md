[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hab)  [Next](hag.md) 

------------------------------------------------------------------------

### Swedish Bible: Zephaniah

<span id="an_1:1">1:1</span> Detta är HERRENS ord som kom till Sefanja,
son till Kusi, son till Gedalja, son till Amarja, son till Hiskia, i
Josias, Amons sons, Juda konungs, tid.

<span id="an_1:2">1:2</span> Jag skall rycka bort och förgöra allt vad
på jorden är, säger HERREN;

<span id="an_1:3">1:3</span> jag skall förgöra människor och djur, jag
skall förgöra fåglarna under himmelen och fiskarna i havet, det
vacklande riket jämte de ogudaktiga människorna; ja, människorna skall
jag utrota från jorden, säger HERREN.

<span id="an_1:4">1:4</span> Jag skall uträcka min hand mot Juda och mot
Jerusalems alla invånare och utrota från denna plats Baals sista
kvarleva, avgudaprofeternas namn jämte prästerna;

<span id="an_1:5">1:5</span> dem som på taken tillbedja himmelens
härskara, och dem som tillbedja HERREN och svärja vid honom och svärja
vid Malkam;

<span id="an_1:6">1:6</span> dem som hava vikit bort ifrån HERREN, och
dem som aldrig hava sökt HERREN eller frågat efter honom.

<span id="an_1:7">1:7</span> Varen stilla inför Herren, HERREN! Ty
HERRENS dag är nära; HERREN har tillrett ett slaktoffer, han har invigt
sina gäster.

<span id="an_1:8">1:8</span> Och det skall ske på HERRENS slaktoffers
dag att jag skall hemsöka furstarna och konungasönerna och alla som
kläda sig i utländska kläder;

<span id="an_1:9">1:9</span> Jag skall på den dagen hemsöka alla som
hoppa över tröskeln, dem som fylla sin herres hus med våld och svek.

<span id="an_1:10">1:10</span> På den dagen, säger HERREN, skall
klagorop höras ifrån Fiskporten och jämmer från Nya staden och stort
brak från höjderna.

<span id="an_1:11">1:11</span> Jämren eder, I som bon i Mortelkvarteret,
ty det är förbi med hela krämarskaran; utrotade äro alla de
penninglastade.

<span id="an_1:12">1:12</span> Och det skall ske på den tiden att jag
skall genomleta Jerusalem med lyktor och hemsöka de människor som nu
ligga där i ro på sin drägg, dem som säga i sina hjärtan: »HERREN gör
intet, varken gott eller ont.»

<span id="an_1:13">1:13</span> Deras ägodelar skola då lämnas till
plundring och deras hus till ödeläggelse. Om de bygga sig hus, skola de
ej få bo i dem, och om de plantera vingårdar, skola de ej få dricka vin
från dem.

<span id="an_1:14">1:14</span> HERRENS stora dag är nära, ja, den är
nära, den kommer med stor hast. Hör, det är HERRENS dag! I ångest ropa
nu hjältarna.

<span id="an_1:15">1:15</span> En vredens dag är den dagen, en dag av
ångest och trångmål, en dag av ödeläggelse och förödelse en dag av
mörker och tjocka, en dag av moln och töcken,

<span id="an_1:16">1:16</span> en dag då basunljud och härskri höjes mot
de fastaste städer och mot de högsta murtorn.

<span id="an_1:17">1:17</span> Då skall jag bereda människorna sådan
ångest att de gå där såsom blinda, därför att de hava syndat mot HERREN.
Deras blod skall spridas omkring såsom stoft, och deras kroppar skola
kastas ut såsom orenlighet.

<span id="an_1:18">1:18</span> Varken deras silver eller deras guld
skall kunna rädda dem på HERRENS vredes dag. Av hans nitälskans eld
skall hela jorden förtäras. Ty en ände, ja, en ände med förskräckelse
skall han göra på alla jordens inbyggare.

<span id="an_2:1">2:1</span> Besinna dig och kom till sans, du folk utan
blygsel,

<span id="an_2:2">2:2</span> innan ännu rådslutet är fullgånget -- den
dagen hastar fram, såsom agnar fara! -- och innan HERRENS vredes glöd
kommer över eder, ja, innan HERRENS vredes dag kommer över eder.

<span id="an_2:3">2:3</span> Söken HERREN, alla I ödmjuke i landet, som
hållen hans lag. Söken rättfärdighet, söken ödmjukhet; kanhända bliven I
så beskärmade på HERRENS vredes dag.

<span id="an_2:4">2:4</span> Ty Gasa skall bliva övergivet och Askelon
varda en ödemark; mitt på ljusa dagen skall Asdods folk drivas ut, och
Ekron skall ryckas upp med roten.

<span id="an_2:5">2:5</span> Ve eder som bebon landsträckan utmed havet,
I av keretéernas folk! Ett HERRENS ord skall nå dig, Kanaan, du
filistéernas land; ja, jag skall fördärva dig, så att ingen mer bor i
dig.

<span id="an_2:6">2:6</span> Och landsträckan utmed havet skall ligga
såsom betesmarker, där herdarna hava sina brunnar och fåren sina fållor.

<span id="an_2:7">2:7</span> Och den skall tillfalla de kvarblivna av
Juda hus såsom deras lott; där skola de föra sin boskap i bet. I
Askelons hus skola de få lägra sig, när aftonen kommer. Ty HERREN, deras
Gud, skall se till dem och skall åter upprätta dem.

<span id="an_2:8">2:8</span> Jag har hört Moabs smädelser och Ammons
barns hån, huru de hava smädat mitt folk och förhävt sig mot dess land.

<span id="an_2:9">2:9</span> Därför, så sant jag lever, säger HERREN
Sebaot, Israels Gud: det skall gå Moab såsom Sodom, och Ammons barn
såsom Gomorra. Ett tillhåll för nässlor och en saltgrop skola de bliva,
och en ödemark till evig tid. Kvarlevan av mitt folk skall plundra dem.
och återstoden av min menighet skall få dem till sin arvedel.

<span id="an_2:10">2:10</span> Så skall det gå dem, till lön för deras
högmod därför att de hava smädat och förhävt sig mot HERREN Sebaots
folk.

<span id="an_2:11">2:11</span> Fruktansvärd skall HERREN bevisa sig mot
dem; ty han skall göra alla jordens gudar maktlösa, och alla
hedningarnas havsländer skola tillbedja honom, vart folk på sin ort --

<span id="an_2:12">2:12</span> också I etiopier, I som av mig bliven
slagna med svärd.

<span id="an_2:13">2:13</span> Och han skall uträcka sin hand mot norr
och fördärva Assur, han skall göra Nineve till en ödemark, förtorkat
såsom en öken.

<span id="an_2:14">2:14</span> Och därinne skola hjordar lägra sig,
allahanda vilda djur i skaror; pelikaner och rördrommar skola taga
natthärbärge på pelarhuvudena därinne; fåglalåt skall ljuda i fönstren
och förödelse bo på trösklarna, nu då cederpanelningen är bortriven.

<span id="an_2:15">2:15</span> Så skall det gå den glada staden, som
satt så trygg, och som sade i sitt hjärta: »Jag och ingen annan!» Huru
har den icke blivit en ödemark, en lägerstad för vilda djur! Alla som gå
där fram skola vissla åt den och slå ihop händerna.

<span id="an_3:1">3:1</span> Ve henne, den gensträviga och befläckade
staden, förtryckets stad!

<span id="an_3:2">3:2</span> Hon hör icke på någons röst, hon tager ej
emot tuktan; på HERREN förtröstar hon icke, till sin Gud vill hon ej
komma.

<span id="an_3:3">3:3</span> Furstarna därinne äro rytande lejon; hennes
domare äro såsom vargar om aftonen, de spara intet till morgondagen.

<span id="an_3:4">3:4</span> Hennes profeter äro stortaliga trolösa män;
hennes präster ohelga vad heligt är, de våldföra lagen.

<span id="an_3:5">3:5</span> HERREN är rättfärdig därinne, han gör intet
orätt. var morgon låter han sin rätt gå fram i ljuset, den utebliver
aldrig; men de orättfärdiga veta icke av någon skam.

<span id="an_3:6">3:6</span> Jag utrotade folkslag, deras murtorn blevo
förstörda, deras gator gjorde jag öde, så att ingen mer gick där fram;
deras städer blevo förhärjade, så att de lågo tomma på människor,
blottade på invånare.

<span id="an_3:7">3:7</span> Jag tillsade henne att allenast frukta mig
och taga emot tuktan; då skulle hennes boning undgå förstörelse, med
allt vad jag hade givit i hennes vård. Men i stället ävlades de att göra
allt vad fördärvligt var.

<span id="an_3:8">3:8</span> Därför man I vänta på mig, säger HERREN,
och på den dag jag står upp för att taga byte. Ty mitt domslut är: jag
skall församla folk och hämta tillhopa konungariken, för att utgjuta
över dem min ogunst, all min vredes glöd; ty av min nitälskans eld skall
hela jorden förtäras.

<span id="an_3:9">3:9</span> Se, då skall jag giva åt folken nya, renade
läppar, så att de allasammans åkalla HERRENS namn och endräktigt tjäna
honom.

<span id="an_3:10">3:10</span> Ända ifrån länderna bortom Etiopiens
strömmar skola mina tillbedjare, mitt förskingrade folk, frambära offer
åt mig.

<span id="an_3:11">3:11</span> På den tiden skall du slippa att längre
blygas för alla de överträdelser som du har begått mot mig. Ty då skall
jag avskilja från dig dem som nu jubla så segerstolt i dig; och du skall
då icke vidare förhäva dig på mitt heliga berg.

<span id="an_3:12">3:12</span> Men jag skall lämna kvar i dig ett folk,
betryckt och armt; och de skola förtrösta på HERRENS namn.

<span id="an_3:13">3:13</span> Kvarlevan av Israel skall då icke mer
göra något orätt, ej heller tala lögn, och i deras mun skall icke finnas
en falsk tunga. Ja, de skola få beta och ligga i ro, utan att någon
förskräcker dem.

<span id="an_3:14">3:14</span> Jubla, du dotter Sion, höj glädjerop, du
Israel; var glad och fröjda dig av allt hjärta, du dotter Jerusalem.

<span id="an_3:15">3:15</span> HERREN har avvänt straffdomarna ifrån
dig, han har röjt din fiende ur vägen. HERREN, som bor i dig, är Israels
konung; du behöver ej mer frukta något ont.

<span id="an_3:16">3:16</span> På den tiden skall det sägas till
Jerusalem; »Frukta icke, Sion låt ej modet falla.

<span id="an_3:17">3:17</span> HERREN, din Gud, bor i dig en hjälte som
kan frälsa. Han gläder sig över dig med lust, han tiger stilla i sin
kärlek, han fröjdas över dig med jubel.»

<span id="an_3:18">3:18</span> Dem som med bedrövelse måste sakna
högtiderna, dem skall jag då församla, dem som levde skilda från dig, du
som själv bar smälekens börda.

<span id="an_3:19">3:19</span> Ty se, jag skall på den tiden utföra mitt
verk på alla dina förtryckare. jag skall frälsa de haltande och hämta
tillhopa de fördrivna, jag skall låta dem bliva ett ämne till lovsång
och till berömmelse på hela jorden, där de voro så smädade.

<span id="an_3:20">3:20</span> På den tiden skall jag låta eder komma
tillbaka ja, på den tiden skall jag hämta eder tillhopa. Ty jag vill
låta eder bliva ett ämne till berömmelse och till lovsång bland alla
jordens folk, i det att jag åter upprättar eder, så att I sen det med
egna ögon, säger HERREN.

------------------------------------------------------------------------

[Next: Haggai](hag.md)
