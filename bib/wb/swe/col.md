[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Swedish Bible: Colossians

<span id="an_1:1">1:1</span> Paulus, genom Guds vilja Kristi Jesu
apostel, så ock brodern Timoteus,

<span id="an_1:2">1:2</span> hälsar de heliga som bo i Kolosse, de
troende bröderna i Kristus. Nåd vare med eder och frid ifrån Gud, vår
Fader.

<span id="an_1:3">1:3</span> Vi tacka Gud, vår Herres, Jesu Kristi,
Fader, alltid för eder i våra böner,

<span id="an_1:4">1:4</span> ty vi hava hört om eder tro i Kristus Jesus
och om den kärlek som I haven till alla de heliga;

<span id="an_1:5">1:5</span> vi tacka honom för det hopps skull, som är
förvarat åt eder i himmelen. Om detta hopp haven I redan förut fått
höra, genom sanningens ord i det evangelium

<span id="an_1:6">1:6</span> som har kommit till eder, likasom det ock
är att finna överallt i världen och där bär frukt och växer till, på
samma sätt som det har gjort bland eder, allt ifrån den dag, då I hörden
det och lärden i sanning känna Guds nåd.

<span id="an_1:7">1:7</span> Det var ju en sådan undervisning I mottogen
av Epafras, vår älskade medtjänare, som i vårt ställe är eder en trogen
Kristi tjänare;

<span id="an_1:8">1:8</span> det är också han som för oss har omtalat
eder kärlek i Anden.

<span id="an_1:9">1:9</span> Allt ifrån den dag då vi fingo höra härom,
hava vi därför, å vår sida, icke upphört att bedja för eder och bönfalla
om att I mån bliva uppfyllda av kunskap om Guds vilja, i allt slags
andlig vishet och andligt förstånd.

<span id="an_1:10">1:10</span> Så skolen I kunna föra en vandel som är
värdig Herren, honom i allt till behag, och genom kunskapen om Gud bära
frukt och växa till i allt gott verk.

<span id="an_1:11">1:11</span> Och genom hans härliga makt skolen I på
allt sätt uppfyllas av kraft till att bevisa ståndaktighet och tålamod i
allt;

<span id="an_1:12">1:12</span> och I skolen med glädje tacka Fadern, som
har gjort eder skickliga till delaktighet i den arvslott som de heliga
hava i ljuset.

<span id="an_1:13">1:13</span> Ty han har frälst oss från mörkrets välde
och försatt oss i sin älskade Sons rike.

<span id="an_1:14">1:14</span> I honom hava vi förlossningen,
förlåtelsen för våra synder,

<span id="an_1:15">1:15</span> i honom som är den osynlige Gudens avbild
och förstfödd före allt skapat.

<span id="an_1:16">1:16</span> Ty i honom skapades allt i himmelen och
på jorden, synligt såväl som osynligt, både tronänglar och herrar och
furstar och väldigheter i andevärlden. Alltsammans har blivit skapat
genom honom och till honom.

<span id="an_1:17">1:17</span> Ja, han är till före allt annat, och
alltsammans äger bestånd i honom.

<span id="an_1:18">1:18</span> Och han är huvudet för kroppen, det är
församlingen, han som är begynnelsen, den förstfödde ifrån de döda. Så
skulle han i allt vara den främste.

<span id="an_1:19">1:19</span> Ty det behagade Gud att låta all fullhet
taga sin boning i honom

<span id="an_1:20">1:20</span> och att genom honom försona allt med sig,
sedan han genom blodet på hans kors hade berett frid. Ja, genom honom
skulle så ske med allt vad på jorden och i himmelen är.

<span id="an_1:21">1:21</span> Också åt eder, som förut voren bortkomna
från honom och genom edert sinnelag hans fiender, i det att I gjorden
vad ont var,

<span id="an_1:22">1:22</span> också åt eder har han nu skaffat
försoning i hans jordiska kropp, genom hans död, för att kunna ställa
eder fram inför sig heliga och obefläckade och ostraffliga --

<span id="an_1:23">1:23</span> om I nämligen förbliven i tron, väl
grundade och fasta, utan att låta rubba eder från det hopp som
tillbjudes oss i evangelium, det evangelium som I haven hört, och som
blivit predikat bland allt skapat under himmelen, det vars tjänare jag,
Paulus, har blivit.

<span id="an_1:24">1:24</span> Nu gläder jag mig mitt i mina lidanden
för eder; och vad som fattas i det mått av Kristus-bedrövelser som jag i
mitt kött måste utstå, det uppfyller jag nu för hans kropp, som är
församlingen.

<span id="an_1:25">1:25</span> Ty dennas tjänare har jag blivit, i
enlighet med det uppdrag av Gud, som har blivit mig givet, att jag
nämligen överallt skall för eder förkunna Guds ord,

<span id="an_1:26">1:26</span> den hemlighet som tidsåldrar och släkten
igenom hade varit fördold, men som nu har blivit uppenbarad för hans
heliga.

<span id="an_1:27">1:27</span> Ty för dem ville Gud kungöra huru rik på
härlighet den är bland hedningarna, denna hemlighet, vilken är »Kristus
i eder, vårt härlighetshopp».

<span id="an_1:28">1:28</span> Och honom förkunna vi för vår del, i det
vi förmana var människa och undervisa var människa med all vishet, för
att kunna ställa fram var människa såsom fullkomlig i Kristus.

<span id="an_1:29">1:29</span> Och för det målet arbetar och kämpar jag,
i enlighet med hans kraft, som mäktigt verkar i mig.

<span id="an_2:1">2:1</span> Jag vill nämligen, att I skolen veta,
vilken kamp jag har att utstå för eder och för församlingen i Laodicea
och för alla de andra som icke personligen hava sett mitt ansikte.

<span id="an_2:2">2:2</span> Ty jag önskar, att deras hjärtan skola få
hugnad, därigenom att de slutas tillsammans i kärlek och komma till en
full förståndsvisshets hela rikedom, till en rätt kunskap om Guds
hemlighet, vilken är Kristus;

<span id="an_2:3">2:3</span> ty i honom finnas visdomens och kunskapens
alla skatter fördolda.

<span id="an_2:4">2:4</span> Detta säger jag, för att ingen skall
bedraga eder med skenfagert tal.

<span id="an_2:5">2:5</span> Ty om jag ock till kroppen är frånvarande,
så är jag dock i anden hos eder och gläder mig, när jag ser den ordning,
som råder bland eder, och när jag ser fastheten i eder tro på Kristus.

<span id="an_2:6">2:6</span> Såsom I nu haven mottagit Kristus Jesus,
Herren, så vandren i honom

<span id="an_2:7">2:7</span> och varen rotade i honom och låten eder
uppbyggas i honom och befästas i tron, i enlighet med den undervisning I
haven fått, och överflöden i tacksägelse.

<span id="an_2:8">2:8</span> Sen till, att ingen får bortföra eder såsom
ett segerbyte genom sin tomma och bedrägliga »vishetslära», i det att
han åberopar fäderneärvda människomeningar och håller sig till världens
»makter» och icke till Kristus.

<span id="an_2:9">2:9</span> Ty i honom bor gudomens hela fullhet
lekamligen,

<span id="an_2:10">2:10</span> och i honom haven I blivit delaktiga av
den fullheten, i honom som är huvudet för alla andevärldens furstar och
väldigheter.

<span id="an_2:11">2:11</span> I honom haven I ock blivit omskurna genom
en omskärelse, som icke skedde med händer, en som bestod däri att I
bleven avklädda eder köttsliga kropp; jag menar omskärelsen i Kristus.

<span id="an_2:12">2:12</span> I haven ju med honom blivit begravna i
dopet; I haven ock i dopet blivit uppväckta med honom, genom tron på
Guds kraft, hans som uppväckte honom från de döda.

<span id="an_2:13">2:13</span> Ja, också eder som voren döda genom edra
synder och genom edert kötts oomskurenhet, också eder har han gjort
levande med honom; ty han har förlåtit oss alla våra synder.

<span id="an_2:14">2:14</span> Han har nämligen utplånat den handskrift
som genom sina stadgar anklagade oss och låg oss i vägen; den har han
skaffat undan genom att nagla den fast vid korset.

<span id="an_2:15">2:15</span> Han har avväpnat andevärldens furstar och
väldigheter och låtit dem bliva till skam inför alla, i det att han i
honom har triumferat över dem.

<span id="an_2:16">2:16</span> Låten därför ingen döma eder i fråga om
mat och dryck eller angående högtid eller nymånad eller sabbat.

<span id="an_2:17">2:17</span> Sådant är allenast en skuggbild av vad
som skulla komma, men verkligheten själv finnes hos Kristus.

<span id="an_2:18">2:18</span> Låten icke segerlönen tagas ifrån eder av
någon som har sin lust i »ödmjukhet» och ängladyrkan och gör sig stor
med sina syner, någon som utan orsak är uppblåst genom sitt köttsliga
sinne

<span id="an_2:19">2:19</span> och icke håller sig till honom som är
huvudet, honom från vilken hela kroppen vinner sin tillväxt i Gud, i det
att den av sina ledgångar och senor får bistånd och sammanhållning.

<span id="an_2:20">2:20</span> Om I nu haven dött med Kristus och så
blivit frigjorda ifrån världens »makter», varför låten I då allahanda
stadgar läggas på eder, likasom levden I ännu i världen:

<span id="an_2:21">2:21</span> »Det skall du icke taga i», »Det skall du
icke smaka», »Det skall du icke komma vid»,

<span id="an_2:22">2:22</span> och detta när det gäller ting, som alla
äro bestämda till att gå under genom förbrukning -- allt till åtlydnad
av människobud och människoläror?

<span id="an_2:23">2:23</span> Visserligen har allt detta fått namn om
sig att vara »vishet», eftersom däri ligger ett självvalt
gudstjänstväsende och ett slags »ödmjukhet» och en kroppens späkning;
men ingalunda ligger däri »en viss heder», det tjänar allenast till att
nära det köttsliga sinnet.

<span id="an_3:1">3:1</span> Om I alltså ären uppståndna med Kristus, så
söken det som är därovan, där varest Kristus är och sitter på Guds högra
sida.

<span id="an_3:2">3:2</span> Ja, haven edert sinne vänt till det som är
därovan, icke till det som är på jorden.

<span id="an_3:3">3:3</span> Ty I haven dött, och edert liv är fördolt
med Kristus i Gud.

<span id="an_3:4">3:4</span> När Kristus, han som är vårt liv, bliver
uppenbarad, då skolen ock I med honom bliva uppenbarade i härlighet.

<span id="an_3:5">3:5</span> Så döden nu edra lemmar, som höra jorden
till: otukt, orenhet, lusta, ond begärelse, så ock girigheten, som ju är
avgudadyrkan;

<span id="an_3:6">3:6</span> ty för sådant kommer Guds vrede.

<span id="an_3:7">3:7</span> I de synderna vandraden också I förut, då I
ännu haden edert liv i dem.

<span id="an_3:8">3:8</span> Men nu skolen också I lägga bort
alltsammans; vrede, häftighet, ondska, smädelse och skamligt tal ur eder
mun;

<span id="an_3:9">3:9</span> I skolen icke ljuga på varandra. I haven ju
avklätt eder den gamla människan med hennes gärningar

<span id="an_3:10">3:10</span> och iklätt eder den nya, den som förnyas
till sann kunskap och så bliver en avbild av honom som har skapat henne.

<span id="an_3:11">3:11</span> Och därvid kommer det icke an på om någon
är grek eller jude, omskuren eller oomskuren, barbar eller skyt, träl
eller fri; nej, Kristus är allt och i alla.

<span id="an_3:12">3:12</span> Så kläden eder nu såsom Guds utvalda,
hans heliga och älskade, i hjärtlig barmhärtighet, godhet, ödmjukhet,
saktmod, tålamod.

<span id="an_3:13">3:13</span> Och haven fördrag med varandra och
förlåten varandra, om någon har något att förebrå en annan. Såsom Herren
har förlåtit eder, så skolen ock I förlåta.

<span id="an_3:14">3:14</span> Men över allt detta skolen I ikläda eder
kärleken, ty den är fullkomlighetens sammanhållande band.

<span id="an_3:15">3:15</span> Och låten Kristi frid regera i edra
hjärtan; ty till att äga den ären I ock kallade såsom lemmar i en och
samma kropp. Och varen tacksamma.

<span id="an_3:16">3:16</span> Låten Kristi ord rikligen bo ibland eder;
undervisen och förmanen varandra i all vishet, med psalmer och lovsånger
och andliga visor, och sjungen med tacksägelse till Guds ära i edra
hjärtan.

<span id="an_3:17">3:17</span> Och allt, vadhelst I företagen eder i ord
eller gärning, gören det allt i Herren Jesu namn och tacken Gud, Fadern,
genom honom.

<span id="an_3:18">3:18</span> I hustrur, underordnen eder edra män,
såsom tillbörligt är i Herren.

<span id="an_3:19">3:19</span> I män, älsken edra hustrur och varen icke
bittra mot dem.

<span id="an_3:20">3:20</span> I barn, varen edra föräldrar lydiga i
allt, ty detta är välbehagligt i Herren.

<span id="an_3:21">3:21</span> I fäder, reten icke edra barn, på det att
de icke må bliva klenmodiga.

<span id="an_3:22">3:22</span> I tjänare, varen i allt edra jordiska
herrar lydiga, icke med ögontjänst, av begär att behaga människor, utan
av uppriktigt hjärta, i Herrens fruktan.

<span id="an_3:23">3:23</span> Vadhelst I gören, gören det av hjärtat,
såsom tjänaden I Herren och icke människor.

<span id="an_3:24">3:24</span> I veten ju, att I till vedergällning
skolen av Herren få eder arvedel; den herre I tjänen är Kristus.

<span id="an_3:25">3:25</span> Den som gör orätt, han skall få igen den
orätt han har gjort, utan anseende till personen.

<span id="an_4:1">4:1</span> I herrar, given edra tjänare, vad rätt och
billigt är; I veten ju, att också I haven en herre i himmelen.

<span id="an_4:2">4:2</span> Varen uthålliga i bönen och vaken i den
under tacksägelse.

<span id="an_4:3">4:3</span> Och bedjen jämväl för oss, att Gud må åt
oss öppna en dörr för ordet, så att vi få förkunna Kristi hemlighet, den
hemlighet, för vars skull jag också är en fånge;

<span id="an_4:4">4:4</span> ja, bedjen, att jag må uppenbara den med de
rätta orden.

<span id="an_4:5">4:5</span> Skicken eder visligt mot dem som stå
utanför och tagen väl i akt vart lägligt tillfälle.

<span id="an_4:6">4:6</span> Edert tal vare alltid välbehagligt, kryddat
med salt; I bören förstå, huru I skolen svara var och en.

<span id="an_4:7">4:7</span> Om allt vad mig angår skall min älskade
broder Tykikus, min trogne tjänare och min medtjänare i Herren,
underrätta eder.

<span id="an_4:8">4:8</span> Honom sänder jag till eder, just för att I
skolen få veta, huru det är med oss, och för att han skall hugna edra
hjärtan.

<span id="an_4:9">4:9</span> Tillika sänder jag Onesimus, min trogne och
älskade broder, eder landsman. De skola underrätta eder om allting här.

<span id="an_4:10">4:10</span> Aristarkus, min medfånge, hälsar eder; så
gör ock Markus, Barnabas syskonbarn. Angående honom haven I redan fått
föreskrifter; och om han kommer till eder, så tagen vänligt emot honom.

<span id="an_4:11">4:11</span> Också Jesus, som kallas Justus, hälsar
eder. Av de omskurna äro dessa mina enda medarbetare för Guds rike, och
de hava varit mig till hugnad.

<span id="an_4:12">4:12</span> Epafras, eder landsman, hälsar eder, en
Kristi Jesu tjänare, som i sina böner alltid kämpar för eder, för att I
skolen stå fasta och vara fullkomliga och fullt vissa i allt som är Guds
vilja.

<span id="an_4:13">4:13</span> Ty jag giver honom det vittnesbördet, att
han har stor möda för eder likasom ock för dem som bo i Laodicea och i
Hierapolis.

<span id="an_4:14">4:14</span> Lukas, läkaren, den älskade brodern,
hälsar eder; så gör ock Demas.

<span id="an_4:15">4:15</span> Hälsen bröderna i Laodicea, så ock Nymfas
tillika med den församling som kommer tillhopa i hans hus.

<span id="an_4:16">4:16</span> Sedan detta brev har blivit uppläst hos
eder, så sörjen för att det ock bliver uppläst i laodicéernas församling
och att jämväl I fån läsa det brev, som kommer från Laodicea.

<span id="an_4:17">4:17</span> Sägen ock detta till Arkippus: »Hav akt
på det ämbete, som du har undfått i Herren, så att du fullgör, vad
därtill hör.»

<span id="an_4:18">4:18</span> Här skriver jag, Paulus, min hälsning med
egen hand. Tänken på mina bojor. Nåd vare med eder.

------------------------------------------------------------------------

[Next: 1 Thessalonians](th1)
