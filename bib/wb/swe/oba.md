[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](amo)  [Next](jon) 

------------------------------------------------------------------------

### Swedish Bible: Obadiah

<span id="an_1:1">1:1</span> Detta är Obadjas syn. Så säger Herren,
HERREN om Edom: Ett budskap hava vi hört från HERREN, och en budbärare
är utsänd bland folken: »Upp, ja, låt oss stå upp och strida mot det!»

<span id="an_1:2">1:2</span> Se, jag skall göra dig ringa bland folken,
djupt föraktad skall du bliva.

<span id="an_1:3">1:3</span> Ditt hjärtas övermod har bedragit dig, där
du sitter ibland bergsklyftorna i den höga boning och säger i ditt
hjärta: »Vem kan störta mig ned till jorden?»

<span id="an_1:4">1:4</span> Om du än byggde ditt näste så högt uppe som
örnen, ja, om det än bleve förlagt mitt ibland stjärnorna, så skulle jag
dock störta dig ned därifrån, säger HERREN.

<span id="an_1:5">1:5</span> När tjuvar komma över dig, och rövare om
natten, ja då är det förbi med dig. Sannerligen, de skola stjäla så
mycket dem lyster. När vinbärgare komma över dig, sannerligen, en ringa
efterskörd skola de lämna kvar.

<span id="an_1:6">1:6</span> Huru genomsökt skall icke Esau bliva, huru
skola ej hans dolda skatter letas fram!

<span id="an_1:7">1:7</span> Ut till gränsen skola de driva dig, alla
dina bundsförvanter; dina vänner skola svika dig och skola taga väldet
över dig. I stället för att giva dig bröd skola de lägga en snara på din
väg, där du icke kan märka den.

<span id="an_1:8">1:8</span> Sannerligen, på den dagen, säger HERREN
skall jag förgöra de vise i Edom och allt förstånd på Esaus berg.

<span id="an_1:9">1:9</span> Dina hjältar, o Teman, skola då bliva
slagna av förfäran; och så skall var man på Esaus berg bliva utrotad och
dräpt.

<span id="an_1:10">1:10</span> Ja, för det våld du övade mot din broder
Jakob skall du höljas med skam och bliva utrotad till evig tid.

<span id="an_1:11">1:11</span> På den dag då du lämnade honom i sticket,
på den dag då främlingar förde bort hans gods och utlänningar drogo in
genom hans port och kastade lott om Jerusalem, då var ju ock du såsom en
av dem.

<span id="an_1:12">1:12</span> Men se icke så med lust på din broders
dag, på hans motgångs dag; gläd dig icke så över Juda barn på deras
undergångs dag; spärra icke upp munnen så stort på nödens dag.

<span id="an_1:13">1:13</span> Drag icke in genom mitt folks port på
deras ofärds dag; se ej så hans olycka med lust, också du, på hans
ofärds dag; och räck icke ut din hand efter hans gods på hans ofärds
dag.

<span id="an_1:14">1:14</span> Ställ dig icke vid vägskälet för att
nedgöra hans flyktingar, och giv icke hans undsluppna till pris på
nödens dag.

<span id="an_1:15">1:15</span> Ty HERRENS dag är nära för alla
hednafolk. Såsom du har gjort, så skall man ock göra mot dig; dina
gärningar skola komma tillbaka över ditt eget huvud.

<span id="an_1:16">1:16</span> Ja, såsom I haven druckit på mitt heliga
berg, så skola ock alla hednafolk få dricka beständigt, de skola få
dricka kalken i botten och bliva såsom hade de ej varit till.

<span id="an_1:17">1:17</span> Men på Sions berg skall finnas en räddad
skara, och det skall vara en helig plats; och Jakobs hus skall åter få
råda över sina besittningar.

<span id="an_1:18">1:18</span> Då skall Jakobs hus bliva en eld och
Josefs hus en låga, och Esaus hus skall varda såsom strå, och de skola
antända det och förtära det, och ingen skall slippa undan av Esaus hus;
ty så har HERREN talat.

<span id="an_1:19">1:19</span> Och Sydlandets folk skall taga Esaus berg
i besittning, och Låglandets folk skall taga filistéernas land; ja,
också Efraims mark skall man taga i besittning, så ock Samariens mark.
Och Benjamin skall taga Gilead.

<span id="an_1:20">1:20</span> Och de bortförda av denna Israels barns
här, de som bo i Kanaan allt intill Sarefat, så ock de bortförda från
Jerusalem, de som leva i Sefarad, dessa skola taga Sydlandets städer i
besittning.

<span id="an_1:21">1:21</span> Och frälsare skola draga upp på Sions
berg till att döma Esaus berg. Och så skall riket vara HERRENS.

------------------------------------------------------------------------

[Next: Jonah](jon)
