[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ecc)  [Next](isa.md) 

------------------------------------------------------------------------

### Swedish Bible: Song of Solomon

<span id="an_1:1">1:1</span> Sångernas sång av Salomo.

<span id="an_1:2">1:2</span> Kyssar give han mig, kyssar av sin mun! Ty
din kärlek är mer ljuv än vin.

<span id="an_1:3">1:3</span> Ljuv är doften av dina salvor, ja, en
utgjuten salva är ditt namn; fördenskull hava tärnorna dig kär.

<span id="an_1:4">1:4</span> Drag mig med dig! Med hast vilja vi följa
dig. Ja, konungen har fört mig in i sina gemak; Vi vilja fröjdas och
vara glada över dig, vi vilja prisa din kärlek högre än vin; med rätta
har man dig kär. ----

<span id="an_1:5">1:5</span> Svart är jag, dock är jag täck, I
Jerusalems döttrar, lik Kedars hyddor, lik Salomos tält.

<span id="an_1:6">1:6</span> Sen icke därpå att jag är så svart, att
solen har bränt mig så. Min moders söner blevo vreda på mig och satte
mig till vingårdsvakterska; min egen vingård kunde jag icke vakta.

<span id="an_1:7">1:7</span> »Säg mig, du som min själ har kär: Var för
du din hjord i bet? Var låter du den vila om middagen? Må jag slippa att
gå lik en vilsekommen kvinna vid dina vänners hjordar.»

<span id="an_1:8">1:8</span> »Om du icke vet det, du skönaste bland
kvinnor, så gå blott åstad i hjordens spår, och för dina killingar i bet
vid herdarnas tält.» ----

<span id="an_1:9">1:9</span> »Vid ett sto i Faraos spann förliknar jag
dig, min älskade.

<span id="an_1:10">1:10</span> Dina kinder äro så täcka med sina
kedjehängen, din hals med sina pärlerader.

<span id="an_1:11">1:11</span> Kedjehängen av guld vilja vi skaffa åt
dig med silverkulor på.»

<span id="an_1:12">1:12</span> »Medan konungen håller sin fest, sprider
min nardus sin doft.

<span id="an_1:13">1:13</span> Min vän är för mig ett myrragömme, som
jag bär i min barm.

<span id="an_1:14">1:14</span> Min vän är för mig en klase cyperblommor
från En-Gedis vingårdar.»

<span id="an_1:15">1:15</span> »Vad du är skön, min älskade! Vad du är
skön! Dina ögon äro duvor.»

<span id="an_1:16">1:16</span> »Vad du är skön, min vän! Ja, ljuvlig är
du, och grönskande är vårt viloläger.

<span id="an_1:17">1:17</span> Bjälkarna i vår boning äro cedrar, och
cypresser vår väggpanel.»

<span id="an_2:1">2:1</span> »Jag är ett ringa blomster i Saron, en
lilja i dalen.»

<span id="an_2:2">2:2</span> »Ja, såsom en lilja bland törnen, så är min
älskade bland jungfrur.»

<span id="an_2:3">2:3</span> »Såsom ett äppelträd bland vildmarkens
träd, så är min vän bland ynglingar; ljuvligt är mig att sitta i dess
skugga, och söt är dess frukt för min mun.

<span id="an_2:4">2:4</span> I vinsalen har han fört mig in, och
kärleken är hans baner över mig.

<span id="an_2:5">2:5</span> Vederkvicken mig med druvkakor, styrken mig
med äpplen; ty jag är sjuk av kärlek.» ----

<span id="an_2:6">2:6</span> Hans vänstra arm vilar under mitt huvud,
och hans högra omfamnar mig.

<span id="an_2:7">2:7</span> Jag besvär eder, I Jerusalems döttrar, vid
gaseller och hindar på marken: Oroen icke kärleken, stören den icke,
förrän den själv så vill. ----

<span id="an_2:8">2:8</span> Hör, där är min vän! Ja, där kommer han,
springande över bergen, hoppande fram på höjderna.

<span id="an_2:9">2:9</span> Lik en gasell är min vän eller lik en ung
hjort. Se, nu står han där bakom vår vägg, han blickar in genom
fönstret, han skådar genom gallret.

<span id="an_2:10">2:10</span> Min vän begynner tala, han säger till
mig: »Stå upp, min älskade, du min sköna, och kom hitut.

<span id="an_2:11">2:11</span> Ty se, vintern är förbi, regntiden är
förliden och har gått sin kos.

<span id="an_2:12">2:12</span> Blommorna visa sig på marken, tiden har
kommit, då vinträden skäras, och turturduvan låter höra sin röst i vårt
land.

<span id="an_2:13">2:13</span> Fikonträdets frukter begynna att mogna,
vinträden stå redan i blom, de sprida sin doft. Stå upp, min älskade,
min sköna, och kom hitut.

<span id="an_2:14">2:14</span> Du min duva i bergsklyftan, i
klippväggens gömsle, låt mig se ditt ansikte, låt mig höra din röst; ty
din röst är så ljuv, och ditt ansikte är så täckt.» ----

<span id="an_2:15">2:15</span> Fången rävarna åt oss, de små rävarna,
vingårdarnas fördärvare, nu då våra vingårdar stå i blom. ----

<span id="an_2:16">2:16</span> Min vän är min, och jag är hans, där han
för sin hjord i bet ibland liljor.

<span id="an_2:17">2:17</span> Till dess morgonvinden blåser och
skuggorna fly, må du ströva omkring, lik en gasell, min vän, eller lik
en ung hjort, på de kassiadoftande bergen.

<span id="an_3:5">3:5</span> 5. -- Brudtåget beskrives v. 6--11.

<span id="an_3:1">3:1</span> Där jag låg på mitt läger om natten, sökte
jag honom som min själ har kär; jag sökte honom, men fann honom icke.

<span id="an_3:2">3:2</span> »Jag vill stå upp och gå omkring i staden,
på gatorna och på torgen; jag vill söka honom som min själ har kär.» Jag
sökte honom, men fann honom icke.

<span id="an_3:3">3:3</span> Väktarna mötte mig, där de gingo omkring i
staden. »Haven I sett honom som min själ har kär?»

<span id="an_3:4">3:4</span> Knappt hade jag kommit förbi dem, så fann
jag honom som min själ har kär. Jag tog honom fatt, och jag släppte
honom icke, förrän jag hade fört honom in i min moders hus, in i min
fostrarinnas kammare. ----

<span id="an_3:5">3:5</span> Jag besvär eder, I Jerusalems döttrar, vid
gaseller och hindar på marken: Oroen icke kärleken, stören den icke,
förrän den själv så vill. ----

<span id="an_3:6">3:6</span> Vem är hon som kommer hitupp från öknen
såsom i stoder av rök, kringdoftad av myrra och rökelse och alla slags
köpmannakryddor?

<span id="an_3:7">3:7</span> Se, det är Salomos bärstol! Sextio hjältar
omgiva den, utvalda bland Israels hjältar.

<span id="an_3:8">3:8</span> Alla bära de svärd och äro väl förfarna i
strid. Var och en har sitt svärd vid sin länd, till värn mot nattens
faror.

<span id="an_3:9">3:9</span> En praktbår är det som konung Salomo har
låtit göra åt sig av virke från Libanon.

<span id="an_3:10">3:10</span> Dess sidostöd äro gjorda av silver,
ryggstödet av guld, sätet belagt med purpurrött tyg. Innantill är den
prydd i kärlek av Jerusalems döttrar.

<span id="an_3:11">3:11</span> I Sions döttrar, gån ut och skåden konung
Salomo med lust, skåden kransen som hans moder har krönt honom med på
hans bröllopsdag, på hans hjärtefröjds dag.

<span id="an_4:1">4:1</span> Vad du är skön, min älskade, vad du är
skön! Dina ögon äro duvor, där de skymta genom din slöja. Ditt hår är
likt en hjord av getter som strömma nedför Gileads berg.

<span id="an_4:2">4:2</span> Dina tänder likna en hjord av nyklippta
tackor, nyss uppkomna ur badet, allasammans med tvillingar, ofruktsam är
ingen ibland dem.

<span id="an_4:3">4:3</span> Ett rosenrött snöre likna dina läppar, och
täck är din mun. Lik ett brustet granatäpple är din kind, där den
skymtar genom din slöja.

<span id="an_4:4">4:4</span> Din hals är lik Davids torn, det väl
befästa; tusen sköldar hänga därpå, hjältarnas alla sköldar.

<span id="an_4:5">4:5</span> Din barm är lik ett killingpar, tvillingar
av en gasell, som gå i bet ibland liljor.

<span id="an_4:6">4:6</span> Till dess morgonvinden blåser och skuggorna
fly, vill jag gå bort till myrraberget, till den rökelsedoftande höjden.

<span id="an_4:7">4:7</span> Du är skön alltigenom, min älskade, på dig
finnes ingen fläck. ----

<span id="an_4:8">4:8</span> Kom med mig från Libanon, min brud, kom med
mig från Libanon. Stig ned från Amanas topp, från toppen av Senir och
Hermon, från lejonens hemvist, från pantrarnas berg. ----

<span id="an_4:9">4:9</span> Du har tagit mitt hjärta, du min syster,
min brud; du har tagit mitt hjärta med en enda blick, med en enda länk
av kedjan kring din hals.

<span id="an_4:10">4:10</span> Huru skön är icke din kärlek, du min
syster, min brud! Huru ljuv är icke din kärlek! Ja, mer ljuv än vin; och
doften av dina salvor övergår all vällukt.

<span id="an_4:11">4:11</span> Av sötma drypa dina läppar, min brud; din
tunga gömmer honung och mjölk, och doften av dina kläder är såsom
Libanons doft. ----

<span id="an_4:12">4:12</span> »En tillsluten lustgård är min syster,
min brud, en tillsluten brunn, en förseglad källa.

<span id="an_4:13">4:13</span> Såsom en park av granatträd skjuter du
upp, med de ädlaste frukter, med cyperblommor och nardusplantor,

<span id="an_4:14">4:14</span> med nardus och saffran, kalmus och kanel
och rökelseträd av alla slag, med myrra och aloe och de yppersta kryddor
av alla slag.

<span id="an_4:15">4:15</span> Ja, en källa i lustgården är du, en brunn
med friskt vatten och ett rinnande flöde ifrån Libanon.»

<span id="an_4:16">4:16</span> »Vakna upp, du nordanvind, och kom, du
sunnanvind; blås genom min lustgård, låt dess vällukt strömma ut. Må min
vän komma till sin lustgård och äta dess ädla frukter.»

<span id="an_5:1">5:1</span> »Ja, jag kommer till min lustgård, du min
syster, min brud; jag hämtar min myrra och mina välluktande kryddor, jag
äter min honungskaka och min honung, jag dricker mitt vin och min
mjölk.» ---- Äten, I kära, och dricken, ja, berusen eder av kärlek.

<span id="an_5:2">5:2</span> Jag låg och sov, dock vakade mitt hjärta.
Hör, då klappar min vän på dörren: »Öppna för mig, du min syster, min
älskade, min duva, min fromma; ty mitt huvud är fullt av dagg, mina
lockar av nattens droppar.»

<span id="an_5:3">5:3</span> »Jag har lagt av mina kläder; skulle jag nu
åter taga dem på mig? Jag har tvagit mina fötter; skulle jag nu orena
dem?»

<span id="an_5:4">5:4</span> Min vän räckte in sin hand genom luckan; då
rördes mitt hjärta över honom.

<span id="an_5:5">5:5</span> Jag stod upp för att öppna för min vän, och
mina händer dröpo av myrra, mina fingrar av flytande myrra, som fuktade
rigelns handtag.

<span id="an_5:6">5:6</span> Så öppnade jag för min vän, men min vän var
borta och försvunnen. Min själ blev utom sig vid tanken på hans ord. Jag
sökte honom, men fann honom icke; jag ropade på honom, men han svarade
mig icke.

<span id="an_5:7">5:7</span> Väktarna mötte mig, där de gingo omkring i
staden, de slogo mig, de sårade mig; de ryckte av mig min mantel,
väktarna på murarna.

<span id="an_5:8">5:8</span> »Jag besvär eder, I Jerusalems döttrar, om
I finnen min vän, så sägen -- ja, vad skolen I säga honom? Att jag är
sjuk av kärlek!»

<span id="an_5:9">5:9</span> »Vad är då din vän förmer än andra vänner,
du skönaste bland kvinnor? Vad är din vän förmer än andra vänner,
eftersom du så besvär oss?»

<span id="an_5:10">5:10</span> »Min vän är strålande vit och röd, härlig
framför tio tusen.

<span id="an_5:11">5:11</span> Hans huvud är finaste guld, hans lockar
palmträdsvippor, och svarta såsom korpen.

<span id="an_5:12">5:12</span> Hans ögon likna duvor invid vattenbäckar,
duvor som bada sig i mjölk och sitta invid bräddfull rand.

<span id="an_5:13">5:13</span> Hans kinder liknar välluktrika
blomstersängar, skrin med doftande kryddor. Hans läppar äro röda liljor;
de drypa av flytande myrra.

<span id="an_5:14">5:14</span> Hans händer äro tenar av guld, besatta
med krysoliter. Hans midja är formad av elfenben, övertäckt med safirer.

<span id="an_5:15">5:15</span> Hans ben äro pelare av vitaste marmor,
som vila på fotstycken av finaste guld. Att se honom är såsom att se
Libanon; ståtlig är han såsom en ceder.

<span id="an_5:16">5:16</span> Hans mun är idel sötma, hela hans väsende
är ljuvlighet. Sådan är min vän, ja, sådan är min älskade, I Jerusalems
döttrar.»

<span id="an_5:17">5:17</span> »Vart har han då gått, din vän, du
skönaste bland kvinnor? Vart har din vän tagit vägen? Låt oss hjälpa dig
att söka honom.»

<span id="an_6:1">6:1</span> »Min vän har gått ned till sin lustgård,
till sina välluktrika blomstersängar, för att låta sin hjord beta i
lustgårdarna och för att plocka liljor.

<span id="an_6:2">6:2</span> Jag är min väns, och min vän är min, där
han för sin hjord i bet ibland liljor.

<span id="an_6:3">6:3</span> Du är skön såsom Tirsa, min älskade,
ljuvlig såsom Jerusalem, överväldigande såsom en härskara.

<span id="an_6:4">6:4</span> Vänd bort ifrån mig dina ögon, ty de hava
underkuvat mig. Ditt hår är likt en hjord av getter som strömma nedför
Gilead.

<span id="an_6:5">6:5</span> Dina tänder likna en hjord av tackor, nyss
uppkomna ur badet, allasammans med tvillingar, ofruktsam är ingen ibland
dem.

<span id="an_6:6">6:6</span> Lik ett brustet granatäpple är din kind,
där den skymtar genom din slöja. ----

<span id="an_6:7">6:7</span> Sextio äro drottningarna, och åttio
bihustrurna, och tärnorna en otalig skara.

<span id="an_6:8">6:8</span> Men en enda är hon, min duva, min fromma,
hon, sin moders endaste, hon, sin fostrarinnas utkorade. När jungfrur se
henne, prisa de henne säll, drottningar och bihustrur höja hennes lov.
----

<span id="an_6:9">6:9</span> Vem är hon som där blickar fram lik en
morgonrodnad, skön såsom månen, strålande såsom solen, överväldigande
såsom en härskara?

<span id="an_6:10">6:10</span> Till valnötslunden gick jag ned, för att
glädja mig åt grönskan i dalen, för att se om vinträden hade slagit ut,
om granatträden hade fått blommor.

<span id="an_6:11">6:11</span> Oförtänkt satte mig då min kärlek upp på
mitt furstefolks vagnar.

<span id="an_6:12">6:12</span> »Vänd om, vänd om, du brud från Sulem,
vänd om, vänd om, så att vi få se på dig.» »Vad finnen I att se hos
bruden från Sulem, där hon rör sig såsom i vapendans?»

<span id="an_7:1">7:1</span> »Huru sköna äro icke dina fötter i sina
skor, du ädla! Dina höfters rundning är såsom ett bröstspännes kupor,
gjorda av en konstnärs händer.

<span id="an_7:2">7:2</span> Ditt sköte är en rundad skål, må vinet
aldrig fattas däri. Din midja är en vetehög, omhägnad av liljor.

<span id="an_7:3">7:3</span> Din barm är lik ett killingpar, tvillingar
av en gasell.

<span id="an_7:4">7:4</span> Din hals liknar Elfenbenstornet, dina ögon
dammarna i Hesbon, vid Bat-Rabbimsporten. Din näsa är såsom
Libanonstornet, som skådar ut mot Damaskus.

<span id="an_7:5">7:5</span> Ditt huvud höjer sig såsom Karmel, och
lockarna på ditt huvud hava purpurglans. En konung är fångad i deras
snara.» ----

<span id="an_7:6">7:6</span> »Huru skön och huru ljuv är du icke, du
kärlek, så följd av lust!

<span id="an_7:7">7:7</span> Ja, din växt är såsom ett palmträds, och
din barm liknar fruktklasar.

<span id="an_7:8">7:8</span> Jag tänker: I det palmträdet vill jag stiga
upp, jag vill gripa tag i dess kvistar. Må din barm då vara mig såsom
vinträdets klasar och doften av din andedräkt såsom äpplens doft

<span id="an_7:9">7:9</span> och din mun såsom ljuvaste vin!» »Ja, ett
vin som lätt glider ned i min vän och fuktar de slumrandes läppar.

<span id="an_7:10">7:10</span> Jag är min väns, och till mig står hans
åtrå.» ----

<span id="an_7:11">7:11</span> Kom, min vän; låt oss gå ut på
landsbygden och stanna i byarna över natten.

<span id="an_7:12">7:12</span> Bittida må vi gå till vingårdarna, för
att se om vinträden hava slagit ut, om knopparna hava öppnat sig, om
granatträden hava fått blommor. Där vill jag giva min kärlek åt dig.

<span id="an_7:13">7:13</span> Kärleksäpplena sprida sin doft, och vid
våra dörrar finnas alla slags ädla frukter, både nya och gamla; åt dig,
min vän, har jag förvarat dem.

<span id="an_8:1">8:1</span> Ack att du vore såsom en min broder, ammad
vid min moders bröst! Om jag då mötte dig därute, så finge jag kyssa
dig, och ingen skulle tänka illa om mig därför.

<span id="an_8:2">8:2</span> Jag finge då ledsaga dig, föra dig in i min
moders hus, och du skulle undervisa mig; kryddat vin skulle jag giva dig
att dricka, saft från mitt granatträd. ----

<span id="an_8:3">8:3</span> Hans vänstra arm vilar under mitt huvud,
och hans högra omfamnar mig.

<span id="an_8:4">8:4</span> Jag besvär eder, I Jerusalems döttrar:
Oroen icke kärleken, stören den icke, förrän den själv så vill.

<span id="an_8:5">8:5</span> Vem är hon som kommer hitupp från öknen,
stödd på sin vän? »Där under äppelträdet väckte jag dig; där var det som
din moder hade fött dig, där födde dig hon som gav dig livet.

<span id="an_8:6">8:6</span> Hav mig såsom en signetring vid ditt
hjärta, såsom en signetring på din arm. Ty kärleken är stark såsom
döden, dess trängtan obetvinglig såsom dödsriket; dess glöd är såsom
eldens glöd, en HERRENS låga är den.

<span id="an_8:7">8:7</span> De största vatten förmå ej utsläcka
kärleken, strömmar kunna icke fördränka den. Om någon ville giva alla
ägodelar i sitt hus för kärleken, så skulle han ändå bliva försmådd.»
----

<span id="an_8:8">8:8</span> »Vi hava en syster, en helt ung, som ännu
icke har någon barm. Vad skola vi göra med vår syster, när tiden kommer,
att man vill vinna henne?»

<span id="an_8:9">8:9</span> »Är hon en mur, så bygga vi på den ett krön
av silver; men är hon en dörr, så bomma vi för den med en cederplanka.»

<span id="an_8:10">8:10</span> »Jag är en mur, och min barm är såsom
tornen därpå; så blev jag i hans ögon en kvinna som var ynnest värd.»
----

<span id="an_8:11">8:11</span> En vingård ägde Salomo i Baal-Hamon, den
vingården lämnade han åt väktare; tusen siklar silver var kunde de hämta
ur dess frukt.

<span id="an_8:12">8:12</span> Men min vingård, den har jag själv i min
vård. Du, Salomo, må taga dina tusen, och två hundra må de få, som vakta
dess frukt. ----

<span id="an_8:13">8:13</span> »Du lustgårdarnas inbyggerska, vännerna
lyssna efter din röst; låt mig höra den.»

<span id="an_8:14">8:14</span> »Skynda åstad, min vän, lik en gasell
eller lik en ung hjort, upp på de välluktrika bergen.»

------------------------------------------------------------------------

[Next: Isaiah](isa.md)
