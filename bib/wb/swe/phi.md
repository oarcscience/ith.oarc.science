[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](eph)  [Next](col) 

------------------------------------------------------------------------

### Swedish Bible: Philippians

<span id="an_1:1">1:1</span> Paulus och Timoteus, Kristi Jesu tjänare,
hälsa alla de heliga i Kristus Jesus som bo i Filippi, tillika med
församlingsföreståndare och församlingstjänare.

<span id="an_1:2">1:2</span> Nåd vare med eder och frid ifrån Gud, vår
Fader, och Herren Jesus Kristus.

<span id="an_1:3">1:3</span> Jag tackar min Gud, så ofta jag tänker på
eder,

<span id="an_1:4">1:4</span> i det jag alltid i alla mina böner med
glädje beder för eder alla.

<span id="an_1:5">1:5</span> Jag tackar honom för att I, allt ifrån
första dagen intill nu, haven deltagit i arbetet för evangelium.

<span id="an_1:6">1:6</span> Och jag har den tillförsikten, att han som
i eder har begynt ett gott verk, han skall ock fullborda det, intill
Kristi Jesu dag.

<span id="an_1:7">1:7</span> Och det är ju rätt och tillbörligt att jag
tänker så om eder alla, eftersom jag, både när jag ligger i bojor, och
när jag försvarar och befäster evangelium, har eder i mitt hjärta såsom
alla med mig delaktiga i nåden.

<span id="an_1:8">1:8</span> Ty Gud är mitt vittne, han vet huru jag
längtar efter eder alla med Kristi Jesu kärlek.

<span id="an_1:9">1:9</span> Och därom beder jag, att eder kärlek må
allt mer och mer överflöda av kunskap och förstånd i allt,

<span id="an_1:10">1:10</span> så att I kunnen döma om vad rättast är,
på det att I mån bliva rena och för ingen till stötesten, i väntan på
Kristi dag,

<span id="an_1:11">1:11</span> och bliva rika på rättfärdighetens frukt,
vilken kommer genom Jesus Kristus, Gud till ära och pris.

<span id="an_1:12">1:12</span> Jag vill att I, mina bröder, skolen veta
att det som har vederfarits mig snarare har länt till evangelii
framgång.

<span id="an_1:13">1:13</span> Det har nämligen så blivit uppenbart för
alla i pretoriet och för alla andra, att det är i Kristus som jag bär
mina bojor;

<span id="an_1:14">1:14</span> och de flesta av bröderna hava genom mina
bojor blivit så frimodiga i Herren, att de med allt större dristighet
våga oförskräckt förkunna Guds ord.

<span id="an_1:15">1:15</span> Somliga finnas väl ock, som av avund och
trätlystnad predika Kristus, men det finnes också andra som göra det av
god vilja.

<span id="an_1:16">1:16</span> Dessa senare göra det av kärlek, eftersom
de veta att jag är satt till att försvara evangelium.

<span id="an_1:17">1:17</span> De förra åter förkunna Kristus av
genstridighet, icke med rent sinne, i tanke att de skola tillskynda mig
ytterligare bedrövelse i mina bojor.

<span id="an_1:18">1:18</span> Vad mer? Kristus bliver dock på ena eller
andra sättet förkunnad, det må nu ske för syns skull eller i
uppriktighet; och däröver gläder jag mig. Ja, jag skall ock framgent få
glädja mig;

<span id="an_1:19">1:19</span> ty jag vet att detta skall lända mig till
frälsning, genom eder förbön och därigenom att Jesu Kristi Ande förlänas
mig.

<span id="an_1:20">1:20</span> Det är nämligen min trängtan och mitt
hopp att jag i intet skall komma på skam, utan att Kristus, nu såsom
alltid, skall av mig med all frimodighet bliva förhärligad i min kropp,
det må ske genom liv eller genom död.

<span id="an_1:21">1:21</span> Ty att leva, det är för mig Kristus, och
att dö, det är för mig en vinning.

<span id="an_1:22">1:22</span> Men om det att leva i köttet för mig är
att utföra ett arbete som bär frukt, vilketdera skall jag då välja? Det
kan jag icke säga.

<span id="an_1:23">1:23</span> Jag drages åt båda hållen. Ty väl
åstundar jag att bryta upp och vara hos Kristus, vilket ju vore mycket
bättre;

<span id="an_1:24">1:24</span> men att jag lever kvar i köttet är för
eder skull mer av nöden.

<span id="an_1:25">1:25</span> Och då jag är förvissad härom, vet jag
att jag skall leva kvar och förbliva hos eder alla, eder till förkovran
och glädje i tron,

<span id="an_1:26">1:26</span> för att eder berömmelse skall överflöda i
Kristus Jesus, i fråga om mig, därigenom att jag ännu en gång kommer
till eder.

<span id="an_1:27">1:27</span> Fören allenast en sådan vandel som är
värdig Kristi evangelium, så att jag -- vare sig jag kommer och besöker
eder, eller jag förbliver frånvarande -- får höra om eder att I stån
fasta i en och samme Ande och endräktigt kämpen tillsammans för tron på
evangelium,

<span id="an_1:28">1:28</span> utan att i något stycke låta skrämma eder
av motståndarna. Ty att I så skicken eder är för dem ett vittnesbörd om
att de själva gå mot fördärvet, men att I skolen bliva frälsta, och
detta av Gud.

<span id="an_1:29">1:29</span> Åt eder har ju förunnats icke allenast
att tro på Kristus, utan ock att lida för hans skull,

<span id="an_1:30">1:30</span> i det att I haven samma kamp som I förr
sågen mig hava och nu hören att jag har.

<span id="an_2:1">2:1</span> Om nu förmaning i Kristus, om uppmuntran i
kärlek, om gemenskap i Anden, om hjärtlig godhet och barmhärtighet
betyda något,

<span id="an_2:2">2:2</span> gören då min glädje fullkomlig, i det att I
ären ens till sinnes, uppfyllda av samma kärlek, endräktiga, liksinnade,

<span id="an_2:3">2:3</span> fria ifrån genstridighet och ifrån begär
efter fåfänglig ära. Fasthellre må var och en i ödmjukhet akta den andre
förmer än sig själv.

<span id="an_2:4">2:4</span> Och sen icke var och en på sitt eget bästa,
utan var och en också på andras.

<span id="an_2:5">2:5</span> Varen så till sinnes som Kristus Jesus var,

<span id="an_2:6">2:6</span> han som var till i Guds-skepnad, men icke
räknade jämlikheten med Gud såsom ett byte,

<span id="an_2:7">2:7</span> utan utblottade sig själv, i det han antog
tjänare-skepnad, när han kom i människogestalt. Så befanns han i
utvärtes måtto vara såsom en människa

<span id="an_2:8">2:8</span> och ödmjukade sig och blev lydig intill
döden, ja, intill döden på korset.

<span id="an_2:9">2:9</span> Därför har ock Gud upphöjt honom över
allting och givit honom det namn som är över alla namn

<span id="an_2:10">2:10</span> för att i Jesu namn alla knän skola böja
sig, deras som äro i himmelen, och deras som äro på jorden, och deras
som äro under jorden,

<span id="an_2:11">2:11</span> och för att alla tungor skola bekänna,
Gud, Fadern, till ära, att Jesus Kristus är Herre.

<span id="an_2:12">2:12</span> Därför, mina älskade, såsom I alltid
förut haven varit lydiga, så mån I också nu med fruktan och bävan arbeta
på eder frälsning, och det icke allenast såsom I gjorden, då jag var
närvarande, utan ännu mycket mer nu, då jag är frånvarande.

<span id="an_2:13">2:13</span> Ty Gud är den som verkar i eder både
vilja och gärning, för att hans goda vilja skall ske.

<span id="an_2:14">2:14</span> Gören allt utan att knorra och tveka,

<span id="an_2:15">2:15</span> så att I bliven otadliga och rena, Guds
ostraffliga barn mitt ibland »ett vrångt och avogt släkte», inom vilket
I lysen såsom himlaljus i världen,

<span id="an_2:16">2:16</span> i det att I hållen fast vid livets ord.
Bliven mig så till berömmelse på Kristi dag, till ett vittnesbörd om att
jag icke har strävat förgäves och icke förgäves har arbetat.

<span id="an_2:17">2:17</span> Men om än mitt blod bliver utgjutet såsom
ett drickoffer, när jag förrättar min tempeltjänst och därvid frambär
offret av eder tro, så gläder jag mig dock och deltager i allas eder
glädje.

<span id="an_2:18">2:18</span> Sammalunda mån ock I glädjas och deltaga
i min glädje.

<span id="an_2:19">2:19</span> Jag hoppas nu i Herren Jesus att snart
kunna sända Timoteus till eder, så att ock jag får känna hugnad genom
det som jag då hör om eder.

<span id="an_2:20">2:20</span> Ty jag har ingen av samma sinne som han,
ingen som av så uppriktigt hjärta kommer att hava omsorg om eder.

<span id="an_2:21">2:21</span> Allasammans söka de sitt eget, icke vad
som hör Kristus Jesus till.

<span id="an_2:22">2:22</span> Men hans beprövade trohet kännen I; I
veten huru han med mig har verkat i evangelii tjänst, såsom en son
tjänar sin fader.

<span id="an_2:23">2:23</span> Honom hoppas jag alltså kunna sända, så
snart jag har fått se huru det går med min sak.

<span id="an_2:24">2:24</span> Och i Herren är jag viss om att jag också
själv snart skall få komma.

<span id="an_2:25">2:25</span> Emellertid har jag funnit det nödvändigt
att sända brodern Epafroditus, min medarbetare och medkämpe, tillbaka
till eder, honom som I haven skickat hit, för att å edra vägnar
överlämna åt mig vad jag kunde behöva.

<span id="an_2:26">2:26</span> Ty han längtar efter eder alla och har
ingen ro, därför att I haven hört honom vara sjuk.

<span id="an_2:27">2:27</span> Han har också verkligen varit sjuk, ja,
nära döden, men Gud förbarmade sig över honom; och icke allenast över
honom, utan också över mig, för att jag icke skulle få bedrövelse på
bedrövelse.

<span id="an_2:28">2:28</span> Därför är jag så mycket mer angelägen att
sända honom, både för att I skolen få glädjen att återse honom, och för
att jag själv därigenom skall få lättnad i min bedrövelse.

<span id="an_2:29">2:29</span> Tagen alltså emot honom i Herren, med all
glädje, och hållen sådana män i ära.

<span id="an_2:30">2:30</span> Ty för Kristi verks skull var han nära
döden, i det han satte sitt liv på spel, för att giva mig ersättning för
den tjänst som jag måste sakna från eder personligen.

<span id="an_3:1">3:1</span> För övrigt, mina bröder, glädjen eder i
Herren. Att skriva till eder detsamma som förut, det räknar jag icke för
något besvär, och det är för eder tryggare.

<span id="an_3:2">3:2</span> Given akt på de hundarna, given akt på de
onda arbetarna, given akt på »de sönderskurna».

<span id="an_3:3">3:3</span> Ty vi äro »de omskurna», vi som genom Guds
Ande tjäna Gud och berömma oss av Kristus Jesus och icke förtrösta på
köttet --

<span id="an_3:4">3:4</span> fastän jag för min del väl också kunde hava
skäl att förtrösta på köttet. Ja, om någon menar sig kunna förtrösta på
köttet, så kan jag det ännu mer,

<span id="an_3:5">3:5</span> jag som blev omskuren, när jag var åtta
dagar gammal, jag som är av Israels folk och av Benjamins stam, en
hebré, född av hebréer, jag som i fråga om lagen har varit en farisé,

<span id="an_3:6">3:6</span> i fråga om nitälskan varit en församlingens
förföljare, i fråga om rättfärdighet -- den som vinnes i kraft av lagen
-- varit en ostrafflig man.

<span id="an_3:7">3:7</span> Men allt det som var mig en vinning, det
har jag för Kristi skull räknat såsom en förlust.

<span id="an_3:8">3:8</span> Ja, jag räknar i sanning allt såsom förlust
mot det som är långt mer värt: kunskapen om Kristus Jesus, min Herre. Ty
det är för hans skull som jag har gått förlustig alltsammans och nu
räknar det såsom avskräde, på det att jag må vinna Kristus

<span id="an_3:9">3:9</span> och bliva funnen i honom, icke med min egen
rättfärdighet, den som kommer av lag, utan med den rättfärdighet som
kommer genom tro på Kristus, rättfärdigheten av Gud, på grund av tron.

<span id="an_3:10">3:10</span> Ty jag vill lära känna honom och hans
uppståndelses kraft och få känna delaktighet i hans lidanden, i det jag
bliver honom lik genom en död sådan som hans,

<span id="an_3:11">3:11</span> om jag så skulle kunna nå fram till
uppståndelsen från de döda.

<span id="an_3:12">3:12</span> Icke som om jag redan hade vunnit det
eller redan hade blivit fullkomlig, men jag far efter att vinna det,
eftersom jag själv har blivit vunnen av Kristus Jesus.

<span id="an_3:13">3:13</span> Ja, mina bröder, jag håller icke före att
jag ännu har vunnit det, men ett gör jag: jag förgäter det som är bakom
mig och sträcker mig mot det som är framför mig

<span id="an_3:14">3:14</span> och jagar mot målet, för att få den
segerlön som hålles framför oss genom Guds kallelse ovanifrån, i Kristus
Jesus.

<span id="an_3:15">3:15</span> Må därför vi alla som äro »fullkomliga»
hava ett sådant tänkesätt. Men om så är, att I i något stycke haven
andra tankar, så skall Gud också däröver giva eder klarhet.

<span id="an_3:16">3:16</span> Dock, såvitt vi redan hava hunnit något
framåt, så låtom oss vandra vidare på samma väg.

<span id="an_3:17">3:17</span> Mina bröder, varen ock I mina
efterföljare, och sen på dem som vandra på samma sätt som jag, eftersom
I ju haven oss till föredöme.

<span id="an_3:18">3:18</span> Ty det är såsom jag ofta har sagt eder
och nu åter måste säga under tårar: många vandra såsom fiender till
Kristi kors,

<span id="an_3:19">3:19</span> och deras ände är fördärv; de hava buken
till sin Gud och söka sin ära i det som är deras skam, och deras sinne
är vänt till det som hör jorden till.

<span id="an_3:20">3:20</span> Vi åter hava vårt medborgarskap i
himmelen, och därifrån vänta vi ock Herren Jesus Kristus såsom Frälsare,

<span id="an_3:21">3:21</span> vilken skall så förvandla vår
förnedringskropp, att den bliver lik hans härlighetskropp -- genom den
kraft varmed han ock kan underlägga sig allt.

<span id="an_4:1">4:1</span> Därför, mina älskade och efterlängtade
bröder, min glädje och min krona, stån fasta i Herren med detta sinne, I
mina älskade.

<span id="an_4:2">4:2</span> Evodia förmanar jag, och Syntyke förmanar
jag att de skola vara ens till sinnes i Herren.

<span id="an_4:3">4:3</span> Ja, också till dig, min Synsygus -- du som
med rätta bär det namnet -- har jag en bön: Var dessa kvinnor till
hjälp, ty jämte mig hava de kämpat i evangelii tjänst, de såväl som
Klemens och mina andra medarbetare, vilkas namn äro skrivna i livets
bok.

<span id="an_4:4">4:4</span> Glädjen eder i Herren alltid. Åter vill jag
säga: Glädjen eder.

<span id="an_4:5">4:5</span> Låten edert saktmod bliva kunnigt för alla
människor. Herren är nära!

<span id="an_4:6">4:6</span> Gören eder intet bekymmer, utan låten i
allting edra önskningar bliva kunniga inför Gud, genom åkallan och bön,
med tacksägelse.

<span id="an_4:7">4:7</span> Så skall Guds frid, som övergår allt
förstånd, bevara edra hjärtan och edra tankar, i Kristus Jesus.

<span id="an_4:8">4:8</span> För övrigt, mina bröder, vad sant är, vad
värdigt, vad rätt, vad rent är, vad som är älskligt och värt att akta,
ja, allt vad dygd heter, och allt som förtjänar att prisas -- tänken på
allt sådant.

<span id="an_4:9">4:9</span> Detta, som I haven lärt och inhämtat och
haven hört av mig och sett hos mig, det skolen I göra; och så skall
fridens Gud vara med eder.

<span id="an_4:10">4:10</span> Det har varit för mig en stor glädje i
Herren att I nu omsider haven kommit i en så god ställning, att I haven
kunnat tänka på mitt bästa. Dock, I tänkten nog också förut därpå, men I
haden icke tillfälle att göra något.

<span id="an_4:11">4:11</span> Icke som om jag härmed ville säga att
något har fattats mig; ty jag har lärt mig att vara nöjd med de
omständigheter i vilka jag är.

<span id="an_4:12">4:12</span> Jag vet att finna mig i ringhet, jag vet
ock att finna mig i överflöd. Med vilken ställning och vilka
förhållanden som helst är jag förtrogen: jag kan vara mätt, och jag kan
vara hungrig; jag kan hava överflöd, och jag kan lida brist.

<span id="an_4:13">4:13</span> Allt förmår jag i honom som giver mig
kraft.

<span id="an_4:14">4:14</span> Dock gjorden I väl däri att I visaden mig
deltagande i mitt betryck.

<span id="an_4:15">4:15</span> I veten ju ock själva, I filipper, att
under evangelii första tid, då när jag hade dragit bort ifrån
Macedonien, ingen annan församling än eder trädde i sådan förbindelse
med mig, att räkning kunde föras över »utgivet och mottaget».

<span id="an_4:16">4:16</span> Ty medan jag ännu var i Tessalonika,
sänden I mig både en och två gånger vad jag behövde. --

<span id="an_4:17">4:17</span> Icke som om jag skulle åstunda själva
gåvan; nej, vad jag åstundar är en sådan frukt därav, som rikligen
kommer eder själva till godo.

<span id="an_4:18">4:18</span> Jag har nu fått ut allt, och det i
överflödande mått. Jag har fullt upp, sedan jag av Epafroditus har
mottagit eder gåva, »en välbehaglig lukt», ett offer som täckes Gud och
behagar honom väl.

<span id="an_4:19">4:19</span> Så skall ock min Gud, efter sin rikedom,
i fullt mått och på ett härligt sätt i Kristus Jesus giva eder allt vad
I behöven.

<span id="an_4:20">4:20</span> Men vår Gud och Fader tillhör äran i
evigheternas evigheter. Amen.

<span id="an_4:21">4:21</span> Hälsen var och en av de heliga i Kristus
Jesus. De bröder som äro här hos mig hälsa eder.

<span id="an_4:22">4:22</span> Alla de heliga hälsa eder, först och
främst de som höra till kejsarens hus.

<span id="an_4:23">4:23</span> Herrens, Jesu Kristi, nåd vare med eder
ande.

------------------------------------------------------------------------

[Next: Colossians](col)
