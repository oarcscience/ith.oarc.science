[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pro)  [Next](sol.md) 

------------------------------------------------------------------------

### Swedish Bible: Ecclesiastes

<span id="an_1:1">1:1</span> Detta är predikarens ord, Davids sons,
konungens i Jerusalem.

<span id="an_1:2">1:2</span> Fåfängligheters fåfänglighet! säger
Predikaren. Fåfängligheters fåfänglighet! Allt är fåfänglighet!

<span id="an_1:3">1:3</span> Vad förmån har människan av all möda som
hon gör sig under solen?

<span id="an_1:4">1:4</span> Släkte går, och släkte kommer, och jorden
står evinnerligen kvar.

<span id="an_1:5">1:5</span> Och solen går upp, och solen går ned, och
har sedan åter brått att komma till den ort där hon går upp.

<span id="an_1:6">1:6</span> Vinden far mot söder och vänder sig så mot
norr; den vänder sig och vänder sig, allt under det att den far fram,
och så begynner den åter sitt kretslopp.

<span id="an_1:7">1:7</span> Alla floder rinna ut i havet, och ändå
bliver havet aldrig fullt; där floderna förut hava runnit, dit rinna de
ständigt åter.

<span id="an_1:8">1:8</span> Alla arbetar utan rast; ingen kan utsäga
det. Ögat mättas icke av att se, och örat bliver icke fullt av att höra.

<span id="an_1:9">1:9</span> Vad som har varit är vad som kommer att
vara, och vad som har hänt är vad som kommer att hända; intet nytt sker
under solen.

<span id="an_1:10">1:10</span> Inträffar något varom man ville säga:
»Se, detta är nytt», så har detsamma ändå skett redan förut, i gamla
tider, som voro före oss.

<span id="an_1:11">1:11</span> Man kommer icke ihåg dem som levde före
oss. Och dem som skola uppstå efter oss skall man icke heller komma ihåg
bland dem som leva ännu senare.

<span id="an_1:12">1:12</span> Jag, Predikaren, var konung över Israel i
Jerusalem.

<span id="an_1:13">1:13</span> Och jag vände mitt hjärta till att
begrunda och utrannsaka genom vishet allt vad som händer under himmelen;
sådant är ett uselt besvär, som Gud har givit människors barn till att
plåga sig med.

<span id="an_1:14">1:14</span> När jag nu såg på allt vad som händer
under himmelen, se, då var det allt fåfänglighet och ett jagande efter
vind.

<span id="an_1:15">1:15</span> Det som är krokigt kan icke bliva rakt,
och det som ej finnes kan ej komma med i någon räkning.

<span id="an_1:16">1:16</span> Jag sade i mitt hjärta: »Se, jag har
förvärvat mig stor vishet, och jag har förökat den, så att den övergår
allas som före mig hava regerat över Jerusalem; ja, vishet och insikt
har mitt hjärta inhämtat i rikt mått.»

<span id="an_1:17">1:17</span> Men när jag nu vände mitt hjärta till att
förstå vishet och till att förstå oförnuft och dårskap, då insåg jag att
också detta var ett jagande efter vind.

<span id="an_1:18">1:18</span> Ty där mycken vishet är, där är mycken
grämelse; och den som förökar sin insikt, han förökar sin plåga.

<span id="an_2:1">2:1</span> Jag sade i mitt hjärta: »Välan, jag vill
pröva huru glädje kommer dig, gör dig nu goda dagar.» Men se, också
detta var fåfänglighet.

<span id="an_2:2">2:2</span> Jag måste säga om löjet: »Det är dårskap»,
och om glädjen: »Vad gagnar den till?»

<span id="an_2:3">2:3</span> I mitt hjärta begrundade jag huru jag
skulle pläga min kropp med vin -- allt under det att mitt hjärta ägnade
sig åt vishet -- och huru jag skulle hålla fast vid dårskap, till dess
jag finge se vad som vore bäst för människors barn att göra under
himmelen, de dagar de leva.

<span id="an_2:4">2:4</span> Jag företog mig stora arbeten, jag byggde
hus åt mig, jag planterade vingårdar åt mig.

<span id="an_2:5">2:5</span> Jag anlade åt mig lustgårdar och parker och
planterade i dem alla slags fruktträd.

<span id="an_2:6">2:6</span> Jag anlade vattendammar åt mig för att ur
dem vattna den skog av träd, som växte upp.

<span id="an_2:7">2:7</span> Jag köpte trälar och trälinnor, och
hemfödda tjänare fostrades åt mig; jag fick ock boskap, fäkreatur och
får, i större myckenhet än någon som före mig hade varit i Jerusalem.

<span id="an_2:8">2:8</span> Jag samlade mig jämväl silver och guld och
allt vad konungar och länder kunna äga; jag skaffade mig sångare och
sångerskor och vad som är människors lust: en hustru, ja, många.

<span id="an_2:9">2:9</span> Så blev jag stor, allt mer och mer, större
än någon som före mig hade varit i Jerusalem; och under detta bevarade
jag ändå min vishet.

<span id="an_2:10">2:10</span> Intet som mina ögon begärde undanhöll jag
dem, och ingen glädje nekade jag mitt hjärta. Ty mitt hjärta fann glädje
i all min möda, och detta var min behållna del av all min möda.

<span id="an_2:11">2:11</span> Men när jag så vände mig till att
betrakta alla de verk som mina händer hade gjort, och den möda som jag
hade nedlagt på dem, se, då var det allt fåfänglighet och ett jagande
efter vind. Ja, under solen finnes intet som kan räknas för vinning.

<span id="an_2:12">2:12</span> När jag alltså vände mig till att jämföra
vishet med oförnuft och dårskap -- ty vad kunna de människor göra, som
komma efter konungen, annat än detsamma som man redan förut har gjort?
--

<span id="an_2:13">2:13</span> då insåg jag att visheten väl har samma
företräde framför dårskapen, som ljuset har framför mörkret:

<span id="an_2:14">2:14</span> Den vise har ögon i sitt huvud, men dåren
vandrar i mörker. Dock märkte jag att det går den ene som den andre.

<span id="an_2:15">2:15</span> Då sade jag i mitt hjärta: »Såsom det går
dåren, så skall det ock gå mig; vad gagn har då därav att jag är förmer
i vishet?» Och jag sade i mitt hjärta att också detta var fåfänglighet.

<span id="an_2:16">2:16</span> Ty den vises minne varar icke
evinnerligen, lika litet som dårens; i kommande dagar skall ju
alltsammans redan vara förgätet. Och måste icke den vise dö såväl som
dåren?

<span id="an_2:17">2:17</span> Och jag blev led vid livet, ty illa
behagade mig vad som händer under solen, eftersom allt är fåfänglighet
och ett jagande efter vind.

<span id="an_2:18">2:18</span> Ja, jag blev led vid all den möda som jag
hade gjort mig under solen, eftersom jag åt någon annan som skall komma
efter mig måste lämna vad jag har gjort.

<span id="an_2:19">2:19</span> Och vem vet om denne skall vara en vis
man eller en dåre? Men ändå skall han få råda över allt det varpå jag
har nedlagt min möda och min vishet under solen. Också detta är
fåfänglighet.

<span id="an_2:20">2:20</span> Så begynte jag då att åter förtvivla i
mitt hjärta över all den möda som jag hade gjort mig under solen.

<span id="an_2:21">2:21</span> Ty om en människa med vishet och insikt
och skicklighet har utstått sin möda, så måste hon dock lämna sin del åt
en annan som icke har haft någon möda därmed. Också detta är
fåfänglighet och ett stort elände.

<span id="an_2:22">2:22</span> Ja, vad gagn har människan av all möda
och hjärteoro som hon gör sig under solen?

<span id="an_2:23">2:23</span> Alla hennes dagar äro ju fulla av plåga,
och det besvär hon har är fullt av grämelse; icke ens om natten får
hennes hjärta någon ro. Också detta är fåfänglighet.

<span id="an_2:24">2:24</span> Det är icke en lycka som beror av
människan själv, att hon kan äta och dricka och göra sig goda dagar
under sin möda. Jag insåg att också detta kommer från Guds hand, hans
som har sagt:

<span id="an_2:25">2:25</span> »Vem kan äta, och vem kan njuta, mig
förutan?»

<span id="an_2:26">2:26</span> Ty åt den människa som täckes honom giver
han vishet och insikt och glädje; men åt syndaren giver han besväret att
samla in och lägga tillhopa, för att det sedan må tillfalla någon som
täckes Gud. Också detta är fåfänglighet och ett jagande efter vind.

<span id="an_3:1">3:1</span> Allting har sin tid, och vart företag under
himmelen har sin stund.

<span id="an_3:2">3:2</span> Födas har sin tid, och dö har sin tid.
Plantera har sin tid, och rycka upp det planterade har sin tid.

<span id="an_3:3">3:3</span> Dräpa har sin tid, och läka har sin tid.
Bryta ned har sin tid, och bygga upp har sin tid.

<span id="an_3:4">3:4</span> Gråta har sin tid, och le har sin tid.
Klaga har sin tid, och dansa har sin tid.

<span id="an_3:5">3:5</span> Kasta undan stenar har sin tid, och samla
ihop stenar har sin tid. Taga i famn har sin tid, och avhålla sig från
famntag har sin tid.

<span id="an_3:6">3:6</span> Söka upp har sin tid, och tappa bort har
sin tid. Förvara har sin tid, och kasta bort har sin tid.

<span id="an_3:7">3:7</span> Riva sönder har sin tid, och sy ihop har
sin tid. Tiga har sin tid, och tala har sin tid.

<span id="an_3:8">3:8</span> Älska har sin tid, och hata har sin tid.
Krig har sin tid, och fred har sin tid.

<span id="an_3:9">3:9</span> Vad förmån av sin möda har då den som
arbetar?

<span id="an_3:10">3:10</span> Jag såg vilket besvär Gud har givit
människors barn till att plåga sig med.

<span id="an_3:11">3:11</span> Allt har han gjort skönt för sin tid, ja,
han har ock lagt evigheten i människornas hjärtan, dock så, att de icke
förmå att till fullo, ifrån begynnelsen intill änden, fatta det verk som
Gud har gjort.

<span id="an_3:12">3:12</span> Jag insåg att intet är bättre för dem, än
att de äro glada och göra sig goda dagar, så länge de leva.

<span id="an_3:13">3:13</span> Men om någon kan äta och dricka och njuta
vad gott är under all sin möda, så är också detta en Guds gåva.

<span id="an_3:14">3:14</span> Jag insåg att allt vad Gud gör skall
förbliva evinnerligen; man kan icke lägga något därtill, ej heller taga
något därifrån. Och Gud har så gjort, för att man skall frukta honom.

<span id="an_3:15">3:15</span> Vad som är, det var redan förut, och vad
som kommer att ske, det skedde ock redan förut; Gud söker blott fram det
förgångna.

<span id="an_3:16">3:16</span> Ytterligare såg jag under solen att på
domarsätet rådde orättfärdighet, och på rättfärdighetens säte
orättfärdighet.

<span id="an_3:17">3:17</span> Då sade jag i mitt hjärta: Både den
rättfärdige och den orättfärdige skall Gud döma; ty vart företag och
allt vad man gör har sin tid hos honom.

<span id="an_3:18">3:18</span> Jag sade i mitt hjärta: För människornas
skull sker detta, på det att Gud må pröva dem, och på det att de själva
må inse att de äro såsom fänad.

<span id="an_3:19">3:19</span> Ty det går människors barn såsom det går
fänaden, dem alla går det lika. Såsom fänaden dör, så dö ock de;
enahanda ande hava de ock alla. Ja, människorna hava intet framför
fänaden, ty allt är fåfänglighet.

<span id="an_3:20">3:20</span> Alla går de till samma mål; alla have de
kommit av stoft, och alla skola de åter varda stoft.

<span id="an_3:21">3:21</span> Vem kan veta om människornas ande att den
stiger uppåt, och om fänadens ande att den far ned under jorden?

<span id="an_3:22">3:22</span> Och jag såg att intet är bättre för
människan, än att hon är glad under sitt arbete; ty detta är den del hon
får. Ty vem kan föra henne tillbaka, så att hon får se och hava glädje
av vad som skall ske efter henne?

<span id="an_4:1">4:1</span> Och ytterligare såg jag på alla de
våldsgärningar som förövas under solen. Jag såg förtryckta fälla tårar,
och ingen fanns, som tröstade dem; jag såg dem lida övervåld av sina
förtryckares hand, och ingen fanns, som tröstade dem.

<span id="an_4:2">4:2</span> Då prisade jag de döda, som redan hade fått
dö, lyckliga framför de levande, som ännu leva;

<span id="an_4:3">4:3</span> Men lycklig framför båda prisade jag den
som ännu icke hade kommit till, den som hade sluppit att se vad ont som
göres under solen.

<span id="an_4:4">4:4</span> Och jag såg att all möda och all
skicklighet i vad som göres icke är annat än den enes avund mot den
andre. Också detta är fåfänglighet och ett jagande efter vind.

<span id="an_4:5">4:5</span> Dåren lägger händerna i kors och tär så
sitt eget kött.

<span id="an_4:6">4:6</span> Ja, bättre är en handfull ro än båda
händerna fulla med möda och med jagande efter vind.

<span id="an_4:7">4:7</span> Och ytterligare såg jag något som är
fåfänglighet under solen:

<span id="an_4:8">4:8</span> mången finnes, som står ensam och icke har
någon jämte sig, varken son eller broder; och likväl är det ingen ände
på all hans möda, och hans ögon bliva icke mätta på rikedom. Och för vem
mödar jag mig då och nekar mig själv vad gott är? Också detta är
fåfänglighet och ett uselt besvär.

<span id="an_4:9">4:9</span> Bättre är att vara två än en, ty de två få
större vinning av sin möda.

<span id="an_4:10">4:10</span> Om någondera faller, så kan ju den andre
resa upp sin medbroder. Men ve den ensamme, om han faller och icke en
annan finnes, som kan resa upp honom.

<span id="an_4:11">4:11</span> Likaledes, om två ligga tillsammans, så
hava de det varmt; men huru skall den ensamme bliva varm?

<span id="an_4:12">4:12</span> Och om någon kan slå ned den som är
ensam, så hålla dock två stånd mot angriparen. Och en tretvinnad tråd
brister icke så snart.

<span id="an_4:13">4:13</span> Bättre är en gammal konung som är
dåraktig och ej har förstånd nog att låta varna sig är en fattig yngling
med vishet.

<span id="an_4:14">4:14</span> Ty ifrån fängelset gick en gång en sådan
till konungavälde, fastän han var född i fattigdom inom den andres rike.

<span id="an_4:15">4:15</span> Jag såg huru alla som levde och rörde sig
under solen följde ynglingen, denne nye som skulle träda i den förres
ställe;

<span id="an_4:16">4:16</span> det var ingen ände på hela skaran av alla
dem som han gick i spetsen för. Men ändå hava de efterkommande ingen
glädje av honom. Ty också detta är fåfänglighet och ett jagande efter
vind.

<span id="an_4:17">4:17</span> Bevara din fot, när du går till Guds hus;
att komma dit för att höra är bättre än något slaktoffer som dårarna
frambära; ty de äro oförståndiga och göra så vad ont är.

<span id="an_5:1">5:1</span> Var icke obetänksam med din mun, och låt
icke ditt hjärta förhasta sig med att uttala något ord inför Gud. Gud är
ju i himmelen, och du är på jorden; låt därför dina ord vara få.

<span id="an_5:2">5:2</span> Ty tanklöshet har med sig mångahanda
besvär, och en dåres röst har överflöd på ord.

<span id="an_5:3">5:3</span> När du har gjort ett löfte åt Gud, så dröj
icke att infria det; ty till dårar har han icke behag. Det löfte du har
givit skall du infria.

<span id="an_5:4">5:4</span> Det är bättre att du intet lovar, än att du
gör ett löfte och icke infriar det.

<span id="an_5:5">5:5</span> Låt icke din mun draga skuld över hela din
kropp; och säg icke inför Guds sändebud att det var ett förhastande.
Icke vill du att Gud skall förtörnas för ditt tals skull, så att han
fördärvar sina händers verk?

<span id="an_5:6">5:6</span> Se, där mycken tanklöshet och fåfänglighet
är, där är ock en myckenhet av ord. Ja, Gud må du frukta.

<span id="an_5:7">5:7</span> Om du ser att den fattige förtryckes, och
att rätt och rättfärdighet våldföres i landet, så förundra dig icke
däröver; ty på den höge vaktar en högre, och andra ännu högre vakta på
dem båda.

<span id="an_5:8">5:8</span> Och vid allt detta är det en förmån för ett
land att hava en konung som så styr, att marken bliver brukad.

<span id="an_5:9">5:9</span> Den som så älskar penningar bliver icke
mätt på penningar, och den som älskar rikedom har ingen vinning därav.
Också detta är fåfänglighet.

<span id="an_5:10">5:10</span> När ägodelarna förökas, bliva ock de som
äta av dem många; och till vad gagn äro de då för ägaren, utom att hans
ögon få se dem?

<span id="an_5:11">5:11</span> Söt är arbetarens sömn, vare sig han har
litet eller mycket att äta; men den rikes överflöd tillstädjer honom
icke att sova.

<span id="an_5:12">5:12</span> Ett bedrövligt elände som jag har sett
under solen är det att hopsparad rikedom kan bliva sin ägare till skada.

<span id="an_5:13">5:13</span> Och om rikedomen har gått förlorad för
någon genom en olycka, så får hans son, om han har fött en son, alls
intet därav.

<span id="an_5:14">5:14</span> Sådan som han kom ur sin moders liv måste
han själv åter gå bort, lika naken som han kom, och för sin möda får han
alls intet som han kan taga med sig.

<span id="an_5:15">5:15</span> Också det är ett bedrövligt elände. Om
han måste gå bort alldeles sådan som han kom, vad förmån har han då
därav att han så mödar sig -- för vind?

<span id="an_5:16">5:16</span> Nej, alla sina livsdagar framlever han i
mörker; och mycken grämelse har han, och plåga och förtret.

<span id="an_5:17">5:17</span> Se, vad jag har funnit vara bäst och
skönast för människan, det är att hon äter och dricker och gör sig goda
dagar vid den möda som hon har under solen, medan de livsdagar vara, som
Gud giver henne; ty detta är den del hon får.

<span id="an_5:18">5:18</span> Och om Gud åt någon har givit rikedom och
skatter, och därtill förunnat honom makt att njuta härav och att göra
sig till godo sin del och att vara glad under sin möda, så är också
detta en Guds gåva.

<span id="an_5:19">5:19</span> Ty man tänker då icke så mycket på sina
livsdagars gång, när Gud förlänar glädje i hjärtat.

<span id="an_6:1">6:1</span> Ett elände som jag har sett under solen,
och som kommer tungt över människorna är det,

<span id="an_6:2">6:2</span> när Gud åt någon har givit rikedom och
skatter och ära, så att denne för sin räkning intet saknar av allt det
han önskar sig, och Gud sedan icke förunnar honom makt att själv njuta
därav, utan låter en främling få njuta därav; detta är fåfänglighet och
en usel plåga.

<span id="an_6:3">6:3</span> Om en man än finge hundra barn och finge
leva i många år, ja, om hans livsdagar bleve än så många, men hans själ
icke finge njuta sig mätt av hans goda, och om han så bleve utan
begravning, då säger jag: lyckligare än han är ett ofullgånget foster.

<span id="an_6:4">6:4</span> Ty såsom ett fåfängligt ting har detta
kommit till världen, och i mörker går det bort, och i mörker höljes dess
namn;

<span id="an_6:5">6:5</span> det fick ej ens se solen, och det vet av
intet. Ett sådant har bättre ro än han.

<span id="an_6:6">6:6</span> Ja, om han än levde i två gånger tusen år
utan att få njuta något gott -- gå icke ändå alla till samma mål?

<span id="an_6:7">6:7</span> All människans möda är för hennes mun, och
likväl bliver hennes hunger icke mättad.

<span id="an_6:8">6:8</span> Ty vad förmån har den vise framför dåren?
Vad båtar det den fattige, om han förstår att skicka sig inför de
levande?

<span id="an_6:9">6:9</span> Bättre är att se något för ögonen än att
fara efter något med begäret. Också detta är fåfänglighet och ett
jagande efter vind.

<span id="an_6:10">6:10</span> Vad som är, det var redan förut nämnt vid
namn; förutbestämt var vad en människa skulle bliva. Och hon kan icke gå
till rätta med honom som är mäktigare än hon själv.

<span id="an_6:11">6:11</span> Ty om man ock ordar än så mycket och
därmed förökar fåfängligheten, vad förmån har man därav?

<span id="an_7:1">7:1</span> Ty vem vet vad gott som skall hända en
människa i livet, under de fåfängliga livsdagar som hon får framleva,
lik en skugga? Och vem kan säga en människa vad som efter henne skall
ske under solen?

<span id="an_7:2">7:2</span> Bättre är gott namn än god salva, och
bättre är dödens dag än födelsedagen.

<span id="an_7:3">7:3</span> Bättre än att gå i gästabudshus är det att
gå i sorgehus; ty där är änden för alla människor, och den efterlevande
må lägga det på hjärtat.

<span id="an_7:4">7:4</span> Bättre är grämelse än löje, ty av det som
gör ansiktet sorgset far hjärtat väl.

<span id="an_7:5">7:5</span> De visas hjärtan äro i sorgehus, och
dårarnas hjärtan i hus där man glädes.

<span id="an_7:6">7:6</span> Bättre är att höra förebråelser av en vis
man än att få höra sång av dårar.

<span id="an_7:7">7:7</span> Ty såsom sprakandet av törne under grytan,
så är dårarnas löje. Också detta är fåfänglighet.

<span id="an_7:8">7:8</span> Ty vinningslystnad gör den vise till en
dåre, och mutor fördärva hjärtat.

<span id="an_7:9">7:9</span> Bättre är slutet på en sak än dess
begynnelse; bättre är en tålmodig man än en högmodig.

<span id="an_7:10">7:10</span> Var icke för hastig i ditt sinne till att
gräma dig, ty grämelse bor i dårars bröst.

<span id="an_7:11">7:11</span> Spörj icke: »Varav kommer det att forna
dagar voro bättre än våra?» Ty icke av vishet kan du fråga så.

<span id="an_7:12">7:12</span> Jämgod med arvgods är vishet, ja, hon är
förmer i värde för dom som se solen.

<span id="an_7:13">7:13</span> Ty under vishetens beskärm är man såsom
under penningens beskärm, men den förståndiges förmån är att visheten
behåller sin ägare vid liv.

<span id="an_7:14">7:14</span> Se på Guds verk; vem kan göra rakt vad
han har gjort krokigt?

<span id="an_7:15">7:15</span> Var alltså vid gott mod under den goda
dagen, och betänk under den onda dagen att Gud har gjort denna såväl som
den andra, för att människan icke skall kunna utfinna något om det som
skall ske, när hon är borta.

<span id="an_7:16">7:16</span> Det ena som det andra har jag sett under
mina fåfängliga dagar: mången rättfärdig som har förgåtts i sin
rättfärdighet, och mången orättfärdig som länge har fått leva i sin
ondska.

<span id="an_7:17">7:17</span> Var icke alltför rättfärdighet, och var
icke alltför mycket vis; icke vill du fördärva dig själv?

<span id="an_7:18">7:18</span> Var icke alltför orättfärdig, och var
icke en dåre; icke vill du dö i förtid?

<span id="an_7:19">7:19</span> Det är bäst att du håller fast vid det
ena, utan att ändå släppa det andra; ty den som fruktar Gud finner en
utväg ur allt detta.

<span id="an_7:20">7:20</span> Visheten gör den vise starkare än tio
väldiga i staden.

<span id="an_7:21">7:21</span> Ty ingen människa är så rättfärdig på
jorden, att hon gör vad gott är och icke begår någon synd.

<span id="an_7:22">7:22</span> Akta icke heller på alla ord som man
talar, eljest kunde du få höra din egen tjänare uttala förbannelser över
dig.

<span id="an_7:23">7:23</span> Ditt hjärta vet ju att du själv mången
gång har uttalat förbannelser över andra.

<span id="an_7:24">7:24</span> Detta allt har jag försökt att utröna
genom vishet. Jag sade: »Jag vill bliva vis», men visheten förblev
fjärran ifrån mig.

<span id="an_7:25">7:25</span> Ja, tingens väsen ligger i fjärran, djupt
nere i djupet; vem kan utgrunda det?

<span id="an_7:26">7:26</span> När jag vände mig med mitt hjärta till
att eftersinna och begrunda, och till att söka visheten och det som är
huvudsumman, och till att förstå ogudaktigheten i dess dårskap och
dåraktigheten i dess oförnuft,

<span id="an_7:27">7:27</span> då fann jag något som var bittrare än
döden: kvinnan, hon som själv är ett nät, och har ett hjärta som är en
snara, och armar som äro bojor. Den som täckes Gud kan undkomma henne,
men syndaren bliver hennes fånge.

<span id="an_7:28">7:28</span> Se, detta fann jag, säger Predikaren, i
det jag lade det ena till det andra för att komma till huvudsumman.

<span id="an_7:29">7:29</span> Något gives, som min själ beständigt har
sökt, men som jag icke har funnit: väl har jag funnit en man bland
tusen, men en kvinna har jag icke funnit i hela hopen.

<span id="an_7:30">7:30</span> Dock se, detta har jag funnit, att Gud
har gjort människorna sådana de borde vara, men själva tänka de ut
mångahanda funder.

<span id="an_8:1">8:1</span> Vem är lik den vise, och vem förstår att så
uttyda en sak? Visheten gör människans ansikte ljust, genom den
förvandlas det råa i hennes uppsyn.

<span id="an_8:2">8:2</span> Jag säger er: Akta på konungens bud, ja,
gör det för den eds skull som du har svurit vid Gud.

<span id="an_8:3">8:3</span> Förhasta dig icke att övergiva honom, inlåt
dig ej på något som är ont; han kan ju göra allt vad han vill.

<span id="an_8:4">8:4</span> Ty en konungs ord är mäktigt, och vem kan
säga till honom: »Vad gör du?»

<span id="an_8:5">8:5</span> Den som håller budet skall icke veta av
något ont; och tid och sätt skall den vises hjärta lära känna.

<span id="an_8:6">8:6</span> Ty vart företag har sin tid och sitt sätt,
och en människas ondska kommer tungt över henne.

<span id="an_8:7">8:7</span> Hon vet ju icke vad som kommer att ske; vem
kan säga henne huru något kommer att ske?

<span id="an_8:8">8:8</span> Ingen människa har makt över vinden, till
att hejda den, ej heller har någon makt över dödens dag, ej heller
finnes undflykt i krig; så kan ogudaktigheten icke rädda sin man.

<span id="an_8:9">8:9</span> Allt detta såg jag, när jag gav akt på allt
vad som händer under solen, i en tid då den ena människan har makt över
den andra, henne till olycka.

<span id="an_8:10">8:10</span> Ock likaledes såg jag att de ogudaktiga
fingo komma i sin grav och gå till vila, under det att sådana som hade
gjort vad rätt var måste draga bort ifrån den Heliges boning och blevo
förgätna i staden. Också detta är fåfänglighet.

<span id="an_8:11">8:11</span> Därför att dom icke strax går över vad
ont som göres, få människors barn dristighet att göra det ont är,

<span id="an_8:12">8:12</span> eftersom syndaren hundra gånger kan göra
vad ont är och likväl får länge leva. Dock vet jag ju att det skall gå
de gudfruktiga väl, därför att de frukta Gud,

<span id="an_8:13">8:13</span> men att det icke skall gå den ogudaktige
väl, och att hans dagar icke skola förlängas, såsom skuggan förlänges,
eftersom han icke fruktar Gud.

<span id="an_8:14">8:14</span> En fåfänglighet som händer här på jorden
är det att rättfärdiga finnas, vilka det går såsom hade de gjort de
ogudaktigas gärningar, och att ogudaktiga finnas, vilka det går såsom
hade de gjort de rättfärdigas gärningar. Jag sade: Också detta är
fåfänglighet.

<span id="an_8:15">8:15</span> Så prisade jag då glädjen och fann att
intet är bättre för människan under solen, än att hon äter ock dricker
och är glad, så att detta får följa henne vid hennes möda, under de
livsdagar som Gud giver henne under solen.

<span id="an_8:16">8:16</span> När jag vände mitt hjärta till att förstå
vishet, och till att betrakta det besvär som man gör sig på jorden utan
att få sömn i sina ögon, varken dag eller natt,

<span id="an_8:17">8:17</span> då insåg jag att det är så med alla Guds
verk, att människan icke förmår fatta vad som händer under solen; ty
huru mycket en människa än mödar sig för att utforska det, fattar hon
det ändå icke. Och om någon vis man tänker att han skall kunna förstå
det, så kommer han ändå icke att kunna fatta det.

<span id="an_9:1">9:1</span> Ja, allt detta har jag besinnat, och jag
har sökt pröva allt detta, huru de rättfärdiga och de visa och deras
verk äro i Guds våld. Varken om kärlek eller hat kan en människa veta
något förut; allt kan förestå henne.

<span id="an_9:2">9:2</span> Ja, allt kan vederfaras alla; det går den
rättfärdige såsom den ogudaktige, den gode och rene såsom den orene, den
som offrar såsom den vilken icke offrar; den gode räknas lika med
syndaren, den som svär bliver lik den som har försyn för att svärja.

<span id="an_9:3">9:3</span> Ett elände vid allt som händer under solen
är detta, att det går alla lika. Därför äro ock människornas hjärtan
fulla med ondska, och oförnuft är i deras hjärtan, så länge de leva; och
sedan måste de ned bland de döda.

<span id="an_9:4">9:4</span> För den som utkoras att vara i de levandes
skara finnes ju ännu något att hoppas; ty bättre är att vara en levande
hund än ett dött lejon.

<span id="an_9:5">9:5</span> Och väl veta de som leva att de måste dö,
men de döda vet alls intet, och de hava ingen vinning mer att vänta,
utan deras åminnelse är förgäten.

<span id="an_9:6">9:6</span> Både deras kärlek och deras hat och deras
avund hava redan nått sin ände, och aldrig någonsin få de mer någon del
i vad som händer under solen.

<span id="an_9:7">9:7</span> Välan, så ät då ditt bröd med glädje, och
drick ditt vin med glatt hjärta, ty Gud har redan i förväg givit sitt
bifall till vad du gör.

<span id="an_9:8">9:8</span> Låt dina kläder alltid vara vita, och låt
aldrig olja fattas på ditt huvud.

<span id="an_9:9">9:9</span> Njut livet med någon kvinna som du älskar,
så länge de fåfängliga livsdagar vara, som förlänas dig under solen, ja,
under alla dina fåfängliga dagar; ty detta är den del du får i livet vid
den möda som du gör dig under solen.

<span id="an_9:10">9:10</span> Allt vad du förmår uträtta med din kraft
må du söka uträtta; ty i dödsriket, dit du går, kan man icke verka eller
tänka, där finnes ingen insikt eller vishet.

<span id="an_9:11">9:11</span> Ytterligare såg jag under solen att det
icke beror av de snabba huru de lyckas i löpandet, icke av hjältarna
huru striden utfaller, icke av de visa huru de få sitt bröd, icke av de
kloka vad rikedom de förvärva, eller av de förståndiga vad ynnest de
vinna, utan att allt för dem beror av tid och lägenhet.

<span id="an_9:12">9:12</span> Ty människan känner icke sin tid, lika
litet som fiskarna, vilka fångas i olycksnätet, eller fåglarna, vilka
fastna i snaran. Såsom dessa, så snärjas ock människornas barn på
olyckans tid, när ofärd plötsligt faller över dem.

<span id="an_9:13">9:13</span> Också detta såg jag under solen, ett
visdomsverk, som tycktes mig stort:

<span id="an_9:14">9:14</span> Det fanns en liten stad med få invånare,
och mot den kom en stor konung och belägrade den och byggde stora
bålverk mot den.

<span id="an_9:15">9:15</span> Men därinne fanns en fattig man som var
vis; och denne räddade staden genom sin vishet. Dock, sedan tänkte ingen
människa på denne fattige man.

<span id="an_9:16">9:16</span> Då sade jag: Väl är vishet bättre än
styrka, men den fattiges vishet bliver icke föraktad, och hans ord varda
icke hörda.

<span id="an_9:17">9:17</span> De vises ord, om de ock höras helt
stilla, äro förmer än allt ropande av en dårarnas överste.

<span id="an_9:18">9:18</span> Bättre är vishet än krigsredskap; ty en
enda som felar kan fördärva mycket gott.

<span id="an_10:1">10:1</span> Giftflugor vålla stank och jäsning i
salvoberedarens salva; så uppväger ett grand av dårskap både vishet och
ära.

<span id="an_10:2">10:2</span> Den vise har sitt hjärta åt höger, men
dåren har sitt hjärta åt vänster.

<span id="an_10:3">10:3</span> Ja, varhelst dåren går kommer hans
förstånd till korta, och till alla säger han ifrån, att han är en dåre.

<span id="an_10:4">10:4</span> Om hos en furste vrede uppstår mot dig,
så håll dig dock stilla, ty saktmod gör stora synder ogjorda.

<span id="an_10:5">10:5</span> Ett elände gives, som jag har sett under
solen, ett fel som beror av den som har makten:

<span id="an_10:6">10:6</span> att dårskap sättes på höga platser, medan
förnämliga män få sitta i förnedring.

<span id="an_10:7">10:7</span> Jag har sett trälar färdas till häst och
hövdingar få gå till fots såsom trälar.

<span id="an_10:8">10:8</span> Den som gräver en grop, han faller själv
däri, och den som bryter ned en mur, honom stinger ormen.

<span id="an_10:9">10:9</span> Den som vältrar bort stenar bliver skadad
av dem, den som hugger ved kommer i fara därvid.

<span id="an_10:10">10:10</span> Om man icke slipar eggen, när ett järn
har blivit slött, så måste man anstränga krafterna dess mer; och vishet
är att göra allt på bästa sätt.

<span id="an_10:11">10:11</span> Om ormen får stinga, innan han har
blivit tjusad, så har besvärjaren intet gagn av sin konst.

<span id="an_10:12">10:12</span> Med sin muns ord förvärvar den vise
ynnest, men dårens läppar fördärva honom själv.

<span id="an_10:13">10:13</span> Begynnelsen på hans muns ord är
dårskap, och änden på hans tal är uselt oförnuft.

<span id="an_10:14">10:14</span> Och dåren är rik på ord; dock vet ingen
människa vad som skall ske; vem kan säga en människa vad som efter henne
skall ske?

<span id="an_10:15">10:15</span> Dårens möda bliver honom tung, ty icke
ens till staden hittar han fram.

<span id="an_10:16">10:16</span> Ve dig, du land vars konung är ett
barn, och vars furstar hålla måltid redan på morgonen!

<span id="an_10:17">10:17</span> Väl dig, du land vars konung är en
ädling, och vars furstar hålla måltid i tillbörlig tid, med måttlighet,
och icke för att överlasta sig!

<span id="an_10:18">10:18</span> Genom lättja förfalla husets bjälkar,
och genom försumlighet dryper det in i huset.

<span id="an_10:19">10:19</span> Till sin förlustelse håller man
gästabud, och vinet gör livet glatt; men penningen är det som förlänar
alltsammans.

<span id="an_10:20">10:20</span> Uttala ej ens i din tanke förbannelser
över en konung, och ej ens i din sovkammare förbannelser över en rik
man; ty himmelens fåglar böra fram ditt tal, och de bevingade förkunna
vad du har sagt.

<span id="an_11:1">11:1</span> Sänd ditt bröd över vattnet, ty i tidens
längd får du det tillbaka.

<span id="an_11:2">11:2</span> Dela vad du har i sju delar, ja, i åtta,
ty du vet icke vilken olycka som kan gå över landet.

<span id="an_11:3">11:3</span> Om molnen äro fulla av regn, så tömma de
ut det på jorden; och om ett träd faller omkull, det må falla mot söder
eller mot norr, så ligger det på den plats där det har fallit.

<span id="an_11:4">11:4</span> En vindspejare får aldrig så, och en
molnspanare får aldrig skörda.

<span id="an_11:5">11:5</span> Lika litet som du vet vart vinden far,
eller huru benen bildas i den havandes liv, lika litet förstår du Guds
verk, hans som verkar alltsammans.

<span id="an_11:6">11:6</span> Så ut om morgonen din säd, och underlåt
det ej heller om aftonen, ty du vet icke vilketdera som är gagneligast,
eller om det ena jämte det andra är bäst.

<span id="an_11:7">11:7</span> Och ljuset är ljuvligt, och det är gott
för ögonen att få se solen.

<span id="an_11:8">11:8</span> Ja, om en människa får leva än så många
år, så må hon vara glad under dem alla, men betänka, att eftersom
mörkrets dagar bliva så många, är ändå allt som händer fåfänglighet.

<span id="an_11:9">11:9</span> Gläd dig, du yngling, din ungdom, och låt
ditt hjärta unna dig fröjd i din ungdomstid; ja, vandra de vägar ditt
hjärta lyster och så, som det behagar dina ögon. Men vet att Gud för
allt detta skall draga dig till doms.

<span id="an_11:10">11:10</span> Ja, låt grämelse vika ur ditt hjärta,
och håll plåga borta från din kropp. Ty ungdom och blomstring är
fåfänglighet.

<span id="an_12:1">12:1</span> Så tänk då på din Skapare i din
ungdomstid, förrän de onda dagarna komma och de år nalkas, om vilka du
skall säga: »Jag finner icke behag i dem»;

<span id="an_12:2">12:2</span> Ja, förrän solen bliver förmörkad, och
dagsljuset och månen och stjärnorna; före den ålder då molnen komma igen
efter regnet,

<span id="an_12:3">12:3</span> den tid då väktarna i huset darra och de
starka männen kröka sig; då malerskorna sitta fåfänga, så få som de nu
hava blivit, och skåderskorna hava det mörkt i sina fönster;

<span id="an_12:4">12:4</span> då dörrarna åt gatan stängas till, medan
ljudet från kvarnen försvagas; då man står upp, när fågeln begynner
kvittra, och alla sångens tärnor sänka rösten;

<span id="an_12:5">12:5</span> då man fruktar för var backe och
förskräckelser bo på vägarna; då mandelträdet blommar och gräshoppan
släpar sig fram och kaprisknoppen bliver utan kraft, nu då människan
skall fara till sin eviga boning och gråtarna redan gå och vänta på
gatan;

<span id="an_12:6">12:6</span> ja, förrän silversnöret ryckes bort och
den gyllene skålen slås sönder, och förrän ämbaret vid källan krossas
och hjulet slås sönder och faller i brunnen

<span id="an_12:7">12:7</span> och stoftet vänder åter till jorden,
varifrån det har kommit, och anden vänder åter till Gud, som har givit
den.

<span id="an_12:8">12:8</span> Fåfängligheters fåfänglighet! säger
Predikaren. Allt är fåfänglighet! ----

<span id="an_12:9">12:9</span> För övrigt är att säga att Predikaren var
en vis man, som också annars lärde folket insikt och övervägde och
rannsakade; många ordspråk författade han.

<span id="an_12:10">12:10</span> Predikaren sökte efter att finna
välbehagliga ord, sådant som med rätt kunde skrivas, och sådant som med
sanning kunde sägas.

<span id="an_12:11">12:11</span> De visas ord äro såsom uddar, och lika
indrivna spikar äro deras tänkespråk. De äro gåvor från en och samma
Herde.

<span id="an_12:12">12:12</span> Och för övrigt är utom detta att säga:
Min son, låt varna dig! Ingen ände är på det myckna bokskrivandet, och
mycket studerande gör kroppen trött.

<span id="an_12:13">12:13</span> Änden på talet, om vi vilja höra
huvudsumman, är detta: Frukta Gud och håll hans bud, ty det hör alla
människor till.

<span id="an_12:14">12:14</span> Ty Gud skall draga alla gärningar till
doms, när han dömer allt vad förborgat är, evad det är gott eller ont.

------------------------------------------------------------------------

[Next: Song of Solomon](sol.md)
