[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jdg)  [Next](sa1) 

------------------------------------------------------------------------

### Swedish Bible: Ruth

<span id="an_1:1">1:1</span> På den tid då domarna regerade uppstod
hungersnöd i landet. Då drog en man från Bet-Lehem i Juda åstad med sin
hustru och sina båda söner för att bosätta sig i Moabs land under någon
tid.

<span id="an_1:2">1:2</span> Mannen hette Elimelek, hans hustru Noomi,
och hans båda söner Mahelon och Kiljon; och de voro efratiter, från
Bet-Lehem i Juda. Så kommo de nu till Moabs land och vistades där.

<span id="an_1:3">1:3</span> Och Elimelek, Noomis man, dog; men hon
levde kvar med sina båda söner.

<span id="an_1:4">1:4</span> Dessa skaffade sig moabitiska hustrur; den
ena hette Orpa och den andra Rut.

<span id="an_1:5">1:5</span> Och sedan de hade bott där vid pass tio år,
dogo också de båda, Mahelon och Kiljon; men kvinnan levde kvar efter
sina båda söner och sin man.

<span id="an_1:6">1:6</span> Då stod hon upp med sina sonhustrur för att
vända tillbaka från Moabs land; ty hon hade hört i Moabs land att HERREN
hade sett till sitt folk och givit det bröd.

<span id="an_1:7">1:7</span> Så begav hon sig, jämte sina båda
sonhustrur, från det ställe där hon hade vistats. Men när de nu gingo
sin väg fram, för att komma tillbaka till Juda land,

<span id="an_1:8">1:8</span> sade Noomi till sina båda sonhustrur:
»Vänden om och gå hem igen, var och en till sin moder.

<span id="an_1:9">1:9</span> HERREN bevise godhet mot eder, såsom I
haven gjort mot de båda döda och mot mig. HERREN give eder att I mån
finna ro, var i sin mans hus.» Därefter kysste hon dem. Men de brusto ut
i gråt

<span id="an_1:10">1:10</span> och sade till henne: »Nej, vi vilja följa
med dig tillbaka till ditt folk.»

<span id="an_1:11">1:11</span> Men Noomi svarade: »Vänden om, mina
döttrar. Varför skullen I gå med mig? Kan väl jag ännu en gång få söner
i mitt liv, vilka kunna bliva män åt eder?

<span id="an_1:12">1:12</span> Vänden om, mina döttrar, och gån hem, ty
jag är nu för gammal att överlämna mig åt en man. Och om jag än kunde
tänka: 'Jag har ännu hopp', ja, om jag ock redan i natt överlämnade mig
åt en man och så verkligen födde söner,

<span id="an_1:13">1:13</span> icke skullen I därför vänta, till dess
att de hade blivit fullvuxna, icke skullen I därför stänga eder inne och
förbliva utan män? Bort det, mina döttrar! Jag känner redan bedrövelse
nog för eder skull, eftersom HERRENS hand så har drabbat mig.»

<span id="an_1:14">1:14</span> Då brusto de åter ut i gråt. Och Orpa
kysste sin svärmoder till avsked, men Rut höll sig alltjämt intill
henne.

<span id="an_1:15">1:15</span> Då sade hon: »Se, din svägerska har vänt
tillbaka till sitt folk och till sin gud; vänd ock du tillbaka och följ
din svägerska.»

<span id="an_1:16">1:16</span> Men Rut svarade: »Sök icke intala mig att
övergiva dig och vända tillbaka ifrån dig. Ty dit du går vill ock jag
gå, och där du stannar vill ock jag stanna. Ditt folk är mitt folk, och
din Gud är min Gud.

<span id="an_1:17">1:17</span> Där du dör vill ock jag dö, och där vill
jag bliva begraven. HERREN straffe mig nu och framgent, om något annat
än döden kommer att skilja mig från dig.»

<span id="an_1:18">1:18</span> Då hon nu såg att denna stod fast i sitt
beslut att gå med henne, upphörde hon att tala därom med henne.

<span id="an_1:19">1:19</span> Så gingo de båda med varandra, till dess
att de kommo till Bet-Lehem. Och när de kommo till Bet-Lehem, kom hela
staden i rörelse för deras skull, och kvinnorna sade: »Detta är ju
Noomi!»

<span id="an_1:20">1:20</span> Men hon sade till dem: »Kallen mig icke
Noomi, utan kallen mig Mara, ty den Allsmäktige har låtit mycken
bedrövelse komma över mig.

<span id="an_1:21">1:21</span> Rik drog jag härifrån, och tomhänt har
HERREN låtit mig komma tillbaka. Varför kallen I mig då Noomi, när
HERREN har vittnat emot mig, när den Allsmäktige har låtit det gå mig så
illa?»

<span id="an_1:22">1:22</span> Så kom då Noomi tillbaka med sin
sonhustru, moabitiskan Rut, i det hon vände tillbaka från Moabs land.
Och de kommo till Bet-Lehem, när kornskörden begynte.

<span id="an_2:1">2:1</span> Men Noomi hade en frände på sin mans sida,
en rik man av Elimeleks släkt, vid namn Boas.

<span id="an_2:2">2:2</span> Och moabitiskan Rut sade till Noomi: »Låt
mig gå ut på åkern och plocka ax efter någon inför vilkens ögon jag
finner nåd.» Hon svarade henne: »Ja, gå, min dotter.»

<span id="an_2:3">2:3</span> Då gick hon åstad och kom till en åker och
plockade där ax efter skördemännen; och det hände sig så för henne att
åkerstycket tillhörde Boas, som var av Elimeleks släkt.

<span id="an_2:4">2:4</span> Och Boas kom just då dit från Bet-Lehem;
och han sade till skördemännen: »HERREN vare med eder.» De svarade
honom: »HERREN välsigne dig.»

<span id="an_2:5">2:5</span> Och Boas frågade den bland tjänarna, som
hade uppsikt över skördemännen: »Vem tillhör den unga kvinnan där?»

<span id="an_2:6">2:6</span> Tjänaren som hade uppsikt över skördemännen
svarade och sade: »Det är en moabitisk kvinna, den kvinna som med Noomi
har kommit hit från Moabs land.

<span id="an_2:7">2:7</span> Hon bad att hon skulle få plocka och
hopsamla ax bland kärvarna, efter skördemännen; och så kom hon, och hon
har hållit på allt sedan i morse ända till denna stund, utom att hon
nyss har vilat något litet därinne.»

<span id="an_2:8">2:8</span> Då sade Boas till Rut: »Hör, min dotter: du
skall icke gå bort och plocka ax på någon annan åker, ej heller gå
härifrån, utan du skall hålla dig till mina tjänarinnor här.

<span id="an_2:9">2:9</span> Se efter, var skördemännen arbeta på åkern,
och gå efter dem; jag har förbjudit mina tjänare att göra dig något för
när. Och om du bliver törstig, så gå till kärlen och drick av det som
mina tjänare hämta.»

<span id="an_2:10">2:10</span> Då föll hon ned på sitt ansikte och
bugade sig mot jorden och sade till honom: »Varför har jag funnit sådan
nåd för dina ögon, att du tager dig an mig, fastän jag är en främling?»

<span id="an_2:11">2:11</span> Boas svarade och sade till henne: »För
mig har blivit berättat allt vad du har gjort mot din svärmoder efter
din mans död, huru du har övergivit din fader och din moder och ditt
fädernesland, och vandrat åstad till ett folk som du förut icke kände.

<span id="an_2:12">2:12</span> HERREN vedergälle dig för vad du har
gjort; ja, må full lön tillfalla dig från HERREN, Israels Gud, till
vilken du har kommit, för att finna tillflykt under hans vingar.»

<span id="an_2:13">2:13</span> Hon sade: »Så må jag då finna nåd för
dina ögon, min herre; ty du har tröstat mig och talat vänligt med din
tjänarinna, fastän jag icke är såsom någon av dina tjänarinnor.»

<span id="an_2:14">2:14</span> Och när måltidsstunden var inne, sade
Boas till henne: »Kom hitfram och ät av brödet och doppa ditt brödstycke
i vinet.» Då satte hon sig vid sidan av skördemännen; och han lade för
henne rostade ax, och hon åt och blev mätt och fick därtill över.

<span id="an_2:15">2:15</span> Och när hon därefter stod upp för att
plocka ax, bjöd Boas sina tjänare och sade: »Låten henne ock få plocka
ax mellan kärvarna, och förfördelen henne icke.

<span id="an_2:16">2:16</span> Ja, I mån till och med draga ut strån ur
knipporna åt henne och låta dem ligga, så att hon får plocka upp dem,
och ingen må banna henne därför.»

<span id="an_2:17">2:17</span> Så plockade hon ax på åkern ända till
aftonen; och när hon klappade ut det som hon hade plockat, var det vid
pass en efa korn.

<span id="an_2:18">2:18</span> Och hon tog sin börda och gick in i
staden, och hennes svärmoder fick se vad hon hade plockat. Därefter tog
hon fram och gav henne vad hon hade fått över, sedan hon hade ätit sig
mätt.

<span id="an_2:19">2:19</span> Då sade hennes svärmoder till henne: »Var
har du i dag plockat ax, och var har du arbetat? Välsignad vare han som
har tagit sig an dig!» Då berättade hon för sin svärmoder hos vem hon
hade arbetat; hon sade: »Den man som jag i dag har arbetat hos heter
Boas.»

<span id="an_2:20">2:20</span> Då sade Noomi till sin sonhustru:
»Välsignad vare han av HERREN, därför att han icke har undandragit sig
att bevisa godhet både mot de levande och mot de döda!» Och Noomi sade
ytterligare till henne: »Den mannen är vår nära frände, en av våra
bördemän.»

<span id="an_2:21">2:21</span> Moabitiskan Rut sade: »Han sade ock till
mig: 'Håll dig till mina tjänare, ända till dess att de hava inbärgat
hela min skörd.'»

<span id="an_2:22">2:22</span> Då sade Noomi till sin sonhustru Rut:
»Ja, det är bäst, min dotter, att du går med hans tjänarinnor, så att
man icke behandlar dig illa, såsom det kunde ske på en annan åker.»

<span id="an_2:23">2:23</span> Så höll hon sig då till Boas' tjänarinnor
och plockade ax där, till dess både korn- och veteskörden voro
avslutade. Men hon bodde hos sin svärmoder.

<span id="an_3:1">3:1</span> Och hennes svärmoder Noomi sade till henne:
»Min dotter, jag vill söka skaffa dig ro, för att det må gå dig väl.

<span id="an_3:2">3:2</span> Så hör då: Boas, med vilkens tjänarinnor du
har varit tillsammans, är ju vår frände. Och just i natt kastar han korn
på sin tröskplats.

<span id="an_3:3">3:3</span> Så två dig nu och smörj dig och kläd dig,
och gå ned till tröskplatsen. Men laga så, att mannen icke får se dig,
förrän han har ätit och druckit.

<span id="an_3:4">3:4</span> När han då lägger sig, så se efter, var han
lägger sig, och gå dit och lyft upp täcket vid hans fötter och lägg dig
där; han skall då själv säga dig vad du bör göra.»

<span id="an_3:5">3:5</span> Hon svarade: »Allt vad du säger vill jag
göra.»

<span id="an_3:6">3:6</span> Och hon gick ned till tröskplatsen och
gjorde alldeles såsom hennes svärmoder hade bjudit henne.

<span id="an_3:7">3:7</span> Ty när Boas hade ätit och druckit, så att
hans hjärta blev glatt, och sedan han hade gått åstad och lagt sig invid
sädeshögen, kom hon oförmärkt och lyfte upp täcket vid hans fötter och
lade sig där.

<span id="an_3:8">3:8</span> Vid midnattstiden blev mannen uppskrämd och
böjde sig framåt och fick då se en kvinna ligga vid hans fötter.

<span id="an_3:9">3:9</span> Och han sade: »Vem är du?» Hon svarade:
»Jag är Rut, din tjänarinna. Bred ut din mantelflik över din tjänarinna,
ty du är min bördeman.»

<span id="an_3:10">3:10</span> Då sade han: »Välsignad vare du av
HERREN, min dotter! Du har nu givit ett större bevis på din kärlek än
förut, därigenom att du icke har lupit efter unga män, vare sig fattiga
eller rika.

<span id="an_3:11">3:11</span> Så frukta nu icke, min dotter; allt vad
du säger vill jag göra dig. Ty allt folket i min stad vet att du är en
rättskaffens kvinna.

<span id="an_3:12">3:12</span> Nu är det visserligen sant att jag är din
bördeman; men en annan bördeman finnes, som är närmare än jag.

<span id="an_3:13">3:13</span> Stanna nu kvar i natt; om han i morgon
vill taga dig efter bördesrätt, gott, må han då göra det, så sant HERREN
lever. Ligg nu kvar ända till morgonen.»

<span id="an_3:14">3:14</span> Så låg hon vid hans fötter ända till
morgonen, men hon fick stå upp, innan ännu någon kunde känna igen den
andre; ty han tänkte: »Det får icke bliva känt att kvinnan har kommit
hit till tröskplatsen.»

<span id="an_3:15">3:15</span> Och han sade: »Räck hit manteln som du
har på dig, och håll fram den.» Och hon höll fram den. Då mätte han upp
sex mått korn och gav henne att bära; därefter gick hon in i staden.

<span id="an_3:16">3:16</span> Och när hon kom till sin svärmoder, sade
denna: »Huru har det gått för dig, min dotter?» Då berättade hon för
henne allt vad mannen hade gjort mot henne;

<span id="an_3:17">3:17</span> och hon sade: »Dessa sex mått korn gav
han mig, i det han sade: 'Du skall icke komma tomhänt hem till din
svärmoder.'»

<span id="an_3:18">3:18</span> Då svarade hon: »Bida, min dotter, till
dess du får se huru saken avlöper; ty mannen skall icke giva sig till
ro, med mindre han i dag för saken till sitt slut.»

<span id="an_4:1">4:1</span> Och Boas hade gått upp till stadsporten och
satt sig där. Då hände sig att den bördeman som Boas hade talat om gick
där fram; då nämnde han honom vid namn och sade: »Kom hit och sätt dig
här.» Och han kom och satte sig.

<span id="an_4:2">4:2</span> Därefter tog Boas till sig tio män av de
äldste i staden och sade: »Sätten eder här.» Och de satte sig.

<span id="an_4:3">4:3</span> Sedan sade han till bördemannen: »Det
åkerstycke som tillhörde vår broder Elimelek har Noomi sålt, hon som kom
tillbaka från Moabs land.

<span id="an_4:4">4:4</span> Därefter tänkte jag att jag skulle
underrätta dig därom och säga: Köp det inför dem som här sitta och inför
mitt folks äldste. Om du vill taga det efter bördesrätt, så säg mig det,
så att jag får veta det, ty ingen annan äger bördesrätt än du och, näst
dig, jag själv.» Han sade: »Jag vill taga det efter bördesrätt.»

<span id="an_4:5">4:5</span> Då sade Boas: »När du köper åkern av Noomis
hand, då köper du den ock av moabitiskan Rut, den dödes hustru, med
skyldighet att uppväcka den dödes namn och fästa det vid hans arvedel.»

<span id="an_4:6">4:6</span> Bördemannen svarade: »Då kan jag icke
begagna mig av min bördesrätt, ty jag skulle därmed fördärva min egen
arvedel. Börda du åt dig vad jag skulle hava bördat, ty jag kan icke
göra det.»

<span id="an_4:7">4:7</span> Men när någon bördade något eller avtalade
ett byte, var det fordom sed i Israel att han, till stadfästelse av ett
sådant avtal, drog av sig sin sko och gav den åt den andre; och detta
gällde såsom ett vittnesbörd i Israel.

<span id="an_4:8">4:8</span> Så sade nu bördemannen till Boas: »Köp du
det»; och han drog därvid av sig sin sko.

<span id="an_4:9">4:9</span> Då sade Boas till de äldste och till allt
folket: »I ären i dag vittnen till att jag nu har köpt av Noomis hand
allt vad som har tillhört Kiljon och Mahelon.

<span id="an_4:10">4:10</span> Därjämte har jag ock köpt moabitiskan
Rut, Mahelons hustru, till hustru åt mig, för att uppväcka den dödes
namn och fästa det vid hans arvedel, på det att den dödes namn icke må
bliva utrotat bland hans bröder eller ur porten till hans stad. I ären i
dag vittnen härtill.»

<span id="an_4:11">4:11</span> Och allt folket i stadsporten, så ock de
äldste, svarade: »Ja, och HERREN låte den kvinna som nu går in i ditt
hus bliva lik Rakel och Lea, de båda som hava byggt upp Israels hus. Och
må du förkovra dig storligen i Efrata och göra dig ett namn i Bet-Lehem.

<span id="an_4:12">4:12</span> Och blive ditt hus såsom Peres' hus, hans
som Tamar födde åt Juda, genom de avkomlingar som HERREN skall giva dig
med denna unga kvinna.»

<span id="an_4:13">4:13</span> Så tog då Boas Rut till sig, och hon blev
hans hustru, och han gick in till henne; och HERREN gav henne livsfrukt,
och hon födde en son.

<span id="an_4:14">4:14</span> Då sade kvinnorna till Noomi: »Lovad vare
HERREN, som i dag har så gjort, att det icke fattas dig en bördeman som
skall få ett namn i Israel!

<span id="an_4:15">4:15</span> Han skall bliva dig en tröstare och en
försörjare på din ålderdom; ty din sonhustru, som har dig kär, har fött
honom, hon som är mer för dig än sju söner.»

<span id="an_4:16">4:16</span> Och Noomi tog barnet och lade det i sin
famn och blev dess sköterska.

<span id="an_4:17">4:17</span> Och grannkvinnorna sade: »Noomi har fått
en son»; och de gåvo honom namn, de kallade honom Obed. Han blev fader
till Isai, Davids fader.

<span id="an_4:18">4:18</span> Och detta är Peres' släktregister: Peres
födde Hesron;

<span id="an_4:19">4:19</span> Hesron födde Ram; Ram födde Amminadab;

<span id="an_4:20">4:20</span> Amminadab födde Naheson; Naheson födde
Salma;

<span id="an_4:21">4:21</span> Salmon födde Boas; Boas födde Obed;

<span id="an_4:22">4:22</span> Obed födde Isai, och Isai födde David.

------------------------------------------------------------------------

[Next: 1 Samuel](sa1)
