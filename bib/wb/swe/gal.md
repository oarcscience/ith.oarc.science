[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Swedish Bible: Galatians

<span id="an_1:1">1:1</span> Paulus, apostel, icke från människor, ej
heller genom någon människa, utan genom Jesus Kristus och genom Gud,
Fadern, som har uppväckt honom från de döda --

<span id="an_1:2">1:2</span> jag, jämte alla de bröder som äro här med
mig, hälsar församlingarna i Galatien.

<span id="an_1:3">1:3</span> Nåd vare med eder och frid ifrån Gud, vår
Fader, och ifrån Herren Jesus Kristus,

<span id="an_1:4">1:4</span> som har utgivit sig själv för våra synder,
för att rädda oss från den nuvarande onda tidsåldern, efter vår Guds och
Faders vilja.

<span id="an_1:5">1:5</span> Honom tillhör äran i evigheternas
evigheter. Amen.

<span id="an_1:6">1:6</span> Det förundrar mig att I så hastigt avfallen
från honom, som har kallat eder till att vara i Kristi nåd, och vänden
eder till ett nytt evangelium.

<span id="an_1:7">1:7</span> Likväl är detta icke något annat
»evangelium»; det är allenast så, att några finnas som vålla förvirring
bland eder och vilja förvända Kristi evangelium.

<span id="an_1:8">1:8</span> Men om någon, vore det ock vi själva eller
en ängel från himmelen, förkunnar evangelium i strid mot vad vi hava
förkunnat för eder, så vare han förbannad.

<span id="an_1:9">1:9</span> Ja, såsom vi förut hava sagt, så säger jag
nu åter: Om någon förkunnar evangelium för eder i strid mot vad I haven
undfått, så vare han förbannad.

<span id="an_1:10">1:10</span> Är det då människor som jag nu söker
vinna för mig, eller är det Gud? Står jag verkligen efter att »vara
människor till behag»? Nej, om jag ännu ville vara människor till behag,
så vore jag icke en Kristi tjänare.

<span id="an_1:11">1:11</span> Ty det vill jag säga eder, mina bröder,
att det evangelium som har blivit förkunnat av mig icke är någon
människolära.

<span id="an_1:12">1:12</span> Det är ju icke heller av någon människa
som jag har undfått det eller blivit undervisad däri, utan genom en
uppenbarelse från Jesus Kristus.

<span id="an_1:13">1:13</span> I haven ju hört huru det var med mig,
medan jag ännu vandrade i judiskt väsende: att jag då övermåttan
våldsamt förföljde Guds församling och ville utrota den,

<span id="an_1:14">1:14</span> ja, att jag gick längre i judiskt väsende
än många av mina samtida landsmän och ännu ivrigare nitälskade för mina
fäders stadgar.

<span id="an_1:15">1:15</span> Men när han, som allt ifrån min moders
liv har avskilt mig, och som genom sin nåd har kallat mig,

<span id="an_1:16">1:16</span> täcktes i mig uppenbara sin Son, för att
jag bland hedningarna skulle förkunna evangelium om honom, då begav jag
mig strax åstad; jag rådförde mig icke med någon människa,

<span id="an_1:17">1:17</span> ej heller for jag upp till Jerusalem,
till dem som före mig voro apostlar. I stället for jag bort till Arabien
och vände så åter tillbaka till Damaskus.

<span id="an_1:18">1:18</span> Först sedan, tre år därefter, for jag upp
till Jerusalem, för att lära känna Cefas, och jag stannade hos honom
femton dagar.

<span id="an_1:19">1:19</span> Men av de andra apostlarna såg jag ingen;
allenast Jakob, Herrens broder, såg jag.

<span id="an_1:20">1:20</span> Och Gud vet att jag icke ljuger i vad jag
här skriver till eder.

<span id="an_1:21">1:21</span> Därefter for jag till Syriens och
Ciliciens bygder.

<span id="an_1:22">1:22</span> Men för de kristna församlingarna i
Judeen var jag personligen okänd.

<span id="an_1:23">1:23</span> De hörde allenast huru man sade: »Han som
förut förföljde oss, han förkunnar nu evangelium om den tro som han förr
ville utrota.»

<span id="an_1:24">1:24</span> Och de prisade Gud för min skull.

<span id="an_2:1">2:1</span> Efter fjorton års förlopp for jag sedan
åter upp till Jerusalem, åtföljd av Barnabas; jag tog då också Titus med
mig.

<span id="an_2:2">2:2</span> Men det var på grund av en uppenbarelse som
jag for dit. Och för bröderna där framlade jag det evangelium som jag
predikar bland hedningarna; särskilt framlade jag det för de män som
stodo högst i anseende -- detta av oro för att mitt strävande nu vore
förgäves eller förut hade varit det.

<span id="an_2:3">2:3</span> Men icke ens Titus, min följeslagare, som
var grek, blev nödgad att låta omskära sig.

<span id="an_2:4">2:4</span> Det var nämligen så, att några falska
bröder hade kommit att upptagas i församlingen, dit de hade smugit sig
in för att bespeja vår frihet, den som vi hava i Kristus Jesus, varefter
de ville trälbinda oss.

<span id="an_2:5">2:5</span> Dock gåvo vi icke ens ett ögonblick vika
för dem genom en sådan underkastelse; ty vi ville att evangelii sanning
skulle bliva bevarad hos eder.

<span id="an_2:6">2:6</span> Och vad angår dem som ansågos något vara --
hurudana de nu voro, det kommer icke mig vid; Gud har icke anseende till
personen -- så sökte icke dessa män, de som stodo högst i anseende, att
pålägga mig några nya förpliktelser.

<span id="an_2:7">2:7</span> Tvärtom; de sågo att jag hade blivit
betrodd med att förkunna evangelium för de oomskurna, likasom Petrus
hade fått de omskurna på sin del --

<span id="an_2:8">2:8</span> ty densamme som hade stått Petrus bi vid
hans apostlaverksamhet bland de omskurna, han hade ock stått mig bi
bland hedningarna --

<span id="an_2:9">2:9</span> och när de nu förnummo vilken nåd som hade
blivit mig given, räckte de mig och Barnabas handen till samarbete, både
Jakob och Cefas och Johannes, de män som räknades för själva
stödjepelarna; vi skulle verka bland hedningarna, och de bland de
omskurna.

<span id="an_2:10">2:10</span> Allenast skulle vi tänka på de fattiga;
och just detta har jag också vinnlagt mig om att göra.

<span id="an_2:11">2:11</span> Men när Cefas kom till Antiokia, trädde
jag öppet upp mot honom, ty han hade befunnits skyldig till en
försyndelse.

<span id="an_2:12">2:12</span> Förut hade han nämligen ätit tillsammans
med hedningarna; men så kommo några män dit från Jakob, och efter deras
ankomst drog han sig tillbaka och höll sig undan, av fruktan för de
omskurna.

<span id="an_2:13">2:13</span> Till samma skrymteri gjorde sig också de
andra judarna skyldiga, och så blev till och med Barnabas indragen i
deras skrymteri.

<span id="an_2:14">2:14</span> Men när jag såg att de icke vandrade med
fasta steg, enligt evangelii sanning, sade jag till Cefas i allas
närvaro: »Om du, som är en jude, kan leva efter hednisk sed i stället
för efter judisk, varför vill du då nödga hedningarna att leva efter
judiskt sätt?»

<span id="an_2:15">2:15</span> Vi för vår del äro väl på grund av vår
härkomst judar och icke »hedniska syndare»;

<span id="an_2:16">2:16</span> men då vi nu veta att en människa icke
bliver rättfärdig av laggärningar, utan genom tro på Kristus Jesus, hava
också vi satt vår tro till Jesus Kristus, för att vi skola bliva
rättfärdiga av tro på Kristus, och icke av laggärningar. Ty av
laggärningar bliver intet kött rättfärdigt.

<span id="an_2:17">2:17</span> Men om nu jämväl vi, i det vi sökte att
bliva rättfärdiga i Kristus, hava befunnits vara syndare, då är ju
Kristus en syndatjänare? Bort det!

<span id="an_2:18">2:18</span> Om så vore att jag byggde upp igen detta
samma som jag redan har brutit ned, då bevisade jag därmed, att jag var
en överträdare.

<span id="an_2:19">2:19</span> Ty jag för min del har genom lagen dött
bort ifrån lagen, för att jag skall leva för Gud. Jag är korsfäst med
Kristus,

<span id="an_2:20">2:20</span> och nu lever icke mer jag, utan Kristus
lever i mig; och det liv som jag nu lever i köttet, det lever jag i tron
på Guds Son, som har älskat mig och utgivit sig själv för mig.

<span id="an_2:21">2:21</span> Jag förkastar icke Guds nåd. Om
rättfärdighet kunde vinnas genom lagen, då hade ju Kristus icke behövt
lida döden.

<span id="an_3:1">3:1</span> I oförståndige galater! Vem har så dårat
eder, I som dock haven fått Jesus Kristus målad för edra ögon såsom
korsfäst?

<span id="an_3:2">3:2</span> Allenast det vill jag att I skolen svara
mig på: Kom det sig av laggärningar att I undfingen Anden, eller kom det
sig därav att I lyssnaden i tro?

<span id="an_3:3">3:3</span> Ären I så oförståndiga? I, som haven begynt
i Anden, viljen I nu sluta i köttet?

<span id="an_3:4">3:4</span> Haven I då upplevat så mycket förgäves --
om det nu verkligen har varit förgäves?

<span id="an_3:5">3:5</span> Alltså, att han som förlänade eder Anden
och utförde kraftgärningar bland eder gjorde detta, kom det sig av
laggärningar eller därav att I lyssnaden i tro,

<span id="an_3:6">3:6</span> i enlighet med det ordet: »Abraham trodde
Gud, och det räknades honom till rättfärdighet»?

<span id="an_3:7">3:7</span> Så mån I nu veta att de som låta det bero
på tro, de äro Abrahams barn.

<span id="an_3:8">3:8</span> Och eftersom skriften förutsåg att det var
av tro som hedningarna skulle bliva rättfärdiggjorda av Gud, så gav den
i förväg åt Abraham detta glada budskap: »I dig skola alla folk varda
välsignade.»

<span id="an_3:9">3:9</span> Alltså bliva de som låta det bero på tro
välsignade tillika med Abraham, honom som trodde.

<span id="an_3:10">3:10</span> Ty alla de som låta det bero på
laggärningar, de äro under förbannelse. Det är nämligen skrivet:
»Förbannad vare var och en som icke förbliver vid allt som är skrivet i
lagens bok, och icke gör därefter.»

<span id="an_3:11">3:11</span> Och att ingen i kraft av lag bliver
rättfärdig inför Gud, det är uppenbart, eftersom det heter: »Den
rättfärdige skall leva av tro.»

<span id="an_3:12">3:12</span> Men i lagen beror det icke på tro;
tvärtom heter det: »Den som gör efter dessa stadgar skall leva genom
dem.»

<span id="an_3:13">3:13</span> Kristus friköpte oss från lagens
förbannelse, när han blev en förbannelse för vår skull. Det är ju
skrivet: »Förbannad är var och en som är upphängd på trä.»

<span id="an_3:14">3:14</span> Vi friköptes, för att den välsignelse som
hade givits åt Abraham skulle i Jesus Kristus komma också hedningarna
till del, så att vi genom tron skulle undfå den utlovade Anden.

<span id="an_3:15">3:15</span> Mina bröder, jag vill taga ett exempel
från vad som gäller bland människor. Icke ens när fråga är om en
människas testamentsförordnande, kan någon upphäva det eller lägga något
därtill, sedan det en gång har vunnit gällande kraft.

<span id="an_3:16">3:16</span> Nu gåvos löftena åt Abraham, så ock åt
hans »säd». Det heter icke: »och åt dem som komma av din säd», såsom när
det talas om många; utan det heter, såsom när det talas om en enda: »och
åt din säd», vilken är Kristus.

<span id="an_3:17">3:17</span> Vad jag alltså vill säga är detta: Ett
förordnande som Gud redan hade givit gällande kraft kan icke genom en
lag, som utgavs fyra hundra trettio år därefter, hava blivit ogiltigt,
så att löftet därmed har gjorts om intet.

<span id="an_3:18">3:18</span> Om det nämligen vore på grund av lag som
arvet skulle undfås, så vore det icke på grund av löfte. Men åt Abraham
har Gud skänkt det genom ett löfte.

<span id="an_3:19">3:19</span> Vartill tjänade då lagen? Jo, på det att
överträdelserna skulle komma i dagen, blev den efteråt given, för att
gälla till dess att »säden» skulle komma, han åt vilken löftet hade
blivit givet; och den utgavs genom änglar och överlämnades i en medlares
hand.

<span id="an_3:20">3:20</span> Men den som är medlare är icke medlare
för allenast en enda. Men Gud är en.

<span id="an_3:21">3:21</span> Är då lagen emot Guds löften? Bort det!
Om en lag hade blivit given, som kunde göra levande, då skulle
rättfärdigheten verkligen komma av lagen.

<span id="an_3:22">3:22</span> Men nu har skriften inneslutit
alltsammans under synd, för att det som var utlovat skulle, av tro på
Jesus Kristus, komma dem till del som tro.

<span id="an_3:23">3:23</span> Men förrän tron kom, voro vi inneslutna
under lagen och höllos i förvar under den, i förbidan på den tro som en
gång skulle uppenbaras.

<span id="an_3:24">3:24</span> Så har lagen blivit vår uppfostrare till
Kristus, för att vi skola bliva rättfärdiga av tro.

<span id="an_3:25">3:25</span> Men sedan tron har kommit, stå vi icke
mer under uppfostrare.

<span id="an_3:26">3:26</span> Alla ären I Guds barn genom tron, i
Kristus Jesus;

<span id="an_3:27">3:27</span> ty I alla, som haven blivit döpta till
Kristus, haven iklätt eder Kristus.

<span id="an_3:28">3:28</span> Här är icke jude eller grek, här är icke
träl eller fri, här är icke man och kvinna: alla ären I ett i Kristus
Jesus.

<span id="an_3:29">3:29</span> Hören I nu Kristus till, så ären I därmed
ock Abrahams säd, arvingar enligt löftet.

<span id="an_4:1">4:1</span> Vad jag vill säga är detta: Så länge
arvingen är barn, finnes ingen skillnad mellan honom och en träl, fastän
han är herre över alla ägodelarna;

<span id="an_4:2">4:2</span> ty han står under förmyndare och
förvaltare, intill den tid som fadern har bestämt.

<span id="an_4:3">4:3</span> Sammalunda höllos ock vi, när vi voro barn,
i träldom under världens »makter».

<span id="an_4:4">4:4</span> Men när tiden var fullbordad, sände Gud sin
Son, född av kvinna och ställd under lagen,

<span id="an_4:5">4:5</span> för att han skulle friköpa dem som stodo
under lagen, så att vi skulle få söners rätt.

<span id="an_4:6">4:6</span> Och eftersom I nu ären söner, har han sänt
i våra hjärtan sin Sons Ande, som ropar: »Abba! Fader!»

<span id="an_4:7">4:7</span> Så är du nu icke mer träl, utan son; och är
du son, så är du ock arvinge, insatt därtill av Gud.

<span id="an_4:8">4:8</span> Förut, innan I ännu känden Gud, voren I
trälar under gudar som till sitt väsende icke voro gudar.

<span id="an_4:9">4:9</span> Men nu, sedan I haven lärt känna Gud och,
vad mer är, haven blivit kända av Gud, huru kunnen I nu vända tillbaka
till de svaga och arma »makter», under vilka I åter på nytt viljen bliva
trälar?

<span id="an_4:10">4:10</span> I akten ju på dagar och på månader och på
särskilda tider och år. --

<span id="an_4:11">4:11</span> Jag är bekymrad för eder och fruktar att
jag till äventyrs har arbetat förgäves för eder.

<span id="an_4:12">4:12</span> Jag beder eder, mina bröder: Bliven såsom
jag är, eftersom jag har blivit såsom I voren. I haven icke gjort mig
något för när.

<span id="an_4:13">4:13</span> I veten ju att det var på grund av
kroppslig svaghet som jag första gången kom att förkunna evangelium för
eder.

<span id="an_4:14">4:14</span> Och fastän mitt kroppsliga tillstånd då
väl hade kunnat innebära en frestelse för eder, så sågen I det ändå icke
med ringaktning eller leda, utan togen emot mig såsom en Guds ängel, ja,
såsom Kristus Jesus själv.

<span id="an_4:15">4:15</span> När hör man eder nu prisa eder saliga?
Det vittnesbördet kan jag nämligen giva eder, att I då, om så hade varit
möjligt, skullen hava rivit ut edra ögon och givit dem åt mig.

<span id="an_4:16">4:16</span> Så har jag då blivit eder ovän därigenom
att jag säger eder sanningen!

<span id="an_4:17">4:17</span> Man söker med iver att vinna eder för
sig, men icke med en god iver; nej, del vilja avspärra eder från andra,
för att I med så mycket större iver skolen hålla eder till dem.

<span id="an_4:18">4:18</span> Och det är nu gott att I bliven omfattade
med ivrig omsorg, i en god sak, alltid, och icke allenast när jag är
tillstädes hos eder,

<span id="an_4:19">4:19</span> I mina barn, som jag nu åter med vånda
måste föda till livet, intill dess att Kristus har tagit gestalt i eder.

<span id="an_4:20">4:20</span> Jag skulle önska att jag just nu vore hos
eder och kunde göra min röst rätt bevekande. Ty jag vet mig knappt någon
råd med eder.

<span id="an_4:21">4:21</span> Sägen mig, I som viljen stå under lagen:
haven I icke hört vad lagen säger?

<span id="an_4:22">4:22</span> Det är ju skrivet att Abraham fick två
söner, en med sin tjänstekvinna, och en med sin fria hustru.

<span id="an_4:23">4:23</span> Men tjänstekvinnans son är född efter
köttet, då däremot den fria hustruns son är född i kraft av löftet.

<span id="an_4:24">4:24</span> Dessa ord hava en djupare mening; ty de
båda kvinnorna beteckna två förbund. Av dessa kommer det ena från berget
Sina och föder sina barn till träldom, och detta har sin förebild i
Agar.

<span id="an_4:25">4:25</span> Berget Sina kallas nämligen i Arabien för
Agar och svarar emot det nuvarande Jerusalem, ty detta lever med sina
barn i träldom.

<span id="an_4:26">4:26</span> Men det Jerusalem som är därovan, det är
fritt, och det är vår moder.

<span id="an_4:27">4:27</span> Så är ju skrivet: »Jubla, du ofruktsamma,
du som icke föder barn; brist ut och ropa, du som icke bliver moder, Ty
den ensamma skall hava många barn, flera än den som har man.»

<span id="an_4:28">4:28</span> Och I, mina bröder, ären löftets barn,
likasom Isak var.

<span id="an_4:29">4:29</span> Men likasom förr i tiden den son som var
född efter köttet förföljde den som var född efter Anden, så är det ock
nu.

<span id="an_4:30">4:30</span> Dock, vad säger skriften? »Driv ut
tjänstekvinnan och hennes son; ty tjänstekvinnans son skall förvisso
icke ärva med den fria hustruns son.»

<span id="an_4:31">4:31</span> Alltså, mina bröder, vi äro icke barn av
en tjänstekvinna, utan av den fria hustrun.

<span id="an_5:1">5:1</span> För att vi skola vara fria, har Kristus
frigjort oss. Stån därför fasta, och låten icke något nytt träldomsok
läggas på eder.

<span id="an_5:2">5:2</span> Se, jag säger eder, jag Paulus, att om I
låten omskära eder, så bliver Kristus eder till intet gagn.

<span id="an_5:3">5:3</span> Och för var och en som låter omskära sig
betygar jag nu åter att han är pliktig att fullgöra hela lagen.

<span id="an_5:4">5:4</span> I haven kommit bort ifrån Kristus, I som
viljen bliva rättfärdiga i kraft av lagen; I haven fallit ur nåden.

<span id="an_5:5">5:5</span> Vi vänta nämligen genom ande, av tro, den
rättfärdighet som är vårt hopp.

<span id="an_5:6">5:6</span> Ty i Kristus Jesus betyder det intet
huruvida någon är omskuren eller oomskuren; allt beror på huruvida han
har en tro som är verksam genom kärlek.

<span id="an_5:7">5:7</span> I begynten edert lopp väl. Vem har nu lagt
hinder i eder väg, så att I icke mer lyden sanningen?

<span id="an_5:8">5:8</span> Till sådant kom ingen maning från honom som
har kallat eder.

<span id="an_5:9">5:9</span> Litet surdeg syrar hela degen.

<span id="an_5:10">5:10</span> För min del har jag i Herren den
tillförsikten till eder, att I icke häri skolen tänka på annat sätt; men
den som vållar förvirring bland eder, han skall bära sin dom, vem han än
må vara.

<span id="an_5:11">5:11</span> Om så vore, mina bröder, att jag själv
ännu predikade omskärelse, varför skulle jag då ännu alltjämt lida
förföljelse? Då vore ju korsets stötesten röjd ur vägen. --

<span id="an_5:12">5:12</span> Jag skulle önska att de män som uppvigla
eder läte omskära sig ända till avstympning.

<span id="an_5:13">5:13</span> I ären ju kallade till frihet, mina
bröder; bruken dock icke friheten så, att köttet får något tillfälle.
Fastmer mån I tjäna varandra genom kärleken.

<span id="an_5:14">5:14</span> Ty hela lagens uppfyllelse ligger i ett
enda budord, nämligen detta: »Du skall älska din nästa såsom dig själv.»

<span id="an_5:15">5:15</span> Men om I bitens inbördes och äten på
varandra, så mån I se till, att I icke bliven uppätna av varandra.

<span id="an_5:16">5:16</span> Vad jag vill säga är detta: Vandren i
ande, så skolen I förvisso icke göra vad köttet har begärelse till.

<span id="an_5:17">5:17</span> Ty köttet har begärelse mot Anden, och
Anden mot köttet; de två ligga ju i strid med varandra, för att hindra
eder att göra vad I viljen.

<span id="an_5:18">5:18</span> Men om I drivens av ande, så stån I icke
under lagen.

<span id="an_5:19">5:19</span> Men köttets gärningar äro uppenbara: de
äro otukt, orenhet, lösaktighet,

<span id="an_5:20">5:20</span> avgudadyrkan, trolldom, ovänskap, kiv,
avund, vrede, genstridighet, tvedräkt, partisöndring,

<span id="an_5:21">5:21</span> missunnsamhet, mord, dryckenskap, vilt
leverne och annat sådant, varom jag säger eder i förväg, såsom jag redan
förut har sagt, att de som göra sådant, de skola icke få Guds rike till
arvedel.

<span id="an_5:22">5:22</span> Andens frukt åter är kärlek, glädje,
frid, tålamod, mildhet, godhet, trofasthet,

<span id="an_5:23">5:23</span> saktmod, återhållsamhet. Mot sådant är
icke lagen.

<span id="an_5:24">5:24</span> Och de som höra Kristus Jesus till hava
korsfäst sitt kött tillika med dess lustar och begärelser.

<span id="an_5:25">5:25</span> Om vi nu hava liv genom ande, så låtom
oss ock vandra i ande.

<span id="an_5:26">5:26</span> Låtom oss icke söka fåfänglig ära, i det
att vi utmana varandra och avundas varandra.

<span id="an_6:1">6:1</span> Mina bröder, om så händer att någon
ertappas med att begå en försyndelse, då mån I, som ären andliga
människor, upprätta honom i saktmods ande. Och du må hava akt på dig
själv, att icke också du bliver frestad.

<span id="an_6:2">6:2</span> Bären varandras bördor; så uppfyllen I
Kristi lag.

<span id="an_6:3">6:3</span> Ty om någon tycker sig något vara, fastän
han intet är, så bedrager han sig själv.

<span id="an_6:4">6:4</span> Må var och en pröva sina egna gärningar;
han skall då tillmäta sig berömmelse allenast efter vad han själv är,
och icke efter vad andra äro.

<span id="an_6:5">6:5</span> Ty var och en har sin egen börda att bära.

<span id="an_6:6">6:6</span> Den som får undervisning i ordet, han låte
den som undervisar honom få del med sig i allt gott.

<span id="an_6:7">6:7</span> Faren icke vilse. Gud låter icke gäcka sig.
Ty vad människan sår, det skall hon ock skörda.

<span id="an_6:8">6:8</span> Den som sår i sitt kötts åker, han skall av
köttet skörda förgängelse, men den som sår i Andens åker, han skall av
Anden skörda evigt liv.

<span id="an_6:9">6:9</span> Och låtom oss icke förtröttas att göra vad
gott är; ty om vi icke uppgivas, så skola vi, när tiden är inne, få
inbärga vår skörd.

<span id="an_6:10">6:10</span> Må vi alltså, medan vi hava tillfälle,
göra vad gott är mot var man, och först och främst mot dem som äro våra
medbröder i tron.

<span id="an_6:11">6:11</span> Sen här med vilka stora bokstäver jag
egenhändigt skriver till eder!

<span id="an_6:12">6:12</span> Alla de som eftersträva ett gott anseende
här i köttet, de vilja nödga eder till omskärelse, detta allenast för
att de själva skola undgå att bliva förföljda för Kristi kors' skull.

<span id="an_6:13">6:13</span> Ty icke ens dessa omskurna själva hålla
lagen. Nej, det är för att kunna berömma sig av edert kött som de vilja
att I skolen låta omskära eder.

<span id="an_6:14">6:14</span> Men vad mig angår, så vare det fjärran
ifrån mig att berömma mig av något annat än av vår Herres, Jesu Kristi,
kors, genom vilket världen för mig är korsfäst, och jag för världen.

<span id="an_6:15">6:15</span> Ty det kommer icke an på om någon är
omskuren eller oomskuren; allt beror på huruvida han är en ny skapelse.

<span id="an_6:16">6:16</span> Och över alla dem som komma att vandra
efter detta rättesnöre, över dem vare frid och barmhärtighet, ja, över
Guds Israel.

<span id="an_6:17">6:17</span> Må nu ingen härefter vålla mig oro; ty
jag bär Jesu märken på min kropp.

<span id="an_6:18">6:18</span> Vår Herres, Jesu Kristi, nåd vare med
eder ande, mina bröder. Amen.

------------------------------------------------------------------------

[Next: Ephesians](eph)
