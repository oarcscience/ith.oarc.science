[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jer)  [Next](eze) 

------------------------------------------------------------------------

### Swedish Bible: Lamentations

<span id="an_1:1">1:1</span> Huru övergiven sitter hon icke, den
folkrika staden! Hon har blivit lik en änka. Hon som var så mäktig bland
folken, en furstinna bland länderna, hon måste nu göra trältjänst.

<span id="an_1:2">1:2</span> Bittert gråter hon i natten, och tårar
rinna utför hennes kind. Ingen finnes, som tröstar henne, bland alla
hennes vänner. Alla hennes närmaste hava varit trolösa mot henne; de
hava blivit hennes fiender.

<span id="an_1:3">1:3</span> Juda har måst gå i landsflykt efter att
hava utstått elände och svåra vedermödor; hon bor nu bland hedningarna
och finner ingen ro. Alla hennes förföljare hava fallit över henne, mitt
i hennes trångmål.

<span id="an_1:4">1:4</span> Vägarna till Sion ligga sörjande, då nu
ingen kommer till högtiderna. Alla hennes portar äro öde, hennes präster
sucka. Hennes jungfrur äro bedrövade, och själv sörjer hon bittert.

<span id="an_1:5">1:5</span> Hennes ovänner hava fått övermakten, för
hennes fiender går allt väl. Ty HERREN har sänt henne bedrövelser för
hennes många överträdelsers skull. Hennes barn hava måst gå i
fångenskap, bortdrivna av ovännen.

<span id="an_1:6">1:6</span> Så har all dottern Sions härlighet
försvunnit ifrån henne. Hennes furstar likna hjortar som icke finna
något bete; vanmäktiga söka de fly bort, undan sina förföljare.

<span id="an_1:7">1:7</span> I denna sitt eländes och sin husvillhets
tid kommer Jerusalem ihåg allt vad dyrbart hon ägde i forna dagar. Nu då
hennes folk har fallit för ovännens hand och hon icke har någon hjälpare
nu se hennes ovänner med hån på hennes undergång.

<span id="an_1:8">1:8</span> Svårt hade Jerusalem försynda sig; därför
har hon blivit en styggelse. Alla som ärade henne förakta henne nu, då
de se hennes blygd. Därför suckar hon ock själv och drager sig undan.

<span id="an_1:9">1:9</span> Orenhet fläckar hennes klädesfållar; hon
tänkte icke på anden. Därför vart hennes fall så gruvligt; ingen finnes,
som tröstar henne. Se, HERRE, till mitt elände, ty fienden förhäver sig.

<span id="an_1:10">1:10</span> Ovännen räckte ut sin hand efter allt vad
dyrbart hon ägde; ja, hon fick se huru hedningar kommo in i hennes
helgedom, just sådana som du hade förbjudit att komma in i din
församling.

<span id="an_1:11">1:11</span> Allt hennes folk måste med suckan tigga
sitt bröd; för vad dyrbart de ägde måste de köpa sig mat till att stilla
sin hunger. Se, HERRE, och akta på huru föraktad jag har blivit.

<span id="an_1:12">1:12</span> Går detta eder ej till sinnes, I alla som
dragen vägen fram? Akten härpå och sen till: kan någon plåga vara lik
den varmed jag har blivit hemsökt, den varmed HERREN har bedrövat mig på
sin glödande vredes dag?

<span id="an_1:13">1:13</span> Från höjden sände han en eld i mina ben
och fördärvade dem. Han bredde ut ett nät för mina fötter, han stötte
mig tillbaka. Förödelse lät han gå över mig, han gjorde mig maktlös för
alltid.

<span id="an_1:14">1:14</span> Mina överträdelser knötos samman av hans
hand till ett ok, hopbundna lades de på min hals; så bröt han ned min
kraft. Herren gav mig i händerna på människor som jag ej kan stå emot.

<span id="an_1:15">1:15</span> Alla de tappra kämpar jag hyste aktade
Herren för intet. Han lyste ut högtid, mig till fördärv, för att krossa
mina unga män. Ja, vinpressen trampade Herren till ofärd för jungfrun
dottern Juda.

<span id="an_1:16">1:16</span> Fördenskull gråter jag; mitt öga, det
flyter i tårar; ty fjärran ifrån mig äro de som skulle trösta mig och
vederkvicka min själ. Förödelse har gått över mina barn, ty fienden har
blivit mig övermäktig.

<span id="an_1:17">1:17</span> Sion räcker ut sina händer, men ingen
finnes, som tröstar henne; mot Jakob bådade HERREN upp ovänner från alla
sidor; Jerusalem har blivit en styggelse ibland dem.

<span id="an_1:18">1:18</span> Ja, HERREN är rättfärdig, ty jag var
gensträvig mot hans bud. Hören då, alla I folk, och sen min plåga: mina
jungfrur och mina unga män fingo gå i fångenskap.

<span id="an_1:19">1:19</span> Jag kallade på mina vänner, men de
bedrogo mig. Mina präster och mina äldste förgingos i staden, medan de
tiggde sig mat för att stilla sin hunger.

<span id="an_1:20">1:20</span> Se HERRE, huru jag är i nöd, mitt
innersta är upprört. Mitt hjärta vänder sig i mitt bröst, därför att jag
var så gensträvig. Ute har svärdet förgjort mina barn, och inomhus
pesten.

<span id="an_1:21">1:21</span> Väl hör man huru jag suckar, men ingen
finnes, som tröstar mig; alla mina fiender höra om min olycka och fröjda
sig över att du har gjort detta. Den dag du förkunnade har du låtit
komma. Dock, dem skall det gå såsom mig.

<span id="an_1:22">1:22</span> Låt all deras ondska komma inför ditt
ansikte, och hemsök dem, likasom du har hemsökt mig för alla mina
överträdelsers skull ty många äro mina suckar, och mitt hjärta är sjukt.

<span id="an_2:1">2:1</span> Huru höljer icke Herren genom sin vrede
dottern Sion i mörker! Från himmelen ned till jorden kastade han Israels
härlighet. Han vårdade sig icke om sin fotapall på sin vredes dag.

<span id="an_2:2">2:2</span> Utan skonsamhet fördärvade Herren alla
Jakobs boningar; i sin förgrymmelse bröt han ned dottern Judas fästen,
ja, han slog dem till jorden, han oskärade riket och dess furstar.

<span id="an_2:3">2:3</span> I sin vredes glöd högg han av vart Israels
horn; han höll sin högra hand tillbaka, när fienden kom. Jakob förbrände
han lik en lågande eld, som förtär allt runt omkring.

<span id="an_2:4">2:4</span> Han spände sin båge såsom en fiende, med
sin högra hand stod han fram såsom en ovän och dräpte alla som voro våra
ögons lust. Över dottern Sions hydda utgöt han sin vrede såsom en eld.

<span id="an_2:5">2:5</span> Herren kom såsom en fiende och fördärvade
Israel, han fördärvade alla dess palats, han förstörde dess fästen; så
hopade han över dottern Juda jämmer på jämmer.

<span id="an_2:6">2:6</span> Och han bröt ned sin hydda såsom en
trädgård, han förstörde sin högtidsplats. Både högtid och sabbat lät
HERREN bliva förgätna i Sion, och i sin vredes förgrymmelse försköt han
både konung och präst.

<span id="an_2:7">2:7</span> Herren förkastade sitt altare, han gav sin
helgedom till spillo. Murarna omkring hennes palatser gav han i
fiendernas hand. De hovo upp rop i HERRENS hus såsom på en högtidsdag.

<span id="an_2:8">2:8</span> HERREN hade beslutit att förstöra dottern
Sions murar; han spände mätsnöret till att fördärva och drog sin hand ej
tillbaka. Han lät sorg komma över vallar och murar; förfallna ligga de
nu alla.

<span id="an_2:9">2:9</span> Hennes portar sjönko ned i jorden, han
bräckte och krossade hennes bommar. Hennes konung och furstar leva bland
hedningar, ingen lag finnes mer; hennes profeter undfå ej heller någon
syn från HERREN.

<span id="an_2:10">2:10</span> Dottern Sions äldste sitta där stumma på
jorden, de hava strött stoft på sina huvuden och höljt sig i sorgdräkt;
Jerusalems jungfrur sänka sina huvuden mot jorden.

<span id="an_2:11">2:11</span> Mina ögon äro förtärda av gråt, mitt
innersta är upprört, min lever är såsom utgjuten på jorden för dottern
mitt folks skada; ty barn och spenabarn försmäkta på gatorna i staden.

<span id="an_2:12">2:12</span> De ropa till sina mödrar: »Var få vi bröd
och vin?» Ty försmäktande ligga de såsom slagna på gatorna i staden; ja,
de uppgiva sin anda i sina mödrars famn.

<span id="an_2:13">2:13</span> Vad jämförligt skall jag framlägga för
dig, du dotter Jerusalem? Vilket liknande öde kan jag draga fram till
din tröst, du jungfru dotter Sion? Din skada är ju stor såsom ett hav;
vem kan hela dig?

<span id="an_2:14">2:14</span> Dina profeters syner voro falskhet och
flärd, de blottade icke för dig din missgärning, så att du kunde bliva
upprättad; de utsagor de förkunnade för dig voro falskhet och
förförelse.

<span id="an_2:15">2:15</span> Alla vägfarande slå ihop händerna, dig
till hån; de vissla och skaka huvudet åt dottern Jerusalem: »Är detta
den stad som man kallade 'skönhetens fullhet', 'hela jordens fröjd'?»

<span id="an_2:16">2:16</span> Alla dina fiender spärra upp munnen emot
dig, de vissla och bita samman tänderna, de säga: »Vi hava fördärvat
henne. Ja, detta är den dag som vi bidade efter; nu hava vi upplevat och
sett den.»

<span id="an_2:17">2:17</span> HERREN har gjort vad han hade beslutit,
han har fullbordat sitt ord, vad han för länge sedan hade förordnat; han
har brutit ned utan förskoning. Och han har låtit fienden glädjas över
dig, han har upphöjt dina ovänners horn.

<span id="an_2:18">2:18</span> Deras hjärtan ropa till Herren. Du
dottern Sions mur, låt dina tårar rinna som en bäck, både dag och natt;
låt dig icke förtröttas, unna ditt öga ingen ro.

<span id="an_2:19">2:19</span> Stå upp, ropa högt i natten, när dess
väkter begynna, utgjut ditt hjärta såsom vatten inför Herrens ansikte;
lyft upp till honom dina händer för dina barns liv, ty de försmäkta av
hunger i alla gators hörn.

<span id="an_2:20">2:20</span> Se, HERRE, och akta på vem du så har
hemsökt. Skola då kvinnor nödgas äta sin livsfrukt, barnen som de hava
burit i sin famn? Skall man i Herrens helgedom dräpa präster och
profeter?

<span id="an_2:21">2:21</span> På jorden, ute på gatorna, ligga de, både
unga och gamla; mina jungfrur och mina unga män hava fallit för svärd.
Du dräpte på din vredes dag, du slaktade utan förskoning.

<span id="an_2:22">2:22</span> Såsom till en högtidsdag kallade du
samman mot mig förskräckelser ifrån alla sidor; och på HERRENS vredes
dag fanns ingen som blev räddad och slapp undan. Dem som jag hade burit
i min famn och fostrat, dem förgjorde min fiende.

<span id="an_3:1">3:1</span> Jag är en man som har prövat elände under
hans vredes ris.

<span id="an_3:2">3:2</span> Mig har han fört och låtit vandra genom
mörker och genom ljus.

<span id="an_3:3">3:3</span> Ja, mot mig vänder han sin hand beständigt,
åter och åter.

<span id="an_3:4">3:4</span> Han har uppfrätt mitt kött och min hud, han
har krossat benen i mig.

<span id="an_3:5">3:5</span> Han har kringskansat och omvärvt mig med
gift och vedermöda.

<span id="an_3:6">3:6</span> I mörker har han lagt mig såsom de
längesedan döda.

<span id="an_3:7">3:7</span> Han har kringmurat mig, så att jag ej
kommer ut, han har lagt på mig tunga fjättrar.

<span id="an_3:8">3:8</span> Huru jag än klagar och ropar, tillstoppar
han öronen för min bön.

<span id="an_3:9">3:9</span> Med huggen sten har han murat för mina
vägar, mina stigar har han gjort svåra.

<span id="an_3:10">3:10</span> En lurande björn är han mot mig, ett
lejon som ligger i försåt.

<span id="an_3:11">3:11</span> Han förde mig på villoväg och rev mig i
stycken, förödelse lät han gå över mig.

<span id="an_3:12">3:12</span> Han spände sin båge och satte mig upp
till ett mål för sin pil.

<span id="an_3:13">3:13</span> Ja, pilar från sitt koger sände han in i
mina njurar.

<span id="an_3:14">3:14</span> Jag blev ett åtlöje för hela mitt folk en
visa för dem hela dagen.

<span id="an_3:15">3:15</span> Han mättade mig med bittra örter, han gav
mig malört att dricka.

<span id="an_3:16">3:16</span> Han lät mina tänder bita sönder sig på
stenar, han höljde mig med aska.

<span id="an_3:17">3:17</span> Ja, du förkastade min själ och tog bort
min frid; jag visste ej mer vad lycka var.

<span id="an_3:18">3:18</span> Jag sade: »Det är ute med min livskraft
och med mitt hopp till HERREN.»

<span id="an_3:19">3:19</span> Tänk på mitt elände och min husvillhet,
på malörten och giftet!

<span id="an_3:20">3:20</span> Stadigt tänker min själ därpå och är
bedrövad i mig.

<span id="an_3:21">3:21</span> Men detta vill jag besinna, och därför
skall jag hoppas:

<span id="an_3:22">3:22</span> HERRENS nåd är det att det icke är ute
med oss, ty det är icke slut med hans barmhärtighet.

<span id="an_3:23">3:23</span> Den är var morgon ny, ja, stor är din
trofasthet.

<span id="an_3:24">3:24</span> HERREN är min del, det säger min själ
mig; därför vill jag hoppas på honom.

<span id="an_3:25">3:25</span> HERREN är god mot dem som förbida honom,
mot den själ som söker honom.

<span id="an_3:26">3:26</span> Det är gott att hoppas i stillhet på
hjälp från HERREN.

<span id="an_3:27">3:27</span> Det är gott för en man att han får bära
ett ok i sin ungdom.

<span id="an_3:28">3:28</span> Må han sitta ensam och tyst, när ett
sådant pålägges honom.

<span id="an_3:29">3:29</span> Må han sänka sin mun i stoftet; kanhända
finnes ännu hopp.

<span id="an_3:30">3:30</span> Må han vända kinden till åt den som slår
honom och låta mätta sig med smälek.

<span id="an_3:31">3:31</span> Ty Herren förkastar icke för evig tid;

<span id="an_3:32">3:32</span> utan om han har bedrövat, så förbarmar
han sig igen, efter sin stora nåd.

<span id="an_3:33">3:33</span> Ty icke av villigt hjärta plågar han
människors barn och vållar dem bedrövelse.

<span id="an_3:34">3:34</span> Att man krossar under sina fötter alla
fångar i landet,

<span id="an_3:35">3:35</span> att man vränger en mans rätt inför den
Högstes ansikte,

<span id="an_3:36">3:36</span> att man gör orätt mot en människa i någon
hennes sak, skulle Herren icke se det?

<span id="an_3:37">3:37</span> Vem sade, och det vart, om det ej var
Herren som bjöd?

<span id="an_3:38">3:38</span> Kommer icke från den Högstes mun både ont
och gott?

<span id="an_3:39">3:39</span> Varför knorrar då en människa här i
livet, varför en man, om han drabbas av sin synd?

<span id="an_3:40">3:40</span> Låtom oss rannsaka våra vägar och pröva
dem och omvända oss till HERREN.

<span id="an_3:41">3:41</span> Låtom oss upplyfta våra hjärtan, såväl
som våra händer, till Gud i himmelen.

<span id="an_3:42">3:42</span> Vi hava varit avfälliga och gensträviga,
och du har icke förlåtit det.

<span id="an_3:43">3:43</span> Du har höljt dig i vrede och förföljt
oss, du har dräpt utan förskoning.

<span id="an_3:44">3:44</span> Du har höljt dig i moln, så att ingen bön
har nått fram.

<span id="an_3:45">3:45</span> Ja, orena och föraktade låter du oss stå
mitt ibland folken.

<span id="an_3:46">3:46</span> Alla våra fiender spärra upp munnen emot
oss.

<span id="an_3:47">3:47</span> Faror och fallgropar möta oss fördärv och
skada.

<span id="an_3:48">3:48</span> Vattenbäckar rinna ned från mitt öga för
dottern mitt folks skada.

<span id="an_3:49">3:49</span> Mitt öga flödar utan uppehåll och
förtröttas icke,

<span id="an_3:50">3:50</span> till dess att HERREN blickar ned från
himmelen och ser härtill.

<span id="an_3:51">3:51</span> Mitt öga vållar mig plåga för alla min
stads döttrars skull.

<span id="an_3:52">3:52</span> Jag bliver ivrigt jagad såsom en fågel av
dem som utan sak äro mina fiender.

<span id="an_3:53">3:53</span> De vilja förgöra mitt liv här i djupet,
de kasta stenar på mig.

<span id="an_3:54">3:54</span> Vatten strömma över mitt huvud, jag
säger: »Det är ute med mig.»

<span id="an_3:55">3:55</span> Jag åkallar ditt namn, o HERRE, har
underst i djupet.

<span id="an_3:56">3:56</span> Du hör min röst; tillslut icke ditt öra,
bered mig lindring, då jag nu ropar.

<span id="an_3:57">3:57</span> Ja, du nalkas mig, när jag åkallar dig;
du säger: »Frukta icke.»

<span id="an_3:58">3:58</span> Du utför, Herre, min själs sak, du
förlossar mitt liv.

<span id="an_3:59">3:59</span> Du ser, HERRE, den orätt mig vederfares;
skaffa mig rätt.

<span id="an_3:60">3:60</span> Du ser all deras hämndgirighet, alla
deras anslag mot mig.

<span id="an_3:61">3:61</span> Du hör deras smädelser, HERRE, alla deras
anslag mot mig.

<span id="an_3:62">3:62</span> Vad mina motståndare tala och tänka ut är
beständigt riktat mot mig.

<span id="an_3:63">3:63</span> Akta på huru de hava mig till sin visa,
evad de sitta eller stå upp.

<span id="an_3:64">3:64</span> Du skall giva dem vedergällning, HERRE,
efter deras händers verk.

<span id="an_3:65">3:65</span> Du skall lägga ett täckelse över deras
hjärtan; din förbannelse skall komma över dem.

<span id="an_3:66">3:66</span> Du skall förfölja dem i vrede och förgöra
dem, så att de ej bestå under HERRENS himmel.

<span id="an_4:1">4:1</span> Huru har icke guldet berövats sin glans,
den ädla metallen förvandlats! Heliga stenar ligga kringkastade i alla
gators hörn.

<span id="an_4:2">4:2</span> Sions ädlaste söner som aktades lika med
fint guld, huru räknas de icke nu såsom lerkärl, krukmakarhänders verk!

<span id="an_4:3">4:3</span> Själva schakalerna räcka spenarna åt sina
ungar för att giva dem di; men dottern mitt folk har blivit grym, lik
strutsen i öknen.

<span id="an_4:4">4:4</span> Spenabarnets tunga låder av törst vid dess
gom; le späda barnen bedja om bröd, men ingen bryter sådant åt dem.

<span id="an_4:5">4:5</span> De som förr åto läckerheter försmäkta nu på
gatorna; de som uppföddes i scharlakan måste nu ligga i dyn.

<span id="an_4:6">4:6</span> Så var dottern mitt folks missgärning
större än Sodoms synd, Sodoms, som omstörtades i ett ögonblick, utan att
människohänder kommo därvid.

<span id="an_4:7">4:7</span> Hennes furstar voro mer glänsande än snö,
de voro vitare än mjölk, deras hy var rödare än korall, deras utseende
var likt safirens.

<span id="an_4:8">4:8</span> Nu hava deras ansikten blivit mörkare än
svart färg, man känner icke igen dem på gatorna; deras hud sitter
fastklibbad vid benen, den har förtorkats och blivit såsom trä.

<span id="an_4:9">4:9</span> Lyckligare voro de som dräptes med svärd,
än de äro, som dräpas av hunger, de som täras bort under kval, utan
näring från marken.

<span id="an_4:10">4:10</span> Med egna händer måste ömsinta kvinnor
koka sina barn för att hava dem till föda vid dottern mitt folks skada.

<span id="an_4:11">4:11</span> HERREN har uttömt sin förtörnelse,
utgjutit sin vredes glöd; i Sion har han tänt upp en eld, som har
förtärt dess grundvalar.

<span id="an_4:12">4:12</span> Ingen konung på jorden hade trott det,
ingen som bor på jordens krets, att någon ovän eller fiende skulle komma
in genom Jerusalems portar.

<span id="an_4:13">4:13</span> För dess profeters synders skull har så
skett, för dess prästers missgärningar, därför att de därinne utgöto de
rättfärdigas blod.

<span id="an_4:14">4:14</span> Såsom blinda irra de omkring på gatorna,
fläckade av blod. så att ingen finnes, som vågar komma vid deras kläder.

<span id="an_4:15">4:15</span> »Viken undan!» »Oren!», så ropar man
framför dem; »Viken undan, viken undan, kommen icke vid den!» ja,
flyktiga och ostadiga måste de vara; bland hedningarna säger man om dem:
»De skola ej mer finna någon boning.»

<span id="an_4:16">4:16</span> HERRENS åsyn förskingrar dem, han vill
icke mer akta på dem; mot prästerna visas intet undseende, mot de äldste
ingen misskund.

<span id="an_4:17">4:17</span> Ännu försmäkta våra ögon i fåfäng väntan
efter hjälp; från vårt vårdtorn speja vi efter ett folk som ändå ej kan
frälsa oss.

<span id="an_4:18">4:18</span> Han lurar på vara steg, så att vi ej våga
gå på våra gator. Vår ände är nära, vara dagar äro ute; ja, vår ande har
kommit.

<span id="an_4:19">4:19</span> Våra förföljare voro snabbare än
himmelens örnar; på bergen jagade de oss, i öknen lade de försåt för
oss.

<span id="an_4:20">4:20</span> HERRENS smorde, han som var vår
livsfläkt, blev fångad i deras gropar, han under vilkens skugga vi
hoppades att få leva bland folken.

<span id="an_4:21">4:21</span> Ja, fröjda dig och var glad, du dotter
Edom, du som bor i Us' land! Också till dig skall kalken komma; du skall
varda drucken och få ligga blottad.

<span id="an_4:22">4:22</span> Din missgärning är ej mer, du dotter
Sion; han skall ej åter föra dig bort i fångenskap. Men din missgärning,
du dotter Edom, skall han hemsöka; han skall uppenbara dina synder.

<span id="an_5:1">5:1</span> Tänk, HERRE, på vad som har vederfarits oss
skåda ned och se till vår smälek.

<span id="an_5:2">5:2</span> Vår arvedel har kommit i främlingars ägo,
våra hus i utlänningars.

<span id="an_5:3">5:3</span> Vi hava blivit värnlösa, vi hava ingen
fader; våra mödrar äro såsom änkor.

<span id="an_5:4">5:4</span> Vattnet som tillhör oss få vi dricka
allenast för penningar; vår egen ved måste vi betala.

<span id="an_5:5">5:5</span> Våra förföljare äro oss på halsen; huru
trötta vi än äro, unnas oss dock ingen vila.

<span id="an_5:6">5:6</span> Vi hava måst giva oss under Egypten, under
Assyrien, för att få bröd till att mätta oss med.

<span id="an_5:7">5:7</span> Våra fäder hava syndat, de äro icke mer, vi
måste bära deras missgärningar.

<span id="an_5:8">5:8</span> Trälar få råda över oss; ingen finnes, som
rycker oss ur deras våld.

<span id="an_5:9">5:9</span> Med fara för vårt liv hämta vi vårt bröd,
bärga det undan öknens svärd.

<span id="an_5:10">5:10</span> Vår hud är glödande såsom en ugn, för
brännande hungers skull.

<span id="an_5:11">5:11</span> Kvinnorna kränkte man i Sion, jungfrurna
i Juda städer.

<span id="an_5:12">5:12</span> Furstarna blevo upphängda av deras
händer, för de äldste visade de ingen försyn.

<span id="an_5:13">5:13</span> Ynglingarna måste bära på kvarnstenar,
och gossarna dignade under vedbördor.

<span id="an_5:14">5:14</span> De gamla sitta icke mer i porten, de unga
hava upphört med sitt strängaspel.

<span id="an_5:15">5:15</span> Våra hjärtan hava icke mer någon fröjd i
sorgelåt är vår dans förvandlad.

<span id="an_5:16">5:16</span> Kronan har fallit ifrån vårt huvud; ve
oss, att vi syndade så!

<span id="an_5:17">5:17</span> Därför hava ock våra hjärtan blivit
sjuka, därför äro våra ögon förmörkade,

<span id="an_5:18">5:18</span> för Sions bergs skull, som nu ligger öde,
så att rävarna ströva omkring därpå.

<span id="an_5:19">5:19</span> Du, HERRE, tronar evinnerligen; din tron
består från släkte till släkte.

<span id="an_5:20">5:20</span> Varför vill du för alltid förgäta oss,
förkasta oss för beständigt?

<span id="an_5:21">5:21</span> Tag oss åter till dig, HERRE, så att vi
få vända åter; förnya våra dagar, så att de bliva såsom fordom.

<span id="an_5:22">5:22</span> Eller har du alldeles förkastat oss?
Förtörnas du på oss så övermåttan?

------------------------------------------------------------------------

[Next: Ezekiel](eze)
