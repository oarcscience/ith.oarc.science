[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Swedish Bible: Nahum

<span id="an_1:1">1:1</span> Detta är en utsaga om Nineve, den bok som
innehåller elkositen Nahums syn.

<span id="an_1:2">1:2</span> HERREN är en nitälskande Gud och en
hämnare, ja, en hämnare är HERREN, en som kan vredgas. En hämnare är
HERREN mot sina ovänner, vrede behåller han mot sina fiender.

<span id="an_1:3">1:3</span> HERREN är långmodig, men han är stor i
kraft, och ingalunda låter han någon bliva ostraffad. HERREN har sin väg
i storm och oväder och molnen äro dammet efter hans fötter.

<span id="an_1:4">1:4</span> Han näpser havet och låter det uttorka och
alla strömmar låter han sina bort. Då försmäkta Basan och Karmel,
Libanons grönska försmäktar.

<span id="an_1:5">1:5</span> Bergen bäva för honom, och höjderna
försmälta av ångest. Jorden röres upp för hans ansikte, jordens krets
med alla som bo därpå.

<span id="an_1:6">1:6</span> Vem kan bestå för hans ogunst, och vem kan
uthärda hans vrede glöd? Hans förtörnelse utgjuter sig såsom eld, och
klipporna rämna inför honom.

<span id="an_1:7">1:7</span> HERREN är god, ett värn i nödens tid, och
han låter sig vårda om dem som förtrösta på honom.

<span id="an_1:8">1:8</span> Men genom en störtflod gör han ände på
platsen där den staden står, och hans fiender förföljas av mörker.

<span id="an_1:9">1:9</span> Ja, på edert anslag mot HERREN gör han
ände, icke två gånger behöver hemsökelsen drabba.

<span id="an_1:10">1:10</span> Ty om de ock äro hopslingrade såsom
törnsnår och så fulla av livssaft, som deras dryck är av must, skola de
likväl alla förbrännas såsom torrt strå.

<span id="an_1:11">1:11</span> Ty från dig drog ut en man som hade onda
anslag mot HERREN, en vilkens rådslag voro fördärv.

<span id="an_1:12">1:12</span> Så säger HERREN: »Huru starka och huru
många de ock må vara, skola de ändå mejas av och försvinna; och om jag
förr har plågat dig, så skall jag nu ej göra det mer.

<span id="an_1:13">1:13</span> Ty nu skall jag bryta sönder de ok han
har lagt på dig, och hans band skall jag slita av.»

<span id="an_1:14">1:14</span> Men om dig bjuder HERREN så »Ingen
avkomma av ditt namn skall mer få finnas. Ur dina gudars hus skall jag
utrota alla beläten, både skurna och gjutna. En grav bereder jag åt dig,
ty på skam har du kommit.»

<span id="an_1:15">1:15</span> Se, över bergen nalkas glädjebudbärarens
fötter hans som förkunnar frid: »Fira dina högtider, Juda, infria dina
löften. Ty ej mer skall fördärvaren draga fram mot dig; han varder
förgjord i grund.»

<span id="an_2:1">2:1</span> En folkförskingrare drager upp mot dig;
bevaka dina fästen. Speja utåt vägen, omgjorda dina länder bruka din
kraft, så mycket du förmår.

<span id="an_2:2">2:2</span> Ty HERREN vill återställa Jakobs höghet
såsom Israels höghet, då nu plundrare så hava ödelagt dem och så
fördärvat deras vinträd.

<span id="an_2:3">2:3</span> Hans hjältars sköldar äro färgade röda,
stridsmännen gå klädda i scharlakan; vagnarna gnistra av eld, när han
gör dem redo till strid; och man skakar lansar av cypressträ.

<span id="an_2:4">2:4</span> På vägarna storma vagnarna fram, de köra om
varandra på fälten; såsom bloss äro de att skåda lika ljungeldar fara de
åstad.

<span id="an_2:5">2:5</span> Han vet nogsamt vilka väldiga kämpar han
äger; de störta överända, där de rusa framåt. De hasta mot stadens
murar, och stormtaken göras redo.

<span id="an_2:6">2:6</span> Strömportarna måste öppna sig, och palatset
försmälter av ångest.

<span id="an_2:7">2:7</span> Ja, domen står fast: hon bliver blottad,
bortsläpad; hennes tärnor måste sucka likasom duvor och slå sig för sitt
bröst.

<span id="an_2:8">2:8</span> I all sin tid var Nineve lik en vattenrik
damm, men nu flyr vattnet bort. »Stannen! Stannen!» -- Nej, ingen vänder
sig om.

<span id="an_2:9">2:9</span> Röven nu silver, röven guld. Här finnas
skatter utan ände, överflöd på alla dyrbara håvor.

<span id="an_2:10">2:10</span> Ödeläggelse och förödelse och
förstörelse! Förfärade hjärtan och skälvande knän! Darrande länder
allestädes! Allas ansikten hava skiftat färg.

<span id="an_2:11">2:11</span> Var är nu lejonens kula, den plats där de
unga lejonen förtärde sitt rov, där lejonet och lejoninnan hade sin
gång, där lejonungen gick omkring, utan att någon skrämde bort den?

<span id="an_2:12">2:12</span> Var är lejonet som tog rov, så mycket
dess ungar ville hava, och dödade åt sina lejoninnor, ja, uppfyllde sina
hålor med rov och sina kulor med rövat gods?

<span id="an_2:13">2:13</span> Se, jag skall vända mig mot dig, säger
HERREN Sebaot; dina vagnar skall jag låta gå upp i rök, och dina unga
lejon skall svärdet förtära. Jag skall utrota ditt rövade gods från
jorden och man skall ej mer höra dina sändebuds röst

<span id="an_3:1">3:1</span> Ve dig, du blodstad, alltigenom så full av
lögn och våld, du som aldrig upphör att röva!

<span id="an_3:2">3:2</span> Hör, piskor smälla! Hör, vagnshjul dåna!
Hästar jaga fram, och vagnar rulla åstad.

<span id="an_3:3">3:3</span> Ryttare komma i fyrsprång; svärden ljunga,
och spjuten blixtra. Slagna ser man i mängd och lik i stora hopar; igen
ände är på döda, man stupar över döda.

<span id="an_3:4">3:4</span> Allt detta för den myckna otukt hon bedrev,
hon, den fagra och trollkunniga skökan, som prisgav folkslag genom sin
otukt och folkstammar genom sina trolldomskonster.

<span id="an_3:5">3:5</span> Se, jag skall vända mig mot dig, säger
HERREN Sebaot; jag skall lyfta upp ditt mantelsläp över ditt ansikte och
låta folkslag se din blygd och konungariken din skam.

<span id="an_3:6">3:6</span> Och jag skall kasta på dig vad styggeligt
är, jag skall låta dig bliva föraktad, ja, göra dig till ett skådespel.

<span id="an_3:7">3:7</span> Var och en som ser dig skall sky dig och
skall säga: »Nineve är ödelagt, men vem kan ömka det?» Ja, var finner
man någon som vill trösta dig?

<span id="an_3:8">3:8</span> Är du då bättre än No-Amon, hon som tronade
vid Nilens strömmar, omsluten av vatten -- ett havets fäste, som hade
ett hav till mur?

<span id="an_3:9">3:9</span> Etiopier i mängd och egyptier utan ände,
putéer och libyer voro dig till hjälp.

<span id="an_3:10">3:10</span> Också hon måste ju gå i landsflykt och
fångenskap, också hennes barn blevo krossade i alla gathörn; om hennes
ädlingar kastade man lott, och alla hennes stormän blevo fängslade med
kedjor

<span id="an_3:11">3:11</span> Så skall ock du bliva drucken och sjunka
i vanmakt; också du skall få leta efter något värn mot fienden.

<span id="an_3:12">3:12</span> Alla dina fästen likna fikonträd med
brådmogen frukt: vid minsta skakning falla de i munnen på den som vill
äta dem.

<span id="an_3:13">3:13</span> Se, ditt manskap är hos dig såsom
kvinnor; ditt lands portar stå vidöppna för dina fiender; eld förtär
dina bommar.

<span id="an_3:14">3:14</span> Hämta dig vatten till förråd under
belägringen, förstärk dina fästen. Stig ned i leran och trampa i
murbruket; grip till tegelformen.

<span id="an_3:15">3:15</span> Bäst du står där, skall elden förtära dig
och svärdet utrota dig. Ja, såsom av gräsmaskar skall du bliva uppfrätt,
om du ock själv samlar skaror så talrika som gräsmaskar, skaror så
talrika som gräshoppor.

<span id="an_3:16">3:16</span> Om du ock har krämare flera än himmelens
stjärnor, så vet: gräsmaskarna fälla sina vingars höljen och flyga bort.

<span id="an_3:17">3:17</span> Ja, dina furstar äro såsom gräshoppor och
dina hövdingar såsom gräshoppssvärmar: de stanna inom murarna, så länge
det är svalt, men när solen kommer fram, då fly de bort, och sedan vet
ingen var de finnas.

<span id="an_3:18">3:18</span> Dina herdar hava slumrat in, du Assurs
konung; dina väldige ligga i ro. Ditt folk är förstrött uppe på bergen,
och ingen församlar det.

<span id="an_3:19">3:19</span> Det finnes ingen bot för din skada
oläkligt är ditt sår. Alla som höra vad som har hänt dig klappa i
händerna över dig. Ty över vem gick ej din ondska beständigt?

------------------------------------------------------------------------

[Next: Habakkuk](hab)
