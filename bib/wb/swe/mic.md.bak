[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jon)  [Next](nah.md) 

------------------------------------------------------------------------

### Swedish Bible: Micah

<span id="an_1:1">1:1</span> Detta är HERRENS ord som kom till
morastiten Mika i Jotams, Ahas' och Hiskias, Juda konungars, tid, vad
han skådade angående Samaria och Jerusalem.

<span id="an_1:2">1:2</span> Hören, I folk, allasammans; akta härpå, du
jord med allt vad på dig är. Och vare Herren, HERREN ett vittne mot
eder, Herren i sitt heliga tempel.

<span id="an_1:3">1:3</span> Ty se, HERREN träder ut ur sin boning, han
far ned och går fram över jordens höjder.

<span id="an_1:4">1:4</span> Bergen smälta under hans fötter, och dalar
bryta sig fram -- såsom vaxet gör för elden, såsom vattnet, när det
störtar utför branten.

<span id="an_1:5">1:5</span> Genom Jakobs överträdelse sker allt detta
och genom Israels hus' synder. Vem är då upphovet till Jakobs
överträdelse? Är det icke Samaria? Och vem till Juda offerhöjder? Är det
icke Jerusalem?

<span id="an_1:6">1:6</span> Så skall jag då göra Samaria till en
stenhop på marken, till en plats för vingårdsplanteringar; jag skall
vräka hennes stenar ned i dalen, och hennes grundvalar skall jag blotta.

<span id="an_1:7">1:7</span> Alla hennes beläten skola bliva krossade,
alla hennes skökoskänker uppbrända i eld, alla hennes avgudar skall jag
förstöra; ty av skökolön har hon hopsamlat dem, och skökolön skola de
åter bliva.

<span id="an_1:8">1:8</span> Fördenskull måste jag klaga och jämra mig,
jag måste gå barfota och naken; jag måste upphäva klagoskri såsom en
schakal och sorgelåt såsom en struts.

<span id="an_1:9">1:9</span> Ty ohelbara äro hennes sår; slaget har nått
ända till Juda, det har drabbat ända till mitt folks port, ända till
Jerusalem.

<span id="an_1:10">1:10</span> Förkunnen det icke i Gat; gråten icke så
bittert. I Bet-Leafra vältrar jag mig i stoftet.

<span id="an_1:11">1:11</span> Dragen åstad, I Safirs invånare, i
nakenhet och skam. Saanans invånare våga sig icke ut. Klagolåten i
Bet-Haesel tillstädjer eder ej att dröja där.

<span id="an_1:12">1:12</span> Ty Marots invånare våndas efter tröst;
ned ifrån HERREN har ju en olycka kommit, intill Jerusalems port.

<span id="an_1:13">1:13</span> Spännen travare för vagnen, I Lakis'
invånare, I som voren upphovet till dottern Sions synd; ty hos eder var
det som Israels överträdelser först funnos.

<span id="an_1:14">1:14</span> Därför måste du giva skiljebrev åt
Moreset-Gat. Husen i Aksib hava för Israels konungar blivit såsom en
försinande bäck.

<span id="an_1:15">1:15</span> Ännu en gång skall jag låta erövraren
komma över eder, I Maresas invånare. Ända till Adullam skall Israels
härlighet komma.

<span id="an_1:16">1:16</span> Raka dig skallig och skär av ditt hår, i
sorg över barnen, som voro din lust; gör ditt huvud så kalt som gamens,
ty de skola föras bort ifrån dig.

<span id="an_2:1">2:1</span> Ve dessa som tänka ut vad fördärvligt är
och bereda vad ont är på sina läger, och som sätta det i verket, så
snart morgonen gryr, allenast det står i deras makt;

<span id="an_2:2">2:2</span> dessa som hava begärelse till sin nästas
åkrar och röva dem, eller till hans hus och tillägna sig dem; dessa som
öva våld mot både människor och hus, mot både ägare och egendom!

<span id="an_2:3">2:3</span> Därför säger HERREN så: Se, jag tänker ut
mot detta släkte vad ont är; och I skolen icke kunna draga eder hals
därur, ej heller skolen I sedan gå så stolta, ty det bliver en ond tid.

<span id="an_2:4">2:4</span> På den dagen skall man stämma upp en visa
över eder och sjunga en sorgesång; man skall säga: »Det är ute med oss,
vi äro förstörda i grund! Mitt folks arvslott bliver nu given åt en
annan. Ja i sanning, den ryckes ifrån mig, och åt avfällingar utskiftas
våra åkrar.»

<span id="an_2:5">2:5</span> Så sker det att hos dig icke mer finnes
någon som får spänna mätsnöre över en lott i HERRENS församling.

<span id="an_2:6">2:6</span> »Hören då upp att predika», så är deras
predikan; »om sådant får man icke predika; det är ju ingen ände på
smädelser!»

<span id="an_2:7">2:7</span> Är detta ett tillbörligt tal, du Jakobs
hus? Har då HERREN varit snar till vrede? Hava hans gärningar visat
något sådant? Äro icke fastmer mina ord milda mot den som vandrar
redligt?

<span id="an_2:8">2:8</span> Men nu sedan en tid uppreser sig mitt folk
såsom en fiende. I sliten manteln bort ifrån kläderna på människor som
trygga gå sin väg fram och ej vilja veta av strid.

<span id="an_2:9">2:9</span> Mitt folks kvinnor driven I ut från de hem
där de hade sin lust; deras barn beröven I för alltid den berömmelse de
hade av mig.

<span id="an_2:10">2:10</span> Stån upp och gån eder väg! Här skolen I
icke hava någon vilostad, för eder orenhets skull, som drager i fördärv,
ja, i gruvligt fördärv.

<span id="an_2:11">2:11</span> Om någon som fore med munväder och
falskhet sade i sin lögnaktighet: »Jag vill predika för dig om vin och
starka drycker» -- det vore en predikare för detta folk!

<span id="an_2:12">2:12</span> Jag vill församla dig, Jakob, ja, hela
ditt folk. Jag vill hämta tillhopa Israels kvarlevor, jag vill föra dem
tillsammans såsom fåren till fållan, såsom en hjord till dess betesmark,
så att där uppstår ett gny av människor.

<span id="an_2:13">2:13</span> En vägbrytare drager ut framför dem; de
bryta sig igenom och tåga fram, genom porten vandra de ut. Deras konung
tågar framför dem, HERREN går i spetsen för dem.

<span id="an_3:1">3:1</span> Och jag sade: Hören, I Jakobs hövdingar och
I furstar av Israels hus. Tillkommer det ej eder att veta vad rätt är,

<span id="an_3:2">3:2</span> I som haten det goda och älsken det onda, I
som sliten huden av kroppen på människorna och köttet från deras ben?

<span id="an_3:3">3:3</span> Men eftersom dessa äta mitt folks kött och
riva huden av deras kropp och bryta sönder deras ben, för att stycka dem
likasom det man kastar i grytan, ja, likasom kött som lägges i kitteln,

<span id="an_3:4">3:4</span> därför skall HERREN icke svara dem, när de
ropa till honom; han skall dölja sitt ansikte för dem på den tiden, för
deras onda väsendes skull.

<span id="an_3:5">3:5</span> Så talar HERREN mot de profeter som föra
mitt folk vilse, mot dem som ropa: »Allt står väl till!», så länge de
hava något att tugga med sina tänder, men båda upp folket till helig
strid mot den som ej giver dem något i gapet.

<span id="an_3:6">3:6</span> Därför skall natt komma över eder, så att
det bliver slut på edra syner, och mörker, så att det bliver slut på
edra spådomar. Ja, solen skall gå ned över profeterna och dagen varda
mörk över dem.

<span id="an_3:7">3:7</span> Siarna skola stå där med skam, och
spåmännen skola få blygas; de skola alla nödgas skyla sitt skägg, då nu
intet svar mer kommer från Gud.

<span id="an_3:8">3:8</span> Men jag, jag är uppfylld med kraft, ja, med
HERRENS Ande, med rättsinne och frimodighet, så att jag kan förkunna för
Jakob hans överträdelse och för Israel hans synd.

<span id="an_3:9">3:9</span> Hören då detta, I hövdingar av Jakobs hus
och I furstar av Israels hus, I som hållen för styggelse vad rätt är och
gören krokigt allt vad rakt är,

<span id="an_3:10">3:10</span> I som byggen upp Sion med blodsdåd och
Jerusalem med orättfärdighet --

<span id="an_3:11">3:11</span> den stad vars hövdingar döma för mutor,
vars präster undervisa för betalning, och vars profeter spå för
penningar, allt under det de stödja sig på HERREN och säga: »Är icke
HERREN mitt ibland oss? Olycka skall ej komma över oss.»

<span id="an_3:12">3:12</span> Därför skall för eder skull Sion varda
upplöjt till en åker och Jerusalem bliva en stenhop och tempelberget en
skogbevuxen höjd.

<span id="an_4:1">4:1</span> Men det skall ske i kommande dagar att det
berg där HERRENS hus är skall stå där fast grundat, ypperst ibland
bergen, och vara upphöjt över andra höjder; och folk skall strömma
ditupp,

<span id="an_4:2">4:2</span> ja, många hednafolk skola gå åstad och
skola säga: »Upp, låt oss draga åstad till HERRENS berg, upp till Jakobs
Guds hus, för att han må undervisa oss om sina vägar, så att vi kunna
vandra på hans stigar.» Ty från Sion skall lag utgå, och HERRENS ord
från Jerusalem.

<span id="an_4:3">4:3</span> Och han skall döma mellan många folk och
skipa rätt åt mäktiga hednafolk, ända bort i fjärran land. Då skola de
smida sina svärd till plogbillar och sina spjut till vingårdsknivar.
Folken skola ej mer lyfta svärd mot varandra och icke mer lära sig att
strida.

<span id="an_4:4">4:4</span> Och var och en skall sitta under sitt
vinträd och sitt fikonträd, och ingen skall förskräcka honom; ty så har
HERREN Sebaots mun talat.

<span id="an_4:5">4:5</span> Ja, alla andra folk vandra vart och ett i
sin guds namn, men vi vilja vandra i HERRENS, vår Guds, namn, alltid och
evinnerligen.

<span id="an_4:6">4:6</span> På den dagen, säger HERREN, skall jag
församla de haltande och hämta tillhopa de fördrivna och dem som jag har
hemsökt med olyckor.

<span id="an_4:7">4:7</span> Och jag skall låta de haltande bliva en
kvarleva och de långt bort förjagade ett mäktigt folk; och HERREN skall
vara konung över dem på Sions berg från nu och till evig tid.

<span id="an_4:8">4:8</span> Och du Herdetorn, du dotter Sions kulle,
till dig skall det komma, ja, till dig skall det återvända, det forna
herradömet, dottern Jerusalems konungavälde.

<span id="an_4:9">4:9</span> Men varför skriar du nu så högt? Finnes då
ingen konung i dig, har du icke mer någon rådklok man, eftersom ångest,
lik en barnaföderskas, har gripit dig?

<span id="an_4:10">4:10</span> Ja, väl må du vrida dig i födslosmärtor
såsom en barnaföderska, du dotter Sion; ty nu måste du ut ur staden, du
måste bo på öppna fältet; ja, du skall komma ända till Babel -- där
skall du finna räddning, där skall HERREN förlossa dig ur dina fienders
hand.

<span id="an_4:11">4:11</span> Nu hava många hednafolk församlat sig mot
dig, och de säga: »Må hon varda skändad, så att våra ögon få skåda med
lust på Sion.»

<span id="an_4:12">4:12</span> Men dessa känna icke HERRENS tankar, de
förstå icke hans rådslut, att han har samlat dem såsom kärvar till
tröskplatsen.

<span id="an_4:13">4:13</span> Upp då och tröska, du dotter Sion! Ty jag
skall giva dig horn av järn och giva dig klövar av koppar, för att du må
sönderkrossa många folk. Och deras byte skall du giva till spillo åt
HERREN och deras skatter åt hela jordens HERRE.

<span id="an_5:1">5:1</span> Nu må du samla dina skaror, du skarornas
stad. Bålverk har man rest upp mot oss; Israels domare slår man med ris
på kinden.

<span id="an_5:2">5:2</span> Men du Bet-Lehem Efrata, som är så ringa
för att vara bland Juda släkter, av dig skall åt mig utgå en som skall
bliva en furste i Israel, en vilkens härkomst tillhör förgångna åldrar,
forntidens dagar.

<span id="an_5:3">5:3</span> Därför skola de prisgivas intill den tid då
hon som skall föda har fött; då skall återstoden av hans bröder få vända
tillbaka till Israels barn.

<span id="an_5:4">5:4</span> Och han skall träda fram och vakta sin
hjord i HERRENS kraft, i HERRENS, sin Guds, namns höghet; och den skall
hava ro, ty han skall då vara stor intill jordens ändar.

<span id="an_5:5">5:5</span> Och tryggheten skall vara sådan, att om
Assur vill falla in i vårt land och tränga in i våra palats, så kunna vi
ställa upp mot honom sju herdar, ja, åtta furstliga herrar;

<span id="an_5:6">5:6</span> och dessa skola avbeta Assurs land med
svärd och Nimrods land ända in i dess portar. Så skall han rädda oss
från Assur, om denne vill falla in i vårt land och tränga fram över våra
gränser.

<span id="an_5:7">5:7</span> Då skall Jakobs kvarleva vara bland många
folk såsom dagg från HERREN, såsom en regnskur på gräs, vilken icke
dröjer för någon mans skull eller väntar för människobarns skull.

<span id="an_5:8">5:8</span> Och Jakobs kvarleva skall då vara bland
hedningarna, mitt ibland många folk, såsom ett lejon bland boskap i
skogen, såsom ett ungt lejon bland fårhjordar, vilket förtrampar, var
det går fram, och griper sitt rov utan räddning.

<span id="an_5:9">5:9</span> Ja, må din hand vara upplyft över dina
ovänner, och må alla dina fiender bliva utrotade!

<span id="an_5:10">5:10</span> Och det skall ske på den dagen, säger
HERREN, att jag skall utrota dina hästar ur ditt land och förstöra dina
vagnar;

<span id="an_5:11">5:11</span> jag skall utrota städerna i ditt land och
riva ned alla dina fästen;

<span id="an_5:12">5:12</span> jag skall utrota all trolldom hos dig,
och inga teckentydare skola mer träffas hos dig;

<span id="an_5:13">5:13</span> jag skall utrota dina beläten och dina
stoder ur ditt land, så att du icke mer skall tillbedja dina händers
verk;

<span id="an_5:14">5:14</span> jag skall omstörta dina Aseror och skaffa
dem bort ur ditt land; och dina städer skall jag ödelägga.

<span id="an_5:15">5:15</span> Och i vrede och förtörnelse skall jag
utkräva hämnd av hednafolken, dem som icke hava varit hörsamma.

<span id="an_6:1">6:1</span> Hören vad HERREN säger: Stå upp och utför
din sak inför bergen, och låt höjderna höra din röst.

<span id="an_6:2">6:2</span> Ja, hören HERRENS sak, I berg och I fasta
klippor, jordens grundvalar! Ty HERREN har sak mot sitt folk, och med
Israel vill han gå till rätta.

<span id="an_6:3">6:3</span> Mitt folk, vad har jag gjort mot dig, och
varmed har jag betungat dig? Svara mig!

<span id="an_6:4">6:4</span> Jag förde dig ju upp ur Egyptens land, och
ur träldomshuset förlossade jag dig; och Mose, Aron och Mirjam lät jag
gå framför dig.

<span id="an_6:5">6:5</span> Mitt folk, kom ihåg vad Balak, konungen i
Moab, hade i sinnet, och vad Bileam, Beors son, svarade honom; kom ihåg
huru det var mellan Sittim och Gilgal, och lär dig så förstå HERRENS
rättfärdighets gärningar.

<span id="an_6:6">6:6</span> Varmed skall jag träda fram inför HERREN,
och varmed böja mig ned inför Gud i höjden? Skall jag träda fram inför
honom med brännoffer, med årsgamla kalvar?

<span id="an_6:7">6:7</span> Har HERREN behag till vädurar i tusental,
till oljeströmmar i tiotusental? Skall jag giva min förstfödde till
offer för min överträdelse, min livsfrukt till syndoffer för min själ?

<span id="an_6:8">6:8</span> Nej, vad gott är har han kungjort för dig,
o människa. Ty vad annat begär HERREN av dig, än att du gör vad rätt är
och vinnlägger dig om kärlek och vandrar i ödmjukhet inför din Gud?

<span id="an_6:9">6:9</span> Hör huru HERREN ropar till staden! Ja, säll
är den som aktar på ditt namn. Hören om straffet, och vem han är, som
har bestämt det.

<span id="an_6:10">6:10</span> Kunna ogudaktighetens skatter framgent få
stanna i den ogudaktiges hus? Kan där få finnas ett undermåligt
efa-mått, värt att förbannas?

<span id="an_6:11">6:11</span> Vore jag rättfärdig, om jag fördroge
orätt våg och falska vikter i pungen,

<span id="an_6:12">6:12</span> om de rika i staden finge vara fulla av
orättrådighet, om dess invånare finge tala lögn och hava falsk tunga i
sin mun?

<span id="an_6:13">6:13</span> Nej, och därför måste jag slå dig med
oläkliga sår, hemsöka dig med förödelse för dina synders skull.

<span id="an_6:14">6:14</span> När du äter något, skall du icke bliva
mätt, och tomhet skall råda i din buk. Vad du skaffar undan skall du
ändå icke kunna rädda, och vad du räddar skall jag giva åt svärdet.

<span id="an_6:15">6:15</span> Du skall så, men icke få skörda; du skall
pressa oliver, men icke få smörja din kropp med oljan, du skall pressa
ut druvmust, men icke få dricka vinet.

<span id="an_6:16">6:16</span> Vid Omris stadgar håller man fast, man
efterföljer alla Ahabs hus' gärningar; ty efter dessas rådslag är det I
vandren. Därför skall jag göra dig till ett föremål för häpnad, och
invånarna i staden till ett mål för begabberi; ja, mitt folks smälek
skolen I få bära.

<span id="an_7:1">7:1</span> Ve mig! Det är mig, såsom när frukten är
insamlad om sommaren, eller såsom när efterskörden efter vinbärgningen
är slut och ingen druvklase mer finnes att äta, intet förstlingsfikon av
dem jag hade haft lust till.

<span id="an_7:2">7:2</span> De fromma äro försvunna ur landet, och
ingen redlig man finnes bland människorna. Alla ligga de på lur efter
blod; envar vill fånga den andre i sitt nät.

<span id="an_7:3">7:3</span> Till att främja det onda äro deras händer
redo: fursten begär gåvor, och domaren står efter vinning; den mäktige
kräver öppet vad honom lyster; så bedriva de vrånghet.

<span id="an_7:4">7:4</span> Den bäste ibland dem är såsom ett törnsnår,
den redligaste värre än en taggig häck. Men när dina siares dag är inne,
ja, när hemsökelsen når dig, då skall bestörtning komma ibland dem.

<span id="an_7:5">7:5</span> Man får icke tro på någon vän, icke lita på
någon förtrogen; för henne som vilar i din famn måste du vakta din muns
dörrar.

<span id="an_7:6">7:6</span> Ty sonen föraktar sin fader, dottern sätter
sig upp mot sin moder, sonhustrun mot sin svärmoder, och envar har sitt
eget husfolk till fiender.

<span id="an_7:7">7:7</span> Men jag vill skåda efter HERREN, jag vill
hoppas på min frälsnings Gud; min Gud skall höra mig.

<span id="an_7:8">7:8</span> Glädjens icke över mig, I mina fiender. Om
jag än har fallit, skall jag dock stå upp igen; om jag än sitter i
mörkret, är dock HERREN mitt ljus.

<span id="an_7:9">7:9</span> Eftersom jag har syndat mot HERREN, vill
jag bära hans vrede, till dess att han utför min sak och skaffar mig
rätt, till dess att han för mig ut i ljuset, så att jag med lust får se
på hans rättfärdighet.

<span id="an_7:10">7:10</span> När mina fiender se det, skola de höljas
med skam, desamma som säga till mig: »Var är nu HERREN, din Gud?» Mina
ögon skola se med lust på dem; ty då skola de bliva nedtrampade såsom
orenlighet på gatan.

<span id="an_7:11">7:11</span> En dag skall komma, då dina murar skola
byggas upp; på den dagen skola dina gränser sträcka sig vida.

<span id="an_7:12">7:12</span> På den dagen skall man komma till dig
både från Assur och från Egyptens städer, ja från Egypten och ända ifrån
floden, och från hav till hav, och från berg till berg.

<span id="an_7:13">7:13</span> Men eljest skall jorden bliva en ödemark
för sina inbyggares skull; det skall vara deras gärningars frukt.

<span id="an_7:14">7:14</span> Vakta med din stav ditt folk, din
arvedels hjord, så att den får hava sin avskilda boning i skogen på
Karmel; låt den gå i bet i Basan och i Gilead, likasom under forna
dagar.

<span id="an_7:15">7:15</span> Ja, likasom i de dagar då du drog ut ur
Egyptens land skall jag låta dem se underbara ting.

<span id="an_7:16">7:16</span> Hedningarna skola se det och komma på
skam med all sin makt. De skola nödgas lägga handen på munnen, deras
öron skola vara bedövade.

<span id="an_7:17">7:17</span> De skola slicka stoftet såsom ormar; lika
maskar som kräla på jorden skola de med bävan övergiva sina borgar. Med
förskräckelse skola de söka HERREN, vår Gud; Ja, för dig skola de
frukta.

<span id="an_7:18">7:18</span> Vem är en sådan Gud som du? -- du som
förlåter kvarlevan av din arvedel dess missgärning och tillgiver den
dess överträdelse, du som icke behåller vrede evinnerligen, ty du har
lust till nåd,

<span id="an_7:19">7:19</span> och du skall åter förbarma dig över oss
och trampa våra missgärningar under fötterna. Ja, du skall kasta alla
deras synder i havets djup.

<span id="an_7:20">7:20</span> Du skall bevisa trofasthet mot Jakob och
nåd mot Abraham, såsom du med ed har lovat våra fäder i forntidens
dagar.

------------------------------------------------------------------------

[Next: Nahum](nah.md)
