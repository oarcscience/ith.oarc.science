[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](jon) 

------------------------------------------------------------------------

### Manx Bible: Esther

<span id="an_1:1">1:1</span> Nish haink eh gy-kione ayns lhing Ahasuerus
(shoh yn Ahasuerus shen ren reill voish India eer gys Ethiopia, harrish
shey-feed as shiaght rheamyn)

<span id="an_1:2">1:2</span> Ayns ny laghyn shen, tra va ree Ahasuerus
ny hoie er stoyl-reeoil e reeriaght, va ayns Shushan yn phlaase reeoil,

<span id="an_1:3">1:3</span> Ayns y trass vlein jeh e reill, ren eh
cuirraghyn da ooilley e phrinceyn, as e harvaantyn; pooaraghyn Phersia
as Media, ard gheiney as princeyn ny rheamyn ec y traa cheddin
kionfenish.

<span id="an_1:4">1:4</span> Tra hoilshee eh magh berchys e reeriaght
ghloyroil, as onnor e ard-ooashley reeoil, ymmodee laghyn, eer nuy-feed
laa.

<span id="an_1:5">1:5</span> As lurg da ny laghyn shoh ve harrish, ren y
ree cuirraghyn da ooilley yn pobble va ry-gheddyn ayns Shushan y
phlaase, chammah da ard as injil son shiaght laa, ayns cooyrtyn garey
plaase y ree,

<span id="an_1:6">1:6</span> Raad va curtanyn baney, geayney, as gorrym,
sheeynt er coyrdyn dy heeidey purple, lesh loopyn argid, as pillaryn
marble: as nyn ynnydyn-soie dy airh, as argid, er laare dy phurple, as
gorrym, as bane, as doo,

<span id="an_1:7">1:7</span> As hirveish ad jough orroo ayns siyn airhey
(va ny siyn jeh dagh sorch) as palchey dy feeyn reeoil, cooie rish stayd
y ree.

<span id="an_1:8">1:8</span> As va'n giu cordail rish y leigh, cha row
fer erbee eginit: son shoh myr doardee yn ree da ooilley fir-oik e hie,
dy row dy chooilley ghooinney dy ghoaill myr baillish.

<span id="an_1:9">1:9</span> Ren Vashti yn ven-rein myrgeddin cuirraghyn
son ny mraane, ayns thie reeoil Ahasuerus.

<span id="an_1:10">1:10</span> Er y chiaghtoo laa, tra va cree yn ree
gennal lesh feeyn, doardee eh Mehuman, Biztha, Harboua, Bigtha, as
Abagtha, Zethar, as Carcas, ny shiaght ard fir-oik, va shirveish fenish
Ahasuerus yn ree,

<span id="an_1:11">1:11</span> Dy chur lhieu Vashti yn ven-rein
kiongoyrt rish y ree, ceau yn attey reeoil dy yeeaghyn da'n pobble as ny
princeyn yn aalid eck, son v'ee feer aalin dy yeeaghyn urree.

<span id="an_1:12">1:12</span> Agh dob Vashti yn ven-rein dy heet er
sarey yn ree liorish ny fir-oik: va'n ree, er-y-fa shen, feer
jymmoosagh, as ren e chorree lostey cheu-sthie jeh.

<span id="an_1:13">1:13</span> Eisht dooyrt y ree rish ny deiney
creeney, va toiggal cooishyn (son shoh va cliaghtey yn ree dy ghoaill y
choyrle ocsyn va tushtagh ayns leigh as briwnys:

<span id="an_1:14">1:14</span> As ny ard-gheiney jeu shoh va Carshena,
Shethar, Admatha, Tarshish, Meres, Marsena, as Memucan, shiaght princeyn
Phersia as Media, as fir-choyrlee kinjagh y ree, as ayns ard phooar ayns
y reeriaght).

<span id="an_1:15">1:15</span> Cre nee mayd rish Vashti yn ven-rein
cordail rish y leigh, er-yn-oyr nagh vel ee er choyrt biallys da sarey
yn ree Ahasuerus, liorish e hirveishee?

<span id="an_1:16">1:16</span> As dreggyr Memucan ayns fenish y ree as
ny princeyn, Cha nee da'n ree ny-lomarcan ta'n ven-rein er n'yannoo
aggair, agh myrgeddin da ooilley ny princeyn, as da ooilley yn pobble
t'ayns slane reeriaght ree Ahasuerus.

<span id="an_1:17">1:17</span> Son shoh ta'n ven-rein er n'yannoo ayns
clashtyn ooilley ny mraane, myr shen dy jean ad beg y hoiaghey jeh ny
deiney oc, tra hed y skeeal magh, Doardee ree Ahasuerus Vashti yn
ven-rein dy heet stiagh kiongoyrt rish, agh cha daink ee.

<span id="an_1:18">1:18</span> Yn ansoor cheddin ver ooilley mraane seyr
Phersia as Media nish, da ooilley princeyn y ree, ta er chlashtyn jeh
ymmyrkey yn ven-rein. As bee shoh oyr lane mee viallys as anvea.

<span id="an_1:19">1:19</span> My s'gooidsave lesh y ree, lhig da jannoo
sarey reeoil, as lhig da ve scruit mastey leighyn ny Persianee, as ny
Medeyn, nagh bee er ny chaghlaa, nagh jig Vashti arragh ayns fenish ree
Ahasuerus, as lhig da'n ree stowal y stayd reeoil eck er unnane elley ta
ny share na ish.

<span id="an_1:20">1:20</span> As tra vees sarey yn ree er ny ockley
magh trooid e slane reeriaght (son s'mooar te) ver ooilley ny mraane
onnor da ny deiney oc, chammah ard as injil.

<span id="an_1:21">1:21</span> As va'n choyrle mie ayns shilley yn ree,
as ny princeyn, as ren y ree cordail rish goan Vemucan:

<span id="an_1:22">1:22</span> Son hug eh screeunyn trooid ooilley
rheamyn y ree gys dy chooilley ard cordail rish nyn aght screeuee, as
gys dy chooilley phobble lurg nyn ghlare hene, dy row dy chooilley
ghooinney dy ymmyrkey reill ayns e hie hene, as dy beagh shoh er ny
ockley magh ayns glare dy chooilley phobble.

<span id="an_2:1">2:1</span> Lurg ny reddyn shoh, tra va farg ree
Ahasuerus er ny veeinaghey dy chooinee eh er Vashti, as ny v'ee er
n'yannoo, as y decree hie magh noi eck.

<span id="an_2:2">2:2</span> Eisht dooyrt fir-oik y ree va shirveish er,
Lhig da moidynyn aegey as aalin v'er ny gheddyn da'n ree:

<span id="an_2:3">2:3</span> As lhig da'n ree pointeil fir-oik ayns
ooilley rheamyn e reeriaght, dy haglym cooidjagh ooilley ny moidynyn
aegey as aalin gys Shushan y phlaase, gys thie ny mraane, fo kiarail
Hege shamyrlin y ree, oaseir ny mraane, as lhig da spiceyn-oonlee cour
glenney v'er ny choyrt daue:

<span id="an_2:4">2:4</span> As lhig da'n voidyn share by-haittin lesh y
ree, ve yn ven-rein ayns ynnyd Vashti. As va'n raa cordail rish aigney
yn ree, as shen myr ren eh.

<span id="an_2:5">2:5</span> Nish ayns Shushan y phlaase, va Hew dy row,
enmyssit Mordecai, mac Jair, mac Shimei, mac Kish, ny Venjamite:

<span id="an_2:6">2:6</span> Va goit ersooyl veih Jerusalem, ayns y
chappeeys marish Jeconiah ree Yudah, ren Nebuchadnezzar ree Vabylon y
chur lesh ersooyl.

<span id="an_2:7">2:7</span> As va Hadassah (ta shen Esther) inneen e
naim troggit liorish, son cha row ayr ny moir eck, as va'n ven aeg aalin
as stoamey, ee ghow Mordecai (lurg baase yn ayr as y voir eck) son e
lhiannoo hene.

<span id="an_2:8">2:8</span> Myr shen haink eh gykione, tra va sarey as
oardagh y ree er ny chlashtyn, as tra va ymmodee moidynyn er nyn jaglym
cooidjagh gys Shushan y phlaase fo currym Hegai, dy row Esther myrgeddin
er ny choyrt lh'ee gys thie yn ree, fo kiarail Hegai,

<span id="an_2:9">2:9</span> As by-laik lesh y ven aeg, as yeeagh eh
foayr jee, as hug eh jee chelleeragh spiceyn oonlee ry-hoi glenney,
marish lheid ny reddyn as va cooie er e son, as shiaght mraane aegey va
dy hirveish urree, ass thie yn ree, as phoint eh jeeish as da ny mraane
eck, yn reih ynnyd va ayns thie ny mraane.

<span id="an_2:10">2:10</span> Cha row Esther foast er n'insh quoi va'n
sleih-mooinjerey, ny'n kynney eck: son va Mordecai er choyrt currym
gyere urree, nagh n'inshagh ee eh.

<span id="an_2:11">2:11</span> As huill Mordecai dy chooilley laa roish
cooyrt thie ny mraane dy vriaght kys va Esther, as cre'n erree harragh
urree.

<span id="an_2:12">2:12</span> Nish tra haink shayll dagh moidyn
mygeayrt, dy gholl stiagh gys ree Ahasuerus, erreish j'ee v'er ve daa
vee jeig, cordail rish cliaghtey mraane, (son shoh myr va nyn laghyn
glennee cooilleenit, ta shen dy ghra shey meeaghyn lesh myrrh, as shey
meeagh yn lesh spiceyn millish, as lesh reddyn elley cooie son mraane y
ghlenney.)

<span id="an_2:13">2:13</span> Eisht er yn aght shoh haink dagh ben aeg
gys y ree, va, cre-erbee hirragh ee coyrt jee, dy gholl maree ass thie
ny mraane, gys plaase y ree.

<span id="an_2:14">2:14</span> Ayns yn astyr hie ee stiagh, as er
laa-ny-vairagh haink ee magh, gys yn nah hie va cour ny mraane fo currym
Shaashgaz shamyrder y ree, va currym ny co-lhiabbee er: cha daink ee
arragh stiagh gys y ree, mannagh ghow yn ree taitnys aynjee, as fegooish
yn ennym ec ve eit.

<span id="an_2:15">2:15</span> Nish tra va coorse Esther, inneen
Abihail, naim Mordecai (va er ghoaill ee son e lhiannoo hene) er jeet
mygeayrt dy gholl stiagh gys y ree, cha hir ee veg, agh ny ren Hegai
shamyrder y ree, va currym ny mraane er phointeil: as va Esther dy mooar
soit j'ee son e aalid, 'sy chilley ocsyn ooilley honnick ee.

<span id="an_2:16">2:16</span> Myr shoh va Esther goit stiagh liorish
ree Ahasuerus, gys e phlaase reeoil, ayns y jeihoo vee (ta shen yn vee
Tebeth) 'sy chiaghtoo vlein jeh e reill.

<span id="an_2:17">2:17</span> As bynney lesh y ree Esther, erskyn
ooilley ny mraane, as hooar ee foayr as aigney mie ayns e hilley, erskyn
ooilley ny moidynyn; myr shen dy hoie eh yn crown reeoil er y chione
eck, as ren eh ee yn ven-rein, ayns ynnyd Vashti:

<span id="an_2:18">2:18</span> Eisht ren y ree cuirraghyn mooar da
ooilley e phrinceyn, as e ir-oik, eer cuirraghyn Esther, as ren eh mial
keeshyn ny rheamyn, as hug eh giootyn, cordail rish stayd y ree.

<span id="an_2:19">2:19</span> As tra va ny moidynyn er nyn jaglym
cooidjagh yn nah cheayrt, eisht hoie Mordecai ayns giat y ree.

<span id="an_2:20">2:20</span> Cha hoilshee Esther foast yn sleih
mooinjerey, ny yn kynney eck; myr va Mordecai er harey ee: son ren
Esther er raa

<span id="an_2:21">2:21</span> Ayns ny laghyn shen (choud as va Mordecai
ny hoie ayns giat y ree) va jees jeh shamyrderyn y ree, Bigthan as
Teresh jeusyn va freayll yn dorrys, lhieent lesh farg, as fieau er caa
dy stroie ree Ahasuerus:

<span id="an_2:22">2:22</span> As hooar Mordecai fys er shoh, as dinsh
eshyn eh da Esther yn ven-rein, as ren Esther y chooish y hoilshaghey
da'n ree, ayns ennym Vordecai.

<span id="an_2:23">2:23</span> As tra va briaght jeant 'sy chooish, ve
er ny gheddyn magh; v'ad ny-neesht, er-y-fa shen, croghit er billey: as
ve scruit ayns lioar ny recortyssyn fenish y ree.

<span id="an_3:1">3:1</span> Lurg ny reddyn shoh, ren ree Ahasuerus
soiaghey seose Haman mac Hammedatha yn Agagite, as hrog eh gys ard-olk
eh, as hoie eh eh erskyn ooilley ny princeyn va marish.

<span id="an_3:2">3:2</span> As ren ooilley sharvaantyn y ree, va ayns
giat y ree, croymmey as ooashley choyrt da Haman, son shen myr doardee
yn ree mychione echey: agh cha chroym Mordecai, chamoo hug eh ooashley
da.

<span id="an_3:3">3:3</span> Eisht dooyrt sharvaantyn y ree, va ayns
giat y ree, rish Mordecai, Cre'n-fa t'ou brishey sarey yn ree?

<span id="an_3:4">3:4</span> Nish haink eh gy-kione, tra loayr ad rish
gagh-laa, as nagh dug eh geill daue, dy dinsh ad da Haman, dy yeeaghyn
cre'n erree harragh er Mordecai, as e chooish, son v'eh er n'insh daue,
dy row eh ny Hew.

<span id="an_3:5">3:5</span> As tra honnick Haman, nagh chroym Mordecai
huggey, as nagh dug eh ooashley da, eisht va Haman lane dy sproght.

<span id="an_3:6">3:6</span> As cha beeagh lesh e laueyn y choyrt er
Mordecai ny-lomarcan, son v'ad er n'insh da mychione pobble Vordecai:
hir Haman er-y-fa shen, caa dy stroie ooilley ny Hewnyn va trooid magh
slane reeriaght Ahasuerus, eer pobble Vordecai.

<span id="an_3:7">3:7</span> Ayns y chied vee (ta shen yn vee Nisan)
ayns y nah vlein yeig jeh reill Ahasuerus, hilg ad Pur, ta shen, yn lot,
fenish Haman, laa lurg laa, as veih mee dy mee, gys y nah vee yeig, ta
shen, yn vee Adar.

<span id="an_3:8">3:8</span> As dooyrt Haman rish ree Ahasuerus, Ta
ashoon dy leih t'er skeayley dy lhean mastey dty phobble, ayns dy
chooilley ard jeh dty reeriaght, as ta leighyn oc er-lheh noi leighyn dy
chooilley phobble, chamoo t'ad freayll leighyn y ree, er-y-fa shen cha
vel eh son vondeish y ree dy chur raad daue.

<span id="an_3:9">3:9</span> My s'gooidsave lesh y ree, lhig da oardagh
ve jeant, dy bee ad er nyn stroie: as eeck-yms jeih thousane talent dy
argid gys tashtaghyn y ree, liorish ny laueyn ocsyn vees currym yn obbyr
shoh orroo.

<span id="an_3:10">3:10</span> As ghow yn ree fainey jeh e laue, as hug
eh eh da Haman mac Hammedatha yn Agagite, noid ny Hewnyn.

<span id="an_3:11">3:11</span> As dooyrt y ree rish Haman, Lhiat hene yn
argid, as y sleih myrgeddin, dy yannoo roo lurg dty aigney hene.

<span id="an_3:12">3:12</span> Eisht va scrudeyryn y ree er ny eam yn
trass laa yeig jeh yn chied vee, as ve scruit cordail rish ooilley ny
doardee Haman dauesyn v'ayns pooar fo yn ree, gys ny kiannoortyn va
harrish dy chooilley heer, as fir reill dagh pobble, cordail rish yn
aght screeuee oc hene, as gys dy chooilley ashoon lurg nyn ghlare; ayns
ennym ree Ahasuerus hie eh er scrieu, as ve sealit lesh fainey

<span id="an_3:13">3:13</span> As hie ny screeunyn lesh postyn gys
ooilley cheeraghyn y ree, dy choyrt mow, dy varroo, as dy stroie ooilley
ny Hewnyn, chammah aeg as shenn, cloan aegey as mraane 'syn un laa, eer
y trass laa yeig jeh'n nah vee yeig (ta shen yn vee Adar) as dy ghoaill
y chooid oc son spooilley.

<span id="an_3:14">3:14</span> Va copy yn order son dagh cheer, er ny
ockley magh da dy chooilley phobble, ad dy ve aarloo er y laa shen.

<span id="an_3:15">3:15</span> Hie ny postyn magh ayns fiyr, liorish
sarey yn ree, as va'n oardagh jeant ayns Shushan y phlaase: as hoie yn
ree as Haman sheese dy iu, agh va (ny Hewnyn ayns) ard-valley Shushan dy
mooar seaghnit.

<span id="an_4:1">4:1</span> Tra cheayll Mordecai kys myr ve kiarit,
raip Mordecai e choamrey as hug eh er aanrit-sack lesh leoie, as hie eh
magh gys mean yn ard-valley, as cheayn eh lesh coraa ard as sharroo.

<span id="an_4:2">4:2</span> As haink eh roish giat y ree: son cha row
unnane erbee dy gholl stiagh er giat y ree ayns aanrit-sack.

<span id="an_4:3">4:3</span> As ayns dy chooilley heer, raad erbee dy
daink oardagh y ree, va dobberan trome mastey ny Hewnyn, as trostey, as
keayney, as yllaghey, as lhie ymmodee ayns aanrit sack as leoie.

<span id="an_4:4">4:4</span> Er shoh haink sharvaantyn Esther, as ny
shamyrderyn eck, as dinsh ad shoh jee: eisht va'n ven-rein erskyn towse
seaghnit, as hug ee coamrey dy chur er Mordecai, as dy ghoaill jeh yn
aanrit-sack: agh cha ghow eh eh.

<span id="an_4:5">4:5</span> Eisht deie Esther son Hatach fer jeh
shamyrderyn y ree, va pointit dy hirveish urree, as hug ee lesh
chaghteraght gys Mordecai, dy gheddyn fys kys va shoh, as cre'n-fa ve.

<span id="an_4:6">4:6</span> Er shoh hie Hatach magh gys Mordecai, ayns
straid yn ard-valley, va roish giat y ree.

<span id="an_4:7">4:7</span> As dinsh Mordecai dasyn ooilley ny v'er
daghyrt da, as mychione yn sym dy argid yiall Haman dy eeck stiagh gys
tashtaghyn y ree, son kied dy stroie ny Hewnyn.

<span id="an_4:8">4:8</span> Hug eh da myrgeddin copy jeh'n oardagh v'er
ny choyrt ec Shushan dy stroie ad dy yeeaghyn eh da Esther, as dy choyrt
jee toiggal jeh, as dy churmal ee dy gholl stiagh gys y ree, dy yannoo
aghin huggey, as dy ghuee son foayr ayns lieh yn pobble eck.

<span id="an_4:9">4:9</span> As haink Hatach, as dinsh eh da Esther goan
Vordecai.

<span id="an_4:10">4:10</span> Reesht loayr Esther rish Hatach, as hug
ee eh er chaghteraght gys Mordecai;

<span id="an_4:11">4:11</span> Ta fys ec ooilley sharvaantyn y ree, as
pobble cheeraghyn y ree, quoi-erbee, lhig da ve dooinney ny ben, hig
fenish y ree gys y chooyrt sodjey-stiagh, gyn ad veeit, ta un leigh ayn
dy chur ad gy-baase, er-lhimmey jeusyn huc nee yn ree sheeyney magh yn
lorg airh reeoil, dy choyrt e vioys da: agh cha vel mish er ve eit dy
heet fenish y ree rish jeih laghyn as feed.

<span id="an_4:12">4:12</span> As dinsh ad da Mordecai goan Esther.

<span id="an_4:13">4:13</span> Eisht doardee Mordecai dy ansoor Esther,
Ny smooinee rhyt hene, dy jean uss scapail ayns thie yn ree veg share na
ooilley ny Hewnyn.

<span id="an_4:14">4:14</span> Son my vees oo ooilley cooidjagh dty host
ec y traa shoh, eisht nee feaysley as livrey-ys da ny Hewnyn troggal
veih boayl elley, agh bee uss as thie dty ayrey er nyn stroie: as quoi
ec ta fys, nagh vel oo er jeet gys y reeriaght, cour lheid y traa shoh?

<span id="an_4:15">4:15</span> Eisht doardee Esther daue dy chur yn
ansoor shoh da Mordecai.

<span id="an_4:16">4:16</span> Immee as chaggil cooidjagh ooilley ny
Hewnyn t'ayns Shushan, as trosht-jee er my hon's, as ny jean-jee gee ny
giu son three laa, oie ny laa: neem's as my vraane aegey myr geddyn
trostey, as eisht hem stiagh gys y ree, red nagh vel cordail rish y
leigh: as my ta mee kiarit son cherraghtyn, lhig dou cherraghtyn.

<span id="an_4:17">4:17</span> Er shoh hie Mordecai roish, as ren eh
cordail rish ooilley ny va Esther er harey eh.

<span id="an_5:1">5:1</span> Nish haink eh gy-kione er y trass laa, dy
dug Esther urree e coamrey reeoil, as hass ee ayns y chooyrt sodjey
stiagh jeh thie yn ree, jeeragh er thie yn ree: as va'n ree ny hoie er e
stoyl-reeoil ayns thie yn ree, jeeragh er giat y thie.

<span id="an_5:2">5:2</span> As ve myr shen, tra honnick y ree Esther yn
ven-rein shassoo ayns y chooyrt, dy dooar ee foayr ayns e hilley: as
heeyn y ree magh da Esther yn lorg airh reeoil v'ayns e laue: myr shen
hayrn Esther er gerrey, as venn ee rish kione y lorg-reeoil.

<span id="an_5:3">5:3</span> Eisht dooyrt y ree, Cre ta dty yeearree,
ven-rein Esther? as cre ta dty aghin? bee eh eer er ny choyrt dhyt, gys
derrey lieh yn reeriaght.

<span id="an_5:4">5:4</span> As dreggyr Esther, My s'gooidsave lesh y
ree, lhig da'n ree as Haman cheet yn laa jiu gys ny cuirraghyn ta mec er
chiarail er e hon.

<span id="an_5:5">5:5</span> Eisht dooyrt y ree, ny lhig da Haman
lhiggey shaghey dy yannoo myr ta Esther er ghra: myr shen haink y ree as
Haman gys ny cuirraghyn, va Esther er n'aarlaghey.

<span id="an_5:6">5:6</span> As dooyrt y ree rish Esther, ec y yien
feeyney, Cre ta dty accan? as bee eh giallit dhyt: as cre ta dty
yeearree? gys eer y derrey lieh jeh'n reeriaght, vees eh cooilleenit.

<span id="an_5:7">5:7</span> Eisht dreggyr Esther, as dooyrt ee, My
accan, as my yeearree te;

<span id="an_5:8">5:8</span> My ta mee er gheddyn foayr ayns shilley yn
ree, as my s'gooidsave lesh y ree dy yialdyn dou my accan, as dy
chooilleeney my yeearree, lhig da'n ree as Haman cheet gys y yien ta mee
kiarail er nyn son, as neem's mairagh myr ta'n ree er ghra.

<span id="an_5:9">5:9</span> Eisht hie Haman magh yn laa shen ayns
ard-voggey, as gennallys e chree: agh tra honnick Haman Mordecai ayns
giat y ree, nagh hass eh seose, as nagh chroym eh huggey, v'eh ayns farg
dewil noi Mordecai.

<span id="an_5:10">5:10</span> Ny-yeih, chum Haman er hene, as tra haink
eh thie, hug eh fys er e chaarjyn, as Zeresh e ven.

<span id="an_5:11">5:11</span> As dinsh Haman daue mychione gloyr e
verchys, as earroo mooar e chloan, as ooilley yn ooashley va'n ree
stowal er, as kys v'eh er hoiaghey seose eh erskyn ny princeyn, as
ard-gheiney yn ree.

<span id="an_5:12">5:12</span> Dooyrt Haman ny sodjey, Cha ren Esther y
ven-rein cuirrey dooinney erbee marish y ree gys y yien v'ee er
n'aarlaghey agh mee hene, as mairagh myrgeddin t'ee er m'y chuirrey dy
ve marish y ree.

<span id="an_5:13">5:13</span> Ny-yeih cha vel ooilley shoh jannoo ven y
vie dou, choud as ta mee fakin Mordecai yn Ew ny hoie ec giat y ree.

<span id="an_5:14">5:14</span> Eisht dooyrt Zeresh e ven, as ooilley e
chaarjyn rish, Lhig da criy ve troggit jeih cubityn as da-eed er yrjid,
as mairagh loayr uss rish y ree, son Mordecai dy ve croghit er: eisht
immee uss dy gennal marish y ree gys y yien. As by-laik lesh Haman y
choyrle shoh, as doardee eh criy dy ve jeant.

<span id="an_6:1">6:1</span> Er yn oie shen cha daink cadley er y ree,
as doardee eh lioar recortyssyn y reeriaght dy ve er ny choyrt, lesh
huggey, as v'ad lhaiht ayns clashtyn y ree.

<span id="an_6:2">6:2</span> As ve er ny gheddyn scruit, dy row Mordecai
er hoilshaghey mychione Bigthana as Teresh, jees jeh shamyrderyn y ree,
va currym y dorrys orroo, hug nyn goyrle dy cheilley dy chur ree
Ahasuerus gy-baase.

<span id="an_6:3">6:3</span> As dooyrt y ree, Lesh cre'n ooashley as
onnor ta Mordecai er ny ve cooilleenit son shoh? Eisht dooyrt fir-oik y
ree va mygeayrt-y-mysh, Cha vel veg jeant er e hon.

<span id="an_6:4">6:4</span> As dooyrt y ree, Quoi t'ayns y chooyrt?
(nish va Haman er jeet gys y chooyrt mooie jeh thie yn ree, dy loayrt
rish y ree, son Mordecai dy ve croghit er y chriy v'eh er chiarail ny
chour.

<span id="an_6:5">6:5</span> As dooyrt fir-oik y ree rish, Cur-my-ner ta
Haman ny hassoo 'sy chooyrt. As dooyrt y ree, Lhig da cheet stiagh.

<span id="an_6:6">6:6</span> Er shoh haink Haman stiagh: as dooyrt y ree
rish, Cre vees jeant rish y dooinney, s'gooidsave lesh y ree dy hroggal
gys y stayd smoo dy ard-ooashley? (nish smooinee Haman ayns e chree,
Quoi ayns smoo ghoghe y ree taitnys dy hroggal gys ard-ooashley syrjey
na mee hene?)

<span id="an_6:7">6:7</span> As dreggyr Haman y ree, Da'n dooinney ta'n
ree aggindagh dy hoilshaghey yn onnor shoh,

<span id="an_6:8">6:8</span> Lhig da'n coamrey reeoil, lheid as ta'n ree
cliaghtey ceau, ve er ny choyrt lesh, as cabbyl-markiagh y ree, as y
crown reeoil t'er e chione:

<span id="an_6:9">6:9</span> As lhig da'n coamrey shoh, as y cabbyl ve
livreit da fer jeh princeyn s'ooasle y ree, dy choamrey yn dooinney
lesh, ayn ta'n ree er ghoaill taitnys dy hroggal gys yn ard-ooashley
shoh, as cur-jee lhieu eh markiagh trooid straidyn yn ard-valley, as
fockley magh roishyn, Shoh myr vees jeant son y dooinney s'gooidsave
lesh y ree dy choamrey lesh ooashley.

<span id="an_6:10">6:10</span> Eisht dooyrt y ree rish Haman, Jean siyr,
as gow yn coamrey, as y cabbyl, myr t'ou hene er ghra, as jean eer myr
shoh rish Mordecai yn Ew, ta ny hoie ec giat y ree: ny lhig da veg ve
faagit gyn jannoo jeh ny t'ou er ghra.

<span id="an_6:11">6:11</span> Eisht ghow Haman yn coamrey as y cabbyl,
as choamree eh Mordecai, as hug eh lesh eh er mooin chabbyl trooid
straidyn yn ard-valley, as ren eh fockley magh roish, Myr shoh vees eh
jeant rish y dooinney, ayn ta'n ree goaill taitnys dy hroggal yn
ard-ooashley shoh.

<span id="an_6:12">6:12</span> As haink Mordecai reesht gys giat y ree:
agh ren Haman siyr gys e hie, dobberan, as lesh e chione coodit.

<span id="an_6:13">6:13</span> As dinsh Haman da Zeresh e ven, as da
ooilley e chaarjyn, dy chooilley nhee v'er daghyrt da. Eisht dooyrt e
gheiney creeney, as Zeresh e ven, rish, My ta Mordecai jeh sluight ny
Hewnyn, roishyn t'ou er n'yannoo toshiaght dy huittym, cha vod oo cosney
er, agh tuittee oo son shickyrys fosyn.

<span id="an_6:14">6:14</span> As choud as v'ad foast loayrt rish, haink
shamyrderyn y ree, as ayns siyr dy chur lhieu Haman gys ny cuirraghyn va
Esther er gheddyn aarloo.

<span id="an_7:1">7:1</span> Myr shen haink y ree as Haman gys ny
cuirraghyn, marish Esther yn ven-rein.

<span id="an_7:2">7:2</span> As dooyrt y ree reesht rish Esther er y nah
laa, ec y yien-feeyney, Cre ta dty yeearree, ven-rein Esther? as bee eh
ayd: as cre ta dty aghin? as bee eh cooilleenit gys eer yn derrey lieh
jeh'n reeriaght.

<span id="an_7:3">7:3</span> Eisht dreggyr Esther yn ven-rein, as dooyrt
ee, My ta mee er gheddyn foayr ayns dty hilley's, O ree, as my
s'gooidsave lesh y ree, lhig da my vioys 've aym er my accan, as my
phobble er my aghin.

<span id="an_7:4">7:4</span> Son ta shin creckit, mish as my phobble, dy
ve stroit, dy ve coyrt gy-baase, as dy herraghtyn: agh dy beagh shin
creckit son deiney bondiaght, as mraane bondiaght, cha beign er vosley
my veeal, ga nagh voddagh y noid lhiasaghey 'yannoo da'n ree son y
coayll.

<span id="an_7:5">7:5</span> Eisht dreggyr ree Ahasuerus, as dooyrt eh
rish Esther yn ven-rein, Quoi eh-hene? as c'raad t'eh sloys da ayns e
chree dy yannoo shoh?

<span id="an_7:6">7:6</span> As dooyrt Esther, Yn noid, as y
tranlaasagh, yn Haman custey shoh: eisht huitt aggle er Haman fenish y
ree as y ven-rein.

<span id="an_7:7">7:7</span> As dirree yn ree veih'n yien-feeyney ayns e
eulys, as hie eh gys garey yn phlaase; as hass Haman seose dy yannoo
aghin son e vioys gys Esther yn ven-rein: son honnick eh dy row olk
kiarit n'oi liorish y ree.

<span id="an_7:8">7:8</span> Eisht haink y ree ass garey yn phlaase gys
room y yien-feeyney, as va Haman er duittym er y chouch er va Esther ny
soie. Eisht dooyrt y ree, Vel eh son goaill er-egin yn ven-rein
myrgeddin roish my hooillyn ayns my hie hene? Cha row yn fockle ny
sleaie ass beeal y ree nagh choodee ad eddin Haman.

<span id="an_7:9">7:9</span> As dooyrt Harbonah, fer jeh shamyrderyn y
ree, kiongoyrt rish y ree, Cur-my ner ta'n chriy jeh jeih cubityn as
da-eed er yrjid, va Haman er hroggal son Mordecai v'er hoilshaghey yn
olk va kiarit noi yn ree, ny hassoo roish thie Haman. Eisht dooyrt y
ree, Crogh-jee eh-hene er.

<span id="an_7:10">7:10</span> Myr shen hrogh ad Haman er y chriy v'eh
er chiarail son Mordecai. Eisht va jymmoose y ree er ny veeinaghey.

<span id="an_8:1">8:1</span> Er y laa shen livrey ree Ahasuerus thie
Haman noid ny Hewnyn, gys Esther yn ven-rein: as haink Mordecai
kionfenish y ree; son va Esther er hoilshaghey cre v'eh jeeish.

<span id="an_8:2">8:2</span> As ghow yn ree yn fainey v'eh er ghoaill
voish Haman, as hug eh eh da Mordecai. As hoie Esther Mordecai harrish
thie Haman.

<span id="an_8:3">8:3</span> As loayr Esther reesht fenish y ree, as
huitt ee sheese ec e chassyn, as ghuee ee lesh jeir, dy lhiettal olkys
Haman yn Agagite, as e ghrogh choyrle va ayns e chree noi

<span id="an_8:4">8:4</span> As heeyn y ree magh yn lorg airh reeoil gys
Esther. Er shoh dirree Esther, as hass e kiongoyrt rish y ree:

<span id="an_8:5">8:5</span> As dooyrt ee, My s'gooidsave lesh y ree, as
my ta mee er gheddyn foayr ayns e hilley, as my chooish cairagh
kiongoyrt rish y ree, as mee hene pleasal ayns e hooillyn, lhig da order
've jeant dy yannoo dyn bree ny screeunyn currit magh liorish Haman mac
Hammedatha yn Agagite, dy stroie ny Hewnyn t'ayns ooilley rheamyn y ree:

<span id="an_8:6">8:6</span> Son kys oddym's surranse dy akin lheid y
chragh dy heet er my phobble? ny kys oddym's gymmyrkey toyrt-mow my
chynney.

<span id="an_8:7">8:7</span> Eisht dooyrt ree Ahasuerus rish Esther yn
ven-rein, as rish Mordecai yn Ew, Cur-my-ner, ta mee er livrey gys
Esther thie Haman, as eh-hene t'ad er chroghey er y chriy, son dy hrog
eh e laue noi ny Hewnyn.

<span id="an_8:8">8:8</span> Scrieu-jee myrgeddin ayns lieh ny Hewnyn,
myr sailliu, ayns ennym y ree, as seal-jee eh lesh fainey yn ree: son yn
order ta scruit ayns ennym y ree, as sealit lesh fainey yn ree, cha jig
lesh dooinney er bee goll n'oi.

<span id="an_8:9">8:9</span> Eisht va scrudeyryn y ree er nyn eam ec y
traa cheddin 'sy trass vee (ta shen yn vee Sivan) er y trass laa as feed
jeh'n vee cheddin, as ve scruit (cordail rish ooilley ny va Mordecai er
harey) gys ny Hewnyn, as gys ny kiannoortyn, as ny briwnyn, as fir reill
ny cheeraghtyn, voish India gys Ethiopia, shey-feed as shiaght rheamyn,
gys dagh rheam cordail rish y scrieu oc hene, as gys dy chooilley
phobble lurg nyn ghlare, as gys ny Hewnyn cordail rish y scrieu, as y
ghlare oc hene.

<span id="an_8:10">8:10</span> As scrieu eh ayns ennym ree Ahasuerus, as
seal eh eh lesh fainey yn ree, as hug eh screeunyn lesh postyn er
cabbil, as markee er muleyn, camelyn, as dromedareeyn aegey:

<span id="an_8:11">8:11</span> Lioroo va'n ree er lowal da ny Hewnyn, va
ayns dy chooilley ard-valley, dy haglym ad-hene cooidjagh, as dy hassoo
son nyn mioys, dy stroie, dy varroo, as dy choyrt mow slane pooar y
pobble, as y rheam yinnagh soiagh orroo, chammah cloan veggey as mraane,
as dy ghoaill yn chooid oc son spooilley:

<span id="an_8:12">8:12</span> Er un laa, ayns ooilley rheamyn ree
Ahasuerus, ta shen dy ghra, er yn trass laa yeig jeh'n nah vee yeig ta
shen, yn vee Adar.

<span id="an_8:13">8:13</span> Va copy jeh'n order son sarey dy ve er ny
choyrt ayns dy chooilley rheam, focklit magh gys dy chooilley phobble:
as dy beagh ny Hewnyn aarloo ry-hoi yn laa shen, dy ghoaill cooilleen er
nyn noidyn:

<span id="an_8:14">8:14</span> Myr shen hie ny postyn va markiagh er
muleyn, as camelyn magh, ayns dy chooilley hiyr, myr v'ad eginit liorish
sarey yn ree; as va'n decree focklit magh ec Shushan y phlaase.

<span id="an_8:15">8:15</span> As hie Mordecai magh veih fenish y ree,
ayns coamrey reeoil dy ghorrym as bane, as lesh crown mooar dy airh, as
lesh garmad sheeidey purple: as va ard-voggey as gennallys trooid
ooilley ard-valley Shushan:

<span id="an_8:16">8:16</span> Va ec ny Hewnyn, soilshey, as gennallys,
as boggey, as ooashley.

<span id="an_8:17">8:17</span> As ayns dy chooilley rheam, as ayns dy
chooilley ard-valley, raad erbee dy daink sarey as decree yn ree, va
boggey as gennallys, cuirraghyn as laa dy yien mie: as haink ymmodee jeh
pobble y cheer harrish gys credjue ny Hewnyn: as v'ad ayns aggle roish
ny Hewnyn.

<span id="an_9:1">9:1</span> Nish ayns y nah vee yeig (ta shen yn vee
Adar) er y trass laa yeig jeh'n vee cheddin, myr va'n traa tayrn
er-gerrey, dy row sarey as decree yn ree dy ve cooilleenit, er y laa va
noidyn ny Hewnyn treishteil dy gheddyn barriaght harrystoo, (ga dy row
eh kiarit er aght elley, dy row ec ny Hewnyn laue yn eaghtyr harrish nyn
noidyn.)

<span id="an_9:2">9:2</span> Haggil ny Hewnyn ad-hene cooidjagh ayns nyn
ard-valjyn, trooid magh ooilley rheamyn ree Ahasuerus, dy gholl laue
roosyn va son cur mow ad; as cha dod dooinney erbee shassoo roue: son
huitt yn aggle oc er dy chooilley phobble.

<span id="an_9:3">9:3</span> As ren ooilley fir-reill ny rheamyn, as ny
kiannoortyn, as ny briwnyn, as offishearyn y ree, cooney lesh ny Hewnyn:
er-yn-oyr dy row aggle Vordecai er duittym orroo.

<span id="an_9:4">9:4</span> Son va Mordecai pooaral ayns thie yn ree,
as hie goo jeh magh trooid ooilley ny cheeraghyn: son daase y chooilley
shoh Mordecai ny smoo as ny smoo.

<span id="an_9:5">9:5</span> Myr shoh woaill ny Hewnyn ooilley nyn
noidyn lesh foyr y chliwe, as lesh cragh, as toyrt-mow, as ren ad cre
bailloo rish nyn noidyn.

<span id="an_9:6">9:6</span> As ayns Shushan y phlaase, varr as stroie
ny Hewnyn queig cheead dooinney.

<span id="an_9:7">9:7</span> As Parshandatha, as Dalphon, as Aspatha,

<span id="an_9:8">9:8</span> As Poratha, as Adalia, as Aridatha,

<span id="an_9:9">9:9</span> As Parmashta as Arisai as Aridai, as
Vejezatha,

<span id="an_9:10">9:10</span> Jeih mec Haman mac Hanmedatha, noid ny
Hewnyn, ren ad y varroo; agh er y spooilley cha dug ad nyn laue.

<span id="an_9:11">9:11</span> Er y laa shen, va'n earroo ocsyn va
stroit ayns Shushan y phlaase, er ny choyrt stiagh gys v ree.

<span id="an_9:12">9:12</span> As dooyrt y ree rish Esther yn ven-rein,
Ta ny Hewnyn er varroo as er stroie queig cheead dooinney ayns Shushan y
phlaase, as jeih mec Haman; cre t'ad er n'yannoo ayns rheamyn elley yn
ree? nish cre ta dty accan? as bee eh ayd: as cre sodjey t'ou dy
yeearree? as bee eh cooilleenit.

<span id="an_9:13">9:13</span> Eisht dooyrt Esther, My s'gooidsave lesh
y ree, lhig da ve lowit da ny Hewnyn t'ayns Shushan dy yannoo mairagh,
cordail rish decree yn laa shoh, as lhig da jeih mec Haman ve croghit er
y chriy.

<span id="an_9:14">9:14</span> As doardee yn ree shen dy ve jeant: as
haink y decree magh ayns Shushan, as hrogh ad jeih mec Haman.

<span id="an_9:15">9:15</span> As haggil ny Hewnyn v'ayns Shushan
ad-hene cooidjagh, er y chiarroo laa yeig myrgeddin jeh'n vee Adar, as
varr ad three cheead dooinney ayns Shushan: agh er y spooilley cha dug
ad laue.

<span id="an_9:16">9:16</span> Agh ny Hewnyn elley v'ayns rheamyn y ree,
haggil ad ad-hene cooidjagh, as hass ad seose son nyn mioys, as va fea
oc veih nyn noidyn, as varr ad jeh nyn noidyn three-feed as queig
thousaneyn jeig; agh cha dug ad laue er y spooilley.

<span id="an_9:17">9:17</span> Er y trass laa yeig jeh'n vee Adar, as er
y chiarroo laa yeig jeh'n vee cheddin, ghow ad fea, as ren ad eh laa son
cuirraghyn as gien mie.

<span id="an_9:18">9:18</span> Agh haggil ny Hewnyn va ec Shushan
cooidjagh er y trass laa yeig as er y chiarroo laa yeig jeh'n vee
cheddin, as er y wheiggoo laa yeig ghow ad fea, as ren ad eh laa son
cuirraghyn as gennallys.

<span id="an_9:19">9:19</span> Er shoh ren Hewnyn ny baljyn-cheerey, as
cummaltee ny baljyn-foshlit, yn chiarroo laa yeig jeh'n vee Adar, laa
son gennallys, as cuirraghyn, as ard feailley, as dy stowal giootyn er y
cheilley.

<span id="an_9:20">9:20</span> As scrieu Mordecai ny reddyn shoh,as hug
eh screeunyn gys ooilley ny Hewnyn v'ayns ooilley rheamyn ree Ahasuerus,
chammah foddey as gerrit,

<span id="an_9:21">9:21</span> Shoh dy gholl myr leigh ny mast' oc, ad
dy reayll yn chiarroo laa yeig jeh'n vee Adar, as y wheiggoo laa yeig
jeh'n vee cheddin dy chooilley vlein;

<span id="an_9:22">9:22</span> Son dy dooar ny Hewnyn er ny laghyn shen
fea veih nyn noidyn, as dy row yn vee shen er ny hyndaa veih trimshey
gys gennallys, as veih dobberan, gys laa bannee: dy yannoo laghyn dy
chuirraghyn as gien mie, as dy choyrt giootyn yn derrey yeh gys y jeh
elley, as cooney gys ny boghtyn.

<span id="an_9:23">9:23</span> As chiare ny Hewnyn dy yannoo myr v'ad er
n'ghoaill toshiaght, as myr va Mordecai er scrieu huc.

<span id="an_9:24">9:24</span> Er-yn-oyr dy row Haman, mac Hammedatha yn
Agagite, ard noid ooilley ny Hewnyn, er chiarail olk noi ny Hewnyn dy
stroie ad, as dy row eh er cheau Pur (ta shen yn lot) dy chur mow as dy
yiarey ad jeh.

<span id="an_9:25">9:25</span> Agh tra haink Esther fenish y ree,
doardee eh liorish screeunyn, dy beagh yn olk v'eh er chiarail noi ny
Hewnyn chyndait er e chione hene, as dy beagh eh-hene as e vec croghit
er y chriy.

<span id="an_9:26">9:26</span> Er-y-fa shen, denmys ad ny laghyn shen
Purim, lurg ennym Pur, er coontey ooilley focklyn y screeuyn shoh, as
shen ny v'ad er n'akin mychione y chooish shoh, as ny va er jeet orroo,

<span id="an_9:27">9:27</span> Doardee ny Hewnyn, as ghow ad orroo hene,
as er nyn sluight, as er ooilley ny ren lhiantyn huc; nagh lhiggagh ad
sheese yn daa laa shoh, dy reayll ad feailley cordail rish yn order, as
cordail rish yn traa pointit dy chooilley vlein;

<span id="an_9:28">9:28</span> As dy beagh ny laghyn shoh er nyn vreayll
ayns imraa as cooinaghtyn, trooid dy chooilley heeloghe, ayns dy
chooilley lught-thie, as dy chooilley rheam, as dy chooilley ard-valley:
as nagh row ny laghyn shoh jeh Purim dy ve lhiggit sheese mastey ny
Hewnyn, ny yn chooinaghtyn jeu dy herraghtyn veih nyn sluight.

<span id="an_9:29">9:29</span> Eisht scrieu Esther yn ven-rein, inneen
Abihail, as Mordecai yn Ew, lesh slane pooar, dy choyrt ayns bree yn
screeuyn elley shoh son Purim.

<span id="an_9:30">9:30</span> As hug eh ny screeunyn magh gys ooilley
ny Hewnyn v'ayns ny shey-feed as shiaght rheamyn jeh reeriaght
Ahasuerus, lesh goan dy hee as dy hickyrys;

<span id="an_9:31">9:31</span> Dy reayll ny laghyn shoh jeh Purim, ayns
nyn imbagh cooie, myr va Mordecai yn Ew, as Esther yn ven-rein er choyrt
currym orroo, as myr v'ad er n'oardaghey er nyn son hene, as son nyn
sluight er coontey yn trostey as y dobberan oc.

<span id="an_9:32">9:32</span> As va ny cooishyn shoh mychione Purim
jeant mie liorish decree Esther: as ve currit er recort.

<span id="an_10:1">10:1</span> As hug ree Ahasuerus y cheer, as ellanyn
ny marrey fo keesh.

<span id="an_10:2">10:2</span> As ooilley obbraghyn e phooar, as e
niart, as y stayd ooasle, huggey va'n ree er hroggal Mordecai, nagh vel
ad scruit ayns lioar recortyssyn reeaghyn Vedia as Phersia?

<span id="an_10:3">10:3</span> Son va Mordecai yn Ew yn fer by-niessey
da ree Ahasuerus, as ard mastey ny Hewnyn as soit jeh liorish earroo e
chaarjyn, imneagh son maynrys e phobble, as cur er y hoshiaght shee
ooilley e chynney.

------------------------------------------------------------------------

[Next: Jonah](jon)
