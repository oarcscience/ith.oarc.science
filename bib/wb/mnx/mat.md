[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](jon)  [Next](mar) 

------------------------------------------------------------------------

### Manx Bible: Matthew

<span id="an_1:1">1:1</span> Lioar sheeloghe Yeesey Creest, mac Ghavid,
mac Abraham

<span id="an_1:2">1:2</span> Hooar Abraham Isaac, as hooar Isaac Jacob,
as hooar Jacob Judas as e vraaraghyn.

<span id="an_1:3">1:3</span> As hooar Judas Phares as Zarah rish Thamar,
as hooar Phales Esrom, as hooar Esrom Aram.

<span id="an_1:4">1:4</span> As hooar Aram Aminadab, as hooar Aminadab
Naason, as hooar Naason Salmon

<span id="an_1:5">1:5</span> As hooar Salmon Booz rish Rachab, as hooar
Booz Obed rish Ruth, as hooar Obed Jesse.

<span id="an_1:6">1:6</span> As hooar Jesse David yn ree, as hooar David
yn ree Solomon reeish v'er ny ve ben Urias.

<span id="an_1:7">1:7</span> As hooar Solomon Roboam, as hooar Roboam
Abia, as hooar Abia Asa:

<span id="an_1:8">1:8</span> As hooar Asa Josaphat, as hooar Josaphat
Joram, as hooar Joram Ozias.

<span id="an_1:9">1:9</span> As hooar Ozias Joatham, as hooar Joatham
Achaz, as hooar Achaz Ezekias.

<span id="an_1:10">1:10</span> As hooar Ezekias Manasses, as hooar
Manasses Amon, as hooar Amon Josias.

<span id="an_1:11">1:11</span> As hooar Josias Jechonias as e
vraaraghyn, mysh traa yn chappeeys Babylonagh.

<span id="an_1:12">1:12</span> As rish earish yn chappeeys Babylon agh
hooar Jechonias Salathiel, as hooar Salathiel Zorobabel.

<span id="an_1:13">1:13</span> As hooar Zorobabel Abiud, as hooar Abiud
Eliakim, as hooar Eliakim Azor.

<span id="an_1:14">1:14</span> As hooar Azor Sadoc, as hooar Sadoc
Achim, as hooar Achim Eliud.

<span id="an_1:15">1:15</span> As hooar Eliud Eliazar, as hooar Eliazar
Matthan, as hooar Matthan Jacob.

<span id="an_1:16">1:16</span> As hooar Jacob Joseph sheshey Voirrey,
j'eeish ruggyr Yeesey, ta enmyssit Creest.

<span id="an_1:17">1:17</span> Myr shen ta ooilley ny sheelogheyn veih
Abraham gys David, kiare sheelogheyn jeig: as veih David derrey'n
chappeeys ayns Babylon, kiare sheelogheyn jeig: as veih'n chappeeys ayns
Babylon derrey Creest kiare sheelogheyn jeig.

<span id="an_1:18">1:18</span> Nish shoh myr haink (Yeesey) Creest er y
theihll: Erreish da e voir Moirrey ve nasht rish Joseph, roish my daink
ad dy vaghey cooidjagh, v'ee ry-akin dy ve corrym liorish yn Spyrryd
Noo.

<span id="an_1:19">1:19</span> As myr va Joseph e sheshey ny ghooinney
cairal, as neu-wooiagh dy choyrt ee gys nearey foshlit, v'eh
smooinaghtyn dy scarrey

<span id="an_1:20">1:20</span> Agh choud as va ny reddyn shoh er e
aigney, cur-my-ner haink ainle y Chiarn huggey ayns ashlish, gra,
Yoseph, vac Ghavid, ny bee aggle ort dy ghoaill hood Moirrey dty ven:
son shen t'er ny ghientyn aynjee, te jeh'n Spyrryd Noo.

<span id="an_1:21">1:21</span> As ver ee mac son y theihll, as nee oo
genmys eh Yeesey, son sauee eh e phobble veih nyn beccaghyn.

<span id="an_1:22">1:22</span> (Shoh myr va er ny chooilleeney ooilley
ny loayr y Chiarn liorish y phadeyr, gra

<span id="an_1:23">1:23</span> Cur-my-ner nee moidyn gientyn, as ver ee
mac son y theihll, as nee ad genmys eh Emmanuel, ta shen dy ghra, Jee
marin.)

<span id="an_1:24">1:24</span> Tra va Joseph eisht er n'irree veih
cadley, ren eh myr va ainle y Chiarn er chur roish, as ghow eh thie e
ven:

<span id="an_1:25">1:25</span> As cha row veg echey dy yannoo r'ee,
derrey hug ee e ynrycan mac son y theihll, as denmys eh yn ennym echey
Yeesey.

<span id="an_2:1">2:1</span> Nish tra rug Yeesey ayns Bethlehem dy
Yudea, rish lhing ree Herod, cur-my-ner haink deiney-creeney veih'n
shiar gys Jerusalem,

<span id="an_2:2">2:2</span> Gra, Cre vel ree ny Hewnyn t'er jeet er y
theihll? son honnick shin y rollage echey ayns y shiar, as ta shin er
jeet dy chur ooashley da.

<span id="an_2:3">2:3</span> Tra cheayll ree Herod shoh, v'eh dy mooar
seaghnit, as ooilley Jerusalem marish.

<span id="an_2:4">2:4</span> As tra v'eh er symney cooidjagh ooilley ny
ard-saggyrtyn, as scrudeyryn y phobble, denee eh jeu cre'n raad va
Creest dy heet er y theihll.

<span id="an_2:5">2:5</span> As dooyrt adsyn rish, Ayns Bethlehem dy
Yudea: son shoh myr te scruit liorish y phadeyr:

<span id="an_2:6">2:6</span> As uss Vethlehem ayns cheer Yudea, cha nee
oo sloo ta mastey princeyn Yuda: son assyd's hig Kiannoort nee reill my
phobble Israel.

<span id="an_2:7">2:7</span> Eisht hug Herod fys follit er ny deiney
creeney, as deysht eh ad dy imneagh mychione y traa haink yn rollage
rish.

<span id="an_2:8">2:8</span> As hug eh ad gys Bethlehem, gra, Immee-jee,
as shir-jee magh dy jeidjagh son y lhiannoo, as tra vees shiu er gheddyn
magh eh, tar-jee lesh fys hym's, dy voddym's neesht cheet as ooashley
'choyrt da.

<span id="an_2:9">2:9</span> Erreish daue v'er chlashtyn y ree, jimmee
ad rhymboo, as cur-my-ner hie yn rollage honnick ad ayns y shiar er e
toshiaght roue, derrey haink ee, as hass ee erskyn yn ynnyd raad va'n
lhiannoo.

<span id="an_2:10">2:10</span> Tra honnick ad y rollage, va boggey
erskyn-towse orroo.

<span id="an_2:11">2:11</span> As goll stiagh 'sy thie, hooar ad y
lhiannoo marish Moirrey e voir, as gliooney sheese, hug ad ooashley da
as fosley ny tashtaghyn oc, heb ad giootyn da; airh, as frankincense, as
myrrh.

<span id="an_2:12">2:12</span> As myr va Jee er chur raaue daue ayns
ashlish, gyn ad dy hyndaa gys Herod, ghow ad raad elley gys nyn jeer
hene.

<span id="an_2:13">2:13</span> As tra v'ad er n'immeeaght, cur-my-ner
haink ainle y Chiarn gys Joseph ayns ashlish, gra, Trog ort, gow yn
lhiannoo as e voir, cosne royd gys Egypt, as fuirree ayns shen derrey
ver-yms fys hood: son shirree Herod y lhiannoo dy stroie eh.

<span id="an_2:14">2:14</span> Eisht dirree eh, as ghow eh yn lhiannoo,
as e voir ayns yn oie, as hie eh roish er-chea gys Egypt:

<span id="an_2:15">2:15</span> As shen-y raad v'eh derrey baase Herod:
as shoh myr va cooilleenit shen loayr y Chiarn liorish y phadeyr, gra,
Magh ass Egypt deie mee er my vac.

<span id="an_2:16">2:16</span> Eisht Herod toiggal dy row eh mollit
liorish ny deiney-creeney, v'eh erskyn-towse eulyssagh, as hug eh magh
sarey, as varr eh ooilley ny lhiennoo-mec v'ayns Bethlehem, as ayns
ooilley ny ardjyn shen, veih daa vlein dy eash as fo, corrym rish y traa
v'eh dy imneagh er vriaght jeh ny deiney creeney.

<span id="an_2:17">2:17</span> Shen y traa va cooilleenit ny va loayrit
liorish Jeremy yn phadeyr, gra,

<span id="an_2:18">2:18</span> Ayns Rama va eam treih er ny chlashtyn,
yllaghey as keayney, as dobberan hrimshagh, Rachel keayney son e cloan,
as gobbal dy ve er ny gherjaghey, er-yn-oyr nagh row ad er-mayrn.

<span id="an_2:19">2:19</span> Agh lurg baase Herod, cur-my-ner haink
ainle y Chiarn ayns ashlish gys Joseph ayns Egypt,

<span id="an_2:20">2:20</span> Gra, Irree, as gow yn lhiannoo as e voir,
as immee gys cheer Israel: son t'adsyn marroo va shleeuit er bioys y
lhiannoo.

<span id="an_2:21">2:21</span> As dirree eh, as ghow eh yn lhiannoo as e
voir, as haink eh gys cheer Israel.

<span id="an_2:22">2:22</span> Agh clashtyn dy row Archelaus reill ayns
Judea, ayns ynnyd e ayr Herod, va aggle er dy gholl gys shen: agh myr va
Jee er chur roish ayns ashlish, hyndaa eh gys ardjyn Ghalilee.

<span id="an_2:23">2:23</span> As jimmee eh dy chummal ayns ard-valley
enmyssit Nazareth: as shoh myr va cooilleenit shen loayr ny phadeyryn,
Bee eh enmyssit ny Nazarene.

<span id="an_3:1">3:1</span> Ayns ny laghyn shen haink Ean Bashtey,
preacheil ayns faasagh Yudea,

<span id="an_3:2">3:2</span> As gra, Gow-jee arrys: son ta reeriaght Yee
er gerrey.

<span id="an_3:3">3:3</span> Son shoh eshyn va loayrit jeh liorish y
phadeyr Esaias, gra, Coraa fer geamagh ayns yn aasagh, Kiartee-jee raad
y Chiarn, jean-jee ny cassanyn echey jeeragh.

<span id="an_3:4">3:4</span> As v'ec Ean cheddin coamrey dy fynney
chamel, as cryss liare mysh e veeghyn; as va e veaghey locustyn as mill
feie.

<span id="an_3:5">3:5</span> Eisht hie magh huggey Jerusalem as ooilley
Judea, as Ooilley yn cheer mygeayrt Jordan.

<span id="an_3:6">3:6</span> As goaill-rish nyn beccaghyn v'ad er nyn
mashtey liorish ayns Jordan.

<span id="an_3:7">3:7</span> Agh tra honnick eh ymmodee jeh ny
Phariseeyn as ny Sadduceeyn cheet gys e vashtey, dooyrt eh roo, O
shiuish heeloghe dy ard-nieughyn, quoi t'er chur raaue diu dy hea veih
yn jymmoose ta ry-heet?

<span id="an_3:8">3:8</span> Cur-jee magh nish er-y-fa shen messyn cooie
dy arrys.

<span id="an_3:9">3:9</span> As ny smooinee-jee dy ghra, riu hene, Ta
Abraham ain son nyn ayr: son ta mee gra riu, dy vel Jee pooaral eer jeh
ny claghyn shoh dy hroggal seose cloan da Abraham

<span id="an_3:10">3:10</span> As nish hene ta'n teigh er ny choyrt gys
fraue ny biljyn: shen-y-fa ta dy chooilley villey nagh vel gymmyrkey
magh mess mie, dy ve giarit sheese as tilgit ayns yn aile.

<span id="an_3:11">3:11</span> Ta mish dy jarroo bashtey shiu lesh
ushtey gys arrys: agh t'eshyn ta cheet my yei ny s'pooaral ny mish, ny
braagyn echey cha vel mee feeu dy ymmyrkey: bashtee eshyn shiu lesh y
Spyrryd Noo as lesh aile.

<span id="an_3:12">3:12</span> Ta'n cleayst echey ayns e laue, as nee eh
dy bollagh e laare-vooie y ghlenney, as gowee eh e churnaght stiagh ayns
e hie-tashtee: agh loshtee eh yn choau lesh aile nagh bee er ny vooghey.

<span id="an_3:13">3:13</span> Eisht haink Yeesey veih Galilee gys
Jordan, dy ve bashtit liorish Ean.

<span id="an_3:14">3:14</span> Agh va Ean noi shen, gra, Ta feme aym's
dy ve er my vashtey liort's, as vel uss cheet hym's?

<span id="an_3:15">3:15</span> Dreggyr Yeesey, as dooyrt eh rish, Cur
raad dou nish: son shoh myr te cooie dooin dy chooilley chairys y
chooilleeney. Eisht lhig eh da.

<span id="an_3:16">3:16</span> As lurg da Yeesey ve bashtit, hie eh
seose jeeragh ass yn ushtey: as cur-my-ner va ny niaughyn er nyn vosley
er-e-skyn, as honnick eh Spyrryd Yee cheet neose myr calmane, as soie
er.

<span id="an_3:17">3:17</span> As cur-my-ner, coraa veih niau, gra, Shoh
my vac ennoil, jeh ta mee dy mooar soiaghey.

<span id="an_4:1">4:1</span> Eisht va Yeesey er ny leeideil liorish
Spyrryd Yee gys yn aasagh, dy v'er ny violaghey liorish y drogh-spyrryd.

<span id="an_4:2">4:2</span> As tra v'eh er drostey da-eed laa as da-eed
oie v'eh ny lurg shen accryssagh.

<span id="an_4:3">4:3</span> As haink y mioleyder huggey, gra, My she
mac Yee oo, cur sarey da ny claghyn shoh dy ve jeant nyn arran.

<span id="an_4:4">4:4</span> Agh dreggyr eshyn, gra, Te, scruit, Cha nee
liorish arran ny lomarcan nee dooinney beaghey, agh liorish dy chooilley
ockle ta cheet magh ass beeal Yee.

<span id="an_4:5">4:5</span> Eisht ghow y drogh-spyrryd lesh seose eh
gys yn ard-valley casherick, as hoie eh eh er beinn toor syrjey yn
chiamble,

<span id="an_4:6">4:6</span> As dooyrt eh rish, My she Mac Yee oo tilg
oo hene sheese: son te scruit, Ver eh currym da e ainleyn my-dty-chione,
as ayns nyn laueyn nee ad oo y ymmyrkey, nagh bwoaill oo ec traa erbee
dty chass noi chlagh.

<span id="an_4:7">4:7</span> Dooyrt Yeesey rish, Te scruit myrgeddin,
Cha jean oo yn Chiarn dty Yee y violaghey.

<span id="an_4:8">4:8</span> Reesht hug y drogh-spyrryd lesh eh seose er
slieau feer ard, as yeeagh eh da ooilley reeriaghtyn y theihll as y
ghloyr oc:

<span id="an_4:9">4:9</span> As dooyrt eh rish, Ooilley shoh ver-ym's
dhyt's, my huittys oo sheese, as ooashley chur dou.

<span id="an_4:10">4:10</span> Eisht dooyrt Yeesey rish, Ass my enish
oo, Noid-ny-hanmey: son te scruit, Ver oo ooashley da'n Chiarn dty Yee,
as eshyn ynrycan nee oo shirveish.

<span id="an_4:11">4:11</span> Eisht daag y drogh-spyrryd eh, as
cur-my-ner haink ainleyn as ren ad shirveish er.

<span id="an_4:12">4:12</span> Nish tra cheayll Yeesey dy row Ean ny
phryssoonagh, jimmee eh dy lhiattee gys Galilee.

<span id="an_4:13">4:13</span> As faagail Nazareth, haink eh dy chummal
ayns Capernaum, ta rish oirr ny marrey, rish ardjyn Zabulon as
Nephthalim:

<span id="an_4:14">4:14</span> As shoh myr va cooilleenit shen ny loayr
Esaias yn phadeyr, gra

<span id="an_4:15">4:15</span> Thalloo Zabulon, as thalloo Nephthalim,
er slyst ny marrey, cheu elley dy Yordan, Galilee ny Ashoonee:

<span id="an_4:16">4:16</span> Ta'n pobble va nyn soie ayns dorraghys,
er vakin soilshey mooar: as orroosyn va nyn soie ayns cheer as scadoo'n
vaaish, ta soilshey er n'irree seose.

<span id="an_4:17">4:17</span> Veih yn traa shen ren Yeesey toshiaght dy
phreacheil, as dy ghra, Gow-jee arrys, son ta reeriaght niau er-gerrey.

<span id="an_4:18">4:18</span> As myr va Yeesey shooyl liorish keayn
Ghalilee, honnick eh daa vraar, Simon va enmyssit Peddyr, as Andreays e
vraar, cur magh lieen 'sy cheayn: (son v'ad nyn eeasteyryn)

<span id="an_4:19">4:19</span> As dooyrt eh roo, Eiyr-jee orrym's, as
neem's shiu nyn eeasteyryn dy gheiney.

<span id="an_4:20">4:20</span> As chelleeragh daag ad nyn lieenteenyn,
as deiyr ad er.

<span id="an_4:21">4:21</span> As goll er e hoshiaght veih shen, honnick
eh daa vraar elley, Jamys mac Zebedee as Ean e vraar, ayns lhong marish
Zebedee nyn ayr, karraghey nyn lieen: as deie eh orroo.

<span id="an_4:22">4:22</span> As chelleeragh daag ad y lhong as nyn
ayr, as deiyr ad er.

<span id="an_4:23">4:23</span> As hie Yeesey mygeayrt ooilley Galilee,
gynsaghey ayns nyn gialteenyn, as preacheil sushtal y reeriaght, as
lheihys dy chooilley hingys, as dy chooilley ghoghan mastey'n pobble.

<span id="an_4:24">4:24</span> As hie goo jeh magh trooid ooilley Syria:
as hug ad lhieu huggey ooilley ny aslayntee, fo doghanyn as pianyn,
adsyn va seaghnit lesh drogh-spyrrydyn, sleih ass nyn geeayl, as
an-lheiltee, as ren eh ad y lheihys.

<span id="an_4:25">4:25</span> As deiyr er chaglym mooar dy leih veih
Galilee, as Decapolis, as Jerusalem, as Judea, as veih cheu elley dy
Yordan.

<span id="an_5:1">5:1</span> As fakin lheid ny earrooyn dy leih, hie eh
seose er slieau: as tra v'eh er hoie sheese, haink e ynseydee huggey

<span id="an_5:2">5:2</span> As hrog eh seose e choraa, as dynsee eh ad,
gra,

<span id="an_5:3">5:3</span> Bannit t'adsyn ta imlee ayns spyrryd: son
lhieusyn reeriaght niau.

<span id="an_5:4">5:4</span> Bannit t'adsyn ta dobberan: son bee ad er
nyn gherjaghey.

<span id="an_5:5">5:5</span> Bannit t'adsyn ta meen surransagh: son bee
yn thalloo oc ayns eiraght.

<span id="an_5:6">5:6</span> Bannit t'adsyn ta accryssagh as paagh lurg
yn ynrickys: son bee ad er nyn yannoo magh.

<span id="an_5:7">5:7</span> Bannit ta'n vooinjer vyghinagh: son bee
myghin er ny hoilshaghey daue.

<span id="an_5:8">5:8</span> Bannit t'adsyn ta glen ayns cree: son ver
ad Jee my-ner.

<span id="an_5:9">5:9</span> Bannit t'adsyn ta tayrn sleih gys shee: son
bee ad enmyssit nyn gloan dy Yee.

<span id="an_5:10">5:10</span> Bannit t'adsyn ta surranse tranlaase er
graih cairys: son lhieusyn reeriaght niau.

<span id="an_5:11">5:11</span> Bannit ta shiuish tra vees shiu
oltooanit, as tranlaasit, as dy chooilley ghrogh-ghoo currit ass nyn
lieh dy aggairagh er y choontey aym's.

<span id="an_5:12">5:12</span> Gow-jee boggey, as bee-jee erskyn towse
gennal: son s'mooar ta nyn leagh ayns niau: son shoh myr ren ad
tranlaase er ny phadeyryn va rhymbiu.

<span id="an_5:13">5:13</span> Shiuish sollan y thallooin: agh my ta'n
sollan er choayl e vlass, kys hig e vree ayn reesht? cha vel ymmyd erbee
sodjey ny chour, agh dy ve tilgit magh, as stampit fo cassyn deiney.

<span id="an_5:14">5:14</span> Shiuish soilshey yn theihll Cha vod
ard-valley ta soit er cronk ve follit.

<span id="an_5:15">5:15</span> Chamoo ta sleih foaddey cainle, as dy
choyrt ee fo saagh; agh ayns cainleyr, as t'ee cur soilshey da'n slane
lught-thie.

<span id="an_5:16">5:16</span> Lhig da'n soilshey euish myr shen
soilshean fenish deiney, dy vod ad fakin ny obbraghyn mie eu, as gloyr y
choyrt da nyn ayr t'ayns niau.

<span id="an_5:17">5:17</span> Ny smooinee-jee dy daink mish dy chur
naardey yn leigh as ny phadeyryn: cha nee dy chur naardey haink mee, agh
dy chooilleeney.

<span id="an_5:18">5:18</span> Son dy firrinagh ta mee gra riu, Derrey
nee yn aer as yn ooir lheie ersooyl, cha bee un ockle, ny'n floag sloo
er ny ghoaill veih'n leigh, derrey vees ooilley jeant mie.

<span id="an_5:19">5:19</span> Quoi-erbee er-y-fa shen vrishys unnane
jeh ny annaghyn sloo shoh, as ynsys myr shen, bee eh enmyssit yn fer
sloo ayns reeriaght niau: agh quoi erbee nee nyn yannoo as nyn ynsaghey,
bee eh enmyssit mooar ayns reeriaght niau.

<span id="an_5:20">5:20</span> Son ta mee gra riu, Mannagh bee yn
ynrickys euish erskyn ynrickys ny Scrudeyryn as ny Phariseeyn, cha vod
shiu er aght erbee goll stiagh ayns reeriaght niau.

<span id="an_5:21">5:21</span> Ta shiu er chlashtyn dy row eh er ny ghra
rish nyn shenn-ayryn, Cha jean oc dunverys: as quoi-erbee nee dunverys,
hig eh fo kerraghey yn vriwnys.

<span id="an_5:22">5:22</span> Agh ta mish gra riuish, Quoi-erbee ta
fargagh rish e vraar gyn oyr, dy jig eshyn neesht fo kerraghey yn
vriwnys: as quoi erbee jir rish e vraar, Raca: dy jig eh fo briwnys yn
ard-whuaiyl: agh quoi-erbee jir, Uss ommydan, dy bee eh ayns gaue aile
niurin,

<span id="an_5:23">5:23</span> Shen-y-fa tra hebbys oo dty oural ec yn
altar, my chooinys oo ayns shen dy vel nhee erbee ec dty vraar dt'oi

<span id="an_5:24">5:24</span> Faag ayns shen dty oural roish yn altar,
as immee royd, jean coardail rish dty vraar hoshiaght, as eisht tar, as
cheb dty oural.

<span id="an_5:25">5:25</span> Coard dy tappee rishyn ta streeu rhyt,
choud as vees shiu goll cooidjagh er y raad, er-aggle dy der eshyn oo fo
laue yn vriw, as dy der yn briw oo fo currym y tidoor, as dy bee oo
tilgit ayns pryssoon.

<span id="an_5:26">5:26</span> Dy firrinagh ta mee gra rhyt, Nagh jig oo
magh ass shen, derrey t'ou er n'eeck yn farling s'jerree.

<span id="an_5:27">5:27</span> Ta shiu er chlashtyn dy row eh er ny ghra
rish nyn shenn-ayryn, Cha brish oo poosey.

<span id="an_5:28">5:28</span> Agh ta mish gra riu, Quoi-erbee ta
jeeaghyn er ben, dy chur saynt j'ee, dy vel eh er vrishey poosey r'ee
hannah ayns e chree.

<span id="an_5:29">5:29</span> As my ta dty hooill yesh dy dty hayrn gys
peccah, pluck assyd ee, as tilg void ee: son te ny share dhyt unnane jeh
dty hooillyn y choayl, na dty slane corp dy ve tilgit ayns niurin.

<span id="an_5:30">5:30</span> As my ta dty laue yesh dy dty hayrn gys
peccah, giare jeed, as tilg void ee: son te ny share dhyt unnane jeh dty
oltyn y choayl, na dty slane corp dy ve tilgit ayns niurin.

<span id="an_5:31">5:31</span> Ve er ny ghra, Quoi-erbee ver e ven
voish, lhig da screeuyn-scarree y chur jee.

<span id="an_5:32">5:32</span> Agh ta mish gra riu, Quoi-erbee scarrys
rish e ven, agh son oyr maarderys, dy vel eh cur urree poosey y vrishey:
as quoi-erbee phoosys ish ta scart, t'eh ny vaarderagh.

<span id="an_5:33">5:33</span> Myrgeddin ta shiu er chlashtyn dy row eh
er ny ghra rish nyn shenn-ayryn, Cha jean oo loo-oaiagh y ghoaill, agh
cooilleenee oo gys y Chiarn dty vreearaghyn.

<span id="an_5:34">5:34</span> Agh ta mish gra riu, Ny loo-jee er aght
erbee; edyr liorish niau, son she stoyl-reeoil Yee eh:

<span id="an_5:35">5:35</span> Ny liorish y thalloo, son shen stoyl e
choshey: ny liorish Jerusalem, son shen ard-valley yn Ard-ree.

<span id="an_5:36">5:36</span> Chamoo looys oo liorish dty chione,
er-yn-oyr nagh vod oo un renaig y yannoo bane ny doo.

<span id="an_5:37">5:37</span> Agh lhig da'n ghlare eu ve, She, she, Cha
nee, cha nee: son cre-erbee ta harrish shoh, te cheet veih yn olk.

<span id="an_5:38">5:38</span> Ta shiu er chlashtyn dy row eh er ny
ghra, Sooill son sooill, as feeackyl son feeackyl.

<span id="an_5:39">5:39</span> Agh ta mish gra riu, Ny shir-jee aggair y
chooilleeney: agh quoi-erbee woaillys oo er y lieckan yesh, chyndaa
huggey yn lieckan elley.

<span id="an_5:40">5:40</span> As my ta fer erbee dy dty eignagh ec y
leigh, as goaill ersooyl dty chooat, lhig dty chloagey lesh myrgeddin.

<span id="an_5:41">5:41</span> As quoi-erbee chionnys ort dy gholl un
veeley marish, gow marish jees.

<span id="an_5:42">5:42</span> Cur dasyn ta jannoo aghin hood, as
veihsyn ta shirrey geeasaght void, ny chyndaa ersooyl.

<span id="an_5:43">5:43</span> Ta shiu er chlashtyn dy row eh er ny
ghra, Ver oo graih da dty naboo, as feoh da dty noid.

<span id="an_5:44">5:44</span> Agh ta mish gra riu, Bee-jee dooie da nyn
noidyn, bannee-jee adsyn ta gwee mollaght diu, jean-jee mie dauesyn ta
cur dwoaie diu, as gow-jee padjer er nyn son ocsyn ta dy goanlyssagh
jannoo tranlaase erriu:

<span id="an_5:45">5:45</span> Dy vod shiu ve cloan nyn Ayr t'ayns niau,
son t'eshyn cur er e ghrian girree er mie as sie, as cur fliaghey neose
er y vooinjer chairagh as neu-chairagh.

<span id="an_5:46">5:46</span> Son my ta shiu graihagh orroosyn ta
graihagh erriuish, cre'n leagh ta nyn gour? nagh vel eer ny publicanee
jannoo yn lheid cheddin?

<span id="an_5:47">5:47</span> My she da nyn mraaraghyn ny lomarcan ta
shiu coyrt oltaghey-bea, cre smoo ta shiu dy yannoo na feallagh elley?
nagh vel ny eer publicanee jannoo myr shen?

<span id="an_5:48">5:48</span> Bee-jee shiuish er-y-fa shen
slane-ynrick, eer myr ta nyn Ayr t'ayns niau slane-ynrick.

<span id="an_6:1">6:1</span> Gow-jee tastey, nagh jean shiu nyn
ghiastyllys fenish deiney, dy ve er ny akin lioroo: er-nonney cha vow
shiu leagh veih'n Ayr eu t'ayns niau.

<span id="an_6:2">6:2</span> Shen-y-fa tra t'ou jannoo dty ghiastyllys,
ny jean cayrn y heidey royd, myr ny crauee oalsey ayns ny margaghyn, as
ayns ny straidyn, er-chee cosney moylley'n theay. Dy firrinagh ta mee
gra riu, Shen nyn leagh.

<span id="an_6:3">6:3</span> Agh tra t'ou uss jannoo dty ghiastyllys, ny
lhig da fys y ve ec dty laue-chiare cre ta dty laue yesh dy yannoo:

<span id="an_6:4">6:4</span> Dy vod dty yeirk ve follit: as nee dty Ayr
ta fakin ny ta jeant dy follit, dty leagh y chur dhyt dy foshlit.

<span id="an_6:5">6:5</span> As tra vees oo goaill padjer, cha jean oo
myr ny crauee-oalsey: son shynney lhieu syn shassoo seose ayns ny
margaghyn, as ayns king ny straidyn dy ghoaill padjer, er-chee dy v'er
ny akin liorish deiney. Dy firrinagh ta mee gra riu, dy vel ad er
gheddyn nyn leagh.

<span id="an_6:6">6:6</span> Agh uss, tra t'ou goaill padjer, immee
stiagh ayns dty hiamyr; as dooney dty ghorrys, guee gys dty Ayr dy
follit, as nee dty Ayr ta fakin ny ta jeant dy follit, leagh y chur dhyt
dy foshlit.

<span id="an_6:7">6:7</span> As ayns nyn badjeryn, ny gow-jee lhieu
harrish as harrish myr ny Ashoonee: son er-lhieu dy vow ad clashtyn
liorish nyn ymmodee goan fardalagh.

<span id="an_6:8">6:8</span> Ny bee-jee shiuish er-y fa shen goll
roosyn: son ta fys ec nyn Ayr cre ta nyn ymmyrch, roish my jean shiu
aghin huggey

<span id="an_6:9">6:9</span> Shen y fa er yn aght shoh gow-jee padjer:
Ayr ain t'ayns niau, Casherick dy row dty ennym.

<span id="an_6:10">6:10</span> Dy jig dty reeriaght. Dty aigney dy row
jeant er y thalloo, myr te ayns niau.

<span id="an_6:11">6:11</span> Cur dooin nyn arran jiu as gagh laa.

<span id="an_6:12">6:12</span> As leih dooin nyn loghtyn, myr ta shin
leih dauesyn ta jannoo loghtyn nyn 'oi.

<span id="an_6:13">6:13</span> As ny leeid shin ayns miolagh, agh livrey
shin veih olk: Son lhiat's y reeriaght, as y phooar, as y ghloyr, son dy
bragh, Amen.

<span id="an_6:14">6:14</span> Son my leihys shiuish da deiney nyn
loghtyn, leihee nyn Ayr flaunyssagh myrgeddin diuish.

<span id="an_6:15">6:15</span> Agh mannagh leihee shiuish da deiney nyn
loghtyn, cha jean yn Ayr eu nyn loghtyn y leih diuish.

<span id="an_6:16">6:16</span> As tra vees shiu trostey, ny bee-jee
groymagh myr ny crauee-oalsey, son t'adsyn caghlaa cummey nyn eddin,
er-chee deiney dy chur tastey da'n trostey oc. Ta mee shickyrys diu, dy
nee shoh (ooilley) nyn leagh.

<span id="an_6:17">6:17</span> Agh uss, tra t'ou trostey, jean dty
chione y ooillaghey, as dty eddin y oonlaghey:

<span id="an_6:18">6:18</span> Nagh bee oo ry-akin liorish deiney dy
hrostey, agh liorish dty Ayr t'ayns folliaght: as nee dty Ayr ta fakin
ayns folliaght, uss y chooilleeney dy foshlit.

<span id="an_6:19">6:19</span> Ny stoyr-jee seose berchys diu hene er y
thalloo, raad ta'n lhemeen as y mergey cur-mow, as raad ta maarlee
brishey stiagh as geid:

<span id="an_6:20">6:20</span> Agh stoyr-jee seose berchys diu hene ayns
niau, raad nagh vel y lhemeen ny'n mergey cur mow, as raad nagh vel
maarlee brishey stiagh as geid.

<span id="an_6:21">6:21</span> Son raad ta nyn stoyr, shen-y-raad vees y
cree eu myrgeddin.

<span id="an_6:22">6:22</span> Ta yn tooill soilshey yn chorp: shen-y-fa
my ta'n tooill gyn foill, bee soilshey ec ooilley dty chorp.

<span id="an_6:23">6:23</span> Agh my ta assee er dty hooill, bee dty
slane corp ayns dorraghys. My ta'n soilshey ta aynyd's er-y-fa shen ny
ghorraghys, nagh mooar yn dorraghys eh!

<span id="an_6:24">6:24</span> Cha vod dooinney erbee daa vainshter y
hirveish: son edyr ver eh dwoaie da'n derrey yeh, as graih da'n jeh
elley; ny bee eh jeidjagh da'n derrey yeh,ny soiaghey beg jeh'n jeh
elley. Cha vod shiu Jee as Mammon y hirveish.

<span id="an_6:25">6:25</span> Er-yn-oyr shoh ta mee gra riu, Ny bee Jee
ro-imneagh son nyn mea, cre ee-ys, ny cre iu-ys shiu: ny foast son nyn
girp cre ver shiu miu: Nagh vel y vea ny smoo dy ve soit jeh na'n
beaghey, as y corp na'n coamrey?

<span id="an_6:26">6:26</span> Cur-jee my-ner eeanlee yn aer: son cha
vel ad cuirr ny buinn, ny chymsaghey stiagh ayns soaltyn; foast ta nyn
Ayr flaunyssagh dyn meaghey ad. Nagh vel shiuish foddey share na adsyn?

<span id="an_6:27">6:27</span> Quoi jiuish liorish imnea erbee oddys un
chubit y chur gys e yrjid hene?

<span id="an_6:28">6:28</span> As cre'n-fa ta shiu imneagh son
coamraghyn? Gow-jee tastey jeh lilleeyn ny magheragh kys t'ad gaase; cha
vel ad tooilleil, chamoo t'ad sneeu.

<span id="an_6:29">6:29</span> As foast ta mee gra riu, nagh row Solomon
hene ayns ooilley e ghloyr er ny choamrey myr unnane jeu shoh.

<span id="an_6:30">6:30</span> My ta Jee er-y-fa shen myr shoh coamrey
blaa ny magheragh, ta jiu ayn, as mairagh ceaut ayns yn oghe, nagh jean
eh foddey smoo shiuish y choamrey, O gheiney faase chredjuagh?

<span id="an_6:31">6:31</span> Ny bee-jee er-y-fa shen imneagh, gra, Cre
nee mayd gee? ny cre nee mayd giu? ny kys yiow mayd coamrey?

<span id="an_6:32">6:32</span> (Son lurg ooilley ny reddyn shoh ta ny
Ashoonee imneagh) agh ec yn Ayr flaunyssagh euish ta fys, dy vel shiu
feme dy chooilley nhee jeu shoh.

<span id="an_6:33">6:33</span> Agh shir-jee hoshiaght reeriaght Yee as e
chairys, as bee shiu jeant magh lesh ooilley ny reddyn shoh.

<span id="an_6:34">6:34</span> Ny bee-jee er-y-fa shen ayns imnea erbee
son y laa mairagh, son tra hig y laa mairagh, hig e chiarail marish
s'lioar da'n laa t'ayn e heaghyn hene.

<span id="an_7:1">7:1</span> Ny jean-jee briwnys, as cha bee shiu er nyn
mriwnys.

<span id="an_7:2">7:2</span> Son lesh y vriwnys cheddin ta shiuish
briwnys, bee shiu hene er nyn mriwnys: as lesh y towse ta shiuish towse,
bee eh er ny howse diu reesht.

<span id="an_7:3">7:3</span> As cre'n-fa t'ou cronnaghey yn brinneen
t'ayns sooill dty vraarey, agh cha vel geill ayd da'n darrag t'ayns dty
hooill hene?

<span id="an_7:4">7:4</span> Ny kys jir oo rish dty vraar, Lhig dou yn
brinneen y ghoaill ass dty hooill, as cur-my-ner ta darrag ayns dty
hooill hene?

<span id="an_7:5">7:5</span> Er-crauee-oalsey, tilg hoshiaght yn darrag
ass dty hooill hene; as eisht nee oo dy baghtal fakin dy ghoaill yn
brinneen ass sooill dty vraarey.

<span id="an_7:6">7:6</span> Ny cur-jee shen ny ta casherick da ny
moddee, chamoo hilgys shiu ny pearlyn eu roish muckyn, er-aggle dy stamp
ad orroo fo chosh, as dy jyndaa ad reesht, as shiu y lhottey.

<span id="an_7:7">7:7</span> Yeearree-jee, as yiow shiu: shir-jee, as
nee shiu feddyn: cronk-jee, as yiow shiu fosley.

<span id="an_7:8">7:8</span> Son ta dy chooilley unnane ta geearree,
geddyn: as y fer ta shirrey feddyn: as dasyn ta cronkal, bee'n dorrys er
ny osley.

<span id="an_7:9">7:9</span> Ny quoi yn dooinney ny mast' euish, ver
clagh da e vac, my hirrys eh arran?

<span id="an_7:10">7:10</span> Ny my hirrys eh eeast, der eh ard-nieu
da?

<span id="an_7:11">7:11</span> Shen-y-fa my ta fys euish ta nyn beccee,
kys dy choyrt giootyn mie da nyn gloan, cre woad smoo nee'n Ayr eu
t'ayns niau nheeghyn mie y choyrt dauesyn ta jannoo aghin huggey.

<span id="an_7:12">7:12</span> Shen-y-fa dy chooilley nhee cre erbee
bailliuish deiney dy yannoo riuish, jean-jee shiuish y lheid cheddin
roosyn: son shoh yn leigh as ny phadeyryn

<span id="an_7:13">7:13</span> Immee-jee stiagh er y ghiat coon; son
lhean ta'n giat, as feayn ta'n raad ta leeideil gys toyrt-mow, as
shimmey ta goll er:

<span id="an_7:14">7:14</span> Er-yn-oyr dy nee chion ta'n giat, as coon
ta'n raad ta leeideil gys bea, as s'tiark ad ta dy haaghey eh.

<span id="an_7:15">7:15</span> Bee-jee er nyn dwoaie jeh phadeyryn
foalsey, ta cheet hiu ayns coamrey keyrragh, agh cheu-sthie t'ad nyn
moddee-oaldey jollyssagh.

<span id="an_7:16">7:16</span> Ver shiu enney orroo liorish nyn messyn.
Vel mess y villey-feeyney er ny heiy jeh drineyn, ny mess y
villey-figgagh jeh onnaneyn?

<span id="an_7:17">7:17</span> Myr shen ta dagh billey mie tilgey mess
mie: agh ta drogh-villey tilgey drogh vess.

<span id="an_7:18">7:18</span> Cha vod billey mie drogh-vess y chur
magh: ny drogh-villey mess mie.

<span id="an_7:19">7:19</span> Bee dy chooilley villey nagh vel
gymmyrkey magh mess mie, giarit sheese, as ceaut ayns yn aile.

<span id="an_7:20">7:20</span> Shen-y-fa liorish nyn messyn ver shiu
enney orroo.

<span id="an_7:21">7:21</span> Cha nee dy chooilley unnane jir rhym's,
Hiarn, Hiarn, hed stiagh er reeriaght niau: agh eshyn ta jannoo aigney
my Ayrey t'ayns niau.

<span id="an_7:22">7:22</span> Jir ymmodee rhym's 'sy laa shen, Hiarn,
Hiarn, nagh vel shin er n'yannoo phadeyrys ayns dt'ennym's? as ayns
dt'ennym er chastey drogh-spyrrydyn? as ayns dt'ennym er n'yannoo
ymmodee obbraghyn yindyssagh?

<span id="an_7:23">7:23</span> As eisht neem's fockley-magh orroo, Cha
row aym rieau ainjys erbee erriu: reue-jee voym, O shiuish
ghrogh-yantee.

<span id="an_7:24">7:24</span> Quoi-erbee er-y-fa shen ta clashtyn ad
shoh my ghoan's, as jannoo ymmyd mie jeu soylee-ym eh gys dooinney
creeney hrog e hie er creg:

<span id="an_7:25">7:25</span> As haink y fliaghey neose, as dhatt ny
thooillaghyn, as heid ny geayghyn, as cheau ad er y thie shen: as cha
huitt eh, son dy row yn undin echey er creg.

<span id="an_7:26">7:26</span> As dy chooilley unnane ta clashtyn ad
shoh my ghoan's, as nagh vel jannoo ymmyd mie jeu, bee eh er ny
hoylaghey gys dooinney ommijagh, hrog e hie er y gheinnagh:

<span id="an_7:27">7:27</span> As huitt y fliaghey, as dhatt ny
thooillaghyn, as heid ny geayghyn, as cheau ad er y thie shen: as huitt
eh, as s'mooar va e lhieggey!

<span id="an_7:28">7:28</span> As haink eh gy-kione, erreish da Yeesey
v'er loayrt ny goan shoh, dy row yn pobble ayns ard-yindys jeh'n
ynsaghey echey.

<span id="an_7:29">7:29</span> Son dynsee eh ad myr fer ayns slane
pooar, as cha nee myr ny Scrudeyryn.

<span id="an_8:1">8:1</span> Tra v'eh er jeet neose jeh'n clieau, deiyr
earrooyn mooarey dy leih er.

<span id="an_8:2">8:2</span> As cur-my-ner haink lourane, as hug eh
ooashley da, gra, Hiarn, my she dt'aigney eh, foddee oo mish y yannoo
glen.

<span id="an_8:3">8:3</span> As heeyn Yeesey magh e laue, as venn eh
rish, gra, My aigney's eh, bee er dty ghlenney. As chelleeragh va'n
louraanys echey er ny ghlenney.

<span id="an_8:4">8:4</span> As dooyrt Yeesey rish, Jeeagh nagh n'insh
oo shoh da dooinney erbee, agh immee royd, as jeeagh oo hene da'n
taggyrt, as cheb yn oural doardee Moses son feanish daue.

<span id="an_8:5">8:5</span> As tra va Yeesey er n'gholl stiagh ayns
Capernaum, haink centurion huggey, guee er,

<span id="an_8:6">8:6</span> As gra, Hiarn, ta my er-mooinjerey ny lhie
ching ec y thie jeh'n chingys-craaee, ayns stayd feer treih.

<span id="an_8:7">8:7</span> As dooyrt Yeesey rish, Hig-yms, as nee'm eh
y lheihys.

<span id="an_8:8">8:8</span> As dreggyr yn centurion, gra, Hiarn, cha
vel mee feeu oo dy heet stiagh fo my chlea: agh ynrycan loayr y fockle,
as bee my harvaant er ny lheihys.

<span id="an_8:9">8:9</span> Son ta mish mee hene my ghooinney ayns
pooar, as sidooryn aym foym: as ta mee gra rish y dooinney shoh, Immee,
as t'eh goll: as rish fer elley, Tar, as t'eh cheet: as rish my
harvaant, Jean shoh, as t'eh dy yannoo eh.

<span id="an_8:10">8:10</span> Tra cheayll Yeesey shoh, ghow eh yindys,
as dooyrt eh roosyn va geiyrt er, Dy firrinagh ta mee gra riu, Lheid y
credjue lajer shoh, cha vel mee er gheddyn ayns Israel hene.

<span id="an_8:11">8:11</span> As ta mee gra riu, dy jig ymmodee veih yn
niar as veih yn neear, as dy soie ad sheese marish Abraham, as Isaac, as
Jacob, ayns reeriaght niau.

<span id="an_8:12">8:12</span> Agh bee cloan y reeriaght er nyn yiooldey
magh gys y dorraghys sodjey-mooie: ayns shen vees keayney as snaggeraght
feeacklyn.

<span id="an_8:13">8:13</span> As dooyrt Yeesey rish y centurion, Immee
royd, as 'naght myr t'ou er chredjal, myr shen dy jig oo jeh. As va e
er-mooinjerey er ny lheihys ayns yn oor cheddin.

<span id="an_8:14">8:14</span> As tra va Yeesey er jeet stiagh ayns thie
Pheddyr, honnick eh moir e ven ny lhie, as ching ayns y chiassaghey.

<span id="an_8:15">8:15</span> As venn eh rish y laue eck, as daag yn
chiassaghey ee: as ren ee girree, as shirveish orroo.

<span id="an_8:16">8:16</span> Tra va'n fastyr er jeet, hug ad lhien
huggey ymmodee va drogh-spyrrydyn ayndoo: as deiyr eh magh ny spyrrydyn
lesh fockle, as laanee eh ooilley ny va ching.

<span id="an_8:17">8:17</span> Myr shoh va cooilleenit shen ny loayr
Esaias y phadeyr, gra, Ghow eh-hene er ny aslayntyn ainyn, as dymmyrk eh
nyn ghoghanyn.

<span id="an_8:18">8:18</span> Nish tra honnick Yeesey earrooyn mooarey
dy leih mygeayrt y mysh, hug eh sarey dy gholl gys y cheu elley.

<span id="an_8:19">8:19</span> As haink scrudeyr dy row huggey, as
dooyrt eh rish, Vainshter, eiyr-yms ort raad erbee dy jed oo.

<span id="an_8:20">8:20</span> As dooyrt Yeesey rish, Ta tuill ec ny
shynnee, as idd ec eeanlee yn aer, agh cha vel ec mac y dooinney wheesh
boayl aaght son e chione.

<span id="an_8:21">8:21</span> As dooyrt fer elley jeh e ynseydee rish,
Hiarn, lhig dou hoshiaght goll thie dy oanluckey my ayr.

<span id="an_8:22">8:22</span> Agh dooyrt Yeesey rish, Eiyr orrym's, as
lhig da ny merriu nyn merriu y oanluckey.

<span id="an_8:23">8:23</span> As tra v'eh er ghoaill lhuingys, hie e
ynseydee marish.

<span id="an_8:24">8:24</span> As cur-my-ner hrog sterrym mooar ayns yn
aarkey, myr shen dy row ny tonnyn brishey harrish y lhong: agh v'eshyn
ny chadley.

<span id="an_8:25">8:25</span> As haink e ynseydee huggey, as ghooisht
ad eh, gra, Hiarn, saue shin: bee mayd caillit.

<span id="an_8:26">8:26</span> As dooyrt eh roo, Cre'n-fa ta shiu
agglagh, shiuish dy chredjue moal? Eisht dirree eh, as hug eh yn gheay,
as yn aarkey fo-harey as va kiuney vooar ayn.

<span id="an_8:27">8:27</span> Agh ghow ny deiney yindys, gra, Cre'n
dooinney eh shoh, dy vel ny eer geayghyn as y faarkey ayns biallys da!

<span id="an_8:28">8:28</span> As tra v'eh er jeet gys y cheu elley, gys
cheer ny Gergesenee haink daa ghooinney va drogh-spyrrydyn ayndoo magh
ny whail, veih mastey ny hoiaghyn, as cha keoi shen v'ad, nagh by-lhoys
da dooinney erbee goaill yn raad shen.

<span id="an_8:29">8:29</span> As cur-my-ner deie ad, gra, Cre'n eie
t'ayd orrin, Yeesey Vac Yee? vel oo er jeet dy nyn dorchaghey roish y
traa?

<span id="an_8:30">8:30</span> As tammylt voue va beiyhaghey griagh
mooar dy vuckyn.

<span id="an_8:31">8:31</span> As ghuee ny drogh-spyrrydyn er, gra, My
eiyrys oo magh shin, lhig dooin goll stiagh ayns ny muckyn.

<span id="an_8:32">8:32</span> As dooyrt eh roo, Gow-jee reue. As tra
v'ad er jeet ass ny deiney, hie ad stiagh ayns y ghriagh dy vuckyn: as
cur-my-ner roie yn slane griagh gour nyn mullee lesh yn eaynee gys y
cheayn, as v'ad baiht ayns ny ushtaghyn.

<span id="an_8:33">8:33</span> As roie ny bochillyn roue, as haink ad
gys yn ard-valley, as dinsh ad dy chooilley nhee: as mychione ny deiney
va seaghnit lesh ny drogh-spyrrydyn.

<span id="an_8:34">8:34</span> As cur-my-ner, haink y slane ard-valley
magh quail Yeesey, as tra honnick ad eh, ghuee ad er, eh dy gholl roish
ass ny ardjyn oc.

<span id="an_9:1">9:1</span> As ghow eh lhuingys, as hioill eh harrish,
as haink eh gys e ard-valley hene.

<span id="an_9:2">9:2</span> As cur-my-ner, hug ad lhieu huggey dooinney
doghanit lesh y chingys craaee, ny lhie er lhiabbee: as Yeesey goaill
tastey jeh'n chredjue oc, dooyrt eh rish y varter, Vac, bee dy yien mie,
ta dty pheccaghyn er ny leih dhyt.

<span id="an_9:3">9:3</span> Er shoh, dooyrt shiartanse jeh ny
scrudeyryn roo hene, T'eh shoh loayrt goan mollaghtagh.

<span id="an_9:4">9:4</span> As Yeesey toiggal ny smooinaghtyn oc,
dooyrt, Cre'n-fa ta drogh smooinaghtyn troggal ayns ny creeaghyn eu?

<span id="an_9:5">9:5</span> Son cre sassey dy ghra, Ta dty pheccaghyn
er ny leih dhyt? ny dy ghra, Irree seose as shooill?

<span id="an_9:6">9:6</span> Agh dy vod fys y ve eu, dy vel pooar ec Mac
y dooinney er y thalloo dy leih peccaghyn: (eisht dooyrt eh rish y
varter) Irree, trog lhiat dty lhiabbee, as immee royd gys dty hie.

<span id="an_9:7">9:7</span> As dirree eh seose as jimmee eh gys e hie.

<span id="an_9:8">9:8</span> Agh tra honnick y pobble shoh, ghow ad
yindys, as hug ad moylley da Jee, v'er choyrt lheid y phooar da deiney.

<span id="an_9:9">9:9</span> As tra yn Yeesey er n'gholl veih shen,
honnick eh dooinney va enmyssit Mian, ny hoie ec boayrd y cheesh: as
dooyrt eh rish, Eiyr orrym's. As dirree eh seose, as deiyr eh er.

<span id="an_9:10">9:10</span> As haink eh gy-kione, myr va Yeesey ny
hoie ec bee ayns y thie, cur-my-ner haink ymmodee publicanee as peccee,
as hoie ad sheese marishyn as marish e ynseydee.

<span id="an_9:11">9:11</span> Tra honnick ny Phariseeyn shoh, dooyrt ad
rish e ynseydee, Cre'n-fa ta'n mainshter eu gee marish publicanee as
peccee?

<span id="an_9:12">9:12</span> Agh cheayll Yeesey ad, as dooyrt eh roo,
Cha vel feme ocsyn ta slane er yn er-lhee, agh ec sleih chingey.

<span id="an_9:13">9:13</span> Agh immee-jee shiuish, as ynsee-jee cre
ta dy ve toiggit liorish y raa shoh, S'bare lhiam myghin na oural: son
cha daink mish dy eamagh er y vooinjer chairagh, agh er peccee gys
arrys.

<span id="an_9:14">9:14</span> Eisht haink huggey ynseydee Ean, as
dooyrt ad, Cre'n-fa ta shinyn as ny Phariseeyn trostey dy mennick, agh
cha vel y vooinjer ayd's trostey?

<span id="an_9:15">9:15</span> As dooyrt Yeesey roo, Vod caarjyn y
dooinney-poosee dobberan, choud as ta dooinney yn phoosee maroo? agh hig
ny laghyn, tra vees dooinney yn phoosee er ny ghoaill ersooyl voue, as
shen y traa nee ad trostey.

<span id="an_9:16">9:16</span> Cha vel dooinney erbee cur peesh dy
eaddagh noa er shenn gharmad: son ta'n pheesh goaill e laane ass y
gharmad, as ta'n assee wheesh shen smessey,

<span id="an_9:17">9:17</span> Chamoo ta sleih coyrt feeyn noa ayns
shenn voteilyn: er-nonney ta ny boteilyn scoltey, as ta'n feeyn er ny
gheayrtey, as ta ny boteilyn dy choayl orroo; agh t'ad cur feeyn noa
ayns boteilyn noa, as t'ad ny neesht sauchey.

<span id="an_9:18">9:18</span> Choud as v'eh loayrt ny goan shoh roo,
cur-my-ner haink fer-reill, as hug eh ooashley da, gra, Ta m'inneen eer
nish paartail: agh tar, as cur dty laue urree, as bee ee bio.

<span id="an_9:19">9:19</span> As hrog Yeesey, as deiyr eh er, as myr
shen ren e ynseydee.

<span id="an_9:20">9:20</span> (As cur-my-ner haink ben
cheu-e-chooylloo, va doghanit lesh roie-folley rish daa vlein jeig, as
venn ee rish oirr e gharmad.

<span id="an_9:21">9:21</span> Son dooyrt ee r'ee hene, My oddym agh
bentyn rish e gharmad bee-ym er my lheihys.

<span id="an_9:22">9:22</span> Agh hyndaa Yeesey mygeayrt, as tra
honnick eh ee, dooyrt eh, Inneen bee dy yien mie; ta dty chredjue er dty
laanaghey. As va'n ven er ny lheihys veih yn oor shen magh.)

<span id="an_9:23">9:23</span> As tra va Yeesey er jeet stiagh ayns thie
yn er-reill, as tra honnick eh ny bardoonee, as y cheshaght ooilley 'syn
un chiaull.

<span id="an_9:24">9:24</span> Dooyrt eh roo, Scugh-jee, son cha vel y
ven-aeg marroo, agh ny cadley. As hie ad son craidey mysh.

<span id="an_9:25">9:25</span> As tra va'n sleih er skeayley, hie eh
stiagh, as ghow eh ee er laue, as dirree yn ven-aeg.

<span id="an_9:26">9:26</span> As hie goo magh jeh shoh trooid ooilley
yn cheer.

<span id="an_9:27">9:27</span> As tra va Yeesey er n'immeeaght veih
shen, deiyr daa ghooinney doal er gyllagh as gra, Jean myghin orrin, Vac

<span id="an_9:28">9:28</span> As tra v'eh er jeet stiagh ayns y thie,
haink ny deiney doal huggey: as dooyrt Yeesey roo, Vel shiu credjal dy
voddym shoh y yannoo? Dooyrt adsyn rish, Ta Hiarn.

<span id="an_9:29">9:29</span> Eisht venn eh rish ny sooillyn oc, gra
Cordail rish nyn gredjue dy row nyn aghin eu.

<span id="an_9:30">9:30</span> As va ny sooillyn oc er nyn vosley, as
hug Yeesey currym gyere orroo, gra, Jeeagh Jee nagh vow dooinney erbee
fys er.

<span id="an_9:31">9:31</span> Agh tra v'adsyn er n'gholl roue, hug ad
goo jeh magh trooid ooilley yn cheer shen.

<span id="an_9:32">9:32</span> Erreish daue shoh v'er n'gholl ersooyl,
cur-my-ner, hug ad lhieu huggey dooinney balloo va drogh-spyrryd ayn.

<span id="an_9:33">9:33</span> As tra va'n drogh-spyrryd er ny chastey,
ren y balloo loayrt: as ghow yn pobble yindys, gra, Cha row rieau lheid
shoh er ny akin ayns Israel.

<span id="an_9:34">9:34</span> Agh dooyrt ny Phariseeyn, Liorish yn ard
ghrogh-spyrryd t'eshyn castey drogh-spyrrydyn.

<span id="an_9:35">9:35</span> As hie Yeesey mygeayrt ooilley ny
ard-valjyn as ny baljyn-cheerey oc, gynsaghey ayns ny kialteenyn oc, as
preacheil sushtal yn reeriaght, as lheihys dy chooilley hingys, as dy
chooilley ghoghan mastey'n pobble.

<span id="an_9:36">9:36</span> Agh tra honnick eh yn chaglym mooar dy
leih, v'eh er ny veiyghey lesh chymmey orroo, er-yn-oyr dy row ad
tooillit, as er nyn skeayley noon as noal, myr kirree fegooish
bochilley.

<span id="an_9:37">9:37</span> Eisht dooyrt eh rish e ynseydee, Ta'n
fouyr dy jarroo palchey, agh s'coan ta ny beayneeyn.

<span id="an_9:38">9:38</span> Guee-jee shiuish, er-y-fa shen, er Chiarn
y fouyr, eh dy chur magh labreeyn gys y fouyr echey.

<span id="an_10:1">10:1</span> As tra v'eh er n-eamagh er e ghaa ostyl
jeig huggey, hug eh daue pooar harrish spyrrydyn neu-ghlen dy chastey
ad, as dy lheihys dy chooilley vonney dy hingys, as dy chooilley
ghoghan.

<span id="an_10:2">10:2</span> As shoh va enmyn yn daa ostyl yeig; Yn
chied-er, Simon, ta enmyssit Peddyr, as Andreays e vraar, Jamys mac
Zebedee, as Ean y braar echeysyn

<span id="an_10:3">10:3</span> Philip as Parlane, Thomase, as Mian yn
publican, Jamys mac Alpheus, as Lebbeus va slennooit Thaddeus.

<span id="an_10:4">10:4</span> Simon yn Canaanite, as Yuaase Iscariot,
ren myrgeddin eh y vrah.

<span id="an_10:5">10:5</span> Yn ghaa-yeig shoh hug Yeesey magh, as
doardee eh daue, gra, Ny immee-jee raad ny Hashoonee, ny gys ard-valjyn
ny Samaritanee.

<span id="an_10:6">10:6</span> Agh immee-jee hoshiaght gys kirree
cailjey thie Israel.

<span id="an_10:7">10:7</span> As myr vees shiu goll, jean-jee
preacheil, gra, Ta reeriaght niau er-gerrey.

<span id="an_10:8">10:8</span> Slaanee-jee sleih chingey, glen-jee ny
louranee, jean-jee ny merriu y aa-vioghey, as drogh-spyrrydyn y chastey:
nastee ta shiu er gheddyn, as dy nastee cur-jee veue.

<span id="an_10:9">10:9</span> Ny kiare-jee son airh, ny argid, ny prash
y ve eu ayns nyn sporranyn:

<span id="an_10:10">10:10</span> Ny spagey son y raad, ny daa chooat, ny
braagyn, ny lorg: (son ta'n obbree toilliu e veaghey).

<span id="an_10:11">10:11</span> As ard-valley ny balley erbee dy jed
shiu stiagh ayn, Jean-jee briaght quoi ayn ta feeu, as marishyn gow-jee
aaght derrey hed shiu reue.

<span id="an_10:12">10:12</span> As tra hed shiu stiagh ayns thie,
bannee-jee daue.

<span id="an_10:13">10:13</span> As my vees y thie feeu, lhig da'n shee
eu cheet er: agh mannagh bee eh feeu, lhig da'n shee eu chyndaa hiu hene
reesht.

<span id="an_10:14">10:14</span> As quoi-erbee nagh der oltaghey bea
diu, as nash der geill da ny goan eu: tra aagys shiu yn thie ny'n
ard-valley shen, crie-jee veue joan nyn goshey.

<span id="an_10:15">10:15</span> Dy firrinagh ta mee gra riu, Dy bee eh
ny sassey da cheer Sodom as Gomorrah, ec laa ny briwnys, na da'n
ard-valley shen.

<span id="an_10:16">10:16</span> Cur-my-ner ta mish dy choyrt shiu magh
myr kirree mastey moddee oaldey: Bee-jee er-y-fa shen tastagh myr
ard-nieughyn, as oney myr calmaneyn.

<span id="an_10:17">10:17</span> Agh bee-jee er nyn dwoaie roish deiney,
son livrey-ee ad shiu seose gys ny coonceilyn, as scuitchee ad shiu ayns
nyn quaiylyn oc.

<span id="an_10:18">10:18</span> As bee shiu er nyn goyrt fenish
kiannoortyn as reeaghyn er y choontey aym's, myr shoh gymmyrkey feanish
dauesyn, as da ny Ashoonee.

<span id="an_10:19">10:19</span> Agh tra ver ad stiagh shiu, ny bee-jee
imneagh cre'n aght, ny cre nee shiu gra, son bee eh er ny choyrt diu
ayns yn oor cheddin cre nee shiu y ghra.

<span id="an_10:20">10:20</span> Son cha nee shiuish ta loayrt, agh
spyrryd yn Ayr eu ta loayrt ayndiu.

<span id="an_10:21">10:21</span> As livreyee braar seose e vraar gys
baase, as yn ayr e lhiannoo: as nee cloan girree magh noi nyn ayr as nyn
moir, as bee ad feanishyn baaish orroo.

<span id="an_10:22">10:22</span> As ver yn ymmodee feoh diu er coontey
yn ennym aym's: agh eshyn nee shassoo magh gys y jerrey, bee eh er ny
hauail.

<span id="an_10:23">10:23</span> Agh tra nee ad tranlaase erriu ayns un
ard-valley, cosne-jee reue gys ard-valley elley: son ta mee shickyrys
diu, nagh bee shiu er n'gholl harrish ard-valjyn Israel derrey vees Mac
y dooinney er jeet.

<span id="an_10:24">10:24</span> Cha vel y scoillar erskyn e vainshter
ny'n charvaant erskyn e hiarn.

<span id="an_10:25">10:25</span> S'lioar da'n scoillar dy ve myr e
vainshter, as y charvaant myr e hiarn: my t'ad er cheau Beelzebub er
mainshter y thie, cre woad smoo nee ad e vooinjer y oltooaney.

<span id="an_10:26">10:26</span> Ny gow-jee er-y-fa shen aggle roue: son
cha vel nhee erbee follit nagh jir gys soilshey: ny nhee erbee keillit,
nagh jig er-ash.

<span id="an_10:27">10:27</span> Shen ta mish dy insh diu ayns folliaght
fockle-jee shiuish magh eh dy foshlit: as shen ta shiu er chlashtyn myr
hannish voym's, jean-jee y phreacheil er mullagh ny dhieyn.

<span id="an_10:28">10:28</span> As ny bee aggle erriu rouesyn varrys y
corp, agh nagh jarg er yn annym y varroo: agh bee-jee ayns aggle smoo
roishyn oddys annym as callin neesht y stroie ayns niurin.

<span id="an_10:29">10:29</span> Nagh vel daa sparroo er nyn greck son
farling? as cha duitt unnane oc marroo er y thalloo fegooish oardagh yn
Ayr eu.

<span id="an_10:30">10:30</span> Agh ta eer renaigyn nyn ghing ooilley
er nyn earroo.

<span id="an_10:31">10:31</span> Ny bee-jee shiuish er-y-fa shen ayns
aggle, ta ny smoo dy ve soit jiuish na jeh ymmodee sperriu.

<span id="an_10:32">10:32</span> Quoi-erbee er-y-fa shen ghoys rhym's
kiongoyrt rish deiney, goym's rishyn myrgeddin kiongoyrt rish my Ayr
t'ayns niau.

<span id="an_10:33">10:33</span> Agh quoie-erbee obbys mish kiongoyrt
rish deiney, eshyn neem's myrgeddin y obbal kiongoyrt rish my Ayr t'ayns
niau.

<span id="an_10:34">10:34</span> Ny smooinee-jee dy daink mish dy chur
lhiam shee er y thalloo: cha daink mee dy chur lhiam shee, agh cliwe.

<span id="an_10:35">10:35</span> Son ta mish er jeet dy scarrey dooinney
veih e ayr, as yn inneen veih e moir, as y ven-chleuin veih e
moir-'sy-leigh

<span id="an_10:36">10:36</span> As noidyn dooinney vees adsyn jeh'n
lught-thie echey hene.

<span id="an_10:37">10:37</span> Eshyn ta ny s'graihee er ayr ny moir na
orrym's, cha vel eh feeu jee'm: as eshyn ta ny s'graihee er mac ny
inneen na orrym's cha vel eh feeu jee'm.

<span id="an_10:38">10:38</span> As eshyn nagh jean e chrosh y ymmyrkey,
as geiyrt orrym's, cha vel eh feeu jee'm.

<span id="an_10:39">10:39</span> Eshyn ta aggindagh e vioys y hauail,
caillee eh eh: agh eshyn chaillys e vioys er my ghraih's, nee eh eh y
hauail.

<span id="an_10:40">10:40</span> Eshyn ta soiaghey jiuish, t'eh soiaghey
jeem's: as eshyn ta soiaghey jeem's, t'eh soiaghey jehsyn t'er my
choyrt.

<span id="an_10:41">10:41</span> Eshyn ta cur oltaghey-bea da phadeyr
ayns ennym phadeyr, yiow eh leah phadeyr as eshyn ta cur oltaghey-bea da
dooinney cairagh ayns ennym dooinney cairagh, yiow eh leagh dooinney
cairagh.

<span id="an_10:42">10:42</span> As quoi-erbee ver agh cappan dy ushtey
feayr da unnane jeh'n vooinjer veggey shoh dy iu, son dy vel eh credjal
aynym's, dy firrinagh ta mee gra riu, nagh jean eh er aght erbee e leagh
y choayl.

<span id="an_11:1">11:1</span> As haink eh gy-kione, erreish da Yeesey
v'er choyrt ny curmyn shoh da e ghaa ostyl jeig dy jagh eh veih shen dy
ynsaghey, as dy phreacheil ayns ny ard-valjyn mygeayrt.

<span id="an_11:2">11:2</span> Nish tra va Ean er chlashtyn ayns y
phryssoon jeh obbraghyn Chreest, hug eh jees jeh e ynseydee hene er
chaghteraght huggey,

<span id="an_11:3">11:3</span> Dy ghra rish, Nee uss eh va dy heet ny
vel shin dy yeeaghyn son fer elley?

<span id="an_11:4">11:4</span> Dreggyr Yeesey as dooyrt eh roo,
Immee-jee, as soilshee-jee da Ean ny reddyn ta shiu dy chlashtyn as dy
akin:

<span id="an_11:5">11:5</span> Ta ny doail geddyn nyn soilshey, as ny
croobee shooyll, ny louraanee er nyn ghlenney, ny beuyr clashtyn, ny
merriu er nyn mioghey, as yn sushtal er ny phreacheil da ny boghtyn.

<span id="an_11:6">11:6</span> As bannit ta eshyn nagh jean beg y
hoiaghey jeem's.

<span id="an_11:7">11:7</span> As myr v'ad goll roue, ren Yeesey
toshiaght dy ghra rish y pobble mychione Ean, Cre hie shiu magh gys yn
aasagh dy akin? Nee cuirtlagh criht lesh y gheay?

<span id="an_11:8">11:8</span> Agh cre hie shiu magh dy akin? Dooinney
coamrit ayns garmad moyrnagh? Cur-my-ner, t'adsyn ta ceau coamrey
moyrnagh ayns cooyrtyn reeoil.

<span id="an_11:9">11:9</span> Agh cre hie shiu magh dy akin? Nee
phadeyr? dy jarroo ta mee gra riu, as fer syrjey na phadeyr.

<span id="an_11:10">11:10</span> Son shoh eh, my-e-chione te scruit,
Cur-my-ner ta mee cur my haghter magh royd, dy chiartaghey'n raad
kiongoyrt rhyt.

<span id="an_11:11">11:11</span> Dy firrinagh ta mee gra riu, ny mast'
ocsyn t'er ve ruggit jeh mraane, cha vel fer syrjey na Ean Bashtey er
droggal: ny-yeih ta'n fer sloo t'ayns reeriaght niau ny syrjey na eshyn.

<span id="an_11:12">11:12</span> As er-dy laghyn Ean Bashtey derrey
nish, ta sleih chionney stiagh gys reeriaght niau, as t'adsyn ta cheet
lesh jeeanid cosney stiagh ayn.

<span id="an_11:13">11:13</span> Son ren ooilley ny phadeyryn as y leigh
phadeyrys derrey Ean.

<span id="an_11:14">11:14</span> As my ta shiu booiagh goaill-rish, shoh
Elias va ry-hoi cheet.

<span id="an_11:15">11:15</span> Eshyn ta cleayshyn echey dy chlashtyn
lhig da clashtyn.

<span id="an_11:16">11:16</span> Agh cre gys nee'm yn cheeloghe shoh y
hoylaghey? T'ad goll-rish cloan ta nyn soie ayns ny margaghyn, as
geamagh da ny sheshaghyn oc.

<span id="an_11:17">11:17</span> As gra, Ta shin er n'yannoo bingys diu,
as cha vel shiu er ghaunsin: ta shin er hroggal bardoon diu, as cha vel
shiu er ghobberan.

<span id="an_11:18">11:18</span> Son cha daink Ean gee ny giu, as t'ad
gra, Ta drogh-spyrryd ayn.

<span id="an_11:19">11:19</span> Haink Mac yn dooinney gee as giu, as
t'ad gra, Cur-my-ner dooinney jollyssagh, as iuder feeyney, carrey dy
publicanee as dy pheccee: agh ta creenaght er ny heyrey liorish e cloan
hene.

<span id="an_11:20">11:20</span> Eisht ren eh toshiaght dy phlaiynt er
ny ard-valjyn, ayndoo va'n chooid smoo jeh e obbraghyn yindyssagh er nyn
yannoo, er-yn-oyr nagh ghow ad arrys.

<span id="an_11:21">11:21</span> Smerg dhyt's Chorazin, smerg dhyt's
Vethsaida: son dy beagh ny obbraghyn yindyssagh er ny ve jeant ayns Tyre
as Sidon t'er ny ve jeant ayndiuish, veagh ad er ghoaill arrys foddey
er-dy-henney ayns aanrit-sack as leoie

<span id="an_11:22">11:22</span> Agh ta mee gra riu, Dy bee kerraghey
s'eddrym er ny choyrt er Tyre as Sidon ec laa ny briwnys, na vees er ny
choyrt erriuish.

<span id="an_11:23">11:23</span> As uss, Chapernaum, ta dty ooashley
roshtyn gys niau, bee oo er dty hilgey sheese gys niurin: son dy beagh
ny obbraghyn yindyssagh er ve jeant ayns Sodom, t'er ve jeant aynyd's,
veagh eh er ve er-mayrn gys y laa t'ayn jiu.

<span id="an_11:24">11:24</span> Agh ta mee gra riu, dy bee kerraghey
sassey er ny choyrt er thalloo Sodom ec laa ny briwnys, na vees ort's.

<span id="an_11:25">11:25</span> Ec y traa shen dreggyr Yeesey as dooyrt
eh, Ta mee cur booise dhyt, O Ayr, Hiarn niau as thalloo, er-yn-oyr dy
vel oo er cheiltyn ny reddyn shoh vouesyn ta creeney as tushtagh, as dy
vel oo er hoilshaghey ad da oikanyn.

<span id="an_11:26">11:26</span> Shen dy jarroo myr te, Ayr, son shen
myr ve mie ayns dty hilley's.

<span id="an_11:27">11:27</span> Ta dy chooilley nhee er ny livrey dooys
liorish my Ayr: as cha nhione da dooinney erbee yn Mac, agh yn Ayr:
chamoo shione da dooinney erbee yn Ayr, agh y Mac, as eshyn da
s'gooidsave lesh yn Mac eh y hoilshaghey.

<span id="an_11:28">11:28</span> Tar-jee hym's ooilley shiuish ta
deinagh as trome laadit, as neem's shiu y ooraghey.

<span id="an_11:29">11:29</span> Gow-jee my whing erriu, as ynsee-jee
voym's, son ta mee meen as imlee ayns cree: as yiow shiu fea da nyn
amneenyn.

<span id="an_11:30">11:30</span> Son ta my whing aashagh, as my errey
eddrym.

<span id="an_12:1">12:1</span> Ec y traa shen hie Yeesey trooid magher
arroo-er y doonaght, as va e ostyllyn accryssagh, as ghow ad toshiaght
dy phluckey ny jeeassyn arroo, as dy ee.

<span id="an_12:2">12:2</span> Agh tra honnick ny Phariseeyn ad, dooyrt
ad rish, Cur-my-ner ta dty vooinjer's jannoo shen nagh vel lowal dy ve
jeant er y doonaght.

<span id="an_12:3">12:3</span> Agh dooyrt eshyn roo, Nagh vel shiuish er
lhaih cre ren David, tra v'eh hene as e heshaght accryssagh.

<span id="an_12:4">12:4</span> Kys hie eh stiagh ayns thie Yee, as d'ee
eh yn arran casherick, nagh row lowit dasyn dy ee, agh da ny saggyrtyn
ny-lomarcan?

<span id="an_12:5">12:5</span> Er-nonney, nagh vel shiu er lhaih ayns y
leigh, kys er laghyn y doonaght ta ny saggyrtyn ayns y chiamble brishey
yn doonaght, as foast cha vel peccah er ny choyrt ass nyn lieh?

<span id="an_12:6">12:6</span> Agh ta mish gra riuish, dy vel ayns shoh
fer syrjey na'n chiamble.

<span id="an_12:7">12:7</span> Agh dy beagh fys er ve euish, cre ta er
ny hoiggal liorish y raa shoh, Share lhiam myghin na oural, cha beagh
shiu er gheyrey yn vooinjer neu-chyndagh.

<span id="an_12:8">12:8</span> Son ta Mac y dooinney ny Hiarn er y
doonaght hene.

<span id="an_12:9">12:9</span> As tra v'eh er n'gholl veih shen, hie eh
stiagh ayns nyn synagogue.

<span id="an_12:10">12:10</span> As cur-my-ner, va dooinney ayns shen
va'n laue echey er shyrgaghey: as, dy vod dagh oyr plaiynt y ve oc noi
Yeesey, denee ad jeh, gra, Vel eh lowal dy lheihys er laghyn y doonaght?

<span id="an_12:11">12:11</span> As dooyrt eh roo, Quoi yn dooinney ny
mast' eu, vees un cheyrrey echey, as my huittys ee ayns jeeg er y
doonaght, nagh daare eh greme urree, as nagh drog eh ass ee?

<span id="an_12:12">12:12</span> Nagh vel dooinney eisht foddey share na
keyrrey? Shen-y-fa te lowal dy yannoo mie er y doonaght.

<span id="an_12:13">12:13</span> Eisht dooyrt eh rish y dooinney, Sheeyn
magh dty laue: as heeyn eh magh ee; as va'n laue echey er ny lheihys myr
y laue elley.

<span id="an_12:14">12:14</span> Eisht hie ny Phariseeyn magh, as hug ad
nyn goyrle dy-cheilley n'oi, kys oddagh ad eh y stroie.

<span id="an_12:15">12:15</span> Agh tra va fys ec Yeesey er, jimmee eh
veih shen: as deiyr earrooyn mooarey dy leih er, as ren eh ad ooilley y
lheihys.

<span id="an_12:16">12:16</span> As hug eh currym daue, gyn ad dy vrah
eh:

<span id="an_12:17">12:17</span> As shoh myr va cooilleenit shen ny
loayr Esaias y phadeyr, gra,

<span id="an_12:18">12:18</span> Cur-my-ner, my hirveishagh hene ta mee
er reih, my er-graihagh hene, eer taitnys my anmey: ver-yms yn spyrryd
aym's ersyn, as soilshee eh briwnys da ny Ashoonee.

<span id="an_12:19">12:19</span> Cha bee eh streeuagh ny anveaagh,
chamoo chluinnys fer erbee e choraa ayns ny straidyn.

<span id="an_12:20">12:20</span> Cuirtlagh vroojit cha jean eh y
vrishey, as y bite giare-cheaut cha der eh ass, derrey ver eh magh
briwnys ayns barriaght.

<span id="an_12:21">12:21</span> As ayns yn ennym echeysyn nee ny
Ashoonee treishteil.

<span id="an_12:22">12:22</span> Eisht hug ad lhieu huggey dooinney
seaghoit lesh drogh-spyrryd, doal as balloo: as ren eh eh y lheihys, myr
shen dy ren eshyn va doal as balloo chammah loayrt as fakin.

<span id="an_12:23">12:23</span> As ghow ooilley yn pobble yindys, as
dooyrt ad, Nagh nee shoh mac Ghavid?

<span id="an_12:24">12:24</span> Agh tra cheayll ny Phariseeyn shoh,
dooyrt ad, Cha vel eh shoh castey drogh spyrrydyn, agh liorish Beelzebub
prince ny drogh-spyrrydyn.

<span id="an_12:25">12:25</span> As Yeesey toiggal ny smooinaghtyn oc,
dooyrt roo, Ta dy chooilley reeriaght ta girree magh n'oi hene goll
naardey: as ard-valley ny thie erbee ta girree-magh fo-my-cheilley, cha
vod ad shassoo.

<span id="an_12:26">12:26</span> As my ta Satan castey Satan, t'eh
girree-magh n'oi hene: kys eisht oddys y reeriaght echey shassoo?

<span id="an_12:27">12:27</span> As my ta mish liorish Beelzebub castey
drogh-spyrrydyn, quoi liorish ta nyn mooinjer hene dy chastey ad? adsyn
er-y-fa shen vees ny briwnyn eu.

<span id="an_12:28">12:28</span> Agh my ta mish liorish spyrryd Yee
castey drogh-spyrrydyn, eisht ta reeriaght Yee er jeet hiuish.

<span id="an_12:29">12:29</span> Er-nonney, kys oddys fer goll stiagh
ayns thie yn treanagh, as e chooid y ghoaill er-niart, mannagh geulee eh
hoshiaght yn treanagh, as eisht nee eh e hie y roostey?

<span id="an_12:30">12:30</span> Eshyn nagh vel lhiam, t'eh m'oi: as
eshyn nagh vel chymsaghey marym, t'eh skeayley.

<span id="an_12:31">12:31</span> Shen-y-fa ta mee gra riu, Bee dy
chooilley pheccah as raa mollaghtagh er ny leih da deiney: agh goan
mollaghtagh noi yn Spyrryd Noo cha bee er nyn leih da deiney.

<span id="an_12:32">12:32</span> As quoi-erbee loayrys fockle noi Mac y
dooinney, bee eh er ny leih da: agh quoi erbee loayrys noi yn Spyrryd
Noo, cha bee eh er ny leih da, edyr 'sy theihll shoh, ny 'sy theihll ta
ry-heet.

<span id="an_12:33">12:33</span> Edyr jean-jee yn billey mie, as e vess
mie; er-nonney jean-jee yn billey olk, as e vess olk: son liorish e
vess, ta enney er ny choyrt er y villey.

<span id="an_12:34">12:34</span> O shiuish heeloghe dy ard-nieughyn, kys
oddys shiuish ta olk shiu hene, reddyn mie y loayrt? son ass laanid y
chree ta'n beeal loayrt.

<span id="an_12:35">12:35</span> Ta dooinney mie ass stoyr mie yn chree
echey, cur magh reddyn mie: as drogh ghooinney ass y drogh-stoyr cur
magh drogh reddyn.

<span id="an_12:36">12:36</span> Agh ta mee gra riu, Dy chooilley
ghrogh-ockle nee deiney y loayrt, dy der ad coontey er y hon ec laa ny
briwnys.

<span id="an_12:37">12:37</span> Son liorish dty ghoan bee oo er dty
heyrey, as liorish dty ghoan bee oo er dty gheyrey.

<span id="an_12:38">12:38</span> Eisht dreggyr shiartanse jeh ny
scrudeyryn as jeh ny Phariseeyn, gra, Vainshter, baillhien cowrey y akin
void.

<span id="an_12:39">12:39</span> Agh dreggyr eshyn, as dooyrt eh roo, Ta
drogh-heeloghe as neu-ghooghyssagh shirrey cowrey, agh cha bee cowrey
erbee er ny chur daue, agh cowrey yn adeyr Jonas.

<span id="an_12:40">12:40</span> Son myr va Jonas three laghyn as three
oieghyn ayns bolg y whale: myr shen bee Mac y dooinney three laghyn as
three oieghyn ayns cree yn thallooin.

<span id="an_12:41">12:41</span> Nee deiney Nineveh girree seose ayns
briwnys, as y cheeloghe shoh y gheyrey, er-yn-oyr dy ghow ad arrys ec
preacheil Yonas, as cur-my-ner, ta fer syrjey na Jonas ayns shoh.

<span id="an_12:42">12:42</span> Nee ben-rein y jiass girree seose ayns
briwnys noi yn cheeloghe shoh, as ad y gheyrey: son haink ish veih
ardjyn sodjey magh y thallooin, dy chlashtyn creenaght Solomon, as
cur-my-ner ta fer s'ooasle na Solomon ayns shoh.

<span id="an_12:43">12:43</span> Tra ta'n spyrryd neu-ghlen er n'gholl
ass dooinney, t'eh shooyll trooid faasaghyn fadane, chee aash, agh ayns
fardail.

<span id="an_12:44">12:44</span> Eisht t'eh gra, Chyndaa-ym gys my hie,
ass haink mee; as tra t'eh cheet, t'eh dy gheddyn eh follym, sceabit, as
soit magh dy stooamey.

<span id="an_12:45">12:45</span> Eisht t'eh goll, as cur lesh marish
shiaght spyrrydyn elley ta ny smessey na eh hene, as t'ad goll shagh as
cummal ayns shen: as ta stayd yerrinagh yn dooinney shen ny s'doogh na'n
toshiaght. Eer myr shoh hig eh dy ve er y cheeloghe vee chrauee shoh.

<span id="an_12:46">12:46</span> Choud as v'eh foast loayrt rish y
pobble, cur-my-ner va e voir as e vraaraghyn nyn shassoo mooie, shirrey
loayrt rish.

<span id="an_12:47">12:47</span> Eisht dooyrt fer rish, Cur-my-ner, ta
dty voir as dty vraaraghyn nyn shassoo mooie, shirrey loayrt rhyt.

<span id="an_12:48">12:48</span> Agh dreggyr eshyn yn fer dinsh shoh da,
gra, Quoi my voir? as quoi my vraaraghyn?

<span id="an_12:49">12:49</span> As heeyn eh magh e laue lhieusyn va
sheer geiyrt er, as dooyrt eh, Cur-my-ner my voir, as my vraaraghyn.

<span id="an_12:50">12:50</span> Son quoi-erbee nee aigney my Ayrey
t'ayns niau, eh shen my vraar, as my huyr as my voir.

<span id="an_13:1">13:1</span> Yn laa cheddin hie Yeesey magh ass y
thie, as hoie eh sheese rish oirr ny marrey.

<span id="an_13:2">13:2</span> As va earrooyn mooarey dy leih er nyn
jaglym cooidjagh huggey, myr shen dy jagh eh er board lhong, as hoie eh
sheese, as va ooilley yn pobble nyn shassoo er y traie.

<span id="an_13:3">13:3</span> As loayr eh mooarane reddyn roo ayns
coraaghyn-dorraghey, gra, Cur-jee my-ner, hie correyder magh dy chuirr.

<span id="an_13:4">13:4</span> As myr v'eh cuirr, huitt paart jeh'n rass
rish oirr y raad, as haink ny eeanlee, as d'ee ad seose eh.

<span id="an_13:5">13:5</span> Huitt paart er thalloo cloaie, raad nagh
row mooarane ooir as daase eh er-y-chooyl, er-yn-oyr nagh row diunid
hallooin echey:

<span id="an_13:6">13:6</span> As tra ghow yn ghrian niart, ve fiojit;
as er-yn-oyr nagh row eh er n'ghoaill fraue, ren eh shymley ersooyl.

<span id="an_13:7">13:7</span> As huitt paart mastey drineyn: as daase
ny drineyn seose as phloogh ad eh.

<span id="an_13:8">13:8</span> Agh huitt cooid elley jeh ayns thalloo
mie, as dymmyrk eh mess, paart keead-filley paart three-feed-filley, as
paart jeih fillaghyn as feed.

<span id="an_13:9">13:9</span> Eshyn ta cleayshyn echey dy chlashtyn,
lhig da clashtyn.

<span id="an_13:10">13:10</span> As haink e ostyllyn huggey, as dooyrt
ad rish, Cre'n-fa t'ou loayrt roo ayns coraaghyn-dorraghey?

<span id="an_13:11">13:11</span> Dreggyr eshyn, as dooyrt eh roo,
Er-yn-oyr dy vel eh er ny choyrt diuish folliaghtyn reeriaght niau y
hoiggal, agh dauesyn cha vel eh er ny choyrt.

<span id="an_13:12">13:12</span> Son quoi-erbee ta echey, dasyn vees er
ny choyrt, as bee towse s'feoiltey er ny choyrt da: agh quoi-erbee nagh
vel echey, veihsyn vees shen ny ta echey, er ny ghoaill ersooyl.

<span id="an_13:13">13:13</span> Shen-y-fa ta mee loayrt roo ayns
coraaghyn-dorraghey: er-yn-oyr, ga dy vel ad fakin, cha vel ad
cur-my-ner: as clashtyn cha vel ad cur geill, chamoo t'ad toiggal.

<span id="an_13:14">13:14</span> As ayndoosyn ta cooilleenit phadeyrys
Esaias, ta gra, Ayns clashtyn, cluinnee shiu, agh cha jean shiu toiggal:
as ayns fakin, hee shiu, agh cha der shiu my-ner

<span id="an_13:15">13:15</span> Son ta cree yn phobble shoh er n'aase
roauyr, as ta ny cleayshyn oc moal dy chlashtyn, as ny sooillyn oc t'ad
er n'yeigh; er-aggle dy vaikagh ad lesh nyn sooillyn, as dy gluinnagh ad
lesh nyn gleayshyn, as dy doiggagh ad lesh nyn gree, as dy beagh ad er
nyn jyndaa, as dy jinnin ad y lheihys

<span id="an_13:16">13:16</span> Agh bannit ta ny sooillyn euish, son
t'ad fakin, as ny cleayshyn eu, son t'ad clashtyn.

<span id="an_13:17">13:17</span> Son dy firrinagh ta mee gra riu, dy vel
ymmodee phadeyryn as deiney cairagh er ve aignagh dy akin ny reddyn ta
shiuish dy akin, agh cha vel ad er vakin ad: as dy chlashtyn ny reddyn
ta shiuish dy chlashtyn, agh cha vel ad er chlashtyn ad.

<span id="an_13:18">13:18</span> Clasht-jee er-y-fa shen coraa-dorraghey
yn chorreyder.

<span id="an_13:19">13:19</span> Quoi-erbee ta clashtyn goo yn
reeriaght, as nagh vel dy hoiggal eh, ta'n drogh er cheet, as tayrtyn
lesh shen ny va cuirt ayns e chree: shoh eh ghow yn rass rish oirr y
raad.

<span id="an_13:20">13:20</span> Agh eshyn ghow yn rass ayns ynnydyn
claghagh, shen eh ta clashtyn y goo, as jeeragh lesh boggey dy ghoaill
eh:

<span id="an_13:21">13:21</span> Foast cha vel fraue echey ayn hene agh
t'eh cummal rish son tammylt: agh tra ta seaghyn as tranlaase cheet er,
er coontey yn ghoo chelleeragh ta e chredjue failleil.

<span id="an_13:22">13:22</span> Eshyn myrgeddin ghow yn rass mastey ny
drineyn, yn fer ta clashtyn y goo: as ta kiarail y theihll shoh, as
molteyrys berchys plooghey yn goo, as te cheet dy ve ne vessoil.

<span id="an_13:23">13:23</span> Agh eshyn ghow yn rass ayns thalloo
mie, shen eh ta clashtyn y goo as dy hoigg eh, as t'eh tilgey mess, as
gymmyrkey, paart keead-filley, paart three feed, as paart jeih fillaghyn
as feed.

<span id="an_13:24">13:24</span> Coraa-dorraghey elley loayr eh roo gra,
Ta reeriaght niau er ny hoylaghey gys dooinney chuirr rass mie ayns e
vagher:

<span id="an_13:25">13:25</span> Agh choud as va sleih nyn gadley haink
e noid, as chuirr eh coggyl mastey y churnaght, as jimmee eh roish.

<span id="an_13:26">13:26</span> Agh tra va'n chass er n'aase, as e
n'gholl my-yeish, eisht haink y coggyl rish myrgeddin.

<span id="an_13:27">13:27</span> Er shen haink fir-vooinjerey yn
er-thie, as dooyrt ad rish, Vainshter, nagh chuirr uss rass mie ayns dty
vagher? cre voish eisht ta'n coggyl t'ayn?

<span id="an_13:28">13:28</span> Dooyrt eshyn roo, Noid t'er n'yannoo
shoh. Dooyrt ny fir-vooinjerey rish, Nailt eisht shin dy gholl as dy
ghaartlian ass eh?

<span id="an_13:29">13:29</span> As dooyrt eshyn, Cha naill-ym; er aggle
ayns gaartlian yn coggyl, dy n'astyrt shiu yn churnaght myrgeddin ass ny
fraueyn marish.

<span id="an_13:30">13:30</span> Lhig-jee daue ny-neesht gaase cooidjagh
derrey'n fouyr: as ayns earish yn ouyr jir-yms rish ny beayneeyn,
Chymsee-jee cooidjagh hoshiaght yn coggyl ayns bunneeyn ry-hoi lostey;
agh tayrn-jee yn churnaght stiagh ayns my hoalt.

<span id="an_13:31">13:31</span> Coraa-dorraghey elley loayr eh roo,
gra, Ta reeriaght niau goll-rish grine dy rass mustard ghow dooinney, as
chuirr eh ayns e vagher eh.

<span id="an_13:32">13:32</span> As ga dy nee eh sloo jeh dy chooilley
rass: foast tra te er n'aase, eh smoo ta mastey lossreeyn, as te cheet
dy ve ny villey: myr shen dy vel eeanlee yn aer cheet as goaill fastee
ayns ny banglaneyn echey.

<span id="an_13:33">13:33</span> Coraa-dorraghey elley loayr eh roo, Ta
reeriaght niau goll-rish soorid ren ben y ghoaill as coodaghey seose
ayns three towseyn dy veinn, derrey va'n clane soorit.

<span id="an_13:34">13:34</span> Ooilley ny goan shoh loayr Yeesey rish
y pobble ayns coraaghyn-dorraghey, as fegooish coraa-dorraghey, cha
loayr eh roo:

<span id="an_13:35">13:35</span> As shoh myr va cooilleenit shen loayr y
phadeyr, gra, Foshlym my veeal dy loayrt coraaghyn-dorraghey,
soilshee-ym magh reddyn t'er ve follit er-dy hoshiaght y theihll.

<span id="an_13:36">13:36</span> Eisht hug Yeesey yn cheshaght ersooyl,
as hie eh stiagh ayns y thie: as haink huggey adsyn va sheer marish,
gra, Soilshee dooin coraa dorraghey coggyl yn vagheragh.

<span id="an_13:37">13:37</span> Dreggyr eshyn as dooyrt eh roo Eshyn
chuirr yn rass mie, Mac yn dooinney:

<span id="an_13:38">13:38</span> Yn magher yn seihll: yn rass mie cloan
y reeriaght: agh y coggyl cloan y drogh-er:

<span id="an_13:39">13:39</span> Yn noid chuirr ad yn Jouyl: yn fouyr
jerrey yn theihll: as ny beayneeyn ny ainleyn.

<span id="an_13:40">13:40</span> Myr, er-y-fa shen, ta'n coggyl er ny
haglym, as er ny lostey ayns yn aile; shen myr vees eh ec jerrey'n
theihll.

<span id="an_13:41">13:41</span> Ver yn Mac dooinney magh e ainleyn, as
teiyee ad ass e reeriaght dy chooilley nhee ta tayrn sleih gys peccah,
as adsyn ta cur rish yn olk;

<span id="an_13:42">13:42</span> As tilgee ad ad ayns coirrey aileagh:
ayns shen vees keayney as snaggeraght feeacklyn.

<span id="an_13:43">13:43</span> Eisht nee yn chloan chairagh soilshean
magh myr y ghrian, ayns reeriaght nyn Ayrey. Eshyn ta cleayshyn echey dy
chlashtyn, lhig da clashtyn.

<span id="an_13:44">13:44</span> Reesht ta reeriaght niau goll-rish
berchys follit ayns magher: yn verchys cheddin tra ta dooinney dy
gheddyn magh t'eh dy choodaghey eh, as ayns boggey jeh t'eh goll as
creck ooilley ny t'echey, as kionnaghey yn magher cheddin.

<span id="an_13:45">13:45</span> Reesht ta reeriaght niau dy ve soylit
rish marchan va shirrey pearlyn costal:

<span id="an_13:46">13:46</span> As tra v'eh er gheddyn un phearl dy
phrice vooar, hie eh, as chreck eh ooilley ny v'echey, as chionnee eh
eh.

<span id="an_13:47">13:47</span> Reesht ta reeriaght niau goll-rish
lieen va cuirt 'sy cheayn as haare jeh dy chooilley horch dy eeast.

<span id="an_13:48">13:48</span> As tra ve lane, hayrn ad eh gys
thalloo, as hoie ad sheese, as haggil ad yn eeast mie ayns siyn, agh
cheau ad yn drogh eeast ersooyl.

<span id="an_13:49">13:49</span> Shen myr vees eh ec jerrey yn theihll:
hig ny ainleyn magh, as scarree ad yn vee chrauee veih mastey yn chloan
chairal;

<span id="an_13:50">13:50</span> As tilgee ad ad ayns coirrey dy aile:
ayns shen vees keayney as snaggeraght feeacklyn.

<span id="an_13:51">13:51</span> Dooyrt Yeesey roo, Vel shiu er hoiggal
ooilley ny reddyn shoh? Dooyrt adsyn rish, Ta shin, Hiarn.

<span id="an_13:52">13:52</span> Eisht dooyrt eh roo, Shen-y-fa ta dy
chooilley scrudeyr, ta ynsit gys reeriaght niau, goll-rish dooinney ta
ny er-thie (mie) ta cur magh ass e hashtaghyn reddyn noa as shenn.

<span id="an_13:53">13:53</span> As haink eh gy-kione, tra va Yeesey
erreish ny coraaghyn-dorraghey shoh y loayrt, dy jimmee eh veih shen.

<span id="an_13:54">13:54</span> As tra v'eh er jeet gys e heer hene,
dynsee eh ad ayns ny synagogueyn oc, ayns wheesh as dy row ad atchimagh,
as dy dooyrt ad, Cre voish ta creenaght as mirrillyn y dooinney shoh?

<span id="an_13:55">13:55</span> Nagh nee shoh mac y teyr? Nagh vel e
voir enmyssit Moirrey, as e vraaraghyn Jamys as Joses, as Simon, as
Judas?

<span id="an_13:56">13:56</span> As nagh vel ny shayraghyn echey ooilley
marin? cre voish eisht ta ooilley ny reddyn t'ec y dooinney shoh?

<span id="an_13:57">13:57</span> As v'ad jymmoosagh rish. Agh dooyrt
Yeesey roo, Cha vel phadeyr gyn ooashley, agh ayns e heer hene, as ayns
e hie hene.

<span id="an_13:58">13:58</span> As cha nhimmey mirril dobbree eh ayns
shen, kyndagh rish y vee-chredjue oc.

<span id="an_14:1">14:1</span> Ec y traa shen cheayll Herod yn Tetrarch
jeh goo Yeesey,

<span id="an_14:2">14:2</span> As dooyrt eh rish e ir-oik, Shoh Ean
Bashtey, t'eh er n'irree veih ny merriu, as er-yn-oyr shen ta mirrillyn
er nyn obbraghey

<span id="an_14:3">14:3</span> Son va Herod er ghoaill Ean, as er choyrt
eh ayns geulaghyn 'sy phryssoon, er coontey Herodias ben e vraar Philip.

<span id="an_14:4">14:4</span> Son va Ean er ghra rish, Te noi yn leigh,
ee dy ve ayd son ben.

<span id="an_14:5">14:5</span> As tra baillish v'er choyrt eh gy-baase
v'eh ayns aggle roish y pobble, er-yn-oyr dy row ad dy ghoaill eh son
phadeyr.

<span id="an_14:6">14:6</span> Agh er y laa v'er ny reayll corrym rish y
laa ruggyr Herod, ghaunse inneen Herodias ayns yn enish oc, as ghow
Herod lane boggey j'ee.

<span id="an_14:7">14:7</span> Er shen ghiall eh lesh breearrey, dy
choyrt-jee cre erbee hirragh ee.

<span id="an_14:8">14:8</span> As dooyrt ish, myr va e moir er chur
roee, Cur dou ayns shoh kione Ean Bashtey er claare.

<span id="an_14:9">14:9</span> As by-hrimshey lesh y ree: ny-yeih e
coontey yn vreearrey, as y vooinjer v'ec gien marish, doardee eh (yn
kione) dy v'er ny livrey huic.

<span id="an_14:10">14:10</span> As hug eh fys yn kione dy ve giarit jeh
Ean ayns y phryssoon.

<span id="an_14:11">14:11</span> As va'n kione er ny choyrt er claare as
livreit gys y ven-aeg, as hug ish lh'ee eh gys e moir.

<span id="an_14:12">14:12</span> As haink e ynseydee, as hrog ad y corp,
as doanluck ad eh, as hie ad, as dinsh ad da Yeesey.

<span id="an_14:13">14:13</span> Tra cheayll Yeesey jeh, ghow eh
lhuingys, as jimmee eh veih shen gys ynnyd faasagh er-lheh: as tra
cheayll y pobble jeh, deiyr ad er ry nyn gosh ass ny ard-valjyn.

<span id="an_14:14">14:14</span> As hie Yeesey magh, as honnick eh
chaglym mooar dy leih, as v'eh er ny veiyghey lesh chymmey orroo, as
laanee eh adsyn va ching.

<span id="an_14:15">14:15</span> As tra va'n fastyr er, haink e ostyllyn
huggey, gra, She boayl faasagh shoh, as te nish lesh yn anmys; lhig y
raad da'n cheshaght, dy vod ad goll roue gys ny baljyn cheerey, as
beaghey y chionnaghey daue hene.

<span id="an_14:16">14:16</span> Agh dooyrt Yeesey roo, Cha lhiass daue
goll roue cur-jee shiuish beaghey daue

<span id="an_14:17">14:17</span> As dooyrt ad rish, Cha vel ain ayns
shoh agh queig bwilleenyn, as daa eeast.

<span id="an_14:18">14:18</span> Dooyrt eshyn, Cur-jee lhieu ad ayns
shoh hym's.

<span id="an_14:19">14:19</span> As doardee eh yn pobble dy hoie sheese
er y faiyr, as ghow eh ny queig bwilleenyn as y daa eeast, as yeeagh eh
seose gys niau, as vannee eh, as vrish eh, as hug eh ny bwilleenyn da ny
ostyllyn, as hirveish adsyn ad er y pobble.

<span id="an_14:20">14:20</span> As ren ad ooilley gee, as v'ad jeant
magh: as hrog ad jeh'n fooilliagh daag ad, lane daa vaskad jeig.

<span id="an_14:21">14:21</span> As adsyn v'er n'ee v'ad queig thousane
dooinney, cheu-mooie jeh mraane as cloan.

<span id="an_14:22">14:22</span> As chelleeragh hug Yeesey er e ostyllyn
goaill lhuingys, as goll harrish gys y cheu elley roish, choud as
v'eshyn lhiggey yn raad da'n pobble.

<span id="an_14:23">14:23</span> As tra v'eh er chur y pobble ersooyl,
hie eh-hene er-lheh seose er slieau, dy ghoaill padjer: as tra va'n
fastyr er jeet, v'eh ayns shen ny-lomarcan.

<span id="an_14:24">14:24</span> Agh va'n lhong nish ayns mean ny
marrey, eiyrit noon as noal lesh ny tonnyn: son va'n gheay nyn 'oi.

<span id="an_14:25">14:25</span> As ayns y chiarroo arrey jeh'n oie,
haink Yeesey huc, shooyll er y cheayn.

<span id="an_14:26">14:26</span> As tra honnick ny ostyllyn eh shooyll
er y cheayn, v'ad atchimagh, gra, She scaan t'ayn; as deie ad magh ayns
aggle.

<span id="an_14:27">14:27</span> Agh chelleeragh loayr Yeesey roo, gra,
Bee-jee dy yien mie, she mish t'ayn, ny gow-jee aggle.

<span id="an_14:28">14:28</span> As dreggyr Peddyr eh, gra, Hiarn, my
she oo t'ayn, abbyr rhym cheet hood er yn ushtey.

<span id="an_14:29">14:29</span> As dooyrt eh, Tar royd. As tra va
Peddyr er jeet neose ass y lhong, huill eh er yn ushtey, dy gholl gys
Yeesey.

<span id="an_14:30">14:30</span> Agh gennaghtyn yn gheay rastagh, v'eh
agglit: as aarloo dy gholl fo, dyllee eh, gra, Hiarn, saue mee.

<span id="an_14:31">14:31</span> As ayns y tullogh, heeyn Yeesey magh e
laue, as haare eh eh, as dooyrt eh rish, O ghooinney faase-chredjuagh,
cre'n-fa v'ou mee-ouryssagh?

<span id="an_14:32">14:32</span> As tra v'ad er n'gholl er-board y
lhong, huitt yn gheay.

<span id="an_14:33">14:33</span> Eisht haink yn cheshaght-lhuingey, as
hug ad ooashley da, gra, Ayns firrinys oo Mac Yee.

<span id="an_14:34">14:34</span> As tra v'ad er jeet harrish, haink ad
gys cheer Ghennesaret.

<span id="an_14:35">14:35</span> As tra hoig cummaltee yn voayl shen
quoi v'eh, hug ad fys magh gys ooilley yn cheer mygeayrt, as hug ad
lhieu huggey ooilley adsyn va doghanit.

<span id="an_14:36">14:36</span> As ghuee ad er, ynrycan dy ventyn rish
oirr e gharmad: as whilleen as venn rish, v'ad er nyn lheihys.

<span id="an_15:1">15:1</span> Eisht haink gys Yeesey scrudeyryn as
Phariseeyn veih Jerusalem, gra,

<span id="an_15:2">15:2</span> Cre'n-fa ta dty ostyllyn brishey
oardaghyn y chanstyr? son cha vel ad niee nyn laueyn ec goaill beaghey.

<span id="an_15:3">15:3</span> Agh dreggyr eshyn, as dooyrt eh roo,
Cre'n-oyr ta shiuish brishey sarey Yee liorish nyn oardaghyn?

<span id="an_15:4">15:4</span> Son hug Jee sarey, gra, Cur arrym da dty
ayr as da dty voir: as, Eshyn ta gwee mollaght er ayr ny moir, lhig da
ve currit dy baase.

<span id="an_15:5">15:5</span> Agh ta shiuish gra, Quoi-erbee jir rish
ayr ny moir, Yn chooid-choonee shen oddagh uss jerkal rish voym's, te
gioot er ny chasherickey gys Jee.

<span id="an_15:6">15:6</span> As nagh lhiass da cooney sodjey 'choyrt
da e ayr ny e voir. Ta shiu myr shoh jannoo sarey Yee gyn vree liorish
ny oardaghyn eu.

<span id="an_15:7">15:7</span> Chrauee-oalsey, s'mie ren Esaias
phadeyrys jiuish, gra,

<span id="an_15:8">15:8</span> Ta'n pobble shoh tayrn er-gerrey dou lesh
nyn meeal, as cur ooashley dou lesh nyn meillyn, agh ta'n cree oc foddey
voym.

<span id="an_15:9">15:9</span> Agh ayns fardail t'ad cur ooashley dou,
gynsaghey son y goo aym's oardaghyn deiney.

<span id="an_15:10">15:10</span> As deie eh er y pobble, as dooyrt eh
roo, Eaisht-jee as toig-jee.

<span id="an_15:11">15:11</span> Cha nee shen ta goll stiagh ayns veeal
ta jannoo dooinney neu-ghlen: agh ny ta cheet magh ass y veeal, shen ta
jannoo neu-ghlen jeh.

<span id="an_15:12">15:12</span> Eisht haink e ostyllyn huggey, as
dooyrt ad rish, Vel fys ayd dy rowl ny Phariseeyn jymmoosagh, tra
cheayll ad raa shoh?

<span id="an_15:13">15:13</span> Agh dreggyr eshyn, as dooyrt eh, Bee dy
chooilley villey, nagh vel my Ayr flaunyssagh er hoiaghey, er ny astyrt
ass ny fraueyn.

<span id="an_15:14">15:14</span> Lhig-jee daue: she leeideilee doal ad
ta kione y vooinjer ghoal. As my ta'n doal shooyll kione y doal, tuittee
ad ny-neesht ayns y jeeg.

<span id="an_15:15">15:15</span> Eisht dreggyr Peddyr, as dooyrt eh
rish, Soilshee dooinyn yn coraa-dorraghey shoh.

<span id="an_15:16">15:16</span> Dooyrt Yeesey rish, Vel shiuish neesht
foast fegooish tushtey?

<span id="an_15:17">15:17</span> Nagh vel shiu foast toiggal, cre-erbee
ta goit stiagh ayns y veeal, dy vel eh goll sheese ayns y volg, as goll
magh trooid y chorp?

<span id="an_15:18">15:18</span> Agh ta ny reddyn ta cheet magh ass y
veeal, cheet veih'n chree, as t'ad shen jannoo dooinney neu-ghlen.

<span id="an_15:19">15:19</span> Son magh veih'n chree ta cheet drogh
smooinaghtyn, dunverys, brishey-poosey, maarderys, maarlys, feanish
foalsey, goan mollaghtagh.

<span id="an_15:20">15:20</span> Ad shoh ny reddyn ta jannoo dooinney
neu-ghlen: agh dy ee lesh laueyn nagh ve nieet, cha vel shen jannoo
dooinney neu-ghlen.

<span id="an_15:21">15:21</span> Eisht hie Yeesey veih shen, as jimmee
eh gys ardjyn Tyre as Sidon.

<span id="an_15:22">15:22</span> As cur-my-ner va ben va ny Canaanite,
haink magh ass ny ardjyn shen, geamagh as gra, Jean myghin orrym, O
Hiarn, vac Ghavid; s'mooar ta my inneen er ny torchaghey lesh
drogh-spyrryd.

<span id="an_15:23">15:23</span> Agh cha dug eh fockle dy ansoor jee. As
haink e ostyllyn, as ghuee ad er, gra, Lhig y raad j'ee, son t'ee
gyllagh nyn yei.

<span id="an_15:24">15:24</span> Agh dreggyr eshyn, as dooyrt eh, Cha
vel mish er my choyrt, agh gys kirree-cailjey thie Israel.

<span id="an_15:25">15:25</span> Eisht haink ee, as hug, ee ooashley da,
gra, Hiarn, cooin lhiam.

<span id="an_15:26">15:26</span> Agh dreggyr eh, as dooyrt eh, Cha vel
eh cooie arran ny clienney y ghoaill, as y hilgey eh gys ny moddee.

<span id="an_15:27">15:27</span> S'feer shen, Hiarn, dooyrt ish: foast
ta ny moddee gee jeh'n vrooillagh ta tuittym jeh boayrd nyn mainshter.

<span id="an_15:28">15:28</span> Er shen dansoor Yeesey, as dooyrt eh
r'ee, O ven, s'mooar ta dty chredjue: yn aghin t'ou dy yeearree dy row
ayd. As va'n inneen eck er ny lheihys veih'n oor cheddin.

<span id="an_15:29">15:29</span> As jimmee Yeesey veih shen, as haink eh
er-gerrey da faarkey Ghalilee, as hie eh seose er slieau, as hoie eh
ayns shen.

<span id="an_15:30">15:30</span> As haink earrooyn mooarey dy leih
huggey, as nyn mast' oc va croobee, doail, balloo, baccee, as ymmodee
elley, as hug ad ad nyn lhie ec cassyn Yeesey, as ren eh ad y lheihys.

<span id="an_15:31">15:31</span> Ayns wheesh as dy ghow ooilley'n pobble
yindys, tra honnick ad ny balloo loayrt, ny baccee slane, ny croobee
shooyll as ny doail fakin, as ren ad Jee Israel y ghloyraghey.

<span id="an_15:32">15:32</span> Eisht deie Yeesey er e ostyllyn, as
dooyrt eh, Ta chymmey aym er y pobble, er-yn-oyr dy vel ad er ve marym
nish three laa, as cha vel monney beaghey oc dy ghoaill: as cha der-ym
ad ersooyl nyn drostey, er aggle dy gannooinee ad er y raad.

<span id="an_15:33">15:33</span> Dooyrt e ostyllyn rish, Cre raad yiow
mayd wheesh shen dy arran 'syn aasagh, as magh lheid yn earroo mooar dy
leih?

<span id="an_15:34">15:34</span> Dooyrt Yeesey roo, Cre-woad bwilleen
t'eu? Dooyrt adsyn, Shiaght, as kuse fardalagh dy eeastyn beggey.

<span id="an_15:35">15:35</span> As doardee eh da'n pobble dy hoie er y
thalloo.

<span id="an_15:36">15:36</span> As ghow eh ny shiaght bwilleenyn, as ny
eeastyn, as hug e booise, as vrish eh, as hug eh ad da e ostyllyn, as
hirveish adsyn er y pobble ad.

<span id="an_15:37">15:37</span> As ren ad ooilley gee, as v'ad er nyn
yannoo magh: as hrog ad jeh'n fooilliagh va er-mayrn lane shiaght
baskadyn.

<span id="an_15:38">15:38</span> As v'adsyn ren gee, kiare thousane
dooinney, marish mraane as cloan.

<span id="an_15:39">15:39</span> As hug eh ersooyl yn pobble, as ghow eh
lhuingys, as haink eh gys ardjyn Vagdala.

<span id="an_16:1">16:1</span> As haink ny Phariseeyn as ny Sadduceeyn
dy phrowal eh, as hir ad er, eh dy yeeaghyn cowrey ennagh daue veih
niau.

<span id="an_16:2">16:2</span> Dreggyr eshyn, as dooyrt eh roo, Tra ta'n
fastyr er, jir shiuish, Bee emshyr aalin ayn: son dy vel jirgid 'syn
aer.

<span id="an_16:3">16:3</span> As ayns y voghrey, Bee emshyr vroghe ayn
jiu; son ta'n aer jiarg as dullyr. O shiuish chrauee-oalsey, ta toiggal
eu kys dy ghoaill baght jeh neeal yn aer, as nagh vod shiu baght y
ghoaill jeh cowraghyn ny hearishyn?

<span id="an_16:4">16:4</span> She drogh-heeloghe as neu-ghooghyssagh ta
shirrey cowrey, as cha bee cowrey er ny chur daue, agh cowrey yn adeyr
Jonas. As daag eh ad, as jimmee eh roish.

<span id="an_16:5">16:5</span> Nish tra va e ostyllyn er n'aagail y cheu
elley, v'ad er yarrood arran y chur

<span id="an_16:6">16:6</span> Eisht dooyrt Yeesey roo, Gow-jee twoaie,
as bee-jee er nyn arrey noi soorid ny Phariseeyn as ny Sadduceeyn.

<span id="an_16:7">16:7</span> As loayr ad re-cheilley, gra, Ta shoh er
yn oyr nagh dug shin lhien arran.

<span id="an_16:8">16:8</span> Tra hoig Yeesey shoh, dooyrt eh roo,
Gheiney faase-chredjuagh, cre'n-fa ta shiu resooney riu hene son nagh
dug shiu lhieu arran?

<span id="an_16:9">16:9</span> Nagh vel shiu foast toiggal, as nagh vel
cooinaghtyn eu er ny queig bwilleenyn ren magh ny queig thousaneyn, as
cre whilleen baskad d'ooilliagh v'eu?

<span id="an_16:10">16:10</span> Ny er ny shiaght bwilleenyn ren magh ny
kiare thousaneyn, as cre-woad baskad hrog shiu?

<span id="an_16:11">16:11</span> Kys te nagh vel shiu goaill eu hene
nagh nee er arran va mee cheet, agh shiu dy ghoaill twoaie jeh soorid ny
Phariseeyn as ny Sadduceeyn?

<span id="an_16:12">16:12</span> Eisht hoig ad nagh dug eh raaue daue
noi soorid arran, agh noi ynsagh ny Phariseeyn as ny Sadduceeyn.

<span id="an_16:13">16:13</span> Tra va Yeesey er jeet gys ardjyn
Cesarea Philippi, denee eh jeh e ostyllyn, gra, Cre ta deiney dy ghra
my-mychione's, Mac y dooinney, quoi mee hene?

<span id="an_16:14">16:14</span> Dooyrt adsyn, Ta paart gra dy nee Ean
Bashtey oo, as paart Elias, as ta feallagh elley gra dy nee Jeremias oo,
ny fer jeh ny phadeyryn.

<span id="an_16:15">16:15</span> Dooyrt eshyn roo, Agh quoi ta shiuish
gra, dy vel mee?

<span id="an_16:16">16:16</span> Dreggyr Simon Peddyr, as dooyrt eh, Uss
yn Creest, Mac y Jee bio.

<span id="an_16:17">16:17</span> Dansoor Yeesey, as dooyrt eh rish,
Bannit t'ou uss Simon mac Jona: son cha nee feill as fuill t'er
hoilshaghey shoh dhyt's agh my Ayr t'ayns niau.

<span id="an_16:18">16:18</span> As ta mee myrgeddin gra rhyt, Dy nee
uss Peddyr, as dy nee er y chreg shoh trog-ym's my agglish: as cha vow
giattyn niurin yn varriaght urree.

<span id="an_16:19">16:19</span> As ver-yms dhyt's ogheryn reeriaght
niau: as cre-erbee chianglys oo er y thalloo, bee eh kianlt ayns niau:
as cre-erbee eayslys oo er y thalloo, bee eh er ny eaysley ayns niau.

<span id="an_16:20">16:20</span> Eisht hug eh currym er e ostyllyn gyn
ad dy insh da dooinney erbee, dy nee eshyn va Yeesey yn Creest.

<span id="an_16:21">16:21</span> Veih yn traa shen magh ren Yeesey
toshiaght dy hoilshaghey da e ostyllyn, kys dy beign da goll seose gys
Jerusalem, as goll fo mooarane surranse veih'n chanstyr, as ny
ard-saggyrtyn, as ny scrudeyryn, as dy beagh eh er ny choyrt gy baase,
agh dy n'irragh eh reesht er y trass laa.

<span id="an_16:22">16:22</span> Eisht ghow Peddyr eh er-lheh, as ghow
eh toshiaght dy choyrlaghey eh, gra, Foddey dy row eh void, Hiarn, lheid
shoh dy haghyrt dhyt.

<span id="an_16:23">16:23</span> Agh hyndaa eshyn, as dooyrt eh rish
Peddyr, Ass my enish, y violeyder, t'ou cur ribbey ayns my raad: son cha
vel ennaghtyn ayd jeh ny reddyn ta bentyn rish Jee, agh jeh ny reddyn ta
bentyn rish deiney.

<span id="an_16:24">16:24</span> Eisht dooyrt Yeesey rish e ostyllyn My
ta dooinney erbee aggindagh geiyrt orrym's, lhig da eh-hene y obbal, as
e chrosh y hroggal, as geiyrt orrym.

<span id="an_16:25">16:25</span> Son quoi-erbee baillish e vioys y
hauail, caillee eh eh: as quoi-erbee chaillys e vioys er my ghraih's,
sauee eh eh.

<span id="an_16:26">16:26</span> Son cre'n vondeish t'ec dooinney, my
chosnys eh yn seihll ooilley, as e annym hene y choayl? ny cre nee
dooinney y choyrt ayns coonrey son e annym?

<span id="an_16:27">16:27</span> Son hig Mac y dooinney ayns gloyr e
Ayrey, as e ainleyn casherick marish: as ec y traa shen cooilleenee eh
da dy chooilley ghooinney cordail rish e obbraghyn.

<span id="an_16:28">16:28</span> Dy firrinagh ta mee gra riu, Dy vel
paart nyn shassoo ayns shoh, nagh jean blashtyn er y baase, derrey hee
ad Mac y dooinney cheet ayns e reeriaght.

<span id="an_17:1">17:1</span> As ec kione shey laa, ghow Yeesey Peddyr,
as Jamys, as Ean e vraar, as hug eh lesh ad er-lheh seose er slieau ard,

<span id="an_17:2">17:2</span> As va'n cummey echey er ny chaghlaa
kiongoyrt roo, as ren yn eddin echey soilshean myr y ghrian, as va'n
coamrey echey gial myr y soilshey.

<span id="an_17:3">17:3</span> As cur-my-ner, honnick ad Moses as Elias
taggloo rish.

<span id="an_17:4">17:4</span> Eisht dreggyr Peddyr as dooyrt eh rish
Yeesey, Hiarn, s'maynrey dooin dy hannaghtyn ayns shoh: my she dty
aigney's eh, lhig dooin ayns shoh troggal three cabbaneyn: cabbane er
dty hon's, as cabbane son Moses, as cabbane son Elias.

<span id="an_17:5">17:5</span> Choud as v'eh foast loayrt, ren bodjal
sollys skeayley harrystoo: as cur-my-ner haink coraa ass y vodjal, gra,
Shoh my vac ennoil, ayn ta mee goaill slane taitnys, eaisht-jee rishyn.

<span id="an_17:6">17:6</span> As tra cheayll ny ostyllyn eh, huitt ad
sheese er nyn eddin gys y thalloo, son s'mooar yn aggle v'orroo.

<span id="an_17:7">17:7</span> As haink Yeesey as venn eh roo, as dooyrt
eh, Trog-jee erriu, as ny gow-jee aggle.

<span id="an_17:8">17:8</span> As tra hrog ad seose nyn sooillyn, cha
vaik ad fer erbee, agh Yeesey ny-lomarcan.

<span id="an_17:9">17:9</span> As myr v'ad cheet neose jeh'n clieau hug
Yeesey currym orroo, gra, Ny insh-jee yn ashlish da unnane erbee, derrey
vees Mac yn dooinney er n'irree veih ny merriu.

<span id="an_17:10">17:10</span> As denee e ostyllyn jeh, gra, Cre'n-oyr
jir ny scrudeyryn dy vel Elias dy heet hoshiaght?

<span id="an_17:11">17:11</span> Dansoor Yeesey as dooyrt eh roo, Hig
Elias dy jarroo hoshiaght, as lhiassee eh dy chooilley nhee:

<span id="an_17:12">17:12</span> Agh ta mish gra riu, dy vel Elias er
jeet hannah, as cha dug ad geill da, agh t'ad er ghellal rish lurg nyn
aigney hene as er yn aght cheddin nee Mac y dooinney neesht surranse
lioroo.

<span id="an_17:13">17:13</span> Eisht hoig e Ostyllyn dy nee er Ean
Bashtey v'eh cheet.

<span id="an_17:14">17:14</span> As tra v'ad er jeet gys y cheshaght,
haink huggey dooinney dy row, gliooney sheese as gra,

<span id="an_17:15">17:15</span> Hiarn, jean chymmey er my vac, son t'eh
ass e cheeayl, as dy mooar seaghnit: son t'eh dy mennick tuittym ayns yn
aile, as dy mennick ayns yn ushtey.

<span id="an_17:16">17:16</span> As hug mee lhiam eh gys dty ostyllyn,
as cha yarg ad eh y lheihys.

<span id="an_17:17">17:17</span> Dansoor Yeesey as dooyrt eh, O heeloghe
vee-chredjuagh as roonagh, caid ta mish dy ve meriu? caid ta mee dy
hurranse diu? cur lhiat eh hym's ayns shoh.

<span id="an_17:18">17:18</span> As vaggyr Yeesey er y drogh-spyrryd, as
hie eh magh ass: as va'n lhiannoo er ny lheihys veih'n oor shen.

<span id="an_17:19">17:19</span> Eisht haink e ostyllyn gys Yeesey
er-lheh, as dooyrt ad, Cre liorish nagh voddagh shinyn eh y lheihys?

<span id="an_17:20">17:20</span> Dooyrt Yeesey roo, Kyndagh rish nyn
gredjue moal: son dy firrinagh ta mee gra riu, Dy beagh nyn gredjue
wheesh grine dy rass mustard, jirragh shiu rish y slieau shoh, Scugh
veih shoh noon gys shid, as nee eh scughey: as cha bee nhee erbee
ro-ghoillee diu.

<span id="an_17:21">17:21</span> Ny-yeih cha vel y dooghys shoh dy
ghrogh-spyrrydyn dy ve castit, agh liorish padjer as trostey.

<span id="an_17:22">17:22</span> As choud as v'ad ayns Galilee, dooyrt
Yeesey roo, Bee Mac y dooinney er ny vrah gys laueyn deiney:

<span id="an_17:23">17:23</span> As ver ad eh gy-baase, as y trass laa
nee eh girree reesht: as v'ad feer trimshagh.

<span id="an_17:24">17:24</span> As tra v'ad er jeet gys Capernaum,
haink y vooinjer va troggal argid y cheesh gys Peddyr, gra, Nagh vel y
mainshter euish geeck y cheesh?

<span id="an_17:25">17:25</span> Dooyrt eshyn, Dy row. As tra v'eh er
jeet stiagh ayns y thie, va Yeesey ro-laue rish, gra, Cre t'ou
smooinaghtyn, Simon, quoi jeh ta reeaghyn y thallooin troggal custom ny
keesh? jeh nyn gloan hene, ny jeh joarreeyn?

<span id="an_17:26">17:26</span> Dooyrt Peddyr rish, Jeh joarreeyn.
Dooyrt Yeesey rishyn, Eisht ta'n chloan seyr.

<span id="an_17:27">17:27</span> Ny-yeih, son nagh bee cumys er ny chur
hooin, immee uss gys y cheayn, as lhig sheese dooan, as trog y chied
eeast hig hood: as tra vees oo er vosley e veeal, yiow peesh dy argid
ayn; shen gow, as eeck eh er my hon's as er dty hon hene.

<span id="an_18:1">18:1</span> Ec y traa cheddin haink e ostyllyn gys
Yeesey, gra, Quoi syrjey ta ayns reeriaght niau?

<span id="an_18:2">18:2</span> As deie Yeesey er lhiannoo beg, as hoie
eh eh kiongoyrt roo

<span id="an_18:3">18:3</span> As dooyrt eh, Dy firrinagh ta mee gra
riu, Mannagh jean shiu chyndaa, as cheet dy ve myr cloan veggey, cha jed
shiu stiagh ayns reeriaght niau.

<span id="an_18:4">18:4</span> Quoi-erbee er-y-fa shen, nee eh-hene y
injillaghey myr y lhiannoo beg shoh, eh syrjey vees ayns reeriaght niau.

<span id="an_18:5">18:5</span> As quoi-erbee nee soiaghey jeh lheid y
lhiannoo beg shoh ayns yn ennym aym's, t'eh jannoo soiaghey jeem's.

<span id="an_18:6">18:6</span> Agh quoi-erbee ver oyr da unnane jeh'n
vooinjer veggey shoh ta credjal aynym's dy huittym (veih'n chredjue)
veagh eh ny baare da dy beagh clagh-wyllin er ve croghit mysh e wannal,
as eh dy ve baiht ayns diunid ny marrey.

<span id="an_18:7">18:7</span> Smerg da'n theihll kyndagh rish oyryn
peccah: son shegin da nyn lheid 've ayn; agh smerg da'n dooinney,
liorish ta'n loght cheet.

<span id="an_18:8">18:8</span> Shen-y-fa my ta dty laue ny dty chass
hene dy dty hayrn gys yn olk, giare jeed, as tilg void ad; te ny share
dhyt goll stiagh ayns bea croobagh ny baccagh, na daa laue ny daa chass
y ve ayd, as oo dy ve tilgit ayns yn aile dy bragh farraghtyn.

<span id="an_18:9">18:9</span> As my ta dty hooill dy dty hayrn gys
peccah, pluck assyd, as tilg void ee: te ny share dhyt goll stiagh ayns
bea lesh un hooill, na daa hooill y ve ayd, as oo dy ve tilgit ayns aile
niurin.

<span id="an_18:10">18:10</span> Cur-jee twoaie nagh soie shiu beg jeh
unnane jeh'n vooinjer veggey shoh: son ta mee gra riu, dy vel ny ainleyn
ocsyn ayns niau, kinjagh cur-my-ner eddin my Ayr flaunyssagh.

<span id="an_18:11">18:11</span> Son ta Mac y dooinney er jeet dy hauail
shen ny va caillit.

<span id="an_18:12">18:12</span> Cre ta shiu smooinaghtyn? My ta keead
keyrrey ec dooinney, as unnane jeu v'er n'gholl er-shaghryn, nagh vel eh
faagail yn chiare-feed as yn nuy-jeig, as goll gys ny sleityn, as
shirrey yn cheyrrey chailjey?

<span id="an_18:13">18:13</span> As my she shen dy vel eh dy gheddyn ee,
dy firrinagh ta mee gra riu, dy vel eh goaill ny smoo dy voggey jeh'n
cheyrrey shen, ny jeh'n chiare-feed as yn nuy-jeig, nagh jagh
er-shaghryn.

<span id="an_18:14">18:14</span> Er yn aght cheddin, cha nee aigney nyn
Ayr t'ayns niau eh, unnane jeh'n vooinjer veggey shoh dy herraghtyn.

<span id="an_18:15">18:15</span> Myrgeddin my nee dty vraar aggair dhyt,
immee as insh da e oill eddyr shiu hene nyn-lomarcan: my eaishtys eh
rhyt, t'ou er chosney dty vraar.

<span id="an_18:16">18:16</span> Agh mannagh n'eaisht eh rhyt, eisht gow
mayrt fer ny jees elley, ayns beeal ghaa ny three dy eanishyn dy vod dy
chooilley ockle ve jeant mie.

<span id="an_18:17">18:17</span> As mannagh der eh geill dauesyn, insh
eh da'n agglish: agh mannagh der eh geill da'n agglish, jeeagh er myr
an-chreestee as myr publican.

<span id="an_18:18">18:18</span> Dy firrinagh ta mee gra riu, Cre erbee
nee shiuish y chiangley er y thalloo, bee eh kianlt ayns niau: as
cre-erbee nee shiu y eaysley er y thalloo, bee eh er ny eaysley ayns
niau.

<span id="an_18:19">18:19</span> Reesht ta mee gra riu, my nee jees
jiuish coardail er y thalloo 'syn un aghin bee nyn aghin er ny
chooilleeney liorish my Ayr t'ayns niau.

<span id="an_18:20">18:20</span> Son raad ta ghaa ny three er nyn jaglym
cooidjagh ayns m'ennym's, shen y raad ta mish nyn mastey.

<span id="an_18:21">18:21</span> Eisht haink Peddyr huggey, as dooyrt
eh, Hiarn, cre cha mennick as ta orrym's leih da my vraar, tra yioym
aggair liorish? nee choud as shiaght keayrtyn?

<span id="an_18:22">18:22</span> Dooyrt Yeesey rish, Cha vel mish gra
rhyt, Choud as shiaght keayrtyn: agh choud as three-feed as jeih
keayrtyn shiaght.

<span id="an_18:23">18:23</span> Shen-y-fa ta reeriaght niau er ny
hoylaghey gys ree dy row, baillish coontey rish e harvaantyn.

<span id="an_18:24">18:24</span> As tra v'eh er n'yannoo toshiaght dy
choontey, haink fer huggey va lhiastyn da jeih thousane talent.

<span id="an_18:25">18:25</span> Agh son wheesh as nagh row echey dy
eeck, doardee e hiarn eh dy ve creckit as e ven, as e chloan, as ooilley
ny v'echey, as e eeaghyn dy ve eeckit.

<span id="an_18:26">18:26</span> Huitt y charvaant er-y-fa shen sheese,
as ghuee eh er, gra, Cur daill dou, Hiarn, as nee'm ooilley y eeck dhyt.

<span id="an_18:27">18:27</span> Eisht va chiarn y charvaant shen er ny
veiyghey lesh chymmey, as ren eh feaysley er, as leih eh da ny v'eh dy
lhiastyn.

<span id="an_18:28">18:28</span> Agh hie yn charvaant cheddin magh, as
hooar eh fer jeh e heshaghyn-sharvaant va lhiastyn keead ping da: as
haare eh greme er, as ghow eh eh er y scoarnagh, gra, Eeck shen ny t'ou
dy lhiastyn.

<span id="an_18:29">18:29</span> As huitt e heshey-harvaant sheese ec e
chassyn, as ghuee eh er, gra, Cur daill dou as nee'm ooilley y eeck
dhyt.

<span id="an_18:30">18:30</span> Agh cha lhiggagh eh lesh: agh hie eh,
as hilg eh eh ayns pryssoon, derrey eeckagh eh ny v'eh dy lhiastyn.

<span id="an_18:31">18:31</span> Myr shen tra honnick e
heshaghyn-sharvaant kys hie eh er, ghow ad dy feer olk rish, as haink
ad, as dinsh ad da nyn jiarn ooilley ny va er daghyrt.

<span id="an_18:32">18:32</span> Eisht deie e hiarn er, as dooyrt eh
rish, O ghrogh harvaant, leih mish dhyt's yn slane lhiastynys shen,
er-yn-oyr dy ren oo lheid yn aghin hym:

<span id="an_18:33">18:33</span> Nagh lhisagh uss myrgeddin as chymmey
er ve ayd er dty heshey-harvaant, eer myr va chymmey aym's ort's?

<span id="an_18:34">18:34</span> As va e hiarn jymmoosagh, as livrey eh
seose eh gys laue y tidoor ny phryssoonagh, derrey eeckagh eh ooilley ny
v'eh dy lhiastyn.

<span id="an_18:35">18:35</span> Er yn aght shoh myrgeddin nee my Ayr
flaunyssagh riuish, mannagh leihee shiu veih nyn greeaghyn dy chooilley
ghooinney da e vraar e loghtyn.

<span id="an_19:1">19:1</span> As haink eh gy-kione, erreish da Yeesey
v'er loayrt ny goan shoh, dy jimmee eh veih Galilee, as dy daink eh gys
ardjyn Yudea, er cheu elley dy Yordan:

<span id="an_19:2">19:2</span> As deiyr earrooyn mooarey dy leih er, ren
eh ad y lheihys ayns shen.

<span id="an_19:3">19:3</span> Haink ny Phariseeyn huggey myrgeddin dy
phrowal eh, as dooyrt ad rish, Vel eh lowal da dooinney e ven y chur er
sooyl son dy chooilley oyr?

<span id="an_19:4">19:4</span> Dreggyr eshyn, as dooyrt eh roo, Nagh vel
shiu er lhaih, eshyn chroo ad ec y toshiaght, dy chroo eh ad fyrrynagh
as bwoirrynagh?

<span id="an_19:5">19:5</span> As dooyrt eh roo, Er-yn-oyr shoh nee
dooinney faagail e ayr as e voir, as lhiannee eh gys e ven: as bee ad
ny-neesht un eill.

<span id="an_19:6">19:6</span> Shen-y-fa cha vel ad ny sodjey jees, agh
yn un eill. Cre-erbee er-y-fa shen ta Jee er chur cooidjagh, ny lhig da
dooinney erbee y scarrey veih-my-cheilley.

<span id="an_19:7">19:7</span> Dooyrt adsyn rish, Cre'n-oyr eisht
doardee Moses screeuyn-scarree y choyrt, as y ven y chur ersooyl?

<span id="an_19:8">19:8</span> Dooyrt eshyn roo, kyndagh rish creoghys
nyn greeaghyn, lhow Moses diu nyn mraane y chur ersooyl: agh ec y
toshiaght cha row eh myr shen.

<span id="an_19:9">19:9</span> As ta mish gra riu, Quoi-erbee scarrys
rish e ven, cheu-mooie jeh son maarderys, as phoosys ben elley, t'eh
brishey-poosey: as quoi-erbee phoosys ish ta scarrit, t'eh brishey
poosey:

<span id="an_19:10">19:10</span> Dooyrt e ostyllyn rish, My she shoh yn
chooish eddyr dooinney as e ven, cha vel eh mie dy phoosey.

<span id="an_19:11">19:11</span> Agh dooyrt eshyn roo, Cha nee dy
chooilley ghooinney oddys shen y ghoaill er, agh adsyn ny-lomarcan daue
te er ny choyrt.

<span id="an_19:12">19:12</span> Son ta deiney gennish ayn, rug myr shen
veih brein nyn mayrey: as ta deiney gennish ayn, v'er nyn yannoo gennish
liorish deiney: as ta deiney gennish ayn, t'er n'yannoo ad-hene gennish
er graih reeriaght niau. Eshyn oddys shoh y ghoaill er, lhig da 'ghoaill
eh.

<span id="an_19:13">19:13</span> Eisht hug ad lhieu huggey cloan veggey,
dy chur e laueyn orroo, as dy vannaghey ad: as hug e ostyllyn oghsan
daue.

<span id="an_19:14">19:14</span> Agh dooyrt Yeesey, Sur-jee cloan aegey,
as ny jean-jee ad y lhiettal dy heet hym's: son jeh nyn lheid ta
reeriaght niau.

<span id="an_19:15">19:15</span> As hug eh e laueyn orroo, as jimmee eh
veih shen.

<span id="an_19:16">19:16</span> As cur-my-ner, haink fer huggey, as
dooyrt eh rish, Vainshter vie, cre'n obbyr ne lhisins y yannoo dy
chosney yn vea veayn?

<span id="an_19:17">19:17</span> As dooyrt eshyn rish, Cre'n-fa t'ou
genmys mish mie? cha vel ayn ny ta mie, agh unnane, ynrycan Jee: agh my
sailts goll stiagh ayns bea, freill ny annaghyn.

<span id="an_19:18">19:18</span> Dooyrt eshyn rish, Cre ny annaghyn?
Dooyrt Yeesey, Cha jean oo dunverys, Cha brish oo poosey, Cha jean oo
geid, Cha n'ymmyrk oo feanish foalsey,

<span id="an_19:19">19:19</span> Cur arrym da dty ayr as da dty voir:
as, Ver oo graih da dty naboo myr dhyt hene.

<span id="an_19:20">19:20</span> Dooyrt y dooinney aeg rish, Ooilley ny
annaghyn shoh ta mee er vreayll veih my aegid: cre sodjey t'orrym dy
vannoo?

<span id="an_19:21">19:21</span> Dooyrt Yeesey rish, My sailt ve dy
firrinagh mie, immee, as creck, as cur ny t'ayd da ny boghtyn, as bee
berchys ayd ayns niau; as tar as eiyr orrym's.

<span id="an_19:22">19:22</span> Agh tra cheayll yn dooinney aeg yn raa
shen, hie eh ersooyl dy trimshagh: son va state mooar hallooin echey.

<span id="an_19:23">19:23</span> Eisht dooyrt Yeesey rish e ostyllyn, Dy
firrinagh ta mee gra riu, S'doillee hed dooinney berchagh stiagh ayns
reeriaght niau.

<span id="an_19:24">19:24</span> As reesht ta mee gra riu, Te ny sassey
da camel goll trooid croae snaidey, na da dooinney berchagh dy gholl
stiagh ayns reeriaght Yee.

<span id="an_19:25">19:25</span> Tra cheayll e ostyllyn shoh, ghow ad
yindys erskyn-towse, gra, Quoi eisht oddys ve er ny hauail?

<span id="an_19:26">19:26</span> Agh yeeagh Yeesey orroo, as dooyrt eh
roo, Gys deiney ta shoh neu-phossible, agh da Jee ta dy chooilley nhee
possible.

<span id="an_19:27">19:27</span> Eisht dreggyr Peddyr, as dooyrt eh
rish, Cur-my-ner, ta shinyn er dreigeil ooilley, as er n'eiyrt ort's;
cre yiow mainyn er-y-fa shen.

<span id="an_19:28">19:28</span> Dooyrt Yeesey roo, Dy firrinagh ta mee
gra riu, 'Sy stayd noa, tra nee Mac y dooinney soie er stoyl-reeoil e
ghloyr, dy jean shiuish myrgeddin t'er n'eiyrt orrym's soie er daa
stoyl-reeoil yeig, briwnys daa heeloghe yeig Israel.

<span id="an_19:29">19:29</span> As dy chooilley unnane t'er hreigeil
thieyn, ny braaraghyn, ny shayraghyn, ny ayr, ny moir, ny ben, ny cloan,
ny thalloo, er graih m'ennym's, yiow ad keead filley, as eiraght ayns y
vea veayn.

<span id="an_19:30">19:30</span> Agh bee ymmodee jeusyn ta hoshiaght,
er-jerrey; as jeusyn ta er-jerrey hoshiaght.

<span id="an_20:1">20:1</span> Son ta reeriaght niau casley rish
dooinney va ny er-thie, hie magh dy moghey dy ailley labreeyn son e
gharey-feeyney.

<span id="an_20:2">20:2</span> As tra v'eh er choardail rish ny labreeyn
son ping 'sy laa, hug eh ad stiagh ayns e gharey-feeyney.

<span id="an_20:3">20:3</span> As hie eh magh mysh y trass oor, as
honnick eh feallagh elley shassoo nyn daaue 'syn ynnyd-margee,

<span id="an_20:4">20:4</span> As dooyrt eh roo, Immee-jee shiuish
myrgeddin gys y gharey-feeyney, as cre erbee ta cair, shen yiow shiu. As
hie ad rhymboo.

<span id="an_20:5">20:5</span> Reesht hie eh magh mysh y cheyoo as yn
nuyoo oor, as ren eh er yn aght cheddin.

<span id="an_20:6">20:6</span> As mysh yn un oor jeig, hie eh magh, as
hooar eh feallagh elley shassoo nyn daaue, as dooyrt eh roo, Cre'n-fa ta
shiu nyn shassoo ayns shoh fey ny laa nyn daaue?

<span id="an_20:7">20:7</span> Dooyrt adsyn rish, Er-yn-oyr nagh vel
dooinney erbee er vailley shin. Dooyrt eshyn roo, Immee-jee shiuish
myrgeddin gys y gharey-feeyney, as yiow shiu cre-erbee ta cair.

<span id="an_20:8">20:8</span> Myr shen tra va'n fastyr er jeet, dooyrt
chiarn y gharey-feeyney rish y stiurt echey, Eie er ny labreeyn, as cur
daue nyn vaill, goaill toshiaght veih yn vooinjer s'jerree gys y chied
eallagh.

<span id="an_20:9">20:9</span> As tra haink feallagh yn un oor jeig
hooar ad dagh dooinney jeu ping y pheesh.

<span id="an_20:10">20:10</span> Agh tra haink y chied eallagh, heill ad
dy voghe ad ny smoo, as hooar adsyn myrgeddin dagh dooinney e phing.

<span id="an_20:11">20:11</span> As tra v'ad er ghoaill eh, ren ad
tallagh noi yn er-thie.

<span id="an_20:12">20:12</span> Gra, Cha vel yn vooinjer s'jerree shoh
er n'obbraghey agh un oor, as t'ou er n'yannoo ad corrym rooinyn ta er
n'ymmyrkey yn errey as chiass y laa.

<span id="an_20:13">20:13</span> Agh dreggyr eshyn fer jeu, gra, Heshey
vie, cha vel mish jannoo aggair dhyt: nagh choard uss rhym's son ping?

<span id="an_20:14">20:14</span> Trog shen ny ta lhiat, as immee royd:
m'aigney's eh dy choyrt da'n fer s'jerree shoh, myr ta mee er chur
dhyt's.

<span id="an_20:15">20:15</span> Nagh vel eh lowal dou dy yannoo cre
saillym rish my chooid hene? vel dty hooill's olk, er-yn-oyr dy vel mish
mie?

<span id="an_20:16">20:16</span> Myr shen bee adsyn ta er-jerrey
hoshiaght, as adsyn ta hoshiaght er-jerrey: son shimmey t'er nyn eam,
agh s'tiark t'er nyn reih.

<span id="an_20:17">20:17</span> As myr va Yeesey goll seose gys
Jerusalem, ghow eh yn daa ostyl yeig dy lhiattee er y raad, as dooyrt eh
roo,

<span id="an_20:18">20:18</span> Cur-my-ner ta shin goll seose gys
Jerusalem, as bee Mac y dooinney er ny vrah gys ny ard-saggyrtyn, as gys
ny scrudeyryn, as deyree ad eh gy-baase.

<span id="an_20:19">20:19</span> As livreyee ad seose eh gys ny
Ashoonee, as nee ad faghid er, as eh y scuitchal, as y chrossey: as er y
trass laa nee eh girree reesht (veih ny merriu).

<span id="an_20:20">20:20</span> Eisht haink huggey moir cloan Zebedee,
as e mec maree, cur ooashley da, as shirrey aghin er.

<span id="an_20:21">20:21</span> As dooyrt eh r'ee, Cre ta dty yeearree?
Dooyrt ish rish, Giall daue shoh my ghaa vac dy hoie, yn derrey yeh er
dty laue yesh, as y jeh elley er dty laue hoshtal ayns dty reeriaght.

<span id="an_20:22">20:22</span> Agh dreggyr Yeesey as dooyrt eh, Cha
vel fys eu hene cre ta shiu dy yeearree. Vod shiu giu jeh'n cappan ta
mish giu jeh, as v'er nyn mashtey lesh y bashtey ta mish dy ve bashtit
lesh? Dooyrt adsyn rish, Foddee mayd.

<span id="an_20:23">20:23</span> As dooyrt eh roo, Iuee shiu dy jarroo
jeh my chappan, as bee shiu er nyn mashtey lesh y bashtey ta mish dy ve
bashtit lesh: agh dy hoie er my laue yesh, as er my laue hoshtal, cha
vel shen lhiam's dy-choyrt, agh ny-lomarcan dauesyn er nyn son te kiarit
liorish my Ayr.

<span id="an_20:24">20:24</span> As tra cheayll yn jeih shoh, v'ad feer
jymmoosagh rish y daa vraar.

<span id="an_20:25">20:25</span> Agh deie Yeesey orroo huggey, as dooyrt
eh, Ta fys eu dy vel princeyn ny Hashoonee gymmyrkey chiarnys harrystoo,
as ta ny ard-gheiney gymmyrkey reill orroo.

<span id="an_20:26">20:26</span> Agh cha bee shillish myr shen: agh
quoi-erbee jiuish baillish ve ooasle, lhig da ve nyn shirveishagh.

<span id="an_20:27">20:27</span> As quoi-erbee baillish ve yn
ard-ghooinney nyn mast' eu, lhig da ve yn charvaant eu.

<span id="an_20:28">20:28</span> Myr nagh daink yn Mac dooinney dy ve
shirveishit er, agh dy hirveish, as dy chur e vioys ny lhiassaghey son
ymmodee.

<span id="an_20:29">20:29</span> As tra v'ad er n'immeeaght veih Jericho
deiyr earrooyn mooarey dy leih er.

<span id="an_20:30">20:30</span> As cur-my-ner, va daa ghooinney doal
nyn soie rish oirr yn raad, as tra cheayll ad dy row Yeesey goll
shaghey, deie ad, gra, Jean myghin orrin, O Hiarn, vac Ghavid.

<span id="an_20:31">20:31</span> As hooar yn pobble foill daue, ad dy ve
nyn-dhost: agh deie adsyn wheesh shen smoo, gra, Jean myghin orrin, O
Hiarn, vac Ghavid.

<span id="an_20:32">20:32</span> As hass Yeesey, as deie eh orroo, as
dooyrt eh, Cre bailliu mee dy yannoo er ny son eu?

<span id="an_20:33">20:33</span> Dooyrt adsyn rish, Hiarn, dy vod ny
sooillyn ain v'er nyn vosley.

<span id="an_20:34">20:34</span> Myr shen va chymmey ec Yeesey orroo, as
venn eh rish ny sooillyn oc: as chelleeragh hooar ny sooillyn oc nyn
soilshey, as deiyr ad er.

<span id="an_21:1">21:1</span> As tra v'ad tayrn er-gerrey da Jerusalem,
as dy row ad er jeet gys Bethphage, gys cronk ny Oliveyn, hug Yeesey
jees jeh e ostyllyn er chaghteraght,

<span id="an_21:2">21:2</span> As dooyrt eh roo, Immee-jee gys y
balley-cheerey ta shiu dy akin, as chelleeragh yiow shiu assyl kianlt as
lhiy maree: feayshil-jee as cur-jee lhieu ad hym's.

<span id="an_21:3">21:3</span> As my loayrys dooinney erbee veg riu,
abbyr-jee shiuish, Ta feme ec y Chiarn orroo; as chelleeragh lhiggee eh
yn raad daue.

<span id="an_21:4">21:4</span> Va ooilley shoh jeant, dy voddagh shen ve
cooilleenit va loayrit liorish y phadeyr gra,

<span id="an_21:5">21:5</span> Insh-jee da inneen Sion, Cur-my-ner, ta
dty ree cheet hood dy imlee, as ny hoie er assyl, as er lhiy sharragh
assyl.

<span id="an_21:6">21:6</span> As hie adsyn rhymboo, as ren ad myr va
Yeesey er n'oardaghey daue.

<span id="an_21:7">21:7</span> As hug ad lhieu yn assyl as y lhiy, as
hug ad orroo nyn eaddeeyn, as hug ad eshyn ny hoie orroo.

<span id="an_21:8">21:8</span> As ren earrooyn mooarey dy leih skeayley
nyn gharmadyn er y raad; yiare feallagh elley banglaneyn jeh ny biljyn,
as skeayl ad ad er y raad.

<span id="an_21:9">21:9</span> As deie yn pobble hie roish, as adsyn
haink ny yei, gra, Hosanna gys mac Ghavid: bannit t'eshyn ta cheet ayns
ennym y Chiarn, Hosanna ayns yn yrjid.

<span id="an_21:10">21:10</span> As tra v'eh er jeet gys Jerusalem, va
ooilley yn ard-valley ayns anvea, gra, Quoi eh shoh?

<span id="an_21:11">21:11</span> Dooyrt y pobble, Shoh Yeesey yn
phadeyr, ta veih Nazareth ayns Galilee.

<span id="an_21:12">21:12</span> As hie Yeesey stiagh ayns chiamble Yee,
as deiyr eh magh ooilley adsyn va creck as kionnaghey ayns y chiamble,
as hilg eh harrish ny buird ocsyn va caghlaa argid, as ny stuill ocsyn
va creck calmaneyn.

<span id="an_21:13">21:13</span> As dooyrt eh roo, Te scruit, Bee my
hie's enmyssit thie yn phadjer, agh ta shiuish er n'yannoo eh ny ooig dy
vaarlee.

<span id="an_21:14">21:14</span> As haink ny doail as ny croobee huggey
gys y chiamble, as ren eh ad y lheihys.

<span id="an_21:15">21:15</span> As tra honnick ny ard-saggyrtyn as ny
scruderyn ny reddyn yindyssagh v'eh dy yannoo, as ny paitchyn geamagh
ayns y chiamble, as gra, Hosanna gys mac Ghavid, v'ad feer chorree.

<span id="an_21:16">21:16</span> As dooyrt ad rish, Vel oo clashtyn cre
t'ad shoh dy ghra? Dooyrt Yeesey roo, Ta mee; nagh lhaih shiuish rieau,
Magh ass beill oikanyn as cloan er y cheeagh t'ou er gheddyn moylley
firrinagh?

<span id="an_21:17">21:17</span> As daag eh ad, as hie eh magh ass yn
ard-valley gys Bethany, as ghow eh aaght ayns shen.

<span id="an_21:18">21:18</span> Nish ayns y voghrey, myr v'eh goll
reesht gys yn ard-valley, v'eh accryssagh.

<span id="an_21:19">21:19</span> As tra honnick eh billey-figgagh er y
raad, haink eh huggey, as cha dooar eh monney er, agh ynrycan duillagyn,
as dooyrt eh rish, Nar aase mess erbee ort's veih shoh magh er son dy
bragh. As chelleeragh ren y billey-figgagh fioghey ersooyl.

<span id="an_21:20">21:20</span> As tra honnick e ostyllyn shoh, ghow ad
yindys, gra, Cre cha leah as ta'n billey figgagh er chreenagh roish?

<span id="an_21:21">21:21</span> Dreggyr Yeesey, as dooyrt eh roo, Dy
firrinagh ta mee gra riu, My vees shiu credjuagh, as gyn ve fo mee-ourys
erbee, nee shiu cha nee ynrycan shoh ta jeant rish y villey-figggagh,
agh my jir shiu rish y slieau shoh, Bee er dty scughey, as er dty hilgey
ayns y cheayn; bee eh er ny yannoo.

<span id="an_21:22">21:22</span> As cre-erbee nee shiu geearree ayns
padjer, lesh credjue, yiow shiu eh.

<span id="an_21:23">21:23</span> As tra v'eh er jeet stiagh ayns y
chiamble, haink ny ard-saggyrtyn as shanstyr yn phobble huggey myr v'eh
gynsaghey, gra, Cre'n phooar t'ayd's dy yannoo ny reddyn shoh? as quoi
hug yn phooar shoh dhyt?

<span id="an_21:24">21:24</span> As dreggyr Yeesey as dooyrt eh roo,
Fenym's jiuish un red; as my inshys shiu dou eh, inshym's myrgeddin
diuish, cre'n phooar t'aym dy yannoo ny reddyn shoh.

<span id="an_21:25">21:25</span> Bashtey Ean, cre voish ve? veih niau,
ny veih deiney? As loayr ad nyn mast' oc hene, gra, My jir mayd, Veih
niau; jir eshyn rooin, Cre'n-fa eisht nagh chred shiu eh?

<span id="an_21:26">21:26</span> Agh my jir mayd, Veih deiney; ta aggle
orrin roish y pobble; son ta dy chooilley ghooinney goaill Ean son
phadeyr.

<span id="an_21:27">21:27</span> As dreggyr ad Yeesey, as dooyrt ad, Cha
vod mayd ginsh. As dooyrt eh roo, Chamoo ta mish ginsh diuish, cre'n
phooar t'aym, dy yannoo ny reddyn shoh.

<span id="an_21:28">21:28</span> Agh cre ta shiu dy smooinaghtyn? Va
dooinney dy row as daa vac echey, as haink eh gys yn er-shinney, as
dooyrt eh, Vac, Immee as obbree jiu ayns my gharey-feeyney.

<span id="an_21:29">21:29</span> Dreggyr eshyn as dooyrt eh, Cha jem:
agh ny lurg shen ghow eh arrys, as hie eh.

<span id="an_21:30">21:30</span> As haink eh gys e vac saa, as loayr eh
rish myrgeddin. As dreggyr eshyn, as dooyrt eh, Hem, vainshter; as cha
jagh eh.

<span id="an_21:31">21:31</span> Quoi jeu shoh ny-neesht ren aigney e
ayrey? Dooyrt adsyn rish, Yn mac shinney. Dooyrt Yeesey roo, Dy
firrinagh ta mee gra riu, dy jed ny publicanee as ny drogh. vraane
stiagh ayns reeriaght Yee reue-ish.

<span id="an_21:32">21:32</span> Son haink Ean hiuish ayns raad y
chairys, as cha chred shiu eh: agh chred ny publicanee as ny
drogh-vraane eh. As ga dy vaik shiu shoh, cha ghow shiu arrys ny lurg
shen, dy chredjal ayn.

<span id="an_21:33">21:33</span> Eaisht-jee rish coraa-dorraghey elley:
Va fer-thie dy row ren garey-feeyney y hoiaghey, as ren eh cleigh y
yannoo mysh, as chleiy eh press-feeyney ayn, as hrog eh toor, as hoie eh
eh rish tannys, as hie eh gys cheer foddey.

<span id="an_21:34">21:34</span> As tra va earish ny mess tayrn
er-gerrey, hug eh e ir-vooinjerey gys y tannys, dy gheddyn jeh'n mess
echey.

<span id="an_21:35">21:35</span> As ghow yn tannys e ir-vooinjerey, as
woaill ad fer, as varr ad fer elley, as chlagh ad fer elley.

<span id="an_21:36">21:36</span> Reesht hug eh magh sharvaantyn elley ny
s'lhee na'n chied eallagh: as ghell ad roosyn er yn aght cheddin.

<span id="an_21:37">21:37</span> Agh er-jerrey ooilley hug eh huc e vac,
gra, Bee ad arrymagh da my vac.

<span id="an_21:38">21:38</span> Agh tra honnick y tannys yn mac dooyrt
ad nyn mast' oc hene, Shoh'n eirey, tar-jee, lhig dooin eh y varroo, as
bee'n eiraght echey lhien hene.

<span id="an_21:39">21:39</span> As ghow ad eh, as hilg ad eh magh ass y
gharey-feeyney, as varr ad eh.

<span id="an_21:40">21:40</span> Tra hig er-y-fa shen Chiarn y
gharey-feeyney, Cre nee eh rish yn tannys shen?

<span id="an_21:41">21:41</span> Dooyrt adsyn rish, Stroie-ee eh
fegooish myghin ny drogh-gheiney shen, as nee eh soiaghey yn
garey-feeyney rish tannys elley, livrey-ys ny messyn da ayns nyn imbagh
cooie.

<span id="an_21:42">21:42</span> Dooyrt Yeesey roo, Nagh lhaih shiu
rieau ayns goo Yee, Yn chlagh ren ny masoonee y vee-lowal, ta'n chlagh
cheddin er jeet dy ve yn ard-chlagh chorneilagh: shoh jannoo yn Chiarn,
as te yindyssagh ayns ny sooillyn ainyn?

<span id="an_21:43">21:43</span> Shen-y-fa ta mish gra riu, Dy bee
reeriaght Yee er ny ghoaill veue-ish, as er ny choyrt da ashoon ymmyrkys
magh yn mess echey.

<span id="an_21:44">21:44</span> As quoi-erbee huittys er y chlagh shen
bee eh er ny vroo: agh er quoi-erbee huittys y chlagh shen, nee ee cha
meen as joan jeh.

<span id="an_21:45">21:45</span> As tra va ny ard-saggyrtyn as ny
Phariseeyn erreish ny coraaghyn-dorraghey echey y chlashtyn, dennee ad
dy nee jeusyn v'eh loayrt.

<span id="an_21:46">21:46</span> Agh tra v'ad shleeuit er goaill eh v'ad
ayns aggle roish y pobble, er-yn-oyr dy row ad jeeaghyn er dy ve ny
adeyr.

<span id="an_22:1">22:1</span> As dreggyr Yeesey, as loayr eh roo reesht
liorish coraaghyn-dorraghey, gra,

<span id="an_22:2">22:2</span> Ta reeriaght Yee er ny hoylaghey gys ree
dy row, ren bannish son e vac

<span id="an_22:3">22:3</span> As hug eh magh e harvaantyn dy eamagh
orroosyn va cuirt gys y vannish: as cha balliu cheet.

<span id="an_22:4">22:4</span> Reesht hug eh magh sharvaantyn elley,
gra, Abbyr-jee roosyn ta cuirt, Cur-my-ner ta mee er n'aarlaghey my
yinnair: ta my ghew as my veiyn beiyht marroo, as dy chooilley nhee
ullee; tar-jee gys y vannish.

<span id="an_22:5">22:5</span> Agh hoie adsyn beg jeh as hie ad rhymboo,
fer gys e state-hallooin, as fer elley gys e varchantys

<span id="an_22:6">22:6</span> As ghow yn chooid elley ny sharvaantyn
echey, as ghell ad dy elgyssagh roo, as varr ad ad.

<span id="an_22:7">22:7</span> Agh tra cheayll y ree jeh v'eh feer
chorree: as hug eh magh e heshaghtyn caggee, as stroie eh ny dunveryn
shen, as losht eh yn ard-valley oc.

<span id="an_22:8">22:8</span> Eisht dooyrt eh rish e harvaantyn, Ta'n
vannish aarloo, agh y vooinjer va cuirt cha row ad feeu.

<span id="an_22:9">22:9</span> Gow-jee magh er-y-fa shen gys ny raaidyn
mooarey, as whilleen as yiow shiu, cuir-jee gys y vannish.

<span id="an_22:10">22:10</span> As hie ny sharvaantyn shen magh gys ny
raaidyn-mooarey, as ren ad whilleen as haink nyn raad y haglym
cooidjagh, chammah sie as mie: as va thie ny banshey er ny lhieeney lesh
goaldee.

<span id="an_22:11">22:11</span> As tra haink y ree stiagh dy akin ny
goaldee, honnick eh dooinney ayns shen nagh row garmad-banshey er:

<span id="an_22:12">22:12</span> As dooyrt eh rish, Heshey vie, kys
haink uss stiagh ayns shoh, fegooish garmad-banshey? As cha row fockle
echey dy ghra.

<span id="an_22:13">22:13</span> Eisht dooyrt y ree rish ny sharvaantyn,
Kiangle-jee eh laue as cass, as gow-jee eh ersooyl, as tilg-jee eh ayns
y dorraghys sodjey-mooie: shen-y-raad vees keayney as snaggeraght
feeacklyn.

<span id="an_22:14">22:14</span> Son shimmey t'er nyn eam, agh s'tiark
t'er nyn reih.

<span id="an_22:15">22:15</span> Eisht hie ny Phariseeyn, as hug ad nyn
goyrle dy cheilley, kys dy ghoaill vondeish er ayns e ghoan.

<span id="an_22:16">22:16</span> As hug ad magh huggey shiartanse jeusyn
v'ad hene er n'ynsaghey marish ny Herodianee, gra, Vainshter, ta fys ain
dy vel oo firrinagh, as dy vel oo gynsaghey raad Yee syn ynrickys,
chamoo t'ou ayns aggle roish dooinney erbee: son cha vel oo soiaghey jeh
persoon deiney.

<span id="an_22:17">22:17</span> Insh dooin er-y-fa shen, Cre t'ou uss
smooinaghtyn, Vel eh lowal keesh y eeck da Cesar mannagh vel?

<span id="an_22:18">22:18</span> Agh dennee Yeesey yn foalsaght oc, as
dooyrt eh, Cre'n-fa ta shiu shirrey vondeish y ghoaill orrym, shiuish
chrauee-oalsey?

<span id="an_22:19">22:19</span> Jeeagh-jee dou argid y cheesh: as
yeeagh ad ping da.

<span id="an_22:20">22:20</span> As dooyrt eh roo, Quoi ta'n jalloo as y
screeu shoh cowraghey?

<span id="an_22:21">22:21</span> Dooyrt adsyn rish, Cesar. Eisht dooyrt
eh roo, Eeck-jee er-y-fa shen da Cesar shen ny ta lesh Cesar: as da Jee,
shen ny ta lesh Jee.

<span id="an_22:22">22:22</span> Tra cheayll ad shoh ghow ad yindys as
daag ad eh, as hie ad rhymboo.

<span id="an_22:23">22:23</span> Yn laa cheddin haink huggey ny
Sadduceeyn, ta gra, Nagh vel irree-seose reesht veih ny merriu dy ve
ayn, as denee ad jeh

<span id="an_22:24">22:24</span> Gra, Vainshter, ta Moses er ghra, My ta
dooinney geddyn baase gyn cloan, dy vel e vraar dy phoosey yn ven echey,
as dy hroggal seose sluight gys e vraar.

<span id="an_22:25">22:25</span> Nish va ny mast' ain shiaght
braaraghyn, as phoose y braar shinney, as geddyn baase gyn cloan, daag
eh e ven da e nah vraar.

<span id="an_22:26">22:26</span> As hooar y nah vraar myrgeddin baase as
y trass, gys y chiaghtoo.

<span id="an_22:27">22:27</span> As er-jerrey ooilley hooar y ven baase
myrgeddin.

<span id="an_22:28">22:28</span> Shen-y-fa ec yn irree-reesht, quoi
jeh'n chiaght vees ee echey son ben, son v'ee poost roo ooilley.

<span id="an_22:29">22:29</span> Dreggyr Yeesey as dooyrt eh roo, Ta
shiu fo marranys, as cha vel toiggal eu jeh goo ny jeh pooar Yee.

<span id="an_22:30">22:30</span> Son ec yn irree-reesht, cha vel ad
poosey, ny er nyn goyrt ayns poosey; agh t'ad myr ainleyn Yee t'ayns
niau.

<span id="an_22:31">22:31</span> Agh mychione irree-reesht ny merriu,
nagh vel shiu er lhaih shen va loayrit riu liorish Jee, gra,

<span id="an_22:32">22:32</span> Mish Jee Abraham, as Jee Isaac, as Jee
Yacob? cha vel Jee Jee ny merriu, agh Jee ny bioee.

<span id="an_22:33">22:33</span> As tra cheayll y pobble shoh, ghow ad
yindys jeh'n ynsaghey echey.

<span id="an_22:34">22:34</span> Agh tra va ny Phariseeyn er chlashtyn
dy row eh er chur ny Sadduceeyn nyn dhost, v'ad er nyn jaglym cooidjagh.

<span id="an_22:35">22:35</span> As denee fer jeu ard-ynsit 'sy leigh,
question jeh, dy phrowal eh, gra,

<span id="an_22:36">22:36</span> Vainshter, cre yn ard-anney ayns y
leigh?

<span id="an_22:37">22:37</span> Dooyrt Yeesey rish, Ver oo graih da'n
Chiarn dty Yee lesh ooilley dty chree as lesh ooilley dty annym, as lesh
ooilley dt'aigney.

<span id="an_22:38">22:38</span> Shoh yn chied as yn ard-anney.

<span id="an_22:39">22:39</span> As ta'n nah anney casley rish, Ver oo
graih da dty nahoo myr dhyt hene.

<span id="an_22:40">22:40</span> Yn daa anney shoh bun y leigh as ny
phadeyryn.

<span id="an_22:41">22:41</span> Choud as va ny Phariseeyn er nyn jaglym
cooidjagh, denee Yeesey jeu,

<span id="an_22:42">22:42</span> Gra, Cre ta nyn smooinaghtyn my chione
Creest? quoi da mac eh? Dooyrt adsyn rish, Mac Ghavid.

<span id="an_22:43">22:43</span> Dooyrt eshyn roo, Kys eisht dy vel
David liorish yn spyrryd genmys eh ny Hiarn, gra,

<span id="an_22:44">22:44</span> Dooyrt y Chiarn rish my Hiarn's, Soie
uss er my laue yesh, derrey neem's dty noidyn stoyl dty choshey?

<span id="an_22:45">22:45</span> My ta David eisht genmys eh ny Hiarn,
kys t'eh yn mac echey?

<span id="an_22:46">22:46</span> As cha row dooinney ny vod oc son
ansoor y chur da, chamoo by-lhoys da fer erbee jeu (veih'n laa shen
magh) question erbee sodjey y chur huggey.

<span id="an_23:1">23:1</span> Eisht loayr Yeesey rish y pobble, as rish
e ostyllyn,

<span id="an_23:2">23:2</span> Gra, Ta ny scrudeyryn as ny Phariseeyn
nyn soie ayns stoyl Voses.

<span id="an_23:3">23:3</span> Ooilley er-y-fa shen cre-er-bee nee ad y
oardaghey diu dy reayll, freill-jee, as jean-jee eh; agh ny jean-jee
lurg ny obbraghyn oc: son t'ad gra, agh cha vel ad jannoo.

<span id="an_23:4">23:4</span> Son t'ad kiangley erraghyn tromey as
doillee dy ve er nyn ymmyrkey, as dyn goyrt ad er geayltyn deiney, agh
cha lhie ad hene wheesh mair roo dy hroggal ad.

<span id="an_23:5">23:5</span> Agh ooilley nyn obbraghyn t'ad dy yannoo
dy ve cronnit liorish deiney: t'ad jannoo lhean ny phylactereeyn oc, as
ceau chemmallyn mooarey er nyn gharmadyn,

<span id="an_23:6">23:6</span> As shynney lhieu ny ard ynnydyn-soie ec
cuirraghyn, as ny ard-stuill ayns ny synagogueyn,

<span id="an_23:7">23:7</span> As sleih dy vannaghey daue ayns ny
margaghyn, as dy ve enmyssit liorish deiney, Rabbi, Rabbi.

<span id="an_23:8">23:8</span> Agh ny bee-jee shiuish enmyssit Rabbi:
son ta un vainshter eu, ta shen dy ghra, Creest, as ta shiuish ooilley
nyn mraaraghyn.

<span id="an_23:9">23:9</span> As ny enmys-jee dooinney erbee ny mast'
eu, Yn ayr: son ta un er ynrycan nyn Ayr, eer eh t'ayns niau.

<span id="an_23:10">23:10</span> Chamoo gow-jee erriu dy ve mainshteryn,
son ta un er nyn Mainshter, eer Creest.

<span id="an_23:11">23:11</span> Agh eshyn syrjey ta nyn mast' eu, bee
eh nyn shirveishagh.

<span id="an_23:12">23:12</span> Son quoi-erbee ta dy mooaralagh
soiaghey seose eh-hene, bee eh er ny injillaghey, agh eshyn ta dy
injillaghey eh-hene, bee eh er ny hoiaghey seose.

<span id="an_23:13">23:13</span> Agh smerg diuish scrudeyryn as
Phariseeyn, chrauee oalsey; son ta shiu dooney seose reeriaght niau noi
deiney: cha vel shiu goll stiagh shiu hene, as ta shiu dyn lhiettal
adsyn ta aggindagh er goll stiagh.

<span id="an_23:14">23:14</span> Smerg diu scrudeyryn as Phariseeyn,
chrauee-oalsey; son ta shiu cleiy fo thieyn mraane-treoghe, as son scaa
dy chraueeaght lhiggey erriu dy ve kinjagh ayns padjer: shen-y-fa ta
kerraghey strimmey nyn gour.

<span id="an_23:15">23:15</span> Smerg diu scrudeyryn as Phariseeyn,
chrauee-oalsey; son ta shiu goll mygeayrt keayn as thalloo, dy hayrn agh
un yoarree gys y chredjue eu hene, as tra t'eh er jyndaa hiu, ta shiu dy
yannoo eh ny lhiannoo dy niurin ghaa wheesh smessey na shiu hene.

<span id="an_23:16">23:16</span> Smerg diu leeideilee doal, ta gra,
Quoi-erbee looys liorish y chiamble, nagh vel eh veg: agh quoi-erbee
looys liorish airh y chiamble, t'eh kianlt gys e vreearrey.

<span id="an_23:17">23:17</span> O shiuish vee-cheeayllee as doail: son
quoi s'ooasle ta, yn airh, ny'n chiamble ta casherickey yn airh.

<span id="an_23:18">23:18</span> As quoi-erbee looys liorish yn altar,
nagh vel eh veg: agh quoi-erbee looys liorish y gioot t'er yn altar,
t'eh kianlt gys e vreearrey.

<span id="an_23:19">23:19</span> O shiuish vee-cheayllee as doail: son
quoi s'ooasle ta yn gioot, ny'n altar ta casherickey'n gioot?

<span id="an_23:20">23:20</span> Quoi-erbee er-y-fa shen looys liorish
yn altar, t'eh loo liorish yn altar hene, as liorish dy chooilley nhee
ta chebbit er.

<span id="an_23:21">23:21</span> As quoi-erbee looys liorish y chiamble,
t'eh loo liorish y chiamble, as liorishyn ta cummal ayn.

<span id="an_23:22">23:22</span> As eshyn looys liorish niau, t'eh loo
liorish stoyl-reeoil Yee, as liorishyn ta ny hoie er.

<span id="an_23:23">23:23</span> Smerg diu scrudeyryn as Phariseeyn,
chrauee-oalsey; son ta shiu geeck jaghee jeh mynthey, anise as cummin,
agh cha vel shiu er chooilleeney currymyn s'ymmyrchee yn leigh, cairys,
myghin as firrinys: ad shoh lhisagh shiu v'er n'yannoo, fegooish y
chooid elley y aagail gyn jannoo.

<span id="an_23:24">23:24</span> Shiuish leeideilee doal, ta sheeley
veue yn char-chuilag, agh sluggee shiu camel.

<span id="an_23:25">23:25</span> Smerg diu scrudeyryn as Phariseeyn,
chrauee-oalsey: son ta shiu glenney yn cappan as y claare er cheu-mooie,
agh cheu sthie t'ad lane dy hranlaase as dy neu-heeltys.

<span id="an_23:26">23:26</span> Pharisee ghoal, glen hoshiaght
cheu-sthie yn chappan as y chlaare, dy vod y cheu-mooie ve glen
myrgeddin

<span id="an_23:27">23:27</span> Smerg diu scrudeyryn as Phariseeyn,
chrauee-oalsey; son ta shiu goll-rish oaiagh yn t'er nyn ghiallaghey, ta
dy jarroo jeeaghyn aalin er cheu-mooie, agh cheu-sthie t'ad lane dy
chraueyn ny merriu, as jeh dy chooilley eajeeys.

<span id="an_23:28">23:28</span> Shen myr ta shiuish neesht er
cheu-mooie cairagh ayns shilley deiney, agh cheu-sthie ta shiu lane dy
chraueeaght-oalsey as dy vee-chairys.

<span id="an_23:29">23:29</span> Smerg diu scrudeyryn as Phariseeyn,
chrauee oalsey, son dy vel shiu troggal oaiaghyn ny phadeyryn, as
soiaghey magh lhiaghtyn ny deiney cairagh.

<span id="an_23:30">23:30</span> As gra, Dy beagh shinyn er ve ayns
laghyn nyn ayraghyn, cha beagh shin er ve nyn baarteeasyn maroosyn ayns
fuill ny phadeyryn.

<span id="an_23:31">23:31</span> Shen-y-fa ta shiu nyn veanishyn noi eu
hene, ny nee shiuish yn sluight ocsyn hug ny phadeyryn dy baase.

<span id="an_23:32">23:32</span> Lhieen-jee seose eisht towse nyn
ayraghyn.

<span id="an_23:33">23:33</span> Shiuish ard-nieughyn, sheeloghe dy
ard-nieughyn, kys oddys shiu kerraghey niurin y scapail?

<span id="an_23:34">23:34</span> Shen-y-fa, cur-my-ner, ta mish coyrt
hiu phadeyryn, as deiney creeney, as scrudeyryn; as paart jeu nee shiu y
varroo, as y chrossey, as paart jeu nee shiu y scuitchal ayns nyn
guaiylyn, as geiyrt ad veih ard-valley gys ard-valley:

<span id="an_23:35">23:35</span> Dy vod ooilley yn uill chairagh hie er
deayrtey er y thalloo tuittym erriu, veih fuilt Abel cairagh, gys fuill
Zecharias, mac Varachias, eh ren shiu y varroo eddyr y chiamble as yn
altar.

<span id="an_23:36">23:36</span> Dy firrinagh ta mee gra riu, Dy jig
dy-chooilley nhee jeu shoh er y cheeloghe shoh.

<span id="an_23:37">23:37</span> O Yerusalem, Yerusalem, uss ta cur dy
baase ny phadeyryn, as claghey adsyn t'er nyn goyrt er chaghteraght
hood, cre cha mennick as va mish aggindagh v'er haglym dty chloan
cooidjagh, myr ta kiark goaill stiagh e hein, fo my skianyn, as cha
jinnagh shiu!

<span id="an_23:38">23:38</span> Cur-my-ner, ta'n thie eu faagit diu
follym-faase.

<span id="an_23:39">23:39</span> Son ta mee gra riu, Nagh vaik shiu mish
maghey shoh, derrey jirrys shiu, Bannit ta eshyn ta cheet ayns ennym y
Chiarn.

<span id="an_24:1">24:1</span> As hie Yeesey magh as jimmee eh veih'n
chiamble; as haink e ostyllyn huggey dy ghoaill baght marish jeh aalid y
chiamble.

<span id="an_24:2">24:2</span> As dooyrt Yeesey roo, Nagh vaik shiu
ooilley ny reddyn shoh? dy firrinagh ta mee gra riu, Nagh bee faagit un
chlagh er clagh elley, nagh bee er ny lhieggal.

<span id="an_24:3">24:3</span> As myr v'eh ny hoie er cronk ny Oliveyn,
haink e ostyllyn huggey er-lheh, gra, Insh dooin, cuin vees ny reddyn
shoh? as cre'n cowrey vees jeh'n cheet ayd, as jeh jerrey yn theihll?

<span id="an_24:4">24:4</span> As dreggyr Yeesey as dooyrt eh roo,
Cur-jee twoaie nagh moll dooinney erbee shiu.

<span id="an_24:5">24:5</span> Son hig ymmodee ayns my ennym's, gra,
Mish yn Creest: as nee ad ymmodee y volley.

<span id="an_24:6">24:6</span> As cluinnee shiu jeh caggaghyn, as jeh
imraaghyn dy chaggaghyn: jeeagh nagh bee shiu seaghnit: son shegin da dy
chooilley nhee jeu shoh cheet gys kione, agh cha bee yn jerrey foast.

<span id="an_24:7">24:7</span> Son nee ashoon girree-magh noi ashoon, as
reeriaght noi reeriaght: as bee gennaghyn as crampyn, as
craaghyn-thallooin ayns ymmodee ynnydyn.

<span id="an_24:8">24:8</span> Bee ooilley shoh toshiaght seaghyn diu.

<span id="an_24:9">24:9</span> Eisht livreyee ad shiu seose dy ve
seaghnit, as marree ad shiu: as bee dy chooilley ashoon dwoaiagh erriu
er coontey yn ennym aym's.

<span id="an_24:10">24:10</span> As eisht nee ymmodee scarrey rish nyn
gredjue, as brahee ad, as ver ad feoh yn derrey yeh da'n jeh elley.

<span id="an_24:11">24:11</span> As nee ymmodee phadeyryn-foalsey girree
seose, as mooarane y volley.

<span id="an_24:12">24:12</span> As er-yn-oyr dy jean olkys bishaghey,
nee graih-ghiastyllagh ymmodee feayraghey.

<span id="an_24:13">24:13</span> Agh bee eshyn, nee tannaghtyn firrinagh
gys y jerrey, er ny hauail.

<span id="an_24:14">24:14</span> As bee sushtal yn reeriaght er ny
phreacheil ayns ooilley yn seihll, son feanish da dy chooilley ashoon,
as eisht nee yn jerrey cheet.

<span id="an_24:15">24:15</span> Tra hee shiu er-y-fa shen eajeeys yn
traartys, ta loayrit jeh liorish Daniel y phadeyr, ny hassoo ayns yn
ynnyd casherick, (eshyn ta lhaih, lhig da tastey 'ghoaill).

<span id="an_24:16">24:16</span> Eisht lhig dauesyn t'ayns Judea chea
gys ny sleityn.

<span id="an_24:17">24:17</span> Eshyn t'er mullagh y thie, ny lhig da
cheet neose dy ghoaill marish nhee erbee ass e hie:

<span id="an_24:18">24:18</span> As ny lhig dasyn t'ayns y vagher
chyndaa back, dy chur lesh e eaddagh.

<span id="an_24:19">24:19</span> As smerg dauesyn ta torragh, as dauesyn
ta cur keeagh ayns ny laghyn shen.

<span id="an_24:20">24:20</span> Agh guee-jee shiuish nagh bee shiu
eginit dy hea ayns y gheurey, ny er y doonaght.

<span id="an_24:21">24:21</span> Son bee seaghyn mooar ec y traa shen,
lheid as nagh row er-dy hoshiaght y theihll gys y traa t'ayn nish, as
lheid as nagh bee dy bragh arragh.

<span id="an_24:22">24:22</span> As mannagh beagh ny laghyn shen dy leah
harrish, cha beagh dooinney bio er ny hauail: agh er graih yn chloan
reiht, bee ny laghyn shen dy leah harrish.

<span id="an_24:23">24:23</span> Eisht my jir dooinney erbee riu, Cur
my-ner, ta Creest ayns shoh, ny ayns shid; ny cred-jee eh.

<span id="an_24:24">24:24</span> Son nee Creestyn foalsey, as phadeyryn
foalsey girree, as cowraghyn mooarey as yindyssyn y hoilshaghey, ayns
wheesh (my oddagh eh ve) dy jinnagh ad molley yn eer chloan reiht.

<span id="an_24:25">24:25</span> Cur-my-ner, ta mish er n'insh diu ro
laue.

<span id="an_24:26">24:26</span> Shen-y-fa my jir ad riu, T'eh ayns yn
aasagh, ny gow-jee magh: cur-my-ner, t'eh ayns ny shamyryn follit, ny
cred-jee eh.

<span id="an_24:27">24:27</span> Son myr ta'n tendreil cheet ass y
shiar, as cur soilshey choud as gys y sheear: myr shen neesht vees cheet
Mac y dooinney.

<span id="an_24:28">24:28</span> Son cre-erbee yn raad vees yn convayrt,
shen y raad bee ny urlee er nyn jaglym cooidjagh.

<span id="an_24:29">24:29</span> Chelleeragh lurg seaghyn ny laghyn
shen, hig dorraghys er y ghrian, as cha der yn eayst e soilshey, as
tuittee rollageyn yn aer, as bee pooaraghyn yn aer er nyn graa.

<span id="an_24:30">24:30</span> As eisht bee cowrey Mac y dooinney er
ny akin ayns yn aer as ec y traa shen nee ooilley sheelogheyn y
thallooin dobberan, as hee ad yn Mac dooinney cheet ayns bodjallyn yn
aer, lesh pooar as gloyr vooar.

<span id="an_24:31">24:31</span> As ver eh magh e ainleyn lesh yn
trumpet dy ard-choraa, as nee ad e chloan reiht y haglym cooidjagh veih
ny kiare geayghyn, veih'n derrey ard fo'n aer gys yn ard elley.

<span id="an_24:32">24:32</span> Ynsee-jee eisht coraa-dorraghey veih'n
villey-figgagh: tra ta'n banglane echey foast oor, as cur magh
duillagyn, ta fys eu dy vel y sourey er-gerrey.

<span id="an_24:33">24:33</span> Er yn aght cheddin shiuish, tra hee
shiu ooilley ny reddyn shoh, toig-jee dy vel eh er-gerrey, dy jarroo ec
ny dorryssyn.

<span id="an_24:34">24:34</span> Dy firrinagh ta mee gra riu, Cha bee yn
cheeloghe shoh harrish, derrey vees dy chooilley nhee jeu shoh
cooilleenit.

<span id="an_24:35">24:35</span> Nee yn aer as yn ooir cherraghtyn, agh
my ghoan's cha jean cherraghtyn.

<span id="an_24:36">24:36</span> Agh er y laa as yn oor shen, cha vel
fys ec dooinney erbee, cha vel ec ainleyn niau, agh ec my Ayr
ny-lomarcan.

<span id="an_24:37">24:37</span> Agh myr va laghyn Noe, myr shen
myrgeddin vees cheet Mac y dooinney.

<span id="an_24:38">24:38</span> Son myr ayns ny laghyn va roish y
thooilley, v'ad gee as giu, poosey as coyrt ayns poosey, derrey yn laa
hie Noe stiagh ayns yn arg,

<span id="an_24:39">24:39</span> As cha dug ad tastey, derrey haink y
thooilley as ghow eh ad ooilley ersooyl; myr shen myrgeddin vees cheet
Mac y dooinney.

<span id="an_24:40">24:40</span> Shen y traa vees daa ghooinney ayns y
vagher, bee fer goit as fer faagit.

<span id="an_24:41">24:41</span> Bee daa ven blieh ec y wyllin, yn
derrey yeh goit, as y jeh elley faagit.

<span id="an_24:42">24:42</span> Shen-y-fa bee-jee er nyn arrey, son cha
vel fys eu er yn oor tra hig nyn Jiarn.

<span id="an_24:43">24:43</span> Agh shoh toig-jee, dy beagh fys er ve
ec mainshter y thie cre'n oor veagh y maarliagh er jeet, veagh eh er e
arrey, as cha beagh eh er lhiggey da brishey stiagh er hie.

<span id="an_24:44">24:44</span> Shen-y-fa bee-jee shiuish myrgeddin
ullee: son ec lheid yn oor as nagh vel shiu smooinaghtyn er, hig yn Mac
dooinney.

<span id="an_24:45">24:45</span> Quoi eisht yn charvaant firrinagh as
creeney shen, ta e Hiarn er n'yannoo ny er reill er e vooinjer, dy chur
daue nyn meaghey ayns traa cooie?

<span id="an_24:46">24:46</span> Bannit ta'n charvaant cheddin. yiow e
Hiarn, tra hig eh, jannoo myr shen.

<span id="an_24:47">24:47</span> Dy firrinagh ta mee gra riu, dy
livreyee eh gys y churrym echeysyn ooilley e chooid.

<span id="an_24:48">24:48</span> Agh my jir y drogh-harvaant shen ayns e
chree, Ta my Hiarn lhiggey shaghey yn cheet echey,

<span id="an_24:49">24:49</span> As toshiaght y yannoo dy woalley e
heshaghyn-sharvaant, as dy ee as dy iu marish ny meshtallee.

<span id="an_24:50">24:50</span> Hig Chiarn y charvaant shen ec laa nagh
bee eh jeeaghyn er e hon, as ayns oor nagh bee eh twoaiagh jeh;

<span id="an_24:51">24:51</span> As giaree eh eh veih-my-cheilley, as
pointee eh e chronney marish ny crauee oalsey: ayns shen vees keayney as
snaggeraght feeacklyn.

<span id="an_25:1">25:1</span> Eisht bee reeriaght niau er ny hoylaghey
gys jeih moidynyn, ghow ny lampyn oc, as hie magh quail y dooinney
poosee.

<span id="an_25:2">25:2</span> As va queig jeu creeney, as queig
ommijagh.

<span id="an_25:3">25:3</span> Hug adsyn va ommijagh lhieu ny lampyn oc,
agh cha dug ad lhieu ooil maroo:

<span id="an_25:4">25:4</span> Agh hug y vooinjer chreeney lhieu ooil
ayns ny siyn oc marish nyn lampyn.

<span id="an_25:5">25:5</span> Choud as v'ad fieau er y dooinney poosee,
huitt ad ooilley er saveenagh as cadley.

<span id="an_25:6">25:6</span> As ec main-oie va eam er ny choyrt,
Cur-my-ner ta'n dooinney-poosee cheet, gow-jee magh ny whail.

<span id="an_25:7">25:7</span> Eisht dirree ooilley ny moidynyn shen, as
hooar ad aarloo nyn lampyn.

<span id="an_25:8">25:8</span> As dooyrt y vooinjer ommijagh rish y
vooinjer chreeney, Cur-jee dooinyn jeh'n ooil euish, son ta ny lampyn
ain goll ass.

<span id="an_25:9">25:9</span> Agh dreggyr y vooinjer chreeney, gra, Cha
der; er-aggle nagh bee dy liooar ain dooin hene as diuish neesht: share
diu roie hucsyn ta creck, as kionnaghey diu hene.

<span id="an_25:10">25:10</span> As choud as v'ad goll dy chionnaghey
haink y dooinney-poosee, as hie yn vooinjer va aarloo stiagh marish gys
y vannish, as va'n dorrys jeight.

<span id="an_25:11">25:11</span> Ny lurg shen haink ny moidynyn elley
gra, Hiarn, Hiarn, foshil dooin.

<span id="an_25:12">25:12</span> Agh dreggyr eshyn as dooyrt eh, Dy
firrinagh ta mee gra riu, nagh voddym goaill riu.

<span id="an_25:13">25:13</span> Bee-jee er nyn dwoaie er-y-fa shen son
cha vel fys eu er y laa ny'n oor, nee Mac y dooinney cheet.

<span id="an_25:14">25:14</span> Son ta reeriaght niau myr dooinney va
mysh goaill jurnah gys cheer foddey, deie er e harvaantyn hene, as
livrey eh daue e chooid:

<span id="an_25:15">25:15</span> As da fer hug eh queig talentyn, da fer
elley jees, as da fer elley unnane, da dy chooilley ghooinney rere
roshtyn e hushtey, as chelleeragh ghow eh e yurnah.

<span id="an_25:16">25:16</span> Eisht hie yn fer v'er gheddyn ny queig
talentyn, as ren eh dellal lhieu, as chossyn eh queig talentyn elley.

<span id="an_25:17">25:17</span> As myrgeddin eshyn v'er gheddyn jees,
chossyn eh neesht jees elley.

<span id="an_25:18">25:18</span> Agh eshyn va lesh yn un talent, hie eh
as chleiy eh ayns y thalloo, as dollee eh argid e hiarn.

<span id="an_25:19">25:19</span> Agh lurg foddey dy hraa haink chiarn ny
sharvaantyn shen, as ren eh coontey roo.

<span id="an_25:20">25:20</span> As haink eshyn v'er gheddyn ny queig
talentyn, as hug eh lesh queig talentyn elley, gra, Hiarn, livrey uss
dooys queig talentyn: cur-my-ner, ta mee er chosney queig talentyn elley
lhieu.

<span id="an_25:21">25:21</span> Dooyrt e hiarn rish, S'mie t'ou er
n'yannoo, harvaant vie as firrinagh; t'ou er ny ve firrinagh ayns y
veggan, livrey-yms mooarane gys dty churrym: immee uss stiagh gys boggey
dty hiarn.

<span id="an_25:22">25:22</span> Haink eshyn myrgeddin v'er gheddyn yn
daa halent, as dooyrt eh, Hiarn, livrey uss dooys daa halent:
cur-my-ner, ta mee er chosney daa halent elley lhieu.

<span id="an_25:23">25:23</span> Dooyrt e hiarn rish, S'mie t'ou er
n'yannoo, harvaant vie as firrinagh: t'ou er ny ve firrinagh ayns y
veggan, livrey-yms mooarane gys dty churrym: immee uss stiagh gys boggey
dty hiarn.

<span id="an_25:24">25:24</span> Agh y fer v'er gheddyn yn un talent
haink eh, as dooyrt eh, Hiarn, va fys aym's dy nee dooinney creoi oo;
buinn raad nagh ren oo cuirr, as chaglym raad nagh ren oo skeayley.

<span id="an_25:25">25:25</span> As ghow mee aggle, as hie mee as dollee
mee dty halent ayns y thalloo: jeeagh, shoh dhyt dty chooid hene.

<span id="an_25:26">25:26</span> Dreggyr e hiarn, as dooyrt eh rish,
Harvaant vee-chairagh as neu-harroogh, va fys ayd's dy row mish buinn
raad nagh ren mee cuirr, as chaglym raad nagh ren mee skeayley.

<span id="an_25:27">25:27</span> Lhisagh oo er-y-fa shen v'er chur my
argid magh er-use, as eisht tra harrin, oddin v'er gheddyn my chooid
hene lesh bishaghey.

<span id="an_25:28">25:28</span> Gow-jee er-y-fa shen yn talent veihsyn,
as cur-jee eh dasyn ta jeih talentyn echey.

<span id="an_25:29">25:29</span> Son da dy chooilley ghooinney ta kuse
echey vees er ny choyrt, as yiow eh ny smoo: agh veihsyn nagh vel echey
vees er ny ghoaill ersooyl eer shen ny ta echey.

<span id="an_25:30">25:30</span> As tilg-jee yn charvaant neu-harroogh
ayns y dorraghys sodjey-mooie: ayns shen vees keayney as snaggeraght
feeacklyn.

<span id="an_25:31">25:31</span> Tra hig Mac y dooinney ayns e ghloyr,
as ooilley e ainleyn casherick marish, shen y traa hoie-ys eh er
stoyl-reeoil e ghloyr.

<span id="an_25:32">25:32</span> As kiongoyrt rish vees dy chooilley
ashoon er nyn jaglym; as scarree eh ad veih-my-cheilley, myr ta
bochilley scarrey eddyr e chirree as ny goair:

<span id="an_25:33">25:33</span> As soie-ee eh ny kirree er e laue-yesh,
agh ny goair er e laue-chiare.

<span id="an_25:34">25:34</span> Eisht jir y ree roosyn er e laue-yesh,
Tar-jee chloan vannit my Ayrey, gow-jee eiraght 'sy reeriaght ta kiarit
diu er-dy hoshiaght y theihll.

<span id="an_25:35">25:35</span> Son va mee accryssagh, as hug shiu
beaghey dou: va mee paagh, as hug shiu jough dou: va mee my yoarree, as
ghow shiu stiagh mee:

<span id="an_25:36">25:36</span> Rooisht, as ren shiu m'y choamrey: va
mee ching, as haink shiu dy my yeeaghyn: va mee ayns pryssoon, as haink
shiu hym.

<span id="an_25:37">25:37</span> Eisht nee'n chloan chairagh eh y
reggyrt, gra, Hiarn, cuin honnick shin oo accryssagh, as dy dug shin
beaghey dhyt? ny paagh, as dy dug shin jough dhyt?

<span id="an_25:38">25:38</span> Cuin honnick shin oo dty yoarree, as
dy-ghow shin stiagh oo? ny rooisht, as dy ren shin dty choamrey?

<span id="an_25:39">25:39</span> Ny cuin honnick shin oo ching, ny ayns
pryssoon, as dy daink shin dy dty yeeaghyn?

<span id="an_25:40">25:40</span> As freggyree yn Ree, as jir eh roo, Dy
firrinagh ta mee gra riu, Ayns wheesh as dy vel shiu er n'yannoo eh son
y fer sloo jeu shoh my vraaraghyn, ta shiu er n'yannoo eh er my hon's.

<span id="an_25:41">25:41</span> Eisht jir eh roosyn myrgeddin er y
laue-chiare, Immee-jee voym, chloan churstey gys yn aile dy bragh
farraghtyn, kiarit son y drogh-spyrryd as e ainleyn.

<span id="an_25:42">25:42</span> Son va mee accryssagh, as cha dug shiu
beaghey dou: va mee paagh, as cha dug shiu jough dou:

<span id="an_25:43">25:43</span> Va mee my yoarree, as cha ghow shiu
stiagh mee: rooisht, as cha ren shiu m'y choamrey: ching, as ayns
pryssoon, as cha daink shiu dy my yeeaghyn.

<span id="an_25:44">25:44</span> Eisht nee adsyn myrgeddin eh y reggyrt,
gra, Hiarn, cuin honnick shin oo accryssagh, ny paagh, ny dty yoarree,
ny rooisht, ny ching, ny ayns pryssoon, as nagh chooin shin lhiat?

<span id="an_25:45">25:45</span> Eisht nee eh nyn reggyrt, gra, Dy
firrinagh ta mee gra riu, Ayns wheesh as nagh ren shiu eh son unnane
jeh'n vooinjer sloo jeu shoh, cha ren shiu eh er my hon's.

<span id="an_25:46">25:46</span> As hed ad shoh ersooyl gys y kerraghey
dy bragh farraghtyn: agh y chloan chairagh gys y vea veayn.

<span id="an_26:1">26:1</span> As haink eh gy-kione erreish da Yeesey ve
er loayrt ooilley ny goan shoh, dy dooyrt eh rish e ostyllyn,

<span id="an_26:2">26:2</span> Ta fys eu lurg daa laa dy bee feailley ny
caisht, as dy bee yn Mac dooinney er ny vrah dy ve er ny chrossey.

<span id="an_26:3">26:3</span> Eisht va ny ard-saggyrtyn as ny
scrudeyryn as shanstyr y phobble er nyn jaglym cooidjagh gys thie yn
ard-saggyrt va enmyssit Caiaphas.

<span id="an_26:4">26:4</span> As hug ad nyn goyrle dy cheilley, my
chione Yeesey y ghoaill dy follit, as dy choyrt eh gy-baase.

<span id="an_26:5">26:5</span> Agh dooyrt ad, Cha nee er laa ny
feailley, er-aggle dy bee irree-magh ayn mastey'n pobble.

<span id="an_26:6">26:6</span> Nish tra va Yeesey ayns Bethany, ayns
thie Simon yn lourane,

<span id="an_26:7">26:7</span> Haink huggey ben lesh box alabaster dy
ooil feer chostal, as gheayrt ee eh er e chione, myr v'eh ny hoie ec
bee.

<span id="an_26:8">26:8</span> Agh tra honnick e ostyllyn shoh, v'ad
jymmoosagh, gra, Cre'n-fa va'n jummal shoh jeant?

<span id="an_26:9">26:9</span> Son oddagh yn ooil shoh v'er ny ve
creckit son mooarane, as er ny choyrt da ny boghtyn.

<span id="an_26:10">26:10</span> Tra hoig Yeesey shoh, dooyrt eh roo,
Kys dy vel shiu boirey yn ven? son t'ee er n'yannoo obbyr vie orrym's.

<span id="an_26:11">26:11</span> Son ta ny boghtyn eu kinjagh meriu, agh
mish cha vel eu kinjagh.

<span id="an_26:12">26:12</span> Son liorish dy vel ee er gheayrtey yn
ooil shoh er n y chorp, t'ee er n'yannoo eh cour my oanluckey.

<span id="an_26:13">26:13</span> Dy firrinagh ta mee gra riu, Cre
theihll y raad vees yn sushtal shoh er ny phreacheil, dy bee shoh
myrgeddin ta'n ven shoh er n'yannoo, er ny imraa ayns cooinaghtyn j'ee.

<span id="an_26:14">26:14</span> Eisht hie fer jeh'n daa ostyl yeig, va
enmyssit Yuaase Iscariot, gys ny ard-saggyrtyn.

<span id="an_26:15">26:15</span> As dooyrt eh roo, Cre ver shiu dooys,
as livrey-ym diuish eh? As choard ad rish son jeih peeshyn as feed dy
argid.

<span id="an_26:16">26:16</span> As veih'n traa shen v'eh shirrey caa dy
vrah eh.

<span id="an_26:17">26:17</span> Nish er y chied laa jeh feailley yn
arran-caisht, haink e ostyllyn gys Yeesey as dooyrt ad rish, Cre'n raad
sailt shin dy yannoo aarloo er dty hon dy ee yn eayn caisht?

<span id="an_26:18">26:18</span> As dooyrt eh, Gow-jee gys yn ard-valley
gys lheid y dooinney shen, as abbyr-jee rish, Ta'n mainshter gra, Ta my
hraa er gerrey, freill-ym y chaisht ec dty hie's marish my ostyllyn.

<span id="an_26:19">26:19</span> As ren adsyn myr va Yeesey er
n'oardaghey daue, as daarlee ad yn eayn-caisht.

<span id="an_26:20">26:20</span> Nish tra va'n fastyr er-jeet, hoie eh
sheese marish yn daa ostyl yeig.

<span id="an_26:21">26:21</span> As myr v'ad gee, dooyrt eh, Dy
firrinagh ta mee gra riu, dy jean fer jiuish mish y vrah.

<span id="an_26:22">26:22</span> As v'ad dy mooar seaghnit, as ren ad
toshiaght dagh fer jeu dy ghra rish, Hiarn, nee orrym's t'ou cheet?

<span id="an_26:23">26:23</span> As dansoor eshyn, gra, eshyn ta thummey
e laue marym ayns y chlaare, eh shen nee mish y vrah.

<span id="an_26:24">26:24</span> Ta Mac y dooinney goll, myr te scruit
jeh: agh smerg da'n dooinney shen liorish vees Mac y dooinney er ny
vrah: s'mie veagh eh son y dooinney shen mannagh row eh rieau er jeet er
y theihll.

<span id="an_26:25">26:25</span> Eisht dansoor Yuaase, ren y vrah eh, as
dooyrt eh, Vainshter, nee mish eh? Dooyrt eshyn rish, T'ou er ghra eh.

<span id="an_26:26">26:26</span> As myr v'ad gee, ghow Yeesey arran as
vannee eh as vrish eh eh, as hug eh eh da ny ostyllyn, gra, Gow-jee,
ee-jee, shoh my chorp's.

<span id="an_26:27">26:27</span> As ghow eh yn cappan, as hug eh booise,
as hug eh eh daue, gra, iu-jee ooilley jeh shoh.

<span id="an_26:28">26:28</span> Son shoh my uill's jeh'n conaant noa,
t'er ny gheayrtey son ymmodee son leih peccaghyn.

<span id="an_26:29">26:29</span> Agh ta mee gra riu, Nagh n'iu-ym maghey
shoh jeh mess y villey-feeyney, derrey'n laa iu-ym eh ass-y-noa meriu
ayns reeriaght my Ayrey.

<span id="an_26:30">26:30</span> As tra v'ad er ghoaill arrane-moyllee
hie ad magh gys cronk ny Oliveyn.

<span id="an_26:31">26:31</span> Eisht dooyrt Yeesey roo, Failee yn
credjue euish ooilley noght kyndagh rhym's: son te scruit, Bwoaill-ym's
yn bochilley, as bee kirree yn chioltane er nyn skeayley.

<span id="an_26:32">26:32</span> Agh erreish dou v'er n'irree reesht,
hem reu gys Galilee.

<span id="an_26:33">26:33</span> Dansoor Peddyr as dooyrt eh rish, Ga dy
vaill credjue dy chooilley ghooinney kyndagh rhyt's, cha vaill my
chredjue's dy bragh.

<span id="an_26:34">26:34</span> Dooyrt Yeesey rish, Dy firrinagh ta mee
gra rhyt , Noght hene roish gerrym chellee, dy nob uss mish three
keayrtyn.

<span id="an_26:35">26:35</span> Dooyrt Peddyr rish, Dy beign dou goll
dy baase mayrt, cha nobbin oo. As er yn aght cheddin loayr ooilley ny
ostyllyn.

<span id="an_26:36">26:36</span> Eisht haink Yeesey maroo gys ynnyd va
enmyssit Gethsemane, as dooyrt eh rish ny ostyllyn, Soie-jee shiuish
ayns shoh, choud as hem's gys padjer 'sy voayl shid.

<span id="an_26:37">26:37</span> As ghow eh marish Peddyr, as daa vac
Zebedee, as ren eh toshiaght dy ve trimshagh as trome-chreeagh.

<span id="an_26:38">26:38</span> Eisht dooyrt eh roo, Ta my annym feer
trimshagh, dy jarroo gys y baase: fuirree-jee ayns shoh as freill-jee
arrey marym.

<span id="an_26:39">26:39</span> As hie eh red beg sodjey, as huitt eh
sheese er e eddin, as ghow eh padjer, as dooyrt eh, O my Ayr, my oddys
eh 've, lhig da'n cappan shoh goll shagh-ym: ny-yeih cha nee m'aigney's,
agh dty aigney's dy row jeant.

<span id="an_26:40">26:40</span> As haink eh gys ny ostyllyn, as hooar
eh ad nyn gadley, as dooyrt eh rish Peddyr, Kys ta shoh, nagh voddagh
shiu arrey y reayll marym un oor?

<span id="an_26:41">26:41</span> Bee-jee er nyn dwoaie as gow-jee
padjer, nagh duitt shiu ayns miolagh: ta'n spyrryd dy jarroo arryltagh,
agh ta'n eill annoon.

<span id="an_26:42">26:42</span> Hie eh roish reesht yn nah cheayrt, as
ghow eh padjer, gra, O my Ayr, mannagh vod yn cappan shoh goll shagh-ym,
fegooish mee dy iu eh, dty aigney's dy row jeant.

<span id="an_26:43">26:43</span> As haink eh as hooar eh ad nyn gadley
reesht: son va ny sooillyn oc trome.

<span id="an_26:44">26:44</span> As daag eh ad, as hie eh roish reesht
as ghow eh padjer yn trass cheayrt, gra ny goan cheddin.

<span id="an_26:45">26:45</span> Eisht haink eh gys e ostyllyn, as
dooyrt eh roo, Caddil-jee nish, as gow-jee nyn vea; cur-my-ner ta'n oor
tayrn er-gerrey, as ta'n Mac dooinney er ny vrah gys laueyn peccee.

<span id="an_26:46">26:46</span> Irree-jee, as lhig dooin goll:
cur-my-ner t'eshyn er-gerrey dooin ta dy my vrah.

<span id="an_26:47">26:47</span> As choud as v'eh foast loayrt, cur
my-ner, haink Yuaase, fer jeh'n daa ostyl yeig, as va sheshaght vooar
marish lesh cliwenyn as luirg veih ny ard-saggyrtyn as shanstyr y
phobble

<span id="an_26:48">26:48</span> Nish hug eshyn v'er vrah eh, cowrey
daue, gra, Quoi-erbee ver-yms paag da, shen eh, cum-jee eh dy shickyr.

<span id="an_26:49">26:49</span> As chelleeragh haink eh gys Yeesey, as
dooyrt eh, Dy vannee dhyt, Vainshter; as phaag eh eh.

<span id="an_26:50">26:50</span> As dooyrt Yeesey rish, My heshey,
cre'n-fa t'ou er jeet? Eisht haink ad, as ghreimm ad er Yeesey, as ghow
ad eh.

<span id="an_26:51">26:51</span> As cur-my-ner heeyn fer jeusyn va
marish Yeesey magh e laue, as hayrn eh e chliwe, as woaill eh
fer-mooinjerey yn ard saggyrt, as ghiare eh yn chleaysh jeh.

<span id="an_26:52">26:52</span> Eisht dooyrt Yeesey rish, Cur seose dty
chliwe reesht 'sy fine: son nee adsyn ooilley ta goaill y cliwe,
cherraghtyn liorish y chliwe.

<span id="an_26:53">26:53</span> Vel uss smooinaghtyn nagh voddym's nish
guee gys my Ayr, as yinnagh eh chelleeragh hym erskyn daa legion jeig dy
ainleyn?

<span id="an_26:54">26:54</span> Agh kys eisht vees ny scriptyryn er nyn
gooilleeney, dy nee shoh myr te dy ve?

<span id="an_26:55">26:55</span> Ayns yn oor cheddin dooyrt Yeesey rish
y pobble, Vel shiu er jeet magh myr noi maarliagh, lesh cliwenyn as
luirg dy my ghoaill? hoie mee meriu gagh-laa gynsaghey ayns y chiamble,
as cha ren shiu my ghoaill.

<span id="an_26:56">26:56</span> Agh va ooilley shoh jeant, dy voddagh
scriptyryn ny phadeyryn ve cooilleenit. Eisht ren ooilley ny ostyllyn
treigeil eh, as cosney roue.

<span id="an_26:57">26:57</span> As leeid y vooinjer v'er ghoaill Yeesey
eh ersooyl gys Caiaphas yn ard saggyrt, raad va ny scrudeyryn as y
chanstyr er nyn jaglym cooidjagh.

<span id="an_26:58">26:58</span> Agh deiyr Peddyr er foddey ny yei, gys
thie yn ard-saggyrt, as hie eh stiagh, as hoie eh marish y vooinjer dy
yeeaghyn cre'n erree harragh er.

<span id="an_26:59">26:59</span> Nish yn ny ard-saggyrtyn as y chanstyr
as ooilley yn choonceil, shirrey feanishyn foalsey noi Yeesey dy choyrt
eh gy-baase.

<span id="an_26:60">26:60</span> Agh cha dooar ad veg: ga dy daink
ymmodee feanishyn foalsey, foast cha dooar ad veg. Ec y jerrey haink daa
eanish foalsey,

<span id="an_26:61">26:61</span> As dooyrt ad, T'eh shoh er ghra, Ta'n
phooar aym's dy lhieggal chiamble Yee, as dy hroggal eh reesht ayns
three laa.

<span id="an_26:62">26:62</span> As hass yn ard-saggyrt seose, as dooyrt
eh rish, Nagh vel oo cur ansoor? cre shoh t'ad dy lhiassaghey dt'oi?

<span id="an_26:63">26:63</span> Agh va Yeesey ny-host. As dreggyr yn
ard-saggyrt as dooyrt eh rish, Ta mee cur currym ort liorish y Jee bio,
oo dy insh dooin, nee oo yn Creest mac Yee?

<span id="an_26:64">26:64</span> Dooyrt Yeesey rish, T'ou uss er ghra
eh: ny-yeih ta mish gra riu, Ny lurg shoh hee shiu Mac y dooinney ny
hoie er laue yesh yn phooar, as cheet ayns bodjallyn yn aer.

<span id="an_26:65">26:65</span> Eisht raip yn ard-saggyrt e choamrey,
gra, ren er loayrt goan mollaghtagh, cre'n feme sodjey t'ain er
feanishyn? cur-my-ner, nish ta shiu er chlashtyn e ghoan mollaghtagh.

<span id="an_26:66">26:66</span> Cre ta shiu smooinaghtyn jeh? Dansoor
ad, as dooyrt ad, T'eh toilchin dy ve er ny choyrt gy-baase.

<span id="an_26:67">26:67</span> Eisht cheau ad shellaghyn ayns e eddin,
as woaill ad eh, as woaill feallagh elley eh lesh bassyn nyn laueyn.

<span id="an_26:68">26:68</span> Gra, Jean phadeyrys dooin, uss yn
Creest, quoi ta dy dty woalley?

<span id="an_26:69">26:69</span> Nish va Peddyr ny hoie cheu-mooie jeh'n
cheshaght ayns y halley: as haink ben aeg huggey, gra, V'ou uss
myrgeddin marish Yeesey dy Ghalilee.

<span id="an_26:70">26:70</span> Agh dob eh kiongoyrt roo ooilley, gra,
Cha s'aym cre t'ou dy ghra.

<span id="an_26:71">26:71</span> As tra v'eh er gholl magh ayns y
phorch, honnick ben-aeg elley eh, as dooyrt ee roosyn v'ayns shen, V'eh
shoh myrgeddin marish Yeesey dy Nazareth.

<span id="an_26:72">26:72</span> As reesht dob eh lesh loo, Cha nione
dou yn dooinney.

<span id="an_26:73">26:73</span> As tammylt ny lurg shen haink huggey
paart jeh'n cheshaght, as dooyrt ad rish Peddyr, Shickyr she fer jeu oo,
son ta dty ghlare dy dty vrah.

<span id="an_26:74">26:74</span> Eisht ren eh toshiaght dy ghweeaghyn as
dy loo, gra, Cha nione dou yn dooinney. As chelleeragh ren y kellagh
gerrym.

<span id="an_26:75">26:75</span> As chooinee Peddyr er ny goan va Yeesey
er ghra rish, Roish gerrym y chellee, obbee uss mish three keayrtyn. As
hie eh magh as cheayn eh dy sharroo.

<span id="an_27:1">27:1</span> Tra va'n moghrey er jeet rish, hug
ooilley ny ard-saggyrtyn as shanstyr yn phobble nyn goyrle dy cheilley,
dy choyrt eh gy-baase.

<span id="an_27:2">27:2</span> As erreish daue v'er chiangley eh, leeid
ad eh ersooyl, as livrey ad eh gys Pontius Pilate yn kiannoort,

<span id="an_27:3">27:3</span> Tra honnick eisht Yuaase ren y vrah eh,
dy row eh er ny gheyrey, ghow eh arrys, as hug eh lesh reesht ny jeih
peeshyn as feed dy argid gys ny ard-saggyrtyn as y chanstyr,

<span id="an_27:4">27:4</span> Gra, Ta mee er n'yannoo peccah, ayns dy
vel mee er vrah yn uill neu-chyndagh. As dooyrt adsyn, Cre ta shen
dooinyn? jeeagh uss da shen.

<span id="an_27:5">27:5</span> As hilg eh sheese ny peeshyn argid ayns y
chiamble, as jimmee eh roish, as hie eh as ren eh eh-hene y chroghey.

<span id="an_27:6">27:6</span> As ghow ny ard-Saggyrtyn ny peeshyn
argid, as dooyrt ad, Cha vel eh lowal dy choyrt ad mastey tashtaghyn y
chiamble er-yn-oyr dy nee leagh foalley t'ayn.

<span id="an_27:7">27:7</span> As ghow ad coyrle, as chionnee ad lhieu
magher yn phasheyder, dy oanluckey joarreeyn ayn.

<span id="an_27:8">27:8</span> Shen-y-fa va'n magher shen enmyssit, Yn
magher-foalley, gys y laa t'ayn jiu.

<span id="an_27:9">27:9</span> (Shen y traa va cooilleenit ny va loayrit
liorish Jeremy yn phadeyr, gra, As ghow ad ny jeih peeshyn as feed dy
argid, yn phrice echeysyn v'er ny phriceil, eshyn hug cloan Isra price
er:

<span id="an_27:10">27:10</span> As hug ad ad son magher yn phasheyder,
myr va'n Chiarn er n'oardaghey dou).

<span id="an_27:11">27:11</span> As hass Yeesey fenish y chiannoort, as
denee yn kiannoort jeh, gra, Nee uss ree ny Hewnyn? As dooyrt Yeesey
rish, T'ou uss dy ghra eh.

<span id="an_27:12">27:12</span> As tra v'eh er ny chassid liorish ny
ard-saggyrtyn as y chanstyr, cha dug eh ansoor erbee daue.

<span id="an_27:13">27:13</span> Eisht dooyrt Pilate rish, Nagh vel oo
clashtyn cre whilleen red t'ad shoh cur stiagh

<span id="an_27:14">27:14</span> As cha dug eh un ockle dy ansoor da,
ayns wheesh as dy ghow yn kiannoort yindys mooar.

<span id="an_27:15">27:15</span> Nish ec y feailley shen va'n kiannoort
cliaghtey feaysley daue pryssoonagh erbee dy bailloo.

<span id="an_27:16">27:16</span> As va oc ec y traa shen ard-phryssoon
agh va enmyssit Barabbas.

<span id="an_27:17">27:17</span> Shen-y-fa tra v'ad er nyn jaglym
cooidjagh, dooyrt Pilate roo, Quoi sailliu mee dy eaysley diu? Barabbas,
ny Yeesey, ta enmyssit Creest?

<span id="an_27:18">27:18</span> Son va fys echey dy nee ayns goanlys
v'ad er chur stiagh eh.

<span id="an_27:19">27:19</span> Erreish da soie er stoyl y vriwnys, hug
e ven fys huggey, gra, Ny bee veg ayd's dy yannoo rish y dooinney
cairagh shen: son s'mooar ta mee er hurranse jiu ayns my chadley, er y
choontey echeysyn.

<span id="an_27:20">27:20</span> Agh choyrlee ny ard-saggyrtyn as
shanstyr y phobble ad dy yannoo aghin son Barabbas, as Yeesey y choyrt
gy-baase.

<span id="an_27:21">27:21</span> Dansoor y kiannoort as dooyrt eh roo,
Quoi jeh'n jees sailliu mee dy eaysley diu? Dooyrt adsyn, Barabbas.

<span id="an_27:22">27:22</span> Dooyrt Pilate roo, Cre nee'm eisht rish
Yeesey, ta enmyssit Creest? Dooyrt ad ooilley rish, Lhig da v'er ny
chrossey.

<span id="an_27:23">27:23</span> As dooyrt y kiannoort, Cre'n-oyr, cre'n
olk t'eh er n'yannoo? Agh deie adsyn ny smoo, gra, Lhig da v'er ny
chrossey.

<span id="an_27:24">27:24</span> Tra honnick Pilate nagh dug ad geill da
e choyrle, agh dy row ad aarloo dy irree-magh, ghow eh ushtey, as niee
eh e laueyn kiongoyrt rish y pobble, gra, Ta mish neu-chyndagh jeh fuill
yn phersoon cairagh shen, jeeagh-jee shiuish da.

<span id="an_27:25">27:25</span> Eisht dansoor ooilley yn pobble, gra,
Yn uill echey dy row orrinyn, as er nyn gloan.

<span id="an_27:26">27:26</span> Eisht deayshil eh Barabbas daue; as
erreish da Yeesey ve scuitchit, hug eh briwnys er dy v'er ny chrossey.

<span id="an_27:27">27:27</span> Eisht hug sidooryn y chiannoort lhieu
Yeesey gys halley ny briwnys, as deie ad er slane sheshaght ny sidooryn.

<span id="an_27:28">27:28</span> As rooisht ad eh, as hug ad er coamrey
scarleod.

<span id="an_27:29">27:29</span> As fee attey dy ghrineyn hug ad eh mysh
e chione, as cuirtlagh ayns e laue-yesh: as gliooney kiongoyrt rish
dooyrt ad ayns craid, Dy vannee dhyt, Ree ny Hewnyn.

<span id="an_27:30">27:30</span> As cheau ad shellaghyn er, as ghow ad y
chuirtlagh, as woaill ad eh er y chione

<span id="an_27:31">27:31</span> As erreish daue v'er n'yannoo (nyn
saie) craid er, ghow ad yn coamrey reeoil jeh as hug ad e gharmad hene
er, as leeid ad eh ersooyl dy chrossey eh.

<span id="an_27:32">27:32</span> As myr haink ad magh, hooar ad dooinney
jeh Cyrene, enmyssit Simon: eshyn ren ad y eaginaghey dy ymmyrkey e
chrosh.

<span id="an_27:33">27:33</span> As tra v'ad er jeet gys ynnyd ta
enmyssit Golgotha, ta shen dy ghra, Ynnyd bollag.

<span id="an_27:34">27:34</span> Hug ad da vinegar dy iu, as gall
ny-chione: as tra v'eh er vlashtyn eh, cha baillish giu.

<span id="an_27:35">27:35</span> As ren ad eh y chrossey, as rheynn ad e
gharmadyn, tilgey lottyn: as shoh myr va cooilleenit shen loayr y
phadeyr, Rheynn ad my gharmadyn nyn mast' oc, as er my chooat ren ad
lottyn y hilgey.

<span id="an_27:36">27:36</span> As hoie ad sheese as dreill ad arrey er
ayns shen.

<span id="an_27:37">27:37</span> As hoie ad erskyn e chione oyr e vaaish
scruit, SHOH YEESEY REE NY HEWNYN.

<span id="an_27:38">27:38</span> Eisht va daa vaarliagh er ny chrossey
marish: yn derrey yeh er y laue-yesh, as y jeh elley er y laue-chiare.

<span id="an_27:39">27:39</span> As doltooan y vooinjer va goll shaghey
eh, craa nyn ghing.

<span id="an_27:40">27:40</span> As gra, Uss ta lhieggal y chiamble, as
dy hroggal eh reesht ayns three laa, saue oo hene: my she mac Yee oo,
tar neose jeh'n chrosh.

<span id="an_27:41">27:41</span> Myr shen neesht ren ny ard saggyrtyn
craidey mysh, marish ny scrudeyryn as y chanstyr, as dooyrt ad,

<span id="an_27:42">27:42</span> Haue eh feallagh elley, eh-hene cha vod
eh sauail: my she ree Israel eh, lhig da cheet neose jeh'n chrosh, as
nee mayd credjal ayn.

<span id="an_27:43">27:43</span> Hreisht eh ayns Jee; lhig da eh y
livrey nish my saillish eh: son dooyrt eh, She mac Yee mee.

<span id="an_27:44">27:44</span> Hilg ny maarlee myrgeddin v'er nyn
grossey marish yn lheid cheddin er.

<span id="an_27:45">27:45</span> Nish veih yn cheyoo oor, va dorraghys
harrish ooilley yn cheer, gys yn nuyoo oor.

<span id="an_27:46">27:46</span> As mygeayrt yn nuyoo oor, deie Yeesey
lesh ard-choraa, gra, ELI, ELI, LAMA SABACTHANI? ta shen dy ghra, My
Yee, My Yee, cre'n-fa t'ou er my hreigeil?

<span id="an_27:47">27:47</span> Dooyrt paart jeusyn va nyn shassoo ayns
shen, tra cheayll ad shen, Ta'n dooinney shoh geamagh er Elias.

<span id="an_27:48">27:48</span> As chelleeragh roie fer jeu, as ghow eh
sponge as lhieen eh eh lesh vinegar, as hug eh eh er cuirtlagh, as heeyn
eh eh huggey dy iu.

<span id="an_27:49">27:49</span> Dooyrt y vooinjer elley, Faag-jee veue
eh, hee mayd jig Elias dy hauail eh.

<span id="an_27:50">27:50</span> Tra va Yeesey er n'eamagh reesht lesh
ard-choraa, phaart eh..

<span id="an_27:51">27:51</span> As cur-my-ner, va'n coodaghey va eddyr,
y chiamble as yn ynnyd casherick raipit veih-my-cheilley, veih'n vullagh
gys y laare; as ren y thalloo craa, as ny creggyn scoltey.

<span id="an_27:52">27:52</span> As va ny oaiaghyn er nyn vosley, as ren
ymmodee jeh kirp ny nooghyn va nyn gadley, girree seose,

<span id="an_27:53">27:53</span> As cheet ass ny oaiaghyn oc lurg yn
irree-seose-reesht echey, hie ad stiagh ayns yn ard-valley casherick, as
hoilshee ad ad hene da ymmodee.

<span id="an_27:54">27:54</span> Nish tra honnick yn captan, as adsyn va
marish freayll arrey er Yeesey, yn craa thallooin, as ny reddyn v'er
jeet gy-kione, ghow ad aggle mooar, gra, Dy firrinagh shoh va Mac Yee.

<span id="an_27:55">27:55</span> As va ymmodee mraane ayns shen (va
jeeaghyn er tammylt voue) va er n'eiyrt er Yeesey veih Galilee dy
hirveish er.

<span id="an_27:56">27:56</span> Nyn mast' oc va Moirrey Malaine, as
Moirrey moir Yamys as Voses, as moir cloan Zebedee.

<span id="an_27:57">27:57</span> Tra va'n fastyr er jeet, haink dooinney
berchagh ass Arimathea, va enmyssit Joseph va myrgeddin eh-hene credjal
ayns Yeesey.

<span id="an_27:58">27:58</span> Hie eh shoh gys Pilate, as ren eh aghin
son corp Yeesey: eisht doardee Pilate yn corp dy ve er ny livrey.

<span id="an_27:59">27:59</span> As tra va Joseph er n'ghoaill y corp
hoill eh eh ayns aanrit glen,

<span id="an_27:60">27:60</span> As doanluck eh eh ayns yn oaie noa
echey hene, v'eh er chleiy ass y chreg: as rowl eh clagh vooar er beeal
yn oaie, as jimmee eh roish.

<span id="an_27:61">27:61</span> As va Moirrey Malaine, as Moirrey
elley, nyn soie jeeragh er yn oaie.

<span id="an_27:62">27:62</span> Nish yn nah laa lurg laa yn aarlaghey
haink ny ard-saggyrtyn as ny Phariseeyn cooidjagh gys Pilate,

<span id="an_27:63">27:63</span> Gra, Vainshter, ta cooinaghtyn ain dy
dooyrt yn molteyr shen, choud as v'eh foast bio, Lurg three laa neem's
girree reesht.

<span id="an_27:64">27:64</span> Cur sarey er-y-fa shen yn oaie dy ve
jeant shickyr, derrey yn trass laa, er-aggle dy jig e ostyllyn ayns yn
oie, as dy geid ad eh ersooyl, as dy jir ad rish yn pobble, T'eh er
n'irree veih ny merriu: myr shen bee yn molteyrys s'jerree ny smessey
na'n chied volteyrys.

<span id="an_27:65">27:65</span> Dooyrt Pilate roo, Ta watch eu
immee-jee reue, jean-jee cha shickyr jeh as oddys shiu.

<span id="an_27:66">27:66</span> Myr shen hie ad, as ren ad yn oaie
shickyr, sealal y chlagh, as soiaghey watch.

<span id="an_28:1">28:1</span> Tra va'n doonaght harrish, as y vadran
cheet rish er y chied laa jeh'n chiaghtin, haink Moirrey Malaine, as
Moirrey elley dy voddagh ad yn oaie y akin.

<span id="an_28:2">28:2</span> As cur-my-ner va craa thallooin mooar
ayn; son va ainle y Chiarn er jeet neose veih niau, as er jeet as er
rowlal back yn chlagh jeh beeal yn oaie, as er hoie urree.

<span id="an_28:3">28:3</span> Va'n eddin echey goll-rish y tendreil, as
e choamrey gial myr y sniaghtey.

<span id="an_28:4">28:4</span> As ayns aggle roish va ny arreyderyn er
creau, as haink ad dy ve myr deiney marroo.

<span id="an_28:5">28:5</span> As dreggyr yn ainle, as dooyrt eh rish ny
mraane, Ny gow-jee aggle: son ta fys aym's dy vel shiu shirrey Yeesey,
v'er ny chrossey.

<span id="an_28:6">28:6</span> Cha vel eh ayns shoh, son t'eh er n'irree
myr dooyrt eh-hene: tar-jee, jeeagh-jee er yn ynnyd raad va'n Chiarn
oanluckit.

<span id="an_28:7">28:7</span> As immee-jee dy tappee, as insh-jee da e
ostyllyn, dy vel eh er n'irree veih ny merriu; as cur-my-ner, t'eh goll
reue gys Galilee, ayns shen hee shiu eh, cur-my-ner, ta mish er n'insh
diu.

<span id="an_28:8">28:8</span> As jimmee ad dy tappee veih'n oaie lesh
aggle as boggey mooar, as roie ad dy chur lhieu yn naight gys e
ostyllyn.

<span id="an_28:9">28:9</span> As myr v'ad goll dy insh eh da e
ostyllyn, cur-my-ner haink Yeesey nyn guail, gra, Dy vannee diu. As
haink ad, as huitt ad sheese ec e chassyn, lesh nyn laueyn orroo, cur
ooashley da.

<span id="an_28:10">28:10</span> Eisht dooyrt Yeesey roo, Ny gow-jee
aggle: immee-jee, as abbyr-jee rish my vraaraghyn ad dy gholl gys
Galilee, as ayns shen hee ad mee.

<span id="an_28:11">28:11</span> Nish myr v'ad goll, cur-my-ner, haink
shiartanse jeh'n arrey gys yn ard-valley, as dinsh ad da ny
ard-saggyrtyn ooilley ny va er daghyrt.

<span id="an_28:12">28:12</span> As tra v'adsyn as y chanstyr er nyn
jaglym cooidjagh, as er chur nyn goyrle dy cheilley hug ad sym mooar dy
argid da ny sidooryn,

<span id="an_28:13">28:13</span> Gra, Abbyr-jee shiuish, Haink e
ostyllyn ayns yn oie, as gheid ad eh ersooyl choud as va shin nyn
gadley.

<span id="an_28:14">28:14</span> As my chlinnys y kiannoort jeh, nee
mayd eshyn y vreagey as shiuish y heyrey.

<span id="an_28:15">28:15</span> Myr shen ghow ad yn argid, as ren ad
myr va currit roue: as ta'n raa shoh dy cadjin er ny insh magh mastey ny
Hewnyn gys y laa t'ayn jiu.

<span id="an_28:16">28:16</span> Eisht hie yn un ostyl yeig roue gys
Galilee, gys slieau raad va Yeesey er n'oardaghey daue.

<span id="an_28:17">28:17</span> As tra honnick ad eh, hug ad ooashley
da: agh va paart jeu fo mee-ourys.

<span id="an_28:18">28:18</span> As haink Yeesey, as loayr eh roo, gra,
Ta dy chooilley phooar er ny chur dou ayns niau as er y thalloo.

<span id="an_28:19">28:19</span> Immee-jee er-y-fa shen, as ynsee-jee dy
chooilley ashoon, as bashtee-jee ad ayns ennym yn Ayr, as y Vac, as y
spyrryd Noo:

<span id="an_28:20">28:20</span> Gynsaghey daue dy reayll dy chooilley
nhee cre-erbee ta mish er chur ayns sarey diu: as cur-my-ner, ta mish
meriu kinjagh, eer gys jerrey yn theihll.

------------------------------------------------------------------------

[Next: Mark](mar)
