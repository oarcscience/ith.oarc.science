[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat.md) 

------------------------------------------------------------------------

### Manx Bible: Mark

<span id="an_1:1">1:1</span> Toshiaght sushtal Yeesey Creest, Mac Yee;

<span id="an_1:2">1:2</span> Myr te scruit ayns ny phadeyryn;
Cur-my-ner, ta mee cur my haghter roish dty eddin, dy chiartaghey dty
raad kiongoyrt rhyt.

<span id="an_1:3">1:3</span> Coraa fer geamagh ayns yn aasagh,
Kiartee-jee raad y Chiarn, jean-jee ny cassanyn echey jeeragh.

<span id="an_1:4">1:4</span> Ren Ean bashtey ayns yn aassagh, as
preacheil bashtey arrys, son leih peccaghyn.

<span id="an_1:5">1:5</span> As hie magh huggey ooilley cheer Yudea as
cummaltee Yerusalem, as v'ad ooilley er nyn mashtey liorish ayns awin
Yordan, goaill rish nyn beccaghyn.

<span id="an_1:6">1:6</span> As va Ean coamrit lesh garmad jeh fynney
chamel, as lesh cryss liare mysh e veeghyn: as v'eh beaghey er locustyn
as mill feie:

<span id="an_1:7">1:7</span> As ren eh preacheil, gra, Ta fer s'pooaral
na mish cheet my-yei, kiangley ny braagyn echey cha vel mee feeu dy
chroymmey sheese as dy eaysley.

<span id="an_1:8">1:8</span> Ta mish dy jarroo er vashtey shiu lesh
ushtey: agh bashtee eshyn shiu lesh y Spyrryd Noo.

<span id="an_1:9">1:9</span> As haink eh gy-kione ayns ny laghyn shen,
dy daink Yeesey veih Nazareth dy Ghalilee, as v'eh er ny vashtey liorish
Ean ayns Jordan.

<span id="an_1:10">1:10</span> As jeeragh myr haink eh seose ass yn
ushtey, honnick eh ny niaughyn foshlit, as y spyrryd myr calmane cheet
neose er.

<span id="an_1:11">1:11</span> As haink coraa veih niau, gra, Oo my vac
ennoil, jeed ta mee dy mooar soiaghey.

<span id="an_1:12">1:12</span> As chelleeragh hug yn spyrryd lesh eh gys
yn aasagh.

<span id="an_1:13">1:13</span> As v'eh ayns shen 'syn aasagh da-eed laa
er ny violaghey liorish y drogh-spyrryd, as v'eh marish ny beiyn feie,
as ren ny ainleyn shirveish er.

<span id="an_1:14">1:14</span> Nish erreish da Ean ve currit ayns
pryssoon, haink Yeesey gys Galilee, preacheil sushtal reeriaght Yee,

<span id="an_1:15">1:15</span> As gra, Ta'n traa cooilleenit, as ta
reeriaght Yee er-gerrey: gow-jee arrys, as credjee yn sushtal.

<span id="an_1:16">1:16</span> Nish myr v'eh shooyl liorish faarkey
ghalilee, honnick eh Simon as Andreays e vraar cuirr magh lieen ayns y
cheayn: (son v'ad nyn eeasteyryn)

<span id="an_1:17">1:17</span> As dooyrt Yeesey roo, Tar-jee as eiyr-jee
orrym's, as neem's shiu nyn eeasteyryn dy gheiney.

<span id="an_1:18">1:18</span> As chelleeragh hreig ad nyn lieenteenyn,
as deiyr ad er.

<span id="an_1:19">1:19</span> As tra v'eh er n'gholl red beg sodjey
veih shen, honnick eh Jamys mac Zebedee, as Ean e vraar, va myrgeddin
ayns y lhong kerraghey nyn lieen.

<span id="an_1:20">1:20</span> As chelleeragh deie eh orroo as daag ad
nyn ayr Zebedee ayns y lhong marish ny sharvaantyn failt, as hie ad
geiyrt er.

<span id="an_1:21">1:21</span> As hie ad stiagh ayns Capernaum, as
chelleeragh er laa yn doonaght, hie eh stiagh ayns y synagogue, as
dynsee eh.

<span id="an_1:22">1:22</span> As ghow ad yindys mooar jeh'n ynsaghey
echey: son dynsee eh ad myr fer ayns pooar, as cha nee myr ny
scrudeyryn.

<span id="an_1:23">1:23</span> As va ayns y synagogue oc dooinney Iesh
spyrryd neu-ghlen, as dyllee eh,

<span id="an_1:24">1:24</span> Gra, Faag void shin, cre'n eie t'ayd
orrin, Yeesey dy Nazareth? vel oo er jeet dy nyn stroie? ta fys aym quoi
oo hene, eer fer casherick Yee.

<span id="an_1:25">1:25</span> As hug Yeesey oghsan da, gra, Bee dty
host, as tar magh ass.

<span id="an_1:26">1:26</span> As tra va'n spyrryd neu-ghlen er n'eiyrt
eh noon as noal, as er n'eamagh lesh ard choraa, haink eh magh ass.

<span id="an_1:27">1:27</span> As v'ad ooilley fo atchim, ayns wheesh as
dy row ad resooney nyn mast' oc hene, gra, Cre'n red shoh? cre'n ynsagh
noa shoh? son ta ny eer spyrrydyn neu-ghlen dy pooaral echey fo smaght,
as t'ad beasagh da.

<span id="an_1:28">1:28</span> As chelleeragh hie goo jeh magh trooid
ooilley yn cheer mygeayrt Galilee.

<span id="an_1:29">1:29</span> As cha leah as v'ad er jeet magh ass y
synagogue, hie ad stiagh ayns thie Simon as Andreays, marish Jamys as
Ean.

<span id="an_1:30">1:30</span> Agh va moir ben Simon ny lhie ching 'sy
chiassaghey, as chelleeragh dinsh ad da mychione eck.

<span id="an_1:31">1:31</span> As haink eh as ghow eh ee er y laue, as
hrog eh seose ee; as chelleeragh daag y chiassaghey ee, as ren ee
shirveish orroo.

<span id="an_1:32">1:32</span> As ayns yn astyr mysh lhie ny greiney hug
ad lhieu huggey dy chooilley unnane va doghanit, as adsyn va
drogh-spyrrydyn ayndoo.

<span id="an_1:33">1:33</span> As va ooilley yn ard-valley er nyn jaglym
cooidjagh ec y dorrys.

<span id="an_1:34">1:34</span> As ren eh ymmodee y lheihys va seaghnit
lesh mooarane doghanyn, as ymmodee drogh-spyrrydyn y chastey, as cha
lhig eh da ny drogh-spyrrydyn dy loayrt, ny dy ghra dy row enney oc er.

<span id="an_1:35">1:35</span> As moghrey laa-ny-vairagh dirree eh
foddey roish y laa, as hie eh magh, as jimmee eh gys boayl faasagh, as
ayns shen ghow eh padjer.

<span id="an_1:36">1:36</span> As deiyr Simon er, as adsyn va marish.

<span id="an_1:37">1:37</span> As tra v'ad er gheddyn eh, dooyrt ad
rish, Ta dy chooilley ghooinney briaght dty yei.

<span id="an_1:38">1:38</span> As dooyrt eh roo, Lhig dooin goll gys
baljyn sniessey dooin, dy voddym preacheil ayndoo shen myrgeddin: son
er-yn-oyr shen haink mee gys y theihll.

<span id="an_1:39">1:39</span> As ren eh preacheil ayns ny synagogueyn
oc trooid ooilley Galilee, as chast eh drogh spyrrydyn.

<span id="an_1:40">1:40</span> As haink lourane huggey, guee er, as
gliooney sheese huggey, as gra rish, My she dty aigney eh, foddee oo
mish y yannoo glen.

<span id="an_1:41">1:41</span> As va Yeesey er ny veiyghey lesh chymmey,
as heeyn eh magh e laue, as venn eh rish, as dooyrt eh, M'aigney's eh,
bee er dty ghlenney.

<span id="an_1:42">1:42</span> As cha row eh ny s'leah er loayrt, agh
chelleeragh daag y louraanys eh, as v'eh er ny ghlenney.

<span id="an_1:43">1:43</span> As hug eh currym geyre er, as chelleeragh
hug eh ersooyl eh.

<span id="an_1:44">1:44</span> As dooyrt eh rish, Jeeagh nagh loayr oo
veg rish dooinney erbee: agh immee royd, jeeagh oo hene da'n taggyrt, as
cheb son dty ghlenney shen doardee Moses son cowrey daue.

<span id="an_1:45">1:45</span> Agh hie eh roish, as ren eh toshiaght dy
hoilshaghey magh as dy skeayley mygeayrt yn chooish, ayns wheesh as nagh
dod Yeesey goll ny smoo dy foshlit gys yn ard-valley, agh v'eh mooie
ayns ynnydyn faasagh: as haink ad huggey veih dy chooilley ard.

<span id="an_2:1">2:1</span> As laghyn ny lurg shen, hie eh reesht gys
Capernaum, as ve er ny insh magh dy row eh ayns y thie.

<span id="an_2:2">2:2</span> As chelleeragh va ymmodee er nyn jaglym
cooidjagh, ayns wheesh as nagh row room dy ghoaill ad, wheesh as
mygeayrt y dorrys: as ren eh yn goo y phreacheil daue.

<span id="an_2:3">2:3</span> As haink ad huggey, cur lhieu fer va
seaghnit lesh y chingys-craaee, v'er ny hroggal stiagh liorish kiare dy
leih.

<span id="an_2:4">2:4</span> As tra nagh dod ad cheet er-gerrey da
kyndagh rish y chennid, rooisht ad kione y thie raad v'eh: as erreish
daue v'er vosley stiagh ny hrooid, lhig ad sheese y lhiabbee ayn va'n
palsee-doghanit ny lhie.

<span id="an_2:5">2:5</span> Tra hug Yeesey tastey da'n chredjue oc,
dooyrt eh rish y dooinney ching, Vac, ta dty pheccaghyn er nyn leih
dhyt.

<span id="an_2:6">2:6</span> Agh va shiartanse jeh ny scrudeyryn nyn
soie ayns shen, as v'ad resooney ayns nyn greeaghyn,

<span id="an_2:7">2:7</span> Cre'n-fa ta'n dooinney shoh loayrt goan
mollaghtagh? quoi oddys peccaghyn y leih, agh Jee ny-lomarcan?

<span id="an_2:8">2:8</span> As chelleeragh tra dennee Yeesey ayns e
spyrryd dy row ad myr shoh resooney cheu-sthie jeu hene, dooyrt eh roo,
Cre'n-fa ta shiu smooinaghtyn lheid ny reddyn shoh ayns nyn greeaghyn?

<span id="an_2:9">2:9</span> Cre sassey dy ghra, rish y palsee-doghanit,
Ta dty pheccaghyn er nyn leih dhyt: ny dy ghra, Irree, as trog seose dty
lhiabbee, as jean shooyl.

<span id="an_2:10">2:10</span> Agh dy vod fys y ve eu dy vel pooar ec
Mac y dooinney er y thalloo dy leih peccaghyn (dooyrt eh rish y
palsee-doghanit)

<span id="an_2:11">2:11</span> Ta mee gra rhyt, Irree, as trog seose dty
lhiabbee, as immee royd gys dty hie.

<span id="an_2:12">2:12</span> As chelleeragh dirree eh, hrog eh e
lhiabbee, as hie eh magh kiongoyrt roo ooilley, ayns wheesh as dy row ad
ooilley lhieent lesh atchim, as dy ren ad Jee y ghloyraghey, gra, Cha
vaik shin eh rieau er yn aght shoh.

<span id="an_2:13">2:13</span> As hie eh magh reesht rish oirr ny
marrey, as haink ooilley yn pobble huggey, as dynsee eh ad.

<span id="an_2:14">2:14</span> As myr v'eh goll shaghey, honnick eh Levi
mac Alpheus ny hoie ec boayrd y cheesh, as dooyrt eh rish, Eiyr orrym's.
As dirree eh seose as deiyr eh er.

<span id="an_2:15">2:15</span> As haink eh gy-kione, myr va Yeesey ny
hoie ec bee ayns y thie echey, dy ren myrgeddin ymmodee publicanee as
peccee soie sheese marish Yeesey as e heshaght: son va ymmodee er
n'eiyrt er.

<span id="an_2:16">2:16</span> As tra honnick ny scrudeyryn as ny
Phariseeyn eh gee marish publicanee as peccee, dooyrt ad rish e
ynseydee, Kys dy vel eh gee as giu marish publicanee as peccee?

<span id="an_2:17">2:17</span> Tra cheayll Yeesey shoh, dooyrt eh roo,
Cha vel feme ocsyn ta slane er yn er-lhee, agh ec sleih chingey: cha
daink mish dy eamagh er y vooinjer chairagh, agh er peccee gys arrys.

<span id="an_2:18">2:18</span> As ve cliaghtey ynseydee Ean as ny
Phariseeyn dy reayll trostey; as haink ad as dooyrt ad rish, Kys te dy
vel ynseydee Ean as ny Phariseeyn trostey, agh cha vel adsyn t'ou uss er
n'ynsaghey trostey?

<span id="an_2:19">2:19</span> As dooyrt Yeesey roo, Vod cloan y
chamyr-phoosee trostey, choud as ta'n dooinney-poosee maroo? choud as
ta'n dooinney-poosee maroo, cha vod ad trostey.

<span id="an_2:20">2:20</span> Agh hig ny laghyn, tra vees y
dooinney-poosee er ny ghoaill ersooyl voue, as eisht nee ad trostey ayns
ny laghyn shen.

<span id="an_2:21">2:21</span> As cha vel dooinney erbee whaaley peesh
dy eaddagh noa er shenn gharmad: er-nonney ta'n pheesh goaill y laane
ass y chenn gharmad, as bee yn raipey ny smessey na ve.

<span id="an_2:22">2:22</span> Chamoo ta dooinney erbee cur feeyn noa
ayns shenn voteilyn, er-nonney ta'n feeyn noa scoltey ny boteilyn, as
ta'n feeyn deayrtit, as bee ny boteilyn dy choayl orroo: agh shegin da
feeyn noa v'er ny chur ayns boteilyn noa.

<span id="an_2:23">2:23</span> As haink eh gy-kione, myr v'eh shooyl
trooid ny magheryn arroo er laa'n doonaght, dy ren e ynseydee toshiaght,
myr v'ad goll dy phluckey jeeassyn jeh'n arroo.

<span id="an_2:24">2:24</span> As dooyrt ny Phariseeyn rish, Cur-my-ner,
cre'n-fa t'ad shoh er laa'n doonaght jannoo shen nagh vel lowit?

<span id="an_2:25">2:25</span> As dooyrt eshyn roo, Nagh lhaih shiuish
rieau, cre ren David, tra v'eh ayns feme as accryssagh, eh-hene as y
vooinjer va marish?

<span id="an_2:26">2:26</span> Kys hie eh stiagh ayns thie Yee, rish
lhing Abiathar yn ard-saggyrt, as d'ee eh yn arran-casherick, nagh row
lowit dy ve eeit, agh liorish ny saggyrtyn, as hug eh eh myrgeddin
dauesyn va marish?

<span id="an_2:27">2:27</span> As dooyrt eh roo, Va'n doonaght er ny
yannoo son dooinney, as cha nee dooinney son y doonaght:

<span id="an_2:28">2:28</span> Shen-y-fa ta'n Mac dooinney ny Hiarn
myrgeddin er y doonaght.

<span id="an_3:1">3:1</span> As hie eh reesht stiagh ayns y synagogue,
as va dooinney ayns shen lesh laue shyrgit.

<span id="an_3:2">3:2</span> As va sooill oc er, dy yeeaghyn jinnagh eh
eh y lheihys er laa yn doonaght, dy voddagh oyr y ve oc dy phlaiynt noi.

<span id="an_3:3">3:3</span> As dooyrt eh rish y dooinney lesh y laue
shyrgit, Shass magh.

<span id="an_3:4">3:4</span> As dooyrt eh roo, Vel eh lowal dy yannoo
mie er laghyn y doonaght, ny dy yannoo olk? dy hauail bioys, ny dy
stroie eh? Agh v'adsyn nyn-dhost.

<span id="an_3:5">3:5</span> As tra v'eh er yeeaghyn mygeayrt orroo lesh
corree, v'eh seaghnit son creoghys nyn greeaghyn, as dooyrt eh rish y
dooinney, Sheeyn magh dty laue: as heeyn eh magh ee; as va e laue er ny
laanaghey myr y laue elley.

<span id="an_3:6">3:6</span> As hie ny Phariseeyn magh, as chelleeragh
ghow ad-hene, as ny Herodianee coyrle n'oi, kys oddagh ad eh y stroie.

<span id="an_3:7">3:7</span> Agh hie Yeesey dy lhiattee marish e
ynseydee gys oirr ny marrey: as deiyr earrooyn mooarey dy leih er veih
Galilee, as veih Judea,

<span id="an_3:8">3:8</span> As veih Jerusalem, as veih Idumea, as
veih'n cheu elley dy Yordan, as adsyn mygeayrt Tyre as Sidon, earroo
mooar, tra cheayll ad cre ny reddyn yindyssagh v'eh er n'yannoo, haink
ad huggey.

<span id="an_3:9">3:9</span> As loayr eh rish e ynseydee, lhong veg dy
ve aarloo er e hon, kyndagh rish y pobble, son nagh jinnagh ad chionney
stiagh er.

<span id="an_3:10">3:10</span> Son v'eh er laanaghey ymmodee, ayns
wheesh as dy row ad chionney stiagh huggey, dy ventyn rish, whilleen as
va dourinagh.

<span id="an_3:11">3:11</span> As ny spyrrydyn neughlen tra honnick ad
eh, huitt ad sheese kiongoyrt rish, as dyllee ad, gra, She Mac Yee oo.

<span id="an_3:12">3:12</span> As hug eh currym gyere orroo, gyn ad dy
insh magh quoi v'eh.

<span id="an_3:13">3:13</span> As hie eh seose er slieau, as deie eh er
y vooinjer baillish: as haink ad huggey.

<span id="an_3:14">3:14</span> As doardee eh ghaa-yeig dy ve marish, dy
voddagh eh coyrt ad magh dy phreacheil:

<span id="an_3:15">3:15</span> As dy voddagh pooar y ve oc dy lheihys
aslayntyn, as dy hilgey magh drogh-spyrrydyn.

<span id="an_3:16">3:16</span> As Simon lhiennoo eh Peddyr.

<span id="an_3:17">3:17</span> As Jamys mac Zebedee, as Ean braar Yamys
(as lhiennoo eh adsyn Boanerges, ta shen dy ghra, Cloan ny taarnee)

<span id="an_3:18">3:18</span> As Andreays, as Philip, as Bartholomew,
as Mian, as Thomase, as Jamys mac Alpheus, as Thaddeus, as Simon yn
Canaanite.

<span id="an_3:19">3:19</span> As Yuaase Iscariot, ren myrgeddin eh y
vrah: as hie ad stiagh ayns thie.

<span id="an_3:20">3:20</span> As va'n pobble er nyn jaglym cooidjagh
reesht, myr shen nagh row wheesh caa oc dy ghoaill beaghey.

<span id="an_3:21">3:21</span> As tra cheayll e gheiney-mooinjerey jeh,
hie ad magh dy ghoaill eh: son dooyrt ad, T'eh ass e cheeayl.

<span id="an_3:22">3:22</span> As dooyrt ny scrudeyryn haink neose veih
Jerusalem, Ta Beelzebub echey, as liorish prince ny drogh-spyrrydyn t'eh
tilgey magh drogh-spyrrydyn.

<span id="an_3:23">3:23</span> As deie eh orroo huggey, as dooyrt eh roo
ayns coraaghyn-dorraghey, kys oddys Satan Satan y chastey?

<span id="an_3:24">3:24</span> As my ta reeriaght girree-magh n'oi hene,
cha vod y reeriaght shen shassoo.

<span id="an_3:25">3:25</span> As my ta thie girree-magh n'oi hene, cha
vod y thie shen shassoo.

<span id="an_3:26">3:26</span> As my ta Satan girree-magh, as my t'eh
n'oi hene, cha vod eh shassoo, agh ta e phooar ec kione.

<span id="an_3:27">3:27</span> Cha vod dooinney erbee goll stiagh ayns
thie yn treanagh, as cragh y yannoo jeh e chooid, mannagh giangle eh
hoshiaght yn treanagh, as eisht nee eh cragh y yannoo er e hie.

<span id="an_3:28">3:28</span> Dy firrinagh ta mee gra riu, Bee dy
chooilley pheccah er ny leih da mec gheiney, as ny goan mollaghtagh
lioroo nee ad loayrt dy mollaghtagh:

<span id="an_3:29">3:29</span> Agh eshyn loayrys dy mollaghtagh noi yn
Spyrryd Noo, cha bee dy bragh leih ny chour, agh t'eh ayns dangeyr
coayl-anmey dy baagh farraghtyn.

<span id="an_3:30">3:30</span> Er-yn-oyr dy dooyrt ad, Ta spyrryd
neu-ghlen echey.

<span id="an_3:31">3:31</span> Eisht haink e vraaraghyn as e voir as
shassoo cheu-mooie (jeh'n dorrys) hug ad fys huggey dy heet dy loayrt
roo.

<span id="an_3:32">3:32</span> As va'n pobble nyn soie mygeayrt-y-mysh,
as dooyrt ad rish, Cur-my-ner, ta dty voir as dty vraaraghyn mooie
fenaght er dty hon.

<span id="an_3:33">3:33</span> As dreggyr eh ad, gra, Quoi my voir, ny
my vraaraghyn?

<span id="an_3:34">3:34</span> As yeeagh eh mygeayrt orroosyn va nyn
soie mygeayrt-y-mysh, as dooyrt eh, Cur-jee my-ner my voir as my
vraaraghyn.

<span id="an_3:35">3:35</span> Son quoi-erbee nee aigney Yee, she eshyn
my vraar, as my huyr, as my voir.

<span id="an_4:1">4:1</span> As ren eh toshiaght reesht dy ynsaghey rish
oirr ny marrey: as va earroo mooar dy leih er nyn jaglym cooidjagh
huggey, myr shen dy jagh eh er-board lhong, as hoie eh er y cheayn, as
va ooilley yn pobble liorish y cheayn, er y thalloo.

<span id="an_4:2">4:2</span> As dynsee eh daue ymmodee nheeghyn ayns
coraaghyn-dorraghey, as dooyrt eh roo ayns e ynsagh,

<span id="an_4:3">4:3</span> Clasht-jee, cur-my-ner hie correyder agh dy
chuirr:

<span id="an_4:4">4:4</span> As haink eh gy-kione myr v'eh cuirr, dy
huitt paart jeh'n rass rish oirr y raad, as haink eeanlee yn aer, as
d'ee ad seose eh.

<span id="an_4:5">4:5</span> As huitt paart er thalloo claghagh, raad
nagh row mooarane ooir echey, as chelleeragh daase eh, er-yn-oyr nagh
row diunid thallooin echey.

<span id="an_4:6">4:6</span> As tra ghow yn ghrian niart ve fiojit, as
er-yn-oyr nagh row eh er n'ghoaill fraue, ren eh shyrgaghey ersooyl.

<span id="an_4:7">4:7</span> As huitt paart mastey drineyn, as daase ny
drineyn seose marish, as phloogh ad eh, as cha dymmyrk eh mess.

<span id="an_4:8">4:8</span> Agh huitt cooid elley jeh ayns thalloo mie,
as hug eh magh mess ren gaase seose as bishaghey, as dymmyrk eh, paart
jeih fillaghyn as feed, as paart three-feed, as paart keead filley.

<span id="an_4:9">4:9</span> As dooyrt eh roo, Eshyn ta cleayshyn echey
dy chlashtyn, lhig da clashtyn.

<span id="an_4:10">4:10</span> As tra v'eh ny-lomarcan, denee yn
vooinjer va mygeayrt-y-mysh marish y daa ostyl yeig jeh mychione y
coraa-dorraghey.

<span id="an_4:11">4:11</span> As dooyrt eh roo, Diuish te er ny choyrt
dy hoiggal folliaght reeriaght Yee: agh dauesyn ta mooie, ta dy
chooilley nhee jeant ayns coraaghyn-dorraghey:

<span id="an_4:12">4:12</span> Son fakin hee ad, agh cha der ad tastey
as clashtyn cluinnee ad, agh cha gow ad tushtey; er-aggle ec traa erbee
dy beagh ad er nyn jyndaa, as dy beagh nyn beccaghyn er nyn leih daue.

<span id="an_4:13">4:13</span> As dooyrt eh roo, Nagh vel toiggal eu
jeh'n choraa-dorraghey shoh? as kys eisht nee shiu dy chooilley
choraa-dorraghey y hoiggal?

<span id="an_4:14">4:14</span> Ta'n correyder cuirr yn goo.

<span id="an_4:15">4:15</span> As ad shoh adsyn ta rish oirr y raad, ayn
ta'n goo er ny chuirr, agh tra t'ad er chlashtyn, ta'n drogh-spyrryd
cheet jeeragh, as goaill ersooyl yn goo va cuirt ayns nyn greeaghyn.

<span id="an_4:16">4:16</span> As ad shoh neesht yn vooinjer ta cuirt
ayns thalloo claghagh, ta, erreish daue v'er chlashtyn y goo,
chelleeragh dy ghoaill eh dy aggindagh:

<span id="an_4:17">4:17</span> Agh cha vel fraue oc ayndoo hene, as myr
shen cha vel ad cummal rish agh son earish: ny lurg shen tra ta seaghyn
ny tranlaase cheet orroo er coontey yn ghoo, chelleeragh ta nyn gredjue
failleil.

<span id="an_4:18">4:18</span> As ad shoh yn vooinjer ta cuirt mastey
drineyn: lheid as ta clashtyn y goo

<span id="an_4:19">4:19</span> As ta kiarail y theihll shoh, as
molteyraght berchys, as saynt reddyn elley goll stiagh, as plooghey yn
goo, as te cheet dy ve neu-vessoil.

<span id="an_4:20">4:20</span> As ad shoh yn vooinjer ta cuirt ayns
thalloo mie, lheid as ta clashtyn y goo, as ta dy ghoaill eh, as
gymmyrkey magh mess, paart jeih fillaghyn as feed, paart three-feed, as
paart keead-filley.

<span id="an_4:21">4:21</span> As dooyrt eh roo, Vel cainle dy ve er ny
choyrt fo saagh, ny fo lhiabbee? as nagh vel ee dy v'er ny choyrt ayns
cainleyr?

<span id="an_4:22">4:22</span> Son cha vel nhee erbee keillit, nagh bee
er ny hoilshaghey: ny nhee erbee freilt follit, nagh jig er-ash?

<span id="an_4:23">4:23</span> My ta cleayshyn ec dooinney erbee dy
chlashtyn lhig da clashtyn.

<span id="an_4:24">4:24</span> As dooyrt eh roo, Cur-jee tastey da ny ta
shiu dy chlashtyn: lesh y towse ta shiu towse, bee eh er ny howse diu:
as diuish ta clashtyn, bee ny smoo er ny choyrt.

<span id="an_4:25">4:25</span> Son eshyn ta echey, dasyn vees er ny
choyrt: as eshyn nagh vel echey, veihsyn vees er ny ghoaill eer shen
hene ny ta echey.

<span id="an_4:26">4:26</span> As dooyrt eh, Shoh myr ta reeriaght Yee,
myr dy dilgagh dooinney rass ayns y thalloo

<span id="an_4:27">4:27</span> As eh dy chadley, as dy irree oie as laa;
as y rass dy heet er y hoshiaght, as dy aase seose, gyn-yss da.

<span id="an_4:28">4:28</span> Son ta'n thalloo cur magh mess j'ee hene,
hoshiaght yn chass, eisht yn jeeas, ny lurg shen, yn arroo creen ayns y
jeeas.

<span id="an_4:29">4:29</span> Agh tra ta'n mess er greenaghey,
chelleeragh t'eh cur yn corran fo, er-yn-oyr dy vel y fouyr er jeet.

<span id="an_4:30">4:30</span> As dooyrt eh, Cre gys nee mayd reeriaght
Yee y hoyllaghey? ny lesh cre'n co-chaslys nee mayd y hoiaghey magh eh?

<span id="an_4:31">4:31</span> Te goll-rish grine dy rass mustard, ta ny
sloo, tra te cuirt ayns y thalloo, na dy chooilley rass ta ayns y
thalloo.

<span id="an_4:32">4:32</span> Agh tra te cuirt, te gaase seose, as
cheet dy ve ny smoo na ooilley ny lossreeyn, as cur magh banglaneyn
mooarey, myr shen dy vod eeanlee yn aer fastee y ghoaill fo'n scadoo
echey.

<span id="an_4:33">4:33</span> As lesh ymmodee dy lheid ny coraaghyn
dorraghey loayr eh yn goo roo, myr v'adsyn son goaill rish.

<span id="an_4:34">4:34</span> Agh fegooish coraa-dorraghey cha loayr eh
roo: as tra v'ad nyn-lomarcan hoilshee eh dy chooilley nhee da e
ostyllyn.

<span id="an_4:35">4:35</span> As yn laa cheddin tra va'n fastyr er,
dooyrt eh roo, Lhig dooin goll harrish gys y cheu elley.

<span id="an_4:36">4:36</span> As tra v'ad er chur ersooyl yn pobble,
hug ad lhieu eh myr v'eh ayns y lhong, as va myrgeddin lhongyn beggey
elley marish.

<span id="an_4:37">4:37</span> As dirree sterrym mooar dy gheay, as va
ny tonnyn brishey stiagh ayns y lhong, myr shen dy row ee nish er
lhieeney.

<span id="an_4:38">4:38</span> As v'eshyn ayns jerrey ny lhuingey ny
chadley er clooisag: as ghooisht ad eh, as dooyrt ad rish, Vainshter,
nagh vel geill ayd dy bee mayd caillit?

<span id="an_4:39">4:39</span> As dirree eh, as smaghtee eh yn gheay, as
dooyrt eh rish y faarkey, Gow fea, bee kiune: as ghow yn gheay fea, as
va kiuney vooar ayn.

<span id="an_4:40">4:40</span> As dooyrt eh roo, Cre'n-fa ta shiu cha
agglagh? kys te nagh vel credjue eu?

<span id="an_4:41">4:41</span> As v'ad feer agglagh, as dooyrt ad yn
derrey yeh rish y jeh elley, cre'n monney dy ghooinney eh shoh, dy vel y
gheay hene as faarkey cur biallys da?

<span id="an_5:1">5:1</span> . As haink ad harrish gys y cheu elley
jeh'n cheayn, gys cheer ny Gadarenee.

<span id="an_5:2">5:2</span> As tra v'eh er jeet ass y lhong,
chelleeragh haink ny whail veih mastey ny oaiaghyn, dooinney lesh
spyrryd neu-ghlen.

<span id="an_5:3">5:3</span> Va cummal mastey ny oaiaghyn, as cha
voddagh dooinney erbee y chiangley eh, eer lesh geulaghyn:

<span id="an_5:4">5:4</span> Er-y-fa dy row eh dy mennick er ny ve
kianlt lesh yiarnyn as geulaghyn, as va ny geulaghyn er ny ve tayrnit
veih-my-cheilley liorish, as ny yiarnyn brisht ayns peeshyn: as cha dod
dooinney erbee eh y veeinaghey.

<span id="an_5:5">5:5</span> As kinjagh oie as laa v'eh ayns ny sleityn,
as mastey ny oaiaghyn, gyllagh, as dy ghiarey eh-hene lesh claghyn.

<span id="an_5:6">5:6</span> Agh tra honnick eh Yeesey foddey jeh, roie
eh, as hug eh ooashley da,

<span id="an_5:7">5:7</span> As deie eh lesh ard-choraa, as dooyrt eh,
Cre'n eie t'ayd orrym, Yeesey, Vac yn Jee smoo ard? ta mee guee ort,
ayns ennym Yee, gyn oo dy my horchaghey.

<span id="an_5:8">5:8</span> (Son v'eh er ghra rish, Tar magh ass y
dooinney, uss spyrryd neu-ghlen)

<span id="an_5:9">5:9</span> As denee eh jeh, Cre'n ennym t'ort? As
dreggyr eh, gra, Ta m'ennym Legion Son ta shin ymmodee.

<span id="an_5:10">5:10</span> As ren eh aghin jeean huggey, gyn eh dy
chur ad ersooyl ass y cheer.

<span id="an_5:11">5:11</span> Nish va ayns shen, er-gerrey da ny
sleityn, griagh mooar dy vucyn fo bochillyn.

<span id="an_5:12">5:12</span> As ghuee ooilley ny drogh-spyrrydyn er,
gra, Eiyr shin gys ny mucyn, dy vod mayd goll stiagh ayndoo.

<span id="an_5:13">5:13</span> As chelleeragh hug Yeesey kied daue. As
hie ny spyrrydyn neu-ghlen roue, as hie ad stiagh ayns ny mucyn, as roie
yn ghriagh gour nyn mullee lesh yn eaynee gys y cheayn (v'ad mysh daa
housane) as v'ad plooghit ayns y cheayn.

<span id="an_5:14">5:14</span> As roie bochillyn ny mucyn roue, as dinsh
ad eh ayns yn ard-valley, as er y cheer. As hie ad magh dy akin cre va
jeant.

<span id="an_5:15">5:15</span> As haink ad gys Yeesey, as honnick ad
eshyn va'n drogh-spyrryd as y legion er ny ve ayn, ny hoie, as e eaddagh
er, as dy mie ayns e cheeayl, as ghow ad aggle.

<span id="an_5:16">5:16</span> As diush y vooinjer honnick eh daue, kys
ve er daghyrt dasyn va'n drogh-spyrryd er ve ayn, as myrgeddin mychione
ny mucyn.

<span id="an_5:17">5:17</span> As ren ad toshiaght dy ghuee er, eh dy
gholl roish ass ny ardjyn oc.

<span id="an_5:18">5:18</span> As tra v'eh er jeet gys y lhong, ren
eshyn va'n drogh spyrryd er ve ayn guee er kied y chur da goll marish.

<span id="an_5:19">5:19</span> Agh cha lhiggagh Yeesey da, agh dooyrt e
rish, Immee thie gys dty vooinjer hene, as insh daue cre ny reddyn
mooarey ta'n Chiarn er n'yannoo er dty hon, as dy vel chymmey er ve
echey ort.

<span id="an_5:20">5:20</span> As jimmee eh roish, as ren eh toshiaght
dy hoilshaghey magh ayns Decapolis, cre dy reddyn mooarey va Yeesey er
n'yannoo er e hon: as ghow dy chooilley ghooinney yindys.

<span id="an_5:21">5:21</span> As tra va Yeesey er n'gholl harrish
reesht ayns y lhong gys y cheu elley, va earroo mooar dy leih er nyn
jaglym cooidjagh huggey, as v'eh er-gerrey da'n cheayn.

<span id="an_5:22">5:22</span> As cur-my-ner, haink fer jeh reiltee yn
synagogue va enmyssit Jairus, as tra honnick eh eh, huitt eh sheese ec e
chassyn,

<span id="an_5:23">5:23</span> As ghuee eh er dy jeean, gra, Ta my
inneen veg ny lhie raad y vaaish, tar as cur dty laueyn urree, dy vod ee
v'er ny lheihys, as bee ee bio.

<span id="an_5:24">5:24</span> As hie Yeesey marish, as deiyr ymmodee dy
leih, as ren ad chionney stiagh er.

<span id="an_5:25">5:25</span> (As va ben dy row va seaghnit lesh
roie-foalley rish daa vlein jeig.

<span id="an_5:26">5:26</span> As v'ee er hurranse mooarane liorish
ymmodee fir-lhee, as er vaarail ooilley ny v'eck, as cha row ee veg
share, agh goll ny smessey,

<span id="an_5:27">5:27</span> Tra cheayll ee jeh Yeesey, haink ee ayns
y chennid cheu e chooylloo, as venn ee rish e gharmad.

<span id="an_5:28">5:28</span> Son dooyrt ee, My oddym agh bentyn rish e
eaddagh, bee'm er my laanaghey.

<span id="an_5:29">5:29</span> As chelleeragh va'n roie-foalley eck er
ny hyrmaghey: as dennee ee ayns e corp dy row ee er ny lheihys jeh'n
doghan shen.

<span id="an_5:30">5:30</span> As chelleeragh va fys ec Yeesey cheu
sthie jeh hene, dy row bree er n'gholl ass, as hyndaa eh mygeayrt ayns y
chennid, as dooyrt eh, Quoi venn rish my eaddagh?

<span id="an_5:31">5:31</span> As dooyrt e ostyllyn rish, T'ou fakin y
pobble chionney stiagh ort, as vel oo gra, Quoi venn rhym?

<span id="an_5:32">5:32</span> As yeeagh eh mygeayrt dy akin ish v'er
n'yannoo shoh.

<span id="an_5:33">5:33</span> Agh va'n ven agglagh as er-creau,
gennaghtyn ny va jeant aynjee, as haink ee as huitt ee sheese kiongoyrt
rish, as dinsh ee da ooilley yn irriney.

<span id="an_5:34">5:34</span> As dooyrt eh r'ee, Inneen, ta dty
chredjue, er dty laanaghey; immee ayns shee, as bee slane jeh dty
ghoghan).

<span id="an_5:35">5:35</span> Choud as v'eh foast loayrt, haink
feallagh veih thie fer-reill y synagogue dooyrt rish, ta dty inneen
marroo, cre s'lhiass dhyt trubbyl sodjey y chur er y vainshter?

<span id="an_5:36">5:36</span> Tra va Yeesey er chlashtyn yn fockle va
loayrit, dooyrt eh rish fer-reill yn synagogue, Ny gow aggle ynrycan
jean credjal.

<span id="an_5:37">5:37</span> As cha lhig eh da dooinney erbee cheet
geiyrt er, cheu-mooie jeh Peddyr, as Jamys, as Ean braar Yamys

<span id="an_5:38">5:38</span> As haink eh gys thie fer-reill yn
synagogue, as hug eh my-ner yn boirey, as adsyn va keayney as dobberan
dy trimshagh.

<span id="an_5:39">5:39</span> As tra v'eh er jeet stiagh, dooyrt eh
roo, Cre'n-fa ta ooilley yn anvea as y cheayney shoh? cha vel y ven-aeg
marroo agh ny cadley.

<span id="an_5:40">5:40</span> As hie ad son craidey mysh, agh tra v'eh
er chur ad ooilley magh, ghow eh ayr as moir y ven-aeg, as adsyn va
marish, as hie eh stiagh raad va'n ven-aeg ny lhie.

<span id="an_5:41">5:41</span> As ghow eh yn ven-aeg er laue, as dooyrt
eh r'ee, Talitha cumi, ta shen dy ghra, Ven-aeg (ta mee gra rhyt) irree.

<span id="an_5:42">5:42</span> As chelleeragh dirree yn ven-aeg, as
huill ee; son v'ee daa vlein jeig dy eash: as v'ad erskyn-towse
atchimagh.

<span id="an_5:43">5:43</span> As hug eh currym gyere orroo, nagh voghe
dooinney erbee fys er shoh: as doardee eh red ennagh dy ve er ny choyrt
j'ee dy ee.

<span id="an_6:1">6:1</span> .As hie eh magh veih shen, as haink eh gys
e heer hene, as deir e ostyllyn er.

<span id="an_6:2">6:2</span> As tra va'n doonaght er jeet ren eh
toshiaght dy ynsaghey ayns y synagogue: as ghow ymmodee jeusyn va dy
chlashtyn eh yindys mooar, gra, Cre voish ta ny reddyn shoh ec y
dooinney shoh? as cre'n chreenaght shoh t'er ny choyrt da, dy vel lheid
ny obbraghyn niartal er nyn obbraghey liorish ny laueyn echey?

<span id="an_6:3">6:3</span> Nagh nee shoh yn seyir mac Voirrey braar
Yamys as Yoses as Juda as Simon, as nagh vel ny shayraghyn echey ayns
shoh marin? as ghow ad comys rish.

<span id="an_6:4">6:4</span> Agh dooyrt Yeesey roo, Cha vel phadeyr
fegooish ooashley, agh ayns e heer hene, as mastey e chynney hene, as
ayns e hie hene.

<span id="an_6:5">6:5</span> As cha dod eh mirril erbee y obbraghey ayns
shen, cheu-mooie jeh dy dug eh e laueyn er reggryn dy leih chingey, as
dy ren eh ad y lheihys.

<span id="an_6:6">6:6</span> As ghow eh yindys jeh'n vee-chredjue oc. As
hie eh mygeayrt ny baljyn-cheerey oc gynsaghey.

<span id="an_6:7">6:7</span> As deie eh er y daa ostyl yeig huggey, as
ren eh toshiaght dy chur ad magh jees as jees, as hug eh daue pooar
harrish spyrrydyn neu-ghlen,

<span id="an_6:8">6:8</span> As sarey gyn ad dy ghoaill red erbee cour
nyn yurnah, agh ynrycan lorg: gyn ad dy ghoaill spaagey, ny arran, ny
argid ayns nyn sporran:

<span id="an_6:9">6:9</span> Agh dy gholl ayns nyn mraagyn, as gyn ad dy
chur orroo daa chooat.

<span id="an_6:10">6:10</span> As dooyrt eh roo, Raad erbee dy jed shiu
stiagh ayns thie, fuirree jee ayn derrey aagys shiu yn ynnyd shen.

<span id="an_6:11">6:11</span> As quoi-erbee nagh jean goaill riu, ny
geill y choyrt da ny goan eu, tra vees shiu goll reue, crie-jee yn Joan
ta fo ny cassyn eu, son feanish nyn 'oi. Dy firrinagh ta mee gra riu, Dy
bee eh ny sassey son Sodom as Gomorrah ec laa ny briwnys, na son yn ard
valley shen.

<span id="an_6:12">6:12</span> As hie ad magh, as ren ad preacheil,
sleih dy ghoaill arrys.

<span id="an_6:13">6:13</span> As deiyr ad magh ymmodee drogh-spyrrydyn,
as d'ooilee ad lesh ooil ymmodee sleih chingey, as ren ad ad y
laanaghey.

<span id="an_6:14">6:14</span> As cheayll ree Herod jeh (son va'n goo
echey er n'gholl magh) as dooyrt eh, Dy row Ean Bashtey er n'irree veih
ny merriu, as er-yn-oyr shen dy row mirrillyn er nyn obbraghey liorish.

<span id="an_6:15">6:15</span> Dooyrt paart dy leih, dy nee Elias v'ayn:
dooyrt feallagh elley, Dy nee phadeyr v'eh, ny myr fer jeh ny phadeyryn.

<span id="an_6:16">6:16</span> Agh tra cheayll Herod jeh, dooyrt eh, She
Ean Bashtey t'ayn, hug mish y kione jeh, t'eh er n'irree veih ny merriu.

<span id="an_6:17">6:17</span> Son va Herod hene er chur fys magh, as er
ghoaill Ean, as er choyrt eh ayns geulaghyn 'sy phryssoon, kyndagh rish
Herodias ben e vraar Philip son v'eh er phoosey ee.

<span id="an_6:18">6:18</span> Son va Ean er ghra rish Herod, Te noi yn
leigh dhyt ben dty vraarey y ve ayd son ben.

<span id="an_6:19">6:19</span> Shen-y-fa va Herodias ayns goanlys da, as
v'ee shleeuit er cur dy baase eh, agh cha daink eh lh'ee.

<span id="an_6:20">6:20</span> Son va Herod ayns ammys Ean, toiggal dy
row eh ny ghooinney cairagh as crauee as hug eh geill da, as er y
choyrle echey v'eh er n'yannoo ymmodee reddyn, as deaisht eh rish dy
arryltagh.

<span id="an_6:21">6:21</span> Agh tra va laa jesh er y hon er jeet, dy
ren Herod corrym rish y laa ruggyr eh, shibber y yannoo, son e hiarnyn,
ard-chaptanyn, as deiney ooasle Ghalilee:

<span id="an_6:22">6:22</span> As haink inneen Herodias cheddin stiagh,
as ghaunse ee, as ghow Herod as e ghoaldee va marish ard-voghey j'ee, as
dooyrt y ree rish y ven-aeg, Shir orrym's aghin erbee dy nailt, as
giall-ym dhyt eh.

<span id="an_6:23">6:23</span> As loo eh jee, Cre-erbee hirrys oo orrym,
ver-ym dhyt eh, gys y derrey lieh jeh my reeriaght.

<span id="an_6:24">6:24</span> As hie ee magh, as dooyrt ee rish e moir,
Cre hirrym? As dooyrt ish, Kione Ean Bashtey.

<span id="an_6:25">6:25</span> As haink ee stiagh er-y-chooyl ayns siyr
gys y ree, as hir ee, gra, Saillym oo dy chur dou nish hene er claare
kione Ean Bashtey.

<span id="an_6:26">6:26</span> As va'n ree trome trimshagh, ny yeih er
coontey e loo, as y vooinjer va nyn soie marish, cha row eh booiagh cur
obbal jee.

<span id="an_6:27">6:27</span> As chelleeragh hug y ree magh marrooder,
as doardee eh cur lesh e chione: as hie eh, as hug eh yn kione jeh Ean
ayns y phryssoon,

<span id="an_6:28">6:28</span> As hug eh lesh yn kione er claare, as
livrey eh eh gys y ven-aeg as livrey ish eh gys e moir.

<span id="an_6:29">6:29</span> As tra cheayll e ynseydee jeh shoh, haink
ad as hrog ad e chorp, as doanluck ad eh ayns lhiaght

<span id="an_6:30">6:30</span> As haink ny ostyllyn cooidjagh gys
Yeesey, as dinsh ad da dy chooilley nhee, chammah cre v'ad er n'yannoo,
as cre v'ad er n'ynsaghey.

<span id="an_6:31">6:31</span> As dooyrt eh roo, Tar-jee shiuish er-lheh
gys boayl faasagh, as gow-jee tammylt dy nyn aash: son va ymmodee cheet
as goll, as cha row caa oc wheesh as dy ee.

<span id="an_6:32">6:32</span> As jimmee ad ayns lhong gys ynnyd faasagh
er-lheh.

<span id="an_6:33">6:33</span> Agh honnick y pobble ad goll roue, as hug
ymmodee jeu enney er, as roie ad gys shen rish nyn gosh veih dy
chooilley ard-valley, as haink ad gys shen rhymboo, as chruinnee ad
huggey.

<span id="an_6:34">6:34</span> As tra va Yeesey er jeet er thalloo
honnick eh earroo mooar dy leih, as v'eh er ny veiyghey lesh chymmey
orroo, er-yn-oyr dy row ad myr kirree fegooish bochilley: as ren eh
toshiaght dy ynsaghey ad ayns ymmodee reddyn.

<span id="an_6:35">6:35</span> As tra va'n laa nish foddey baarit, haink
e ostyllyn huggey, as dooyrt ad, Shoh boayl faasagh, as ta'n traa nish
er n'gholl foddey shaghey:

<span id="an_6:36">6:36</span> Lhig y raad daue, dy vod ad goll er y
cheer mygeayrt, as gys ny baljyn cheerey, dy chionnaghey arran daue
hene: son cha vel veg y veaghey oc.

<span id="an_6:37">6:37</span> As dreggyr eshyn as dooyrt eh roo,
Cur-jee shiuish bee daue. As dooyrt ad rish, Nailt shin goll dy
chionnaghey feeagh daa cheead ping dy arran, as beaghey 'chur daue?

<span id="an_6:38">6:38</span> Dooyrt eh roo, Cre-woad bwilleen t'eu?
immee-jee as jeeagh-jee. As tra va fys oc, dooyrt ad, Queig, as daa
eeast.

<span id="an_6:39">6:39</span> As doardee eh daue ad dy chur orroo
ooilley soie sheese ayns sheshaghtyn er yn aiyr ghlass.

<span id="an_6:40">6:40</span> As hoie ad sheese ayns roaghyn, keead as
lieh-cheead ayns roa.

<span id="an_6:41">6:41</span> As tra v'eh er ghoaill ny queig
bwilleenyn as y daa eeast, yeeagh eh seose gys niau, as vannee eh, as
vrish eh ny bwilleenyn, as hug eh ad da e ostyllyn dy hoiaghey rhymboo;
as y daa eeast rheynn eh ny mast' oc ooilley.

<span id="an_6:42">6:42</span> As ren ad ooilley gee, as v'ad er nyn
n'yannoo magh.

<span id="an_6:43">6:43</span> As hrog ad jeh'n fooilliagh as jeh ny
eeastyn lane daa vaskad jeig.

<span id="an_6:44">6:44</span> As v'adsyn v'er n'ee jeh ny bwilleenyn
mysh queig thousane dooinney.

<span id="an_6:45">6:45</span> As chelleeragh hug eh er e ostyllyn
lhuingys y ghoaill, as ad dy gholl roish gys y cheu elley gys Bethsaida,
choud as v'eh cur y pobble ersooyl.

<span id="an_6:46">6:46</span> As tra v'eh er chur ad ersooyl, hie eh
seose er slieau dy ghoaill padjer.

<span id="an_6:47">6:47</span> As tra va'n fastyr er jeet, va'n lhong
ayns mean ny marrey, as eshyn ny-lomarcan er y thalloo.

<span id="an_6:48">6:48</span> As honnick eh ad tooilleil ayns gymmyrt
(son va'n gheay nyn 'oi oc) as mygeayrt y chiarroo arrey jeh'n oie,
haink eh huc shooyll er y cheayn, as ren eh myr dy ragh eh shaghey ad.

<span id="an_6:49">6:49</span> Agh tra honnick ad eh shooyll er y
cheayn, heill ad dy nee scaan v'ayn, as dyllee ad.

<span id="an_6:50">6:50</span> (Son honnick ad ooilley eh, as v'ad
seaghnit.) As chelleeragh loayr eh roo, as dooyrt eh roo, Bee-jee dy
yien mie, she mish t'ayn, ny gow-jee aggle.

<span id="an_6:51">6:51</span> As hie eh seose 'sy lhong huc, as ghow yn
gheay fea: as v'ad feer atchimagh ayndoo hene erskyn towse, as goaill
yindys.

<span id="an_6:52">6:52</span> Son cha chooinee ad er (mirril) ny
bwilleenyn, son va'n cree oc er ny chreoghey.

<span id="an_6:53">6:53</span> As tra v'ad er n'gholl harrish, haink ad
gys cheer Ghennesaret, as hayrn ad gys thalloo.

<span id="an_6:54">6:54</span> As tra v'ad er jeet ass y lhong,
chelleeragh hug y sleih enney er,

<span id="an_6:55">6:55</span> As roie ad trooid ooilley yn cheer
mygeayrt, as hug ad lhieu er lhiabbaghyn adsyn va ching, raad v'ad
clashtyn v'eh.

<span id="an_6:56">6:56</span> As raad erbee dy jagh eh, gys
baljyn-cheerey, ny ard-valjyn, ny er y cheer, lhie ad yn vooinjer hingey
ayns ny raaidyn, as ghuee ad er agh dy ventyn rish oirr e gharmad: as
whilleen as venn rish, v'ad er nyn lheihys.

<span id="an_7:1">7:1</span> .Eisht haink cooidjagh huggey ny Phariseeyn
as shiartanse jeh ny scrudeyryn, haink veih Jerusalem.

<span id="an_7:2">7:2</span> As tra honnick ad paart jeh e ostyllyn gee
arran lesh laueyn neu-ghlen (ta shen dy ghra gyn-niee) hooar ad foill.

<span id="an_7:3">7:3</span> Son cha vel ny Phariseeyn, ny veg jeh ny
Hewnyn goaill beaghey mannagh vel ad dy kiaralagh niee nyn laueyn,
freayll oardaghyn y chanstyr.

<span id="an_7:4">7:4</span> As tra t'ad cheet thie veih'n vargey, cha
vel ad gee, derrey t'ad niee. As ta ymmodee dy reddyn elley, t'ad er
ghoaill orroo dy reayll, niee cappanyn as siyn crayee, siyn prashey as
buird.

<span id="an_7:5">7:5</span> Eisht denee ny Phariseeyn as ny scrudeyryn
jeh, Cre'n-fa nagh vel dty ostyllyn freayll oardaghyn y chanstyr, agh
t'ad gee arran lesh laueyn nagh vel nieet?

<span id="an_7:6">7:6</span> Dreggyr eshyn as dooyrt eh roo, S'mie ren
Esaias phadeyrys jiuish, chrauee-oalsey, myr te scruit, Ta'n pobble shoh
cur ooashley dou lesh nyn meillyn, agh ta'n cree oc foddey voym.

<span id="an_7:7">7:7</span> Ny-yeih ayns fardail t'ad cur ooashley
dooys, gynsaghey son y goo aym's, oardaghyn deiney.

<span id="an_7:8">7:8</span> Son treigeil annaghyn Yee ta shiu freayll
oardaghyn deiney, niee siyn crayee as cappanyn: as ymmodee lheid ny
reddyn shen ta shiu dy yannoo.

<span id="an_7:9">7:9</span> As dooyrt eh roo, S'mie ta shiu jannoo
anney Yee gyn vree, dy hoiaghey seose ny oardaghyn eu hene.

<span id="an_7:10">7:10</span> Son ta Moses er ghra, Cur arrym da dty
ayr as da dty voir: as, Eshyn ta gweeaghyn da ayr ny moir, lhig da ve
deyrit gy baase.

<span id="an_7:11">7:11</span> Agh ta shiuish gra, My jir dooinney rish
e ayr ny e voir, She Corban eh, ta shen dy ghra, Yn chooid-choonee shen
oddagh uss jerkal rish voym's, te gioot er ny chasherickey gys Jee:

<span id="an_7:12">7:12</span> As cha vel shiu lhiggey da red erbee
sodjey y yannoo son e ayr ny e voir:

<span id="an_7:13">7:13</span> Jannoo goo Yee gyn vree trooid ny
oardaghyn eu, ta shiu er harey: as ymmodee lheid ny reddyn shoh ta shiu
dy yannoo.

<span id="an_7:14">7:14</span> As tra v'eh er n'eamagh er ooilley yn
pobble huggey, dooyrt eh roo, Eaisht-jee ooilley rhym's, as toig-jee.

<span id="an_7:15">7:15</span> Cha vel nhee erbee veih cheu-mooie jeh
dooinney, oddys goll stiagh ayn, as jannoo neu-ghlen jeh: agh ny reddyn
ta cheet veih cheu-sthie jeh, ad shen ta jannoo neu-ghlen jeh'n
dooinney.

<span id="an_7:16">7:16</span> My ta dooinney erbee as cleayshyn echey
dy chlashtyn, lhig da clashtyn.

<span id="an_7:17">7:17</span> As tra v'eh er n'gholl stiagh ayns y thie
veih'n pobble, denee e ostyllyn jeh my chione y coraa-dorraghey.

<span id="an_7:18">7:18</span> As dooyrt eh roo, Vel shiuish myrgeddin
lesh cha beg dy hushtey? nagh vel shiu foast cur tastey, cre-erbee veih
cheu-mooie ta goll stiagh ayns y dooinney, nagh vod eh jannoo neu-ghlen
jeh,

<span id="an_7:19">7:19</span> Er-y-fa nagh vel eh goll stiagh ayns y
chree; agh ayns y volg, as goll magh trooid y chorp, glenney dy
chooilley veaghey?

<span id="an_7:20">7:20</span> As dooyrt eh, Shen ta cheet magh ass y
dooinney, ta jannoo yn dooinney neu-ghlen.

<span id="an_7:21">7:21</span> Son veih cheu-sthie, magh veih creeaghyn
deiney, ta cheet drogh-smooinaghtyn, brishey-poosey, maarderys,
dunverys,

<span id="an_7:22">7:22</span> Maarlys, saynt, olkys, molteyrys,
rouanys, drogh-hooill, goan mollaghtagh, moyrn, ommijys:

<span id="an_7:23">7:23</span> Ta ooilley ny drogh reddyn shoh cheet
veih cheu-sthie, as jannoo yn dooinney neu-ghlen.

<span id="an_7:24">7:24</span> As hrog eh er veih shen, as jimmee eh gys
ardjyn Tyre as Sidon, as hie eh stiagh ayns thie, as cha baillish fys y
ve ec dooinney erbee er, agh cha dod eh ve keillit.

<span id="an_7:25">7:25</span> Son va ben dy row, va'n inneen aeg eck as
spyrryd neu-ghlen aynjee, tra cheayll ee jeh, haink ee as huitt ee
sheese ec e chassyn:

<span id="an_7:26">7:26</span> (Va'n ven ny Greek, jeh cheer
Syrophenicia) as ghuee ee er, eh dy hilgey magh yn drogh-spyrryd ass e
hinneen.

<span id="an_7:27">7:27</span> Agh dooyrt Yeesey r'ee, Lhig da'n chloan
ve hoshiaght jeant magh: son cha vel eh cooie arran ny clienney y
ghoaill as y hilgey eh gys moddee.

<span id="an_7:28">7:28</span> As dreggyr ish as dooyrt ee, S'feer shen
Hiarn: foast ta ny moddee fo yn voayrd as ad gee brooillagh ny clienney.

<span id="an_7:29">7:29</span> As dooyrt eh r'ee, Son y raa shoh, immee
royd, ta'n drogh-spyrryd er gholl ass dty inneen.

<span id="an_7:30">7:30</span> As tra v'ee er jeet thie, hooar ee e
hinneen ny lhie er y lhiabbee, as y drogh spyrryd er gholl ass-jee.

<span id="an_7:31">7:31</span> As hie eh reesht veih ardjyn Tyre as
Sidon, as haink eh gys faarkey Ghalilee, trooid mean ardjyn Decapolis.

<span id="an_7:32">7:32</span> As hug ad lhieu huggey dooinney bouyr,
balloo: as ghuee ad er eh dy chur e laue er.

<span id="an_7:33">7:33</span> As ghow eh dy lhiattee eh veih'n pobble,
as hug eh e veir ayns e chleayshyn, as hug eh magh shelley, as venn eh
rish e hengey.

<span id="an_7:34">7:34</span> As yeeagh eh seose gys niau, as lhig eh
osney, as dooyrt eh rish, Ephphatha, ta shen, Bee foshlit.

<span id="an_7:35">7:35</span> As chelleeragh va ny cleayshyn echey er
nyn vosley, as streng e hengey er ny eaysley, as haink e ghlare lesh.

<span id="an_7:36">7:36</span> As hug eh currym orroo gyn ad dy insh
shoh da dooinney erbee: agh myr smoo hug eh currym orroo, wheesh shen
foddey smoo ren adsyn y hoilshaghey eh.

<span id="an_7:37">7:37</span> As v'ad erskyn towse atchimagh, gra, T'eh
er n'yannoo dy chooilley nhee dy mie: t'eh cur chammah er ny beuyr dy
chlashtyn, as ny balloo dy loayrt.

<span id="an_8:1">8:1</span> .Ayns ny laghyn shen va earroo yn phobble
feer vooar, as gyn veg y veaghey oc dy ghoaill, deie Yeesey er e
ostyllyn huggey, as dooyrt eh roo:

<span id="an_8:2">8:2</span> Ta chymmey aym's er y pobble, er-yn-oyr dy
vel ad er ny ve marym nish three laa, as nagh vel monney oc dy ee:

<span id="an_8:3">8:3</span> As my ver-ym ad ersooyl nyn drostey gys nyn
dhieyn hene, nee ad gannooinaghey er y raad: son ta paart jeu er jeet
veih foddey.

<span id="an_8:4">8:4</span> As dreggyr e ostyllyn eh, Cre voish oddys
dooinney ad shoh y yannoo magh lesh arran ayns shoh ayns yn aasagh?

<span id="an_8:5">8:5</span> As denee eh jeu, Cre-woad bwilleen t'eu? As
dooyrt adsyn, Shiaght.

<span id="an_8:6">8:6</span> As doardee eh da'n pobble dy hoie sheese er
y thalloo: as ghow eh ny shiaght bwilleenyn, as hug eh booise, as vrish
eh, as hug eh ad da e ostyllyn dy hoiaghey rhymboo; as ren adsyn
shirveish ad er y pobble.

<span id="an_8:7">8:7</span> As va kuse dy eeastyn beggey oc: as vannee
eh, as doardee eh dy hoiaghey ad shen myrgeddin er nyn meealloo.

<span id="an_8:8">8:8</span> Myr shen ren ad gee, as v'ad er nyn
n'yannoo magh, as hrog ad jeh'n fooilliagh va er-mayrn, lane shiaght
baskadyn.

<span id="an_8:9">8:9</span> As v'adsyn ren gee mysh kiare thousaneyn,
as hug eh ad ersooyl.

<span id="an_8:10">8:10</span> As jeeragh ghow eh lhuingys marish e
ostyllyn, as haink eh gys ardjyn Dalmanutha.

<span id="an_8:11">8:11</span> As haink ny Phariseeyn magh, as ren ad
toshiaght dy enaght questionyn jeh, as dy hirrey er cowrey veih niau,
er-chee dy phrowal eh.

<span id="an_8:12">8:12</span> As ren eh osnaghey dy trome ayns e
spyrryd, as dooyrt eh, Cre'n-fa ta'n chee oghe shoh shirrey cowrey? dy
firrinagh ta mee gra riu, Nagh bee cowrey er ny choyrt da'n cheeloghe
shoh.

<span id="an_8:13">8:13</span> As daag eh ad, as ghow eh lhuingys
reesht, as haink eh gys y cheu elley.

<span id="an_8:14">8:14</span> Nish va e ostyllyn er yarrood dy ghoaill
arran maroo, as cha row oc ayns y lhong agh un willeen.

<span id="an_8:15">8:15</span> As hug eh currym orroo, gra, Bee-jee er
nyn arrey, cur-jee twoaie jeh soorid ny Phariseeyn, as jeh soorid Herod.

<span id="an_8:16">8:16</span> As v'ad pleadeil ry-cheilley, gra, Ta
shoh er-yn-oyr nagh vel arran ain.

<span id="an_8:17">8:17</span> As tra va fys ec Yeesey er, dooyrt eh
roo, Cre'n-fa ta shiu arganey ny-vud eu hene, son nagh vel arran eu?
nagh vel shiu foast cur tastey, ny toiggal? vel y cree eu foast moal
ayns tushtey?

<span id="an_8:18">8:18</span> Shiuish ta sooillyn eu, nagh vel shiu
fakin? as cleayshyn, nagh vel shiu clashtyn? as nagh vel eh eu ayns
cooinaghtyn?

<span id="an_8:19">8:19</span> Tra vrish mish ny queig bwilleenyn mastey
queig thousaneyn, cre whilleen baskad d'ooilliagh hrog shiu? Dooyrt ad
rish, Daa vaskad jeig.

<span id="an_8:20">8:20</span> As tra vrish mee ny shiaght mastey kiare
thousaneyn, cre whilleen baskad d'ooilliagh hrog shiu? As dooyrt adsyn,
shiaght.

<span id="an_8:21">8:21</span> As dooyrt eh roo, Kys te nagh vel shiu
goaill tushtey?

<span id="an_8:22">8:22</span> As haink eh gys Bethsaida, as hug ad
lhieu dooinney doal huggey, as ghuee ad er eh dy ventyn rish.

<span id="an_8:23">8:23</span> As ghow eh yn dooinney doal er laue as
leeid eh eh magh ass y valley; as tra v'eh er chur shelley er e
hooillyn, as er chur e laueyn er, denee eh jeh row eh fakin nhee erbee.

<span id="an_8:24">8:24</span> As yeeagh eh seose, as dooyrt eh, Hee-ym
deiney myr biljyn, shooyll.

<span id="an_8:25">8:25</span> Ny lurg shen, hug eh e laueyn reesht er e
hooillyn, as hug eh er jeeaghyn seose: as hooar eh e hoilshey, as
honnick eh dy chooilley ghooinney dy cronnal.

<span id="an_8:26">8:26</span> As hug eh eh ersooyl gys e hie, gra, Ny
gow stiagh ayns y valley, chamoo inshys oo eh da unnane erbee ayns y
valley.

<span id="an_8:27">8:27</span> As hie Yeesey as e ostyllyn magh gys
baljyn Cesarea Philippi: as er y raad denee eh jeu, gra, Cre ta deiney
dy ghra my-mychione's, quoi mee?

<span id="an_8:28">8:28</span> As dreggyr ad, Ean Bashtey: agh ta paart
gra, Elias; as feallagh elley, Fer jeh ny phadeyryn.

<span id="an_8:29">8:29</span> As dooyrt eh roo, Agh quoi ta shiuish dy
ghra dy vel mee? As dreggyr Peddyr as dooyrt eh rish, Oo yn Creest.

<span id="an_8:30">8:30</span> As hug eh currym orroo gyn ad dy insh da
doinney erbee quoi v'eh.

<span id="an_8:31">8:31</span> As ren eh toshiaght dy hoilshaghey daue,
dy row yn Mac dooinney dy hurranse ymmodee reddyn, as dy ve mee-lowit
liorish y chanstyr, as ny ard-saggyrtyn as ny scrudeyryn, as dy ve er ny
choyrt gy-baase, as er y trass laa dy irree reesht.

<span id="an_8:32">8:32</span> As loayr eh yn raa shoh dy foshlit. As
ghow Peddyr eh dy lhiattee, as ren eh toshiaght dy choyrlaghey eh.

<span id="an_8:33">8:33</span> Agh tra v'eh er jyndaa mygeayrt, as er
yeeaghyn er e ostyllyn, hug eshyn oghsan da Peddyr, gra, Ass my enish, y
violeyder: son cha vel ennaghtyn ayd jeh ny reddyn ta bentyn rish Jee,
agh jeh ny reddyn ta bentyn rish deiney.

<span id="an_8:34">8:34</span> As tra v'eh er n'eamagh er y pobble
huggey, marish e ostyllyn, dooyrt eh roo, Quoi-erbee ta aggindagh geiyrt
orrym's, lhig da eh-hene y obbal, as e chrosh y hroggal, as geiyrt
orrym.

<span id="an_8:35">8:35</span> Son quoi-erbee baillish e vioys y hauail,
caillee eh eh; agh quoi-erbee chailIys e vioys er my ghraih's as graih
yn tushtal, sauee eh eh.

<span id="an_8:36">8:36</span> Son cre'n vondeish vees ec dooinney my
chosnys eh yn seihll ooilley, as e annym hene y choayl?

<span id="an_8:37">8:37</span> Ny cre nee dooinney y choyrt ayns coonrey
son e annym?

<span id="an_8:38">8:38</span> Quoi-erbee er-y-fa shen ghoys nearey
roym's, as roish my ghoan, ayns y cheeloghe foalsey as peccoil shoh,
roishyn myrgeddin ghoys Mac y dooinney nearey, tra hig eh ayns gloyr e
Ayrey, as ny ainleyn casherick marish.

<span id="an_9:1">9:1</span> As dooyrt eh roo, Dy firrinagh ta mee gra
riu, Dy vel paart jeusyn ta nyn shassoo ayns shoh, nagh jean blashtyn er
y baase, derrey vees ad er vakin reeriaght Yee er jeet lesh pooar.

<span id="an_9:2">9:2</span> As ec kione shey laa, ghow Yeesey marish
Peddyr as Jamys, as Ean, as hug eh lesh ad seose gys slieau ard ad-hene
er-lheh: as va'n cummey echey er ny chaghlaa kiongoyrt roo.

<span id="an_9:3">9:3</span> As haink y coamrey echey dy ve sollys,
erskyn towse gial myr y sniaghtey; nagh row walker er y thalloo oddagh
jannoo cha gial roo.

<span id="an_9:4">9:4</span> As hug ad my-ner Elias, as Moses: as ad
taggloo rish Yeesey.

<span id="an_9:5">9:5</span> As dreggyr Peddyr as dooyrt eh rish Yeesey,
Vainshter, s'maynrey dooinyn dy hannaghtyn ayns shoh: as lhig dooin
three cabbaneyn y hroggal, cabbane er dty hon's, as cabbane son Moses,
as cabbane son Elias.

<span id="an_9:6">9:6</span> Son cha row fys echey cre dy ghra, son
s'mooar yn aggle v'orroo.

<span id="an_9:7">9:7</span> As ren bodjal scadoo y hilgey harrystoo: as
haink coraa ass y vodjal, gra, Shoh my vac ennoil; eaisht-jee rish.

<span id="an_9:8">9:8</span> As chelleeragh jeeaghyn mygeayrt, cha vaik
ad dooinney erbee agh Yeesey ynrycan maroo hene.

<span id="an_9:9">9:9</span> As myr v'ad cheet neose jeh'n clieau, hug
eh currym orroo, gyn ad dy insh da dooinney erbee cre v'ad er vakin,
derrey veagh Mac y dooinney er n'irree veih ny merriu.

<span id="an_9:10">9:10</span> As dreill ad y raa shen oc hene, resooney
yn derrey yeh rish y jeh elley cre v'er ny hoiggal liorish yn irree
seose-reesht veih ny merriu.

<span id="an_9:11">9:11</span> As denee ad jeh, gra, Cre'n-oyr ta ny
scrudeyryn gra, dy vel Elias dy heet hoshiaght?

<span id="an_9:12">9:12</span> As dreggyr eshyn as dinsh eh daue, Dy row
Elias dy firrinagh dy heet hoshiaght, as dy lhiassaghey dy chooilley
nhee, as kys te scruit mychione Mac y dooinney dy nhegin da goll trooid
mooarane surranse, as beg dy ve soit jeh.

<span id="an_9:13">9:13</span> Agh ta mish gra riu, dy vel Elias dy
jarroo er jeet, myr te scruit jeh, as dy vel ad er n'yannoo rish myr
bailloo.

<span id="an_9:14">9:14</span> As tra v'eh er jeet gys e ostyllyn
honnick eh chaglym mooar dy leih my geayrt-y-moo, as ny scrudeyryn
arganey roo.

<span id="an_9:15">9:15</span> As chelleeragh tra honnick yn pobble eh,
ghow ad ooilley lane boggey jeh, as roie ad huggey goltaghey da.

<span id="an_9:16">9:16</span> As denee eh jeh ny scrudeyryn, Cre ny
questionyn va shiu dy enaght jeu?

<span id="an_9:17">9:17</span> As dreggyr fer jeh'n cheshaght, as dooyrt
eh, Vainshter, Ta mee er chur lhiam my vac hood, ayn ta spyrryd balloo:

<span id="an_9:18">9:18</span> As raad erbee dy vel eh dy ghoaill eh,
t'eh dy eiyrt eh noon as noal; as t'eh keshal as snaggeraght Iesh e
eeacklyn, as shymley ersooyl: as loayr mee rish dty ostyllyn, ad dy
chastey eh; agh cha daink eh lhieu.

<span id="an_9:19">9:19</span> Dreggyr eshyn as dooyrt eh, O heeloghe
vee-chredjuagh, caid ta mish dy ve meriu? caid ta mee dy hurranse diu?
cur lhiat eh hym's.

<span id="an_9:20">9:20</span> As hug ad lhieu eh huggey: as tra honnick
eh eh, chelleeragh deiyr y spyrryd eh noon as noal, as huitt eh er y
thalloo, rowlal as keshal ec y veeal.

<span id="an_9:21">9:21</span> As denee eh jeh'n ayr echey, Caid neayr
as haink shoh er? As dooyrt eh, T'eh er ve myr shoh neayr as v'eh ny
lhiannoo.

<span id="an_9:22">9:22</span> As dy mennick t'eh er hilgey eh ayns yn
aile, as ayns ny ushtaghyn, dy stroie eh: agh my oddys oo nhee erbee y
yannoo, jean chymmey orrin, as cooin lhien.

<span id="an_9:23">9:23</span> Dooyrt Yeesey rish, My oddys oo credjal,
ta dy chooilley nhee cheet leshyn ta credjal.

<span id="an_9:24">9:24</span> As chelleeragh deie ayr y lhiennoo, as
dooyrt eh lesh jeir, Hiarn, ta mee credjal; niartee lesh my chredjue
faase.

<span id="an_9:25">9:25</span> Tra honnick Yeesey dy row yn pobble ayns
preis chionney dy cheilley, vaggyr eh er y spyrryd neu-ghlen, as dooyrt
eh rish, Uss spyrryd balloo as bouyr, ta mee dy dty harey, Oo dy heet
magh ass, as gyn arragh dy gholl stiagh ayn.

<span id="an_9:26">9:26</span> As dyllee yn spyrryd, as deiyr eh noon as
noal eh, as haink eh magh ass; as v'eh myr dy beagh eh marroo, ayns
wheesh as dy dooyrt ymmodee, T'eh marroo.

<span id="an_9:27">9:27</span> Agh ghow Yeesey eh er laue, as hrog eh eh
seose, as dirree eh.

<span id="an_9:28">9:28</span> As tra v'eh er jeet stiagh ayns y thie,
denee e ostyllyn jeh er-lheh, Cre'n-oyr nagh voddagh shin y chastey eh?

<span id="an_9:29">9:29</span> As dooyrt eh roo, Cha vel y keint shoh
cheet magh er aght erbee, agh liorish padjer as trostey.

<span id="an_9:30">9:30</span> As jimmee eh veih shen, as hie ad trooid
Galilee; as cha baillish fys y ve ec dooinney erbee er.

<span id="an_9:31">9:31</span> Son dynsee eh e ostyllyn, as dooyrt eh
roo, Ta Mac y dooinney dy ve livreit gys laueyn deiney, as marree ad eh,
as erreish da v'er ny varroo, nee eh girree reesht yn trass laa.

<span id="an_9:32">9:32</span> Agh cha hoig ad yn raa shen, as cha
by-lhoys daue fenaghtyn jeh.

<span id="an_9:33">9:33</span> As haink eh gys Capernaum, as ayns y thie
denee eh jeu, Cre'n taggloo shen va eu ny mast' eu hene er y raad?

<span id="an_9:34">9:34</span> Agh v'ad nyn-dhost: Son er y raad v'ad
pleadeil nyn mast' oc hene, quoi syrjey veagh.

<span id="an_9:35">9:35</span> As hoie eh sheese, as deie eh er y
ghaa-yeig, as dooyrt eh roo, My ta dooinney erbee geearree dy ve
hoshiaght, bee eh er-jerrey ooilley, as ny harvaant da ooilley.

<span id="an_9:36">9:36</span> As ghow eh lhiannoo, as hoie eh eh
kiongoyrt roo: as tra v'eh er ghoaill eh ayns e roihaghyn, dooyrt eh
roo,

<span id="an_9:37">9:37</span> Quoi-erbee nee soiaghey jeh unnane dy
lheid y chloan shoh, t'eh soiaghey jeem's: as quoi-erbee nee soiaghey
jeem's, cha nee jeem's t'eh soiaghey, agh jehsyn t'er my choyrt.

<span id="an_9:38">9:38</span> As dreggyr Ean eh, gra, Vainshter,
honnick shin fer castey drogh-spyrrydyn ayns dty ennym's, as cha vel eh
geiyrt orrinyn, as ren shin eh y lhiettal, er-yn-oyr nagh vel eh geiyrt
orrinyn.

<span id="an_9:39">9:39</span> Agh dooyrt Yeesey, Ny jean-jee eh y
lhiettal: son cha vel dooinney erbee nee mirril y yannoo ayns m'ennym's,
oddys dy eddrym loayrt olk jee'm.

<span id="an_9:40">9:40</span> Son eshyn nagh vel nyn 'oi, t'eh er nyn
baart.

<span id="an_9:41">9:41</span> Son quoi-erbee ver diu cappan dy ushtey
dy iu, ayns m'ennym's, er-yn-oyr dy vel shiu bentyn gys Creest, dy
firrinagh ta mee gra riu, nagh gaill eh e leagh.

<span id="an_9:42">9:42</span> As quoi-erbee ver oyr da unnane jeh'n
vooinjer veggey shoh ta credjal aynym's dy huittym ( veih'n chredjue )
bare da clagh wyllin dy ve croghit mysh e wannal, as eh dy ve tilgit
ayns y cheayn.

<span id="an_9:43">9:43</span> As my ta dty laue dy dty hayrn gys yn
olk, giare jeed ee: te ny share dhyt goll stiagh ayns y vea veayn,
baccagh, na daa laue y ve ayd, as oo dy gholl gys niurin, gys yn aile
nagh bee dy bragh er ny vooghey.

<span id="an_9:44">9:44</span> Raad nagh vel y veishteig oc geddyn
baase, as cha vel yn aile er ny vooghey.

<span id="an_9:45">9:45</span> As my ta dty chass dy dty hayrn gys
peccah, giare jeed ee: te ny share dhyt goll croobagh stiagh ayns y vea
veayn, na daa chass y ve ayd, as oo dy ve tilgit ayns niurin, ayns yn
aile nagh bee dy bragh er ny vooghey:

<span id="an_9:46">9:46</span> Raad nagh vel y veishteig oc geddyn
baase, as cha vel yn aile er ny vooghey.

<span id="an_9:47">9:47</span> As my ta dty hooill dy dty hayrn gys
peccah, pluck assyd ee: te ny share dhyt goll stiagh ayns reeriaght Yee
lesh un hooill, na daa hooill y ve ayd, as oo dy ve tilgit ayns aile
niurin:

<span id="an_9:48">9:48</span> Raad nagh vel y veishteig oc geddym
baase, as cha vel yn aile er ny vooghey.

<span id="an_9:49">9:49</span> Son bee dy chooilley unnane jeh nyn lheid
oc shoh er nyn sailley lesh aile, as dy chooilley oural er ny hailley
lesh sollan.

<span id="an_9:50">9:50</span> Ta'n sollan mie: agh my ta'n sollan er
choayl e hailjys, kys hig e vree ayn reesht? Freill-jee sollan ayndiu
hene, as bee-jee ayns shee yn derrey yeh rish y jeh elley.

<span id="an_10:1">10:1</span> As hrog eh er veih shen, as haink eh gys
ardjyn Yudea, trooid y cheer v'er cheu elley dy Yordan: as haink y
pobble huggey reesht; as myr v'eh cliaghtey, dynsee eh ad reesht.

<span id="an_10:2">10:2</span> As haink ny Phariseeyn huggey, as denee
ad jeh, er-chee prowal eh, Vel eh lowal da dooinney scarrey rish e ven?

<span id="an_10:3">10:3</span> As dreggyr eshyn as dooyrt eh roo, Cre'n
sarey hug Moses diu?

<span id="an_10:4">10:4</span> As dooyrt adsyn, Lhow Moses screeuyn
scarree y yannoo, as dy choyrt ee ersooyl.

<span id="an_10:5">10:5</span> As dreggyr eshyn as dooyrt eh roo, Son
creoghys ny creeaghyn eu scrieu eh diu yn sarey shoh,

<span id="an_10:6">10:6</span> Agh er-dy hoshiaght y theihll, chroo Jee
ad fyrrynagh as bwoirrynagh.

<span id="an_10:7">10:7</span> Er-yn-oyr shoh nee dooinney faagail e ayr
as e voir, as lhiannee eh gys e ven.

<span id="an_10:8">10:8</span> As bee ad ny-neesht un eill: myr shen cha
vel ad ny-sodjey jees, agh yn un eill.

<span id="an_10:9">10:9</span> Cre-erbee er-y-fa shen ta Jee er chur
cooidjagh, ny lhig da dooinney erbee y scarrey veih-my-cheilley.

<span id="an_10:10">10:10</span> As ayns y thie denee e ostyllyn jeh
reesht, mychione y chooish cheddin.

<span id="an_10:11">10:11</span> As dooyrt eh roo, Quoi-erbee scarrys
rish e ven, as phoosys ben elley, t'eh brishey poosey n'oi eck.

<span id="an_10:12">10:12</span> As my scarrys ben rish e sheshey, as ee
dy ve poost rish dooinney elley, t'ee brishey poosey.

<span id="an_10:13">10:13</span> As hug ad lhieu cloan aegey gys Creest,
dy jinnagh eh bentyn roo; as hug e ostyllyn oghsan dauesyn hug lhieu ad.

<span id="an_10:14">10:14</span> Agh tra honnick Yeesey eh, v'eh feer
jymmoosagh, as dooyrt eh roo, Sur-jee cloan aegey dy heet hym's, as ny
jean-jee ad y lhiettal: son jeh nyn lheid ta reeriaght Yee.

<span id="an_10:15">10:15</span> Dy firrinagh ta mee gra riu, Quoi erbee
nagh jean goaill reeriaght Yee myr lhiannoo beg, cha jed eh stiagh ayn.

<span id="an_10:16">10:16</span> As ghow eh ad seose ayns e roihaghyn,
hug eh e laueyn orroo, as vannee eh ad.

<span id="an_10:17">10:17</span> As tra v'eh er n'gholl magh er y raad,
haink fer roie ny whuail, as gliooney huggey, denee eh jeh, Vainshter
vie, cre neem's dy voddym eiraght y choshey ayns y vea veayn?

<span id="an_10:18">10:18</span> As dooyrt Yeesey rish, Cre'n-fa t'ou
genmys mish mie? cha vel ayn ny ta mie, agh unnane, ynrycan Jee.

<span id="an_10:19">10:19</span> Shione dhyt ny annaghyn, Ny jean poosey
y vrishey, Ny jean dunverys, Ny jean geid, Ny jean feanish foalsey y
ymmyrkey, Ny Jean molteyraght, Cur arrym da dty ayr, as da dty voir.

<span id="an_10:20">10:20</span> As dreggyr eshyn as dooyrt eh rish,
Vainshter, ooilley ny annaghyn shoh ta mee er reayll veih my aegid.

<span id="an_10:21">10:21</span> Eisht Yeesey, jeeaghyn dy ennoil er
dooyrt rish, Ta un red ort foast dy yannoo immee royd, as creck ny
t'ayd, as cur eh da ny boghtyn, as bee berchys ayd ayns niau; as tar,
trog y chrosh, as eiyr orrym's.

<span id="an_10:22">10:22</span> As v'eh trimshagh ec y raa shen, as hie
eh ersooyl: son va cummallyn mooarey echey.

<span id="an_10:23">10:23</span> As yeeagh Yeesey mygeayrt, as dooyrt eh
rish e ostyllyn, Cre cha doillee as vees eh dauesyn ta berchys oc dy
gholl stiagh ayns reeriaght Yee!

<span id="an_10:24">10:24</span> As ghow adsyn yindys jeh ny goan echey.
Agh dreggyr Yeesey reesht, as dooyrt eh roo, Chloan, cre cha doillee as
te dauesyn ta treishteil ayns berchys, dy gholl stiagh ayns reeriaght
Yee!

<span id="an_10:25">10:25</span> Te ny sassey da camel goll trooid croae
snaidey, na da lheid y dooinney berchagh shoh dy gholl stiagh ayns
reeriaght Yee.

<span id="an_10:26">10:26</span> As v'ad atchimagh erskyn towse, gra nyn
mast' oc hene, Quoi eisht oddys v'er ny auail.

<span id="an_10:27">10:27</span> As yeeagh Yeesey orroo, as dooyrt eh,
Da deiney ta shoh neu-phossible, agh cha vel eh da Jee: son da Jee ta dy
chooilley nhee possible.

<span id="an_10:28">10:28</span> Eisht ren Peddyr toshiaght dy ghra
rish, Cur-my-ner ta shinyn er dreigeil ooilley, as er n'eiyrt ort's.

<span id="an_10:29">10:29</span> As dreggyr Yeesey as dooyrt eh, Dy
firrinagh ta mee gra riu, Nagh vel dooinney erbee, t'er dreigeil thie,
ny braaraghyn, ny shayraghyn, ny ayr, ny moir, ny ben, ny cloan, ny
thalloo, er my ghraih's as graih yn tushtal,

<span id="an_10:30">10:30</span> Nagh vow keead-filley nish ayns y traa
shoh, thieyn, as braaraghyn, as shayraghyn, as moiraghyn, as cloan, as
thalloo, lesh seaghyn; as ayns y theihll ta ry-heet yn vea veayn.

<span id="an_10:31">10:31</span> Agh bee ymmodee jeusyn ta hoshiaght
er-jerrey: as jeusyn ta er-jerrey, hoshiaght.

<span id="an_10:32">10:32</span> As v'ad er y raad goll seose gys
Jerusalem: as hie Yeesey rhymboo; as v'ad atchimagh, as myr vad geiyrt
er, va aggle orroo. As ghow eh yn daa ostyl yeig reesht, as ren eh
toshiaght dy insh daue, cre ny reddyn harragh er,

<span id="an_10:33">10:33</span> Gra, Cur-my-ner, ta shin goll seose gys
Jerusalem, as bee Mac y dooinney er ny livrey gys ny ard-saggyrtyn, as
gys ny scrudeyryn: as nee ad eh y gheyrey dy baase, as livreyee ad eh
gys ny Ashoonee.

<span id="an_10:34">10:34</span> As craidee ad mysh, as custee ad eh, as
tilgee ad shellaghyn er, as marree ad eh: as y trass laa nee eh girree
reesht.

<span id="an_10:35">10:35</span> As haink Jamys as Ean mec Zebedee
huggey, gra, Vainshter; Ta shin guee ort, dy chur dooin yn aghin shen,
nee mayd y yeearree ort.

<span id="an_10:36">10:36</span> As dooyrt eh roo, Cre bailliu mee dy
yannoo er nyn son?

<span id="an_10:37">10:37</span> Dooyrt adsyn rish, Giall dooinyn dy
hoie, yn derrey yeh er dty laue yesh, as y jeh elley er dty laue chiare,
ayns dty ghloyr.

<span id="an_10:38">10:38</span> Agh dooyrt Yeesey roo, Cha s'eu cre ta
shiu dy yeearree: vod shiu giu jeh'n cappan ta mish giu jeh? as v'er nyn
mashtey lesh y bashtey ta mish bashtit lesh?

<span id="an_10:39">10:39</span> As dooyrt ad rish, Foddee mayd. As
dooyrt Yeesey roo, Iu-ee shiu dy jarroo jeh'n cappan ta mish giu jeh; as
bee shiu er nyn mashtey lesh y bashtey ta mish bashtit lesh:

<span id="an_10:40">10:40</span> Agh dy hoie er my laue-yesh as er my
laue-chiare, cha vel shen lhiam's dy choyrt, agh bee eh er ny choyrt
ynrycan dauesyn er nyn son te kiarit.

<span id="an_10:41">10:41</span> As tra cheayll yn jeih shoh, ren ad
toshiaght dy ve feer jymmoosagh rish Jamys as Ean.

<span id="an_10:42">10:42</span> Agh deie Yeesey orroo huggey, as dooyrt
eh roo, Ta fys eu dy vel fir-reill ny Hashoonee gymmyrkey chiarnys
orroo, as ta ny ard-gheiney oc reill dy mooaralagh harrystoo.

<span id="an_10:43">10:43</span> Agh cha bee shiuish myr shen: agh
quoi-erbee jiuish baillish ve ooasle, lhig da ve nyn shirveishagh:

<span id="an_10:44">10:44</span> As quoi-erbee baillish ve yn ard
ghooinney nyn mast' eu, lhig da ve ny harvaant da ooilley.

<span id="an_10:45">10:45</span> Son cha daink yn eer Mac dooinney dy ve
shirveishit, agh dy hirveish, as dy chur e vioys ny lhiassaghey son
ymmodee.

<span id="an_10:46">10:46</span> As haink ad gys Jericho: as myr v'eh
goll magh ass Jericho marish e ostyllyn, as marish earroo mooar dy leih,
va Bartimeus doal mac Timeus, ny hoie rish oirr yn raad, shirrey jeirk.

<span id="an_10:47">10:47</span> As tra cheayll eh dy nee Yeesey dy
Nazareth v'ayn, ren eh toshiaght dy eamagh as dy ghra, Yeesey Vac
Ghavid, jean myghin orrym.

<span id="an_10:48">10:48</span> As hooar ymmodee foill da eh dy ve
ny-host: agh dyllee eshyn wheesh shen foddey smoo, Vac Ghavid, jean
myghin orrym.

<span id="an_10:49">10:49</span> As hass Yeesey, as doardee eh eh dy ve
eit: as deie ad er y dooinney doal, gra rish, Bee dy yien mie, irree;
t'eh geamagh ort.

<span id="an_10:50">10:50</span> As hilg eh ersooyl e gharmad, as dirree
eh, as haink eh-gys Yeesey.

<span id="an_10:51">10:51</span> As dreggyr Yeesey, as dooyrt eh rish,
Cre bailt mee dy yannoo er dty hon? Dooyrt y dooinney doal rish, Hiarn,
dy voddym my hoilshey y gheddyn.

<span id="an_10:52">10:52</span> As dooyrt Yeesey rish, Immee royd; ta
dty chredjue er dty laanaghey. As chelleeragh hooar eh e hoilshey, as
jimmee eh marish Yeesey er y raad.

<span id="an_11:1">11:1</span> As tra v'ad er jeet er-gerrey da
Jerusalem, gys Bethphage as Bethany ec cronk ny Oliveyn, hug eh magh
jees jeh e ostyllyn,

<span id="an_11:2">11:2</span> As dooyrt eh roo, Gow-jee reue gys y
balley-cheerey ta jeeragh erriu; as cha leah as vees shiu er n'gholl
stiagh ayn, yiow shiu lhiy kainlt, urree nagh varkee rieau dooinney;
feayshil-jee as cur-jee lhieu ee.

<span id="an_11:3">11:3</span> As my jir dooinney erbee riu, Cre'n-fa ta
shiu jannoo shoh? abbyr-jee dy vel feme ec y Chiarn urree; as
chelleeragh nee eh yn raad y lhiggey jee,

<span id="an_11:4">11:4</span> As hie ad rhymboo, as hooar ad y lhiy
kianlt cheu-mooie jeh'n dorrys, ayns boayl va daa raad cheet dy
cheilley: as deayshil ad ee.

<span id="an_11:5">11:5</span> As dooyrt shiartanse jeusyn va nyn
shassoo ayns shen, Kys dy vel shiu feaysley yn lhiy?

<span id="an_11:6">11:6</span> As dooyrt ad roo myr va Yeesey er
n'oardaghey daue, as lhig ad y raad daue.

<span id="an_11:7">11:7</span> As hug ad lhieu yn lhiy gys Yeesey, as
hilg ad ny garmadyn oc urree; as hoie eshyn er y lhiy.

<span id="an_11:8">11:8</span> As ren ymmodee jeu nyn gharmadyn y
skeayleyery raad: as ghiare feallagh elley banglaneyn jeh ny biljyn as
skeayl ad ad er y raad.

<span id="an_11:9">11:9</span> As adsyn hie roish, as y vooinjer haink
ny yei, deie ad, gra, Hosanna, bannit ta eshyn ta cheet ayns ennym y
Chiarn.

<span id="an_11:10">11:10</span> Bannit dy row reeriaght yn ayr ain
David, ta cheet ayns ennym y Chiarn; Hosanna ayns yn yrjid.

<span id="an_11:11">11:11</span> As hie Yeesey gys Jerusalem, as hie eh
stiagh ayns y chiamble; as tra v'eh er yeeaghyn mygeayrt er dy chooilley
nhee, as nish dy row yn fastyr er jeet, hie eh magh gys Bethany marish y
daa ostyl yeig.

<span id="an_11:12">11:12</span> As laa ny vairagh, tra v'ad er jeet
veih Bethany, v'eh accryssagh.

<span id="an_11:13">11:13</span> As honnick eh billey-figgagh er y raad,
as duillagyn er, as haink eh, dy yeeaghyn voghe eh mess erbee er: as tra
v'eh er jeet huggey, cha dooar eh nhee erbee er, agh duillagyn; son cha
row imbagh ny figgyn ayn foast.

<span id="an_11:14">11:14</span> As dreggyr Yeesey, as dooyrt eh rish,
Nar ee dooinney erbee mess jeeds veih shoh magh er son dy bragh. As
cheayll e ostyllyn eh.

<span id="an_11:15">11:15</span> As haink ad gys Jerusalem: as hie
Yeesey stiagh ayns y chiamble, as ren eh toshiaght dy eiyrt magh adsyn
va creck as kionnaghey ayns y chiamble, as hilg eh harrish ny buird
ocsyn va caghlaa argid, as ny stuill ocsyn va creck calmaneyn

<span id="an_11:16">11:16</span> As cha lhowagh eh da dooinney erbee
saagh erbee y chur lesh trooid y chiamble.

<span id="an_11:17">11:17</span> As dynsee eh ad, gra, Nagh vel eh
scruit, Bee my hie's enmyssit liorish dy chooilley ashoon, thie yn
phadjer? agh ta shiuish er n'yannoo eh ny ooig dy vaarlee.

<span id="an_11:18">11:18</span> As cheayll ny scrudeyryn as ny
ard-saggyrtyn jeh, as v'ad shirrey kys oddagh ad eh y stroie: son v'ad
ayns aggle roish, er-yn-oyr dy row ooilley yn pobble goaill yindys jeh'n
ynsagh echey.

<span id="an_11:19">11:19</span> As tra va'n fastyr er jeet, hie eh magh
ass yn ard-valley.

<span id="an_11:20">11:20</span> As ayns y voghrey, myr v'ad goll
shaghey, honnick ad y billey-figgagh dy row eh er greenaghey seose veih
ny fraueyn.

<span id="an_11:21">11:21</span> As by-chooinee lesh Peddyr, as dooyrt
eh rish, Vainshter, cur-my-ner, ta'n billey figgagh hug uss fo mollaght
er fioghey ersooyl.

<span id="an_11:22">11:22</span> As dreggyr Yeesey as dooyrt eh roo,
Soie-jee nyn gredjue ayns Jee.

<span id="an_11:23">11:23</span> Son dy firrinagh ta mee gra riu, Quoi
erbee jir rish y slieau shoh, Bee er dty scughey, as er dty hilgey ayns
y cheayn, as nagh jean mee-ourys ayns e chree, agh ta credjal dy jig ny
reddyn t'eh dy ghra gy kione, bee shen ny jir eh er ny chooilleeney.

<span id="an_11:24">11:24</span> Shen-y-fa ta mee gra riu, Cre-erbee ta
shiu dy yeearree ayns padjer, cred-jee dy vow shiu ad, as bee ad eu.

<span id="an_11:25">11:25</span> As tra vees shiu shassoo dy ghoaill
padjer, leih-jee, my ta nhee erbee eu noi dooinney erbee: dy vod nyn Ayr
myrgeddin t'ayns niau nyn loghtyn y leih diuish.

<span id="an_11:26">11:26</span> Son mannagh jean shiuish leih, cha jean
nyn Ayr t'ayns nian nyn loghtyn y leih diuish.

<span id="an_11:27">11:27</span> As haink ad reesht gys Jerusalem: as
myr v'eh walkal ayns y chiamble, haink huggey ny ard-saggyrtyn, as ny
scrudeyryn, as y chanstyr.

<span id="an_11:28">11:28</span> As dooyrt ad rish, Cre'n phooar t'ayd's
dy yannoo ny reddyn shoh, as quoi hug y phooar shoh dhyt dy yannoo ny
reddyn shoh?

<span id="an_11:29">11:29</span> As dreggyr Yeesey as dooyrt eh roo,
Fenyms jiuish myrgeddin un red, as freggyr-jee mee, as insh-yms diuish
cre'n phooar t'aym dy yannoo ny reddyn shoh.

<span id="an_11:30">11:30</span> Bashtey Ean, nee veih niau ve, ny veih
deiney? cur-jee ansoor dou.

<span id="an_11:31">11:31</span> As ren ad resooney roo hene, gra, My
jir mayd, Veih niau, jir eshyn, Cre'n-oyr eisht nagh ren shiu eh y
chredjal?

<span id="an_11:32">11:32</span> Agh my jir mayd, Veih deiney, v'ad ayns
aggle roish y pobble, son va dy chooilley ghooinney jeeaghyn er Ean dy
ve dy jarroo ny adeyr.

<span id="an_11:33">11:33</span> As dreggyr ad as dooyrt ad rish Yeesey,
Cha nod mayd ginsh. As dreggyr Yeesey as dooyrt eh roosyn, Chamoo
insh-yms diuish liorish cre'n phooar ta mee dy yannoo ny reddyn shoh.

<span id="an_12:1">12:1</span> As ren eh toshiaght dy loayrt roo liorish
coraaghyn-dorraghey. Va dooinney dy row ren garey-feeyney y hoiaghey, as
ren eh cleigh mygeayrt-y-mysh, as chleiy eh ynnyd son y press-feeyney,
as hrog eh toor, as hoie eh eh rish eirrinnee, as hie eh gys cheer
foddey.

<span id="an_12:2">12:2</span> As ec yn imbagh cooie hug eh sharvaant
gys ny eirinnee, dy gheddyn veih ny eirinnee jeh mess y gharey feeyney.

<span id="an_12:3">12:3</span> As ghow ad as woaill ad eh, as hug ad eh
ersooyl follym.

<span id="an_12:4">12:4</span> As reesht hug eh huc sharvaant elley as
ersyn cheau ad claghyn, as vrish ad y kione er, as hug ad eh ersooyl
lesh dellal feer scammyltagh.

<span id="an_12:5">12:5</span> As reesht hug eh huc sharvaant elley; as
eshyn ren ad y varroo: as ymmodee elley, bwoalley paart, as marroo
paart.

<span id="an_12:6">12:6</span> As va echey foast un vac, er v'eh feer
ghraihagh, as hug eh eshyn myrgeddin ec y jerrey huc, gra, Ver ad arrym
da my vac.

<span id="an_12:7">12:7</span> Agh dooyrt ny eirinnee shen ny mast' oc
hene, Shoh'n eirey: tar-jee as lhig dooin eh y varroo, as bee yn eiraght
lhien hene.

<span id="an_12:8">12:8</span> As ghow ad, as varr ad eh, as hilg ad eh
magh ass y gharey-feeyney.

<span id="an_12:9">12:9</span> Cre nee Chiarn y gharey-feeyney er-y-fa
shen y yannoo? hig eh as stroie-ee eh ny eirinnee, as ver eh yn
garey-feeyney da eirinnee elley.

<span id="an_12:10">12:10</span> Nagh vel shiuish er lhaih ayns goo Yee?
Ta'n chlagh ren ny masoonee y vee-lowal, er jeet dy ve yn ard chlagh
chorneilagh.

<span id="an_12:11">12:11</span> Shoh va jannoo yn Chiarn, as te
yindyssagh ayns ny sooillyn ainyn.

<span id="an_12:12">12:12</span> As v'ad shegin er goaill eh, agh v'ad
ayns aggle roish y pobble; son va fys oc dy row eh er loayrt yn
coraa-dorraghey noi ad-hene: as daag ad eh, as hie ad rhymboo.

<span id="an_12:13">12:13</span> As hug ad huggey shiartanse jeh ny
Phariseeyn, as ny Herodianee, dy ghoaill vondeish jeh ayns e ghoan.

<span id="an_12:14">12:14</span> As tra v'ad er jeet, dooyrt ad rish
Vainshter, ta fys ain dy vel oo firrinagh, as nagh vel oo ayns imnea
roish dooinney erbee; son cha vel oo soiaghey jeh persoon deiney, agh
gynsaghey raad Yee ayns firrinys: vel eh lowal keesh y choyrt da Cesar,
mannagh vel?

<span id="an_12:15">12:15</span> Jean mayd coyrt, ny dyn coyrt? Agh va
fys echeysyn er y chialgeyrys oc, as dooyrt eh roo, Cre'n-fa ta shiu
shirrey dy my ghoaill ayns ribbey? cur-jee lhieu ping hym, dy vaik-ym
eh.

<span id="an_12:16">12:16</span> As hug ad lhieu eh: as dooyrt eh roo,
Quoi gys ta'n cowrey as y screeu shoh bentyn? As dooyrt adsyn rish, Gys
Cesar.

<span id="an_12:17">12:17</span> As dreggyr Yeesey, as dooyrt eh roo,
Eeck-jee da Cesar, shen ny ta lesh Cesar, as da Jee, ny reddyn ta lesh
Jee. As ghow ad yindys jeh.

<span id="an_12:18">12:18</span> Eisht haink huggey ny Sadduceeyn, ta
gra nagh vel irree-seose-reesht dy ve ayn; as denee ad jeh, gra,

<span id="an_12:19">12:19</span> Vainshter, ta Moses er scrieu dooin, My
ta braar dooinney geddyn baase, as faagail e ven ny yei, gyn cloan echey
r'ee, dy vel e vraar dy phoosey yn ven echey, as dy hroggal seose
sluight da e vraar.

<span id="an_12:20">12:20</span> Nish va shiaght braaraghyn: as ghow yn
braar shinney ben, agh geddyn baase cha daag eh sluight.

<span id="an_12:21">12:21</span> As ghow yn nah vraar ee, as hooar eh
baase, as cha daag eh sluight: as y trass myrgeddin.

<span id="an_12:22">12:22</span> As v'ee ec y chiaght, as cha daag ad
sluight: er-jerrey ooilley hooar y ven baase myrgeddin.

<span id="an_12:23">12:23</span> Shen-y-fa ec yn irree-seose-reesht veih
ny merriu, tra nee ad girree, quoi jeu vees ee echey son ben? son v'ee
ny ben da'n chiaght.

<span id="an_12:24">12:24</span> As dreggyr Yeesey as dooyrt eh roo,
Nagh vel shiu er-y-fa shen fo marranys, er yn-oyr nagh vel toiggal eu
jeh goo ny jeh pooar Yee?

<span id="an_12:25">12:25</span> Son ec yn irree-seose-reesht veih ny
merriu, cha vel ad poosey, ny er nyn goyrt ayns poosey: agh t'ad myr ny
ainleyn t'ayns niau.

<span id="an_12:26">12:26</span> As mychione ny merriu, dy nirree ad;
nagh vel shiu er lhaih ayns lioar Voses, kys loayr Jee rish ass y
thammag, gra, Mish Jee Abraham, as Jee Isaac, as Jee Yacob?

<span id="an_12:27">12:27</span> Cha nee Jee ny merriu eh, agh Jee ny
bioee: ta shiu er-y-fa shen fo marranys vooar.

<span id="an_12:28">12:28</span> As haink fer jeh ny scrudeyryn cheayll
ad resooney cooidjagh, as cur tastey dy row eh er n'ansoor ad dy mie,
denee eh jeh, Cre'n ard-anney jeh ny annaghyn ooilley?

<span id="an_12:29">12:29</span> As dreggyr Yeesey eh, Yn chied anney
jeh ooilley ny annaghyn, Clasht, O Israel, Ta'n Chiarn yn Jee ain yn
ynrycan Chiarn;

<span id="an_12:30">12:30</span> As ver oo graih da'n Chiarn dty Yee
lesh ooilley dty chree, as lesh ooilley dty annym, as lesh ooilley dty
aigney, as lesh ooilley dty niart: shoh'n chied anney.

<span id="an_12:31">12:31</span> As ta'n nah anney casley rish, ta shen
dy ghra, Ver oo graih da dty naboo, myr dhyt hene: cha vel anney erbee
elley smoo na ad shoh.

<span id="an_12:32">12:32</span> As dooyrt y scrudeyr rish, S'mie shen
Vainshter, t'ou er loayrt yn irriney: son ta un Jee ayn, as cha vel Jee
erbee elley agh eh-hene.

<span id="an_12:33">12:33</span> As dy ve graihagh er lesh ooilley yn
chree, as lesh ooilley yn tushtey, as lesh ooilley yn annym, as lesh
ooilley yn niart, as dy ve graihagh er e naboo myr er hene ta shen ny
smoo na ooilley ny slane chebballyn losht as ourallyn.

<span id="an_12:34">12:34</span> As tra honnick Yeesey dy dansoor eh dy
tushtagh, dooyrt eh rish, Cha vel oo foddey veih reeriaght Yee. As cha
by-lhoys da dooinney erbee maghey shen question erbee sodjey y chur
huggey.

<span id="an_12:35">12:35</span> As dreggyr Yeesey myr v'eh gynsaghey
ayns y chiamble, as dooyrt eh, Kys ta ny scurudeyryn gra dy nee Creest
mac Ghavid?

<span id="an_12:36">12:36</span> Son ta David eh-hene er ghra liorish y
Spyrryd Noo, Dooyrt y Chiarn rish my Hiarn's, Soie uss er my laue yesh,
derrey ver-ym dty noidyn son stoyl dty choshey.

<span id="an_12:37">12:37</span> Ta David er-y-fa shen eh-hene genmys eh
ny Hiarn; as kys t'eh eisht yn mac echey? As deaisht yn pobble v'er nyn
jaglym cooidjagh rish dy arryltagh.

<span id="an_12:38">12:38</span> As dooyrt eh roo, myr v'eh gynsagh,
Bee-jee er nyn dwoaie jeh ny scrudeyryn, ta geearree shooyll ayns
coamraghyn liauyrey, as sleih dy vannaghey daue ayns ny margaghyn,

<span id="an_12:39">12:39</span> As ny ard-stuill y ve oc ayns ny
synagogueyn, as ny ard ynnydyn-soie ec cuirraghyn:

<span id="an_12:40">12:40</span> T'ad cur mow thieyn mraane treoghe, as
son scaa dy chraueeaght lhiggey orroo dy ve mennick ec padjer: ta
briwnys strimmey ny chour oc shoh.

<span id="an_12:41">12:41</span> As myr va Yeesey ny hoie liorish
kishtey yn stoyr, ghow eh tastey kys va'n pobble cur argid ayns y stoyr:
as ren ymmodee va berchagh cur ayn dy palchey.

<span id="an_12:42">12:42</span> As haink ben voght treoghe dy row, as
hilg ee ayn daa vite ta jannoo farling.

<span id="an_12:43">12:43</span> As deie eh er e ostyllyn huggey, as
dooyrt eh roo, Dy firrinagh ta mee gra riu, dy vel y ven-treoghe voght
shoh er chur ny smoo ayns kishtey yn stoyr, na dy chooilley unnane t'er
choyrt ayn.

<span id="an_12:44">12:44</span> Son t'adsyn ooilley er chur ayn ass nyn
balchey: as t'eeish myr s'boght ee, er choyrt ayn ooilley ny v'eck, dy
jarroo ooilley e cooid-seihlt.

<span id="an_13:1">13:1</span> As myr v'eh goll magh ass y chiamble,
dooyrt fer jeh e ostyllyn rish, Jeeagh, Vainshter, cre ny claghyn! as
cre'n vuildal t'ayns shoh!

<span id="an_13:2">13:2</span> As dreggyr Yeesey as dooyrt eh rish, Vel
oo fakin y vuildal vooar shoh? cha bee faagit un chlagh er clagh elley
nagh bee er ny lhieggal.

<span id="an_13:3">13:3</span> As myr v'eh ny hoie er cronk ny Oliveyn,
jeeragh er y chiamble, denee Peddyr as Jamys, as Ean, as Andreays jeh
er-lheh

<span id="an_13:4">13:4</span> Insh dooin, cuin vees ny reddyn shoh? as
cre vees y cowrey tra vees dy chooilley nhee jeu shoh er nyn
gooilleeney?

<span id="an_13:5">13:5</span> As dreggyr Yeesey ad, as ren eh toshiaght
dy ghra, Bee-jee er nyn dwoaie nagh jean dooinney erbee shiu y volley.

<span id="an_13:6">13:6</span> Son hig ymmodee ayns m'ennym's, gra, Mish
Creest: as nee ad ymmodee y volley.

<span id="an_13:7">13:7</span> As tra chluinnys shiu jeh caggaghyn as
jeh imraaghyn dy bee-jee seaghnit: son shegin da lheid y ve ayn, agh cha
vel yn jerrey foast.

<span id="an_13:8">13:8</span> Son nee ashoon girree-magh noi ashoon as
reeriaght noi reeriaght: as bee craaghyn thallooin ayns ymmodee ynnydyn,
as gennaghyn as seaghyn: ad shoh toshiaght trimshaghyn.

<span id="an_13:9">13:9</span> Agh jeeagh-jee shiuish diu hene: son
livreyee ad shiu seose gys coonceilyn; as ayns ny quaiyllyn vees shiu er
nyn mwoalley, as ver ad lhieu shiu kiongoyrt rish fir-reill as reeaghyn
er y choontey aym's, dy ve son feanishyn jeem's.

<span id="an_13:10">13:10</span> As shegin da'n sushtal ve hoshiaght er
ny phreacheil mastey dy chooilley ashoon.

<span id="an_13:11">13:11</span> Agh tra ver ad lhieu shiu dy ve currit
stiagh, ny smooinee-jee ro-laue cre nee shiu loayrt, chamoo bee-jee
imneagh cre dy ghra: agh cre-erbee vees er ny choyrt diu ayns yn oor
cheddin, shen loayr-jee; son cha nee shiuish ta loayrt, agh y Spyrryd
Noo.

<span id="an_13:12">13:12</span> Eisht nee braar e vraar y vrah gys
baase, as yn ayr e vac: as nee cloan girree seose noi nyn ayr as nyn
moir, as bee ad feanishyn baaish daue.

<span id="an_13:13">13:13</span> As ver yn ymmodee feoh diu er coontey
yn ennym aym's: agh bee eshyn nee tannaghtyn firrinagh gys y jerrey er
ny hauail.

<span id="an_13:14">13:14</span> Agh traa hee shiu eajeeid y traartys ta
loayrit jeh liorish Daniel y phadeyr, ny hassoo raad nagh lhisagh eh,
(eshyn ta lhaih lhig da tastey ghoaill) eisht lhig dauesyn t'ayns Judea
chea gys ny sleityn.

<span id="an_13:15">13:15</span> As eshyn t'er mullagh y thie, ny lhig
da cheet neose, ny goll stiagh, dy ghoaill marish nhee erbee ass e hie.

<span id="an_13:16">13:16</span> As ny lhig dasyn t'ayns y vagher
chyndaa back, dy chur lesh e gharmad.

<span id="an_13:17">13:17</span> Agh smerg dauesyn ta torragh, as
dauesyn ta cur keeagh ayns ny laghyn shen.

<span id="an_13:18">13:18</span> As guee-jee nagh bee shiu eginit dy
roie er-chea 'sy gheurey.

<span id="an_13:19">13:19</span> Son bee seaghyn ayns ny laghyn shen,
lheid as nagh row er-dy hoshiaght y theihll ta Jee er chroo, gys yn
earish shen, as lheid, as nagh bee arragh dy bragh.

<span id="an_13:20">13:20</span> As mannagh beagh y Chiarn dy leah er
n'ghoaill ny laghyn shen giare, cha beagh dooinney bio er ny hauail: agh
er graih e chloan reiht t'eh er n'yannoo giare ny laghyn:

<span id="an_13:21">13:21</span> As eisht my jir dooinney erbee riu,
Cur-my-ner, ta Creest ayns shoh, ny cur-my-ner, t'eh ayns shid; ny
credjee eh.

<span id="an_13:22">13:22</span> Son nee Creestyn foalsey, as phadeyr yn
foalsey girree, as cowraghyn as yindyssyn y hoilshaghey, dy volley, my
oddagh eh ve, yn eer chloan reiht.

<span id="an_13:23">13:23</span> Agh gow-jee tastey: cur-jee my-ner, ta
mish er n'insh diu dy chooilley nhee ro-laue.

<span id="an_13:24">13:24</span> Agh ayns ny laghyn cheddin, lurg y
seaghyn shen, aasee yn ghrian dorraghey, as cha der yn eayst e soilshey:

<span id="an_13:25">13:25</span> As tuittee ny rollageyn veih niau, as
bee pooaraghyn yn aer er nyn graa.

<span id="an_13:26">13:26</span> As eisht hee ad Mac y dooinney cheet
ayns ny bodjallyn, lesh pooar as ard-ghloyr.

<span id="an_13:27">13:27</span> As eisht ver eh magh e ainleyn, as nee
eh e chloan reiht y haglym cooidjagh veih ny kiare geayghyn, veih ny
ardjyn sodjey magh jeh'n ooir, gys ny ardjyn sodjey magh jeh'n aer.

<span id="an_13:28">13:28</span> Nish ynsee-jee coraa-dorraghey jeh'n
billey-figgagh: Tra ta'n banglane echey foast oor, as cur magh
duillagyn, ta fys eu dy vel y sourey er-gerrey:

<span id="an_13:29">13:29</span> Myr shen myrgeddin shiuish, tra hee
shiu ny reddyn shoh cheet gy kione, toig-jee dy vel eh er-gerrey, dy
jarroo ec ny dorryssyn.

<span id="an_13:30">13:30</span> Dy firrinagh ta mee gra riu, roish my
vees yn cheeloghe shoh harrish, dy bee dy chooilley nhee jeu shoh er nyn
gooilleeney

<span id="an_13:31">13:31</span> Nee yn aer as yn ooir cherraghtyn: agh
my ghoan's cha jean cherraghtyn.

<span id="an_13:32">13:32</span> Agh jeh'n laa as yn oor shen, cha vel
fys ec dooinney erbee, ny ec ny ainleyn t'ayns niau, ny ec y Mac, agh yn
Ayr.

<span id="an_13:33">13:33</span> Gow-jee tastey, bee-jee er nyn dwoaie
as gow-jee padjer: son cha nione diu cuin ta'n traa.

<span id="an_13:34">13:34</span> Son ta'n Mac dooinney myr fer va goll
er jurnah foddey, as daag e hie, as hug currym er e vooinjer, as da dy
chooilley ghooinney e obbyr hene, as doardee eh da'n porter dy reayll
arrey.

<span id="an_13:35">13:35</span> Bee-jee shiuish er-y-fa shen er nyn
arrey (son cha vel fys eu cuin hig mainshter y thie; ayns yn astyr, ny
ec mean-oie, ny ec gerrym y chellee, ny ayns y voghrey).

<span id="an_13:36">13:36</span> Er-aggle dy jig eh doaltattym, as dy
vow eh shiu nyn gadley.

<span id="an_13:37">13:37</span> As ny ta mee dy ghra riuish, ta mee dy
ghra rish ooilley, Bee-jee er nyn arrey.

<span id="an_14:1">14:1</span> Lurg daa laa va feailley ny Caisht as yn
arran gyn soorid: as va ny ard-saggyrtyn as ny scruderyn shegin er
goaill eh dy follit, as dy choyrt eh gy-baase.

<span id="an_14:2">14:2</span> Agh dooyrt ad, Cha nee er laa ny
feailley, er-aggle dy bee irree-magh ayn mastey'n pobble.

<span id="an_14:3">14:3</span> As myr v'eh ny hoie ec bee, ayns Bethany,
ayns thie Simon yn lourane, haink ben as box alabaster dy ooil eck, jeh
spikenard, feer chostal; as doshil ee yn box, as gheayrt ee eh er y
chione echey.

<span id="an_14:4">14:4</span> As va paart va mooaraghey shoh ayns nyn
greeaghyn, gra, Cre'n-fa va'n jummal shoh jeant er yn ooil?

<span id="an_14:5">14:5</span> Son oddagh eh v'er ny ve creckit son ny
smoo na three cheead ping, as shen baarit er ny boghtyn. As v'ad
jymmoosagh r'ee.

<span id="an_14:6">14:6</span> As dooyrt Yeesey, Faag-jee veue ee, cre'n
eie t'eu urree? t'ee er n'yannoo obbyr vie orrym's.

<span id="an_14:7">14:7</span> Son ta ny boghtyn eu kinjagh meriu, as
tra erbee dy nailliu, foddee shiu ve mie roo: agh mish cha vel eu dy
kinjagh.

<span id="an_14:8">14:8</span> T'ee er n'yannoo gys rere e pooar; t'ee
er jeet ro-laue dy ooillaghey my chorp cour my oanluckey.

<span id="an_14:9">14:9</span> Dy firrinagh ta mee gra riu, Cre theihll
yn raad bee yn sushtal shoh er ny phreacheil, dy bee shoh t'eesh er
n'yannoo, er ny imraa ayns cooinaghtyn jeeish.

<span id="an_14:10">14:10</span> As hie Yuaase Iscariot, fer jeh'n daa
ostyl yeig, gys ny ard-saggyrtyn, dy vrah eh huc.

<span id="an_14:11">14:11</span> As tra cheayll ad shoh, ghow ad boggey
jeh, as ghiall ad argid da. As v'eh fieau er caa dy vrah eh.

<span id="an_14:12">14:12</span> As er yn chied laa jeh'n arran caisht,
tra v'ad marroo yn Eayn-caisht, dooyrt e ostyllyn rish, Cre'n raad sailt
shin dy gholl, as dy yannoo aarloo dhyts, dy ee yn Eayn

<span id="an_14:13">14:13</span> As hug eh magh jees jeh e ostyllyn, as
dooyrt eh roo, Immee-jee gys yn ard-valley, as hig nyn guail dooinney
cur lesh saagh craie dy ushtey: eiyr-jee ersyn.

<span id="an_14:14">14:14</span> As raad erbee dy jed eh stiagh,
abbyr-jee rish y fer-thie, Ta'n Mainshter gra, Cre vel shamyr ny
goaldee, raad nee'm yn Eayn-caisht y ee marish my ostyllyn?

<span id="an_14:15">14:15</span> As jeeaghee eh diu ard-shamyr mooar
soit magh as jeant aarloo: ayns shen aarlee-jee er nyn son.

<span id="an_14:16">14:16</span> As jimmee ny ostyllyn rhymboo, as tra
v'ad er jeet gys yn ard-valley, hooar ad myr v'eh er ghra roo: as
daarlee ad yn Eayn-caisht.

<span id="an_14:17">14:17</span> As ec yn astyr haink eh marish yn daa
ostyl yeig.

<span id="an_14:18">14:18</span> As myr v'ad nyn soie ec bee, dooyrt
Yeesey, Dy firrinagh ta mee gra riu, Dy jean fer jiuish ta gee marym
mish y vrah.

<span id="an_14:19">14:19</span> As ren ad toshiaght dy ve trimshagh as
dy ghra rish, fer lurg fer, Nee mish eh? as dooyrt fer elley, Nee
orrym's t'ou cheet?

<span id="an_14:20">14:20</span> As dreggyr eh, as dooyrt eh roo, She
fer jeh'n daa ostyl yeig eh, ta cur e laue marym ayns y chlaare.

<span id="an_14:21">14:21</span> Ta Mac y dooinney dy jarroo goll myr te
scruit jeh: agh smerg da'n dooinney shen, liorish ta Mac y dooinney er
ny vrah; s'mie veagh eh er ve son y dooinney shen nagh beagh eh rieau er
jeet er y theihll.

<span id="an_14:22">14:22</span> As myr v'ad gee, ghow Yeesey arran, as
vannee eh, as vrish eh eh, as hug eh eh daue, gra, Gow-jee, ee-jee, shoh
my chorp.

<span id="an_14:23">14:23</span> As ghow eh yn cappan, as tra v'eh er
chur booise, hug eh eh daue: as diu ad ooilley jeh

<span id="an_14:24">14:24</span> As dooyrt eh roo, Shoh my uill's jeh'n
conaant noa, t'er ny gheayrtey son ymmodee.

<span id="an_14:25">14:25</span> Dy firrinagh ta mee gra riu, Nagh
n'iuym arragh jeh mess y villey-feeyney, derrey'n laa iu-ym eh ass-y-noa
ayns reeriaght Yee.

<span id="an_14:26">14:26</span> As tra v'ad er ghoaill arrane-moyllee,
hie ad magh gys cronk ny Oliveyn.

<span id="an_14:27">14:27</span> As dooyrt Yeesey roo, Failee yn credjue
euish ooilley noght kyndagh rhym's: son t'eh scruit, Bwoaill-yms yn
bochilley, as bee ny kirree er nyn skeayley.

<span id="an_14:28">14:28</span> Agh erreish dou v'er n'irree reesht,
hem reue gys Galilee.

<span id="an_14:29">14:29</span> Agh dooyrt Peddyr rish, Ga dy vaill
credjue dy chooilley unnane, foast cha vaill my chredjue's.

<span id="an_14:30">14:30</span> As dooyrt Yeesey rish, Dy firrinagh ta
mee gra rhyt, Yn laa jiu, eer yn oie noght roish my gerr y kellagh daa
cheayrt, dy nob uss mish three keayrtyn.

<span id="an_14:31">14:31</span> Agh loayr eshyn ny s'jeeanney, Dy beign
dy gholl gy-baase mayrt, cha nobbin oo er coontey erbee. As er yn aght
cheddin loayr ad ooilley.

<span id="an_14:32">14:32</span> As haink ad gys ynnyd va enmyssit
Gethsemane: as dooyrt eh rish e ostyllyn, Soie-jee shiuish ayns shoh,
choud as hem's gys padjer.

<span id="an_14:33">14:33</span> As ghow eh marish Peddyr as Jamys as
Ean, as ren eh toshiaght dy ve mooar seaghnit as trome-chreeagh,

<span id="an_14:34">14:34</span> As dooyrt eh roo, Ta my annym feer
trimshagh eer gys y baase: fuirree-jee ayns shoh, as freill-jee arrey.

<span id="an_14:35">14:35</span> As hie eh red beg er e hoshiaght, as
huitt eh er y thalloo, as ghow eh padjer, my oddys eh ve yn oor shen dy
gholl shaghey.

<span id="an_14:36">14:36</span> As dooyrt eh, Abba, Ayr, ta dy
chooilley nhee ayns dty phooar, gow ersooyl yn cappan shoh voym: ny-yeih
cha nee my aigney's, agh dty aigney's dy row jeant.

<span id="an_14:37">14:37</span> As haink eh as hooar eh ad nyn gadley
as dooyrt eh rish Peddyr, Simon, vel uss dty chadley? nagh voddagh oo
arrey y reayll marym un oor?

<span id="an_14:38">14:38</span> Bee-jee er nyn arrey, as gow-jee padjer
nagh duitt shiu ayns miolagh: ta'n spyrryd eu dy jarroo arryltagh, agh
ta'n eill annoon.

<span id="an_14:39">14:39</span> As hie eh roish reesht, as ghow eh
padjer, as loayr eh ny goan cheddin.

<span id="an_14:40">14:40</span> As tra haink eh reesht, hooar eh ad nyn
gadley reesht, (son va ny sooillyn oc trome) as cha row fys oc cre'n
ansoor dy chor da.

<span id="an_14:41">14:41</span> As haink eh yn trass cheayrt, as dooyrt
eh roo, Caddil-jee nish, as gow-jee nyn vea: s'liooar eh, ta'n oor er
jeet; cur-my-ner ta Mac y dooinney er ny vrah gys laueyn peccee.

<span id="an_14:42">14:42</span> Trog-jee erriu, lhig dooin goll:
cur-my-ner, ta eshyn er-gerrey dooin ta dy my vrah.

<span id="an_14:43">14:43</span> As chelleeragh choud as v'eh foast
loayrt, haink Yuaase, fer jeh'n daa ostyl yeig, as marish va sheshaght
vooar lesh cliwenyn as luirg, veih ny ard-saggyrtyn, as ny scrudeyryn,
as y chanstyr.

<span id="an_14:44">14:44</span> As hug eshyn v'er vrah eh cowrey daue,
gra, Quoi-erbee ver-yms paag da, shen eh; gow-jee eh, as leeid-jee e
ersooyl dy sauchey.

<span id="an_14:45">14:45</span> As cha leah as v'eh er jeet, hie eh
chelleeragh huggey, as dooyrt eh, Vainshter, vainshter; as phaag eh eh.

<span id="an_14:46">14:46</span> As hug ad nyn laueyn er, as ghow ad eh.

<span id="an_14:47">14:47</span> As hayrn fer jeusyn va nyn shassoo
marish cliwe, as woaill eh fer-mooinjerey yn ard-saggyrt, as ghiare eh e
chleaysh jeh.

<span id="an_14:48">14:48</span> As dreggyr Yeesey, as dooyrt eh roo,
Vel shiu er jeet magh myr noi marliagh, lesh cliwenyn as luirg dy my
ghoaill?

<span id="an_14:49">14:49</span> Va mee meriu gagh laa ayns y chiamble,
gynsaghey, as cha ghow shiu mee: agh shegin da ny scriptyryn v'er nyn
gooilleeney.

<span id="an_14:50">14:50</span> As ren ny ostyllyn ooilley treigeil eh
as cosney roue.

<span id="an_14:51">14:51</span> As deiyr er dooinney aeg dy row, nagh
row monney agh brilleen mysh e chorp; as haare ny deiney aegey greme er.

<span id="an_14:52">14:52</span> As daag eh yn vrilleen, as chossyn eh
voue rooisht.

<span id="an_14:53">14:53</span> As hug ad lhieu Yeesey ersooyl gys yn
ard-saggyrt: as marishyn v'er nyn jaglym cooidjagh ooilley ny
ard-saggyrtyn as y chanstyr, as ny scrudeyryn.

<span id="an_14:54">14:54</span> As deiyr Peddyr er foddey ny yei, gys
eer plaase yn ard-saggyrt: as hoie eh marish yn vooinjer, as hiow eh
eh-hene ec yn aile.

<span id="an_14:55">14:55</span> As va ny ard saggyrtyn as ooilley'n
choonceil shirrey feanishyn noi Yeesey dy chur eh gy-baase; as cha dooar
ad veg.

<span id="an_14:56">14:56</span> Son dymmyrk ymmodee feanish foalsey
n'oi, agh cha row yn eanish oc coardail ry-cheilley.

<span id="an_14:57">14:57</span> As dirree shiartanse, as dymmyrk ad
feanish foalsey n'oi, gra,

<span id="an_14:58">14:58</span> Cheayll shin eh gra, Lhieg-yms y
chiamble shoh ta jeant lesh laueyn, as cheu sthie jeh three laa, trog-ym
chiamble elley vees jeant fegooish laueyn.

<span id="an_14:59">14:59</span> Agh myr shen hene cha row yn eanish oc
coardail ry-cheilley.

<span id="an_14:60">14:60</span> As hass yn ard-saggyrt seose ayns mean
y cheshaght, as denee eh jeh Yeesey gra, Nagh vel oo cur ansoor erbee?
cre ta ny feanishyn shoh dy lhiassaghey dt'oi?

<span id="an_14:61">14:61</span> Agh v'eh ny-host, as cha dug eh ansoor
erbee, Reesht denee yn ard-saggyrt jeh, as dooyrt eh rish, Nee uss yn
Creest, Mac yn Er-vannit?

<span id="an_14:62">14:62</span> As dooyrt Yeesey, She shen mee: as hee
shiuish Mac y dooinney ny hoie er laue yesh y phooar, as cheet ayns
bodjallyn yn aer.

<span id="an_14:63">14:63</span> Eisht raip yn ard-saggyrt e eaddagh, as
dooyrt eh, Cre'n feme t'ain er feanishyn erbee sodjey?

<span id="an_14:64">14:64</span> Ta shiu er chlashtyn ny
goan-mollaghtagh. cre ta shiu smooinaghtyn? As hug ad ooilley briwnys
er, dy row eh toilchin baase.

<span id="an_14:65">14:65</span> As ren paart toshiaght dy cheau
shellaghyn er, as dy choodaghey yn eddin echey, as dy woalley eh, as dy
ghra rish, Jean phadeyrys: as woaill ny sidooryn e lesh nyn massyn

<span id="an_14:66">14:66</span> As myr va Peddyr heese ayns halley yn
ard-saggyrt, haink unnane jeh ny sharvaantyn,

<span id="an_14:67">14:67</span> As tra honnick ee Peddyr dy hiow
eh-hene, yeeagh ee er, as dooyrt ee, As v'ou uss neesht marish Yeesey dy
Nazareth.

<span id="an_14:68">14:68</span> Agh dob eh, gra, Cha vel fys ny toiggal
aym, cre t'ou dy ghra. As hie eh magh ayns y phorch; as gherr y kellagh.

<span id="an_14:69">14:69</span> As honnick ben-aeg elley eh reesht, as
ren ee toshiaght dy ghra rish y cheshaght, T'eh shoh fer jeu.

<span id="an_14:70">14:70</span> As dob eh reesht. As tammylt ny lurg
shen, dooyrt paart jeh'n cheshaght reesht rish Peddyr, Son shickyrys
t'ou uss fer jeu: son she Galilean oo, as ta dty ghlare dy hoilshaghey
eh.

<span id="an_14:71">14:71</span> Agh ren eh toshiaght dy ghweeaghyn as
dy loo, gra, Cha nione dou yn dooinney shoh mychione ta shiu loayrt.

<span id="an_14:72">14:72</span> As ren y kellagh gerrym yn nah cheayrt.
As chooinee Peddyr er ny goan va Yeesey er loayrt rish, Roish my gerr y
kellagh daa cheayrt, nee uss mish y obbal three keayrtyn. As tra
smooinee eh er shen, ren eh keayney.

<span id="an_15:1">15:1</span> As chelleeragh ayns y voghrey hug ny
ard-saggyrtyn, as y chanstyr, as ny scrudeyryn, as y slane coonceil, nyn
goyrle dy cheilley, as chiangle ad Yeesey, as leeid ad eh ersooyl, as
livrey ad eh gys Pilate.

<span id="an_15:2">15:2</span> As denee Pilate jeh, Nee uss ree ny
Hewnyn? As dreggyr eshyn as dooyrt eh rish, Ta mee ny t'ou uss dy ghra.

<span id="an_15:3">15:3</span> As ren ny ard-saggyrtyn ymmodee reddyn y
lhiassaghey n'oi, agh cha dreggyr eh gys nhee erbee.

<span id="an_15:4">15:4</span> As denee Pilate jeh reesht, gra, Nagh vel
oo cur ansoor erbee? cur-my-ner cre whilleen red as t'ad shoh dy
lhiassaghey dt'oi.

<span id="an_15:5">15:5</span> As cha dug Yeesey ansoor erbee da myr
shen dy ghow Pilate yindys.

<span id="an_15:6">15:6</span> Nish ec y feailley shen ve (yn cliaghtey
dy) eaysley daue un phryssoonagh ec yeearree yn phobble.

<span id="an_15:7">15:7</span> As va fer va enmyssit Barabbas, va ny
phryssoonagh maroosyn v'er n'irree magh marish, as v'er n'yannoo
dunverys ayns nyn irree-magh.

<span id="an_15:8">15:8</span> As dyllee yn pobble dy ard, as ren ad
toshiaght dy ghuee er, Eh dy yannoo er nyn son, myr v'eh rieau
cliaghtey.

<span id="an_15:9">15:9</span> Agh dreggyr Pilate ad, gra, Nailliu mee
dy eaysley diu ree ny Hewnyn?

<span id="an_15:10">15:10</span> (Son va fys echey dy nee trooid goanlys
va ny ard-saggyrtyn er chur stiagh eh.)

<span id="an_15:11">15:11</span> Agh ghreinnee ny ard-saggyrtyn y
pobble, ad dy yeearree er my reih, eh dy eaysley daue Barabbas.

<span id="an_15:12">15:12</span> As dreggyr Pilate, as dooyrt eh reesht
roo, Cre bailliu mee eisht dy yannoo rishyn ta shiu dy enmys ree ny
Hewnyn?

<span id="an_15:13">15:13</span> As dyllee ad dy ard reesht, Jean y
chrossey eh.

<span id="an_15:14">15:14</span> Eisht dooyrt Pilate roo, Cre'n oyr,
cre'n olk t'eh er n'yannoo? as dyllee ad wheesh shen s'elgyssee, Jean y
chrossey eh.

<span id="an_15:15">15:15</span> As er shoh va Pilate booiagh nyn aigney
y choyrt da'n pobble, as deayshil eh Barabbas daue, agh livrey eh
Yeesey, erreish da ve scuitchit, dy ve er ny chrossey.

<span id="an_15:16">15:16</span> As hug ny sidooryn lhieu ersooyl eh gys
yn halley va enmyssit Pretorium; as deie ad er y slane sheshaght dy
cheilley.

<span id="an_15:17">15:17</span> As hug ad er coamrey gorrym-jiarg, as
fee ad attey dy ghrineyn, as hug ad eh mysh y chione echey.

<span id="an_15:18">15:18</span> As ren ad toshiaght dy oltaghey da, Dy
vannee dhyt, Ree ny Hewnyn.

<span id="an_15:19">15:19</span> As woaill ad eh er y chione lesh
cuirtliagh, as cheau ad shellaghyn er, as chroym ad nyn ghlioonyn
kiongoyrt rish, as hug ad ooashley da.

<span id="an_15:20">15:20</span> As tra v'ad (myr shoh) er chraidey
mysh, ghow ad yn coamrey purple jeh, as hug ad e eaddagh hene er, as
chur ad lhieu magh eh dy chrossey eh.

<span id="an_15:21">15:21</span> As d'eginee ad fer va enmyssit Simon
Cyrenian va goll shaghey, cheet ass y cheer, ayr Alexander as Rufus, dy
ymmyrkey e chrosh.

<span id="an_15:22">15:22</span> As hug ad lhieu eh gys yn ynnyd
Golgotha, ta shen dy ghra 'sy ghlare ainyn, ynnyd bollag.

<span id="an_15:23">15:23</span> As hug ad da dy iu, feeyn as myrrh ny
chione: agh cha ghow eh eh.

<span id="an_15:24">15:24</span> As tra v'ad er chrossey eh, reynn ad e
gharmadyn, tilgey lottyn orroo, son ayrn dagh dooinney.

<span id="an_15:25">15:25</span> As ve yn trass oor tra ren ad y
chrossey eh.

<span id="an_15:26">15:26</span> As er-e-skyn va scruit oyr e vaaish,
REE NY HEWNYN.

<span id="an_15:27">15:27</span> As marish ren ad daa vaarliagh y
chrossey; fer er e laue-yesh, as fer elley er e laue-chlare.

<span id="an_15:28">15:28</span> As shoh myr va'n scriptyr cooilleenit,
ta dy ghra, As v'eh er ny earroo marish ny drogh-yantee.

<span id="an_15:29">15:29</span> As loayr yn vooinjer va goll shaghey dy
lunagh n'oi, craa nyn ghing, as gra, Ah, uss ta lhieggal y chiamble, as
dy hroggal eh reesht ayns three laa,

<span id="an_15:30">15:30</span> Saue oo hene, as tar neose jeh'n
chrosh.

<span id="an_15:31">15:31</span> Er yn aght cheddin neesht ren ny
ard-saggyrtyn craidey mysh, gra ny mast'oc hene marish ny scrudeyryn,
Haue eh feallagh elley, agh eh-hene cha vod eh sauail.

<span id="an_15:32">15:32</span> Lhig da Creest Ree Israel cheet neose
nish jeh'n chrosh, dy vod mayd fakin as credjal. As ren adsyn v'er nyn
grossey marish, eh y oltooan,

<span id="an_15:33">15:33</span> As tra va'n cheyoo oor er jeet, va
dorraghys harrish ooilley yn cheer, gys yn nuyoo oor.

<span id="an_15:34">15:34</span> As ec yn nuyoo oor deie Yeesey lesh
ard-choraa, gra, ELOI, ELOI, LAMASABACH THANI? ta shen dy ghra 'sy
ghlare ainyn, My Yee, My Yee, cre'n-fa t'ou er my hreigeil

<span id="an_15:35">15:35</span> As dooyrt paart jeusyn va nyn shassoo
ayns shen, tra cheayll ad shoh, Cur-my-ner t'eh geamagh er Elias.

<span id="an_15:36">15:36</span> As roie fer, as lhieen eh spunge lesh
vinegar, as hug eh eh er cuirtliagh, as heeyn eh huggey dy iu, gra,
Faag-jee eh; hee mayd jig Elias dy ghoaill neose eh.

<span id="an_15:37">15:37</span> As deie Yeesey lesh ard-choraa, as ren
eh paartail.

<span id="an_15:38">15:38</span> As va'n coodaghey va eddyr y chiamble
as yn ynnyd casherick raipit veih-my-cheilley, veih'n vullagh gys y
laare.

<span id="an_15:39">15:39</span> As tra honnick yn captan-keead va ny
hassoo kiongoyrt rish, dy row eh myr shen er n'eamagh, as er phaartail,
dooyrt eh, Dy firrinagh she Mac Yee va'n dooinney shoh.

<span id="an_15:40">15:40</span> Va myrgeddin ymmodee mraane cur-my-ner
veih foddey: nyn mast' oc va Moirrey Malaine, as Moirrey moir Yamys
by-loo as Joses as Salome;

<span id="an_15:41">15:41</span> Va myrgeddin er n'eiyrt er, as v'ad
shirveishagh da choud's v'eh ayns Galilee as maroosyn ymmodee mraane
elley v'er jeet seose marish gys Jerusalem.

<span id="an_15:42">15:42</span> As nish tra va'n fastyr er jeet (er-yn
oyr dy nee traa yn aarlaghey ve, ta shen, yn laa roish yn doonaght.)

<span id="an_15:43">15:43</span> Haink Joseph dy Arimathea, fer coyrlee
ooasle, va myrgeddin eh-hene farkiaght son reeriaght Yee, as cha ghow eh
aggle, agh hie eh stiagh dy dunnal gys Pilate, as ren eh aghin son corp
Yeesey.

<span id="an_15:44">15:44</span> As ghow Pilate yindys my v'eh hannah
marroo: as deie eh er y centurion huggey, as denee eh jeh, row eh er ve
foddey marroo?

<span id="an_15:45">15:45</span> As tra hooar eh fys er veih'n
centurion, hug eh yn corp da Joseph.

<span id="an_15:46">15:46</span> As chionnee eh aanrit-keyl as ghow eh
neose eh, as hoill eh eh ayns yn aanrit, ass doanluck eh eh ayns oaie va
cleight ayns creg, as rowll eh clagh er beeal yn oaie.

<span id="an_15:47">15:47</span> As honnick Moirrey Malaine, as Moirrey
moir Voses, cre raad v'eh er ny oanluckey.

<span id="an_16:1">16:1</span> As tra va'n doonaght ec kione, va Moirrey
Malaine, as Moirrey moir Yamys as Salome, er chionnaghey spisyn millish,
dy voddagh ad cheet dy ooillaghey eh.

<span id="an_16:2">16:2</span> As feer voghey ayns y vadran, er y chied
laa jeh'n chaghtin, haink ad gys yn oaie ec irree ny greiney.

<span id="an_16:3">16:3</span> As dooyrt ad nyn mast'oc hene. Quoi
rowlys ersooyl yn chlagh jeh beeal yn oaie?

<span id="an_16:4">16:4</span> (As tra v'ad er yeeaghyn, honnick ad y
chlagh rowlit ersooyl) son v'ee feer vooar.

<span id="an_16:5">16:5</span> As hie ad stiagh ayns yn oaie, as honnick
ad dooinney aeg ny hoie er y cheu yesh, coamrit ayns coamrey liauyr
gial: as v'ad agglagh.

<span id="an_16:6">16:6</span> As dooyrt eh roo, Ny bee aggle erriu: ta
shiu shirrey Yeesey dy Nazareth, v'er ny chrossey: t'eh er n'irree; cha
vel eh ayns shoh: cur-jee my-ner shoh'n boayl v'eh oanluckit ayn.

<span id="an_16:7">16:7</span> Agh immee-jee reue, insh-jee da e
ostyllyn as da Peddyr, dy vel eh goll reue gys Galilee: shen-y-raad hee
shiu eh, myr dooyrt eh riu.

<span id="an_16:8">16:8</span> As hie ad magh ayns siyr, as roie ad roue
veih'n oaie, son v'ad er-creau as atchimagh: chamoo loayr ad veg rish
dooinney erbee; son v'ad agglit.

<span id="an_16:9">16:9</span> Nish tra va Yeesey er n'irree er moghrey
yn chied laa jeh'n chiaghtin, hoilshee eh eh hene hoshiaght da Moirrey
Malaine, ass-jee v'eh er hilgey shiaght drogh-spyrrydyn.

<span id="an_16:10">16:10</span> As hie ish as dinsh ee yn naight
dauesyn b'oallagh ve sheer marish, myr v'ad dobberan as keayney.

<span id="an_16:11">16:11</span> As tra cheayll ad dy row eh bio, as dy
row ish er vakin eh, foast cha ren ad credjal.

<span id="an_16:12">16:12</span> Ny lurg shen hoilshee eh eh-hene ayns
cummey elley da jees jeu, myr v'ad shooyl er y raad, as goll er y cheer.

<span id="an_16:13">16:13</span> As hie ad as dinsh ad eh da'n chooid
elley jeh'n cheshaght: chamoo chred ad ad shoh.

<span id="an_16:14">16:14</span> Ny lurg shen hoilshee eh eh-hene da'n
un ostyl yeig, myr v'ad nyn soie ec bee, as hooar eh foill daue son y
vee-chredjue as y chreoghys cree oc, er-yn-oyr nagh ren ad credjal adsyn
v'er vakin eh, erreish da v'er n'irree.

<span id="an_16:15">16:15</span> As dooyrt eh roo, Immee-jee magh trooid
ooilley yn seihll, as jean-jee yn sushtal y phreacheil da dy chooilley
chretoor.

<span id="an_16:16">16:16</span> Bee eshyn ta credjal as ta bashtit, er
ny hauail; agh bee eshyn nagh jean credjal er ny gheyrey.

<span id="an_16:17">16:17</span> As eiyree ny cowraghyn shoh orroosyn ta
credjal; Ayns my ennym's nee ad drogh spyrrydyn y chastey, loayree ad
lesh chengaghyn noa,

<span id="an_16:18">16:18</span> Nee ad loaghtey ard-nieughyn, as my
iu-ys ad nhee erbee pushoonagh, cha jean eh skielley daue; ver ad nyn
laueyn er sleih chingey, as nee ad coural.

<span id="an_16:19">16:19</span> Myr shen erreish da'n Chiarn v'er
loayrt roo, v'eh er ny ghoaill seose gys niau, as hoie eh er laue yesh
Yee.

<span id="an_16:20">16:20</span> As hie ad magh, as ren ad preacheil dy
chooilley raad, yn Chiarn gobbraghey maroo; as jannoo yn goo breeoil
liorish ny mirrillyn va goll lesh. Amen.

### 

### 
