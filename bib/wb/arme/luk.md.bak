[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mar)  [Next](joh.md) 

------------------------------------------------------------------------

### Armenian (Eastern): Luke

<span id="an_1:1">1:1</span> Քանի որ շատերը ձեռնարկեցին շարադրել
մեզանում կատարուած դէպքերի պատմութիւնը,

<span id="an_1:2">1:2</span> ինչպէս մեզ աւանդեցին նրանք, որ սկզբից Խօսքի
ականատեսներն ու սպասաւորները եղան,

<span id="an_1:3">1:3</span> ես էլ, որ սկզբից ստուգութեամբ հետամուտ էի
եղել ամէն բանի, կամեցայ կարգով քեզ գրել, ո՛վ գերազանցդ Թէոփիլէ,

<span id="an_1:4">1:4</span> որպէսզի ճանաչես ճշմարտութիւնն այն խօսքերի,
որոնց աշակերտեցիր:

<span id="an_1:5">1:5</span> Հրէաստանի Հերովդէս թագաւորի օրով, Աբիայի
քահանայական ընտանիքից Զաքարիա անունով մի քահանայ կար, որի կինը Ահարոնի
դստրերից էր. նրա անունը Եղիսաբեթ էր:

<span id="an_1:6">1:6</span> Եւ երկուսն էլ Աստծու առաջ արդար էին ու
անարատ կերպով ընթանում էին Տիրոջ բոլոր պատուիրանների եւ օրէնքների
ճանապարհով:

<span id="an_1:7">1:7</span> Նրանք որդի չունէին, որովհետեւ Եղիսաբեթը
ամուլ էր, եւ երկուսն էլ իրենց առաջացած տարիքում էին:

<span id="an_1:8">1:8</span> Եւ մինչ Զաքարիան Աստծու առջեւ իր
քահանայական պաշտօնն էր կատարում, իր կարգի օրերը հասած լինելով՝

<span id="an_1:9">1:9</span> ըստ քահանայութեան օրէնքի նրան վիճակուեց
մտնել Տիրոջ տաճարը եւ խնկարկել:

<span id="an_1:10">1:10</span> Եւ խնկարկութեան ժամին ժողովրդի ամբողջ
բազմութիւնը դրսում աղօթքի էր կանգնած:

<span id="an_1:11">1:11</span> Եւ Տիրոջ հրեշտակը երեւաց նրան՝ խնկերի
սեղանի աջ կողմում կանգնած:

<span id="an_1:12">1:12</span> Երբ Զաքարիան նրան տեսաւ, խռովուեց, եւ վախ
ընկաւ նրա մէջ:

<span id="an_1:13">1:13</span> Տիրոջ հրեշտակը նրան ասաց. «Մի՛ վախեցիր,
Զաքարիա՛, որովհետեւ քո աղօթքը լսելի եղաւ. քո կինը՝ Եղիսաբեթը, մի որդի կը
ծնի քեզ, եւ նրա անունը Յովհաննէս կը դնես:

<span id="an_1:14">1:14</span> Նա քեզ համար ուրախութիւն եւ ցնծութիւն կը
լինի, եւ շատերը կ՚ուրախանան իր ծննդով,

<span id="an_1:15">1:15</span> որովհետեւ նա Տիրոջ առաջ մեծ կը լինի, գինի
եւ օղի չի խմի եւ մօր որովայնից սկսած Սուրբ Հոգով կը լցուի

<span id="an_1:16">1:16</span> եւ Իսրայէլի որդիներից շատերին կը դարձնի
դէպի իրենց Տէր Աստուածը:

<span id="an_1:17">1:17</span> Նա Եղիայի հոգով եւ զօրութեամբ պիտի գնայ
նրա առաջից, որպէսզի հայրերի սրտերը որդիներին դարձնի ու անհնազանդներին՝
արդարների իմաստութեանը՝ Տիրոջ համար պատրաստ մի ժողովուրդ կազմելու»:

<span id="an_1:18">1:18</span> Եւ Զաքարիան ասաց հրեշտակին. «Ես ի՞նչ կերպ
կ՚իմանամ այդ, քանի որ ես ծեր եմ, եւ կինս էլ առաջացած տարիքում է»:

<span id="an_1:19">1:19</span> Հրեշտակը նրան պատասխանեց եւ ասաց. «Ես
Գաբրիէլն եմ, որ կանգնում եմ Աստծու առաջ. ես ուղարկուեցի խօսելու քեզ հետ
եւ այդ բանը քեզ աւետելու:

<span id="an_1:20">1:20</span> Եւ ահա՛, դու համր կը լինես եւ չես
կարողանայ խօսել մինչեւ այն օրը, երբ այդ կատարուի, քանի որ դու չհաւատացիր
իմ խօսքերին, որ կ՚իրականան իրենց ժամանակին»:

<span id="an_1:21">1:21</span> Իսկ ժողովուրդը սպասում էր Զաքարիային.
զարմանում էին, որ տաճարում նա ուշանում է:

<span id="an_1:22">1:22</span> Եւ երբ նա դուրս եկաւ, չէր կարողանում
խօսել նրանց հետ: Եւ նրանք իմացան, թէ տաճարում տեսիլք էր տեսել. եւ նա
նշանացի էր խօսում նրանց հետ ու մնում էր պապանձուած:

<span id="an_1:23">1:23</span> Եւ երբ պաշտամունքի իր օրերը լրացան, գնաց
իր տունը:

<span id="an_1:24">1:24</span> Այդ օրերից յետոյ նրա կինը՝ Եղիսաբեթը
յղիացաւ: Հինգ ամիս նա թաքցնում էր ինքն իրեն եւ ասում.

<span id="an_1:25">1:25</span> «Այս ի՛նչ բան արեց Տէրը ինձ իմ այս
օրերին, երբ նայեց ինձ վրայ՝ վերացնելով իմ նախատինքը մարդկանց միջից»:

<span id="an_1:26">1:26</span> Վեցերորդ ամսին Գաբրիէլ հրեշտակը Աստծու
կողմից ուղարկուեց Գալիլիայի մի քաղաքը, որի անունը Նազարէթ էր,

<span id="an_1:27">1:27</span> մի կոյսի մօտ, որ նշանուած էր Յովսէփ
անունով մի մարդու հետ՝ Դաւթի տնից: Եւ այդ կոյսի անունը Մարիամ էր:

<span id="an_1:28">1:28</span> Եւ հրեշտակը, գալով նրա մօտ, ասաց.
«Ուրախացի՛ր, ո՛վ շնորհընկալ, Տէրը քեզ հետ է»:

<span id="an_1:29">1:29</span> Իսկ նա այս խօսքերի վրայ խռովուեց եւ
մտքում խորհում էր, թէ ինչ բան էր այս ողջոյնը:

<span id="an_1:30">1:30</span> Եւ հրեշտակը նրան ասաց. «Մի՛ վախեցիր,
Մարիա՛մ, որովհետեւ Աստծուց դու շնորհ գտար:

<span id="an_1:31">1:31</span> Եւ ահա՛ դու կը յղիանաս եւ կը ծնես մի որդի
ու նրա անունը Յիսուս կը դնես:

<span id="an_1:32">1:32</span> Նա մեծ կը լինի եւ Բարձրեալի որդի կը
կոչուի: Եւ Տէր Աստուած նրան կը տայ նրա հօր՝ Դաւթի աթոռը, եւ նա յաւիտեան
կը թագաւորի Յակոբի տան վրայ,

<span id="an_1:33">1:33</span> ու նրա թագաւորութիւնը վախճան չի ունենայ»:

<span id="an_1:34">1:34</span> Իսկ Մարիամը հրեշտակին ասաց. «Ինչպէ՞ս այդ
կը պատահի ինձ, քանի որ ես տղամարդ չեմ ճանաչում»:

<span id="an_1:35">1:35</span> Հրեշտակը պատասխանեց եւ նրան ասաց. «Սուրբ
Հոգին կը գայ քո վրայ, եւ Բարձրեալի զօրութիւնը հովանի կը լինի քեզ,
որովհետեւ նա, որ քեզնից է ծնուելու, սուրբ է եւ Աստծու որդի կը կոչուի:

<span id="an_1:36">1:36</span> Եւ ահա քո ազգական Եղիսաբեթը. նա եւս յղի է
իր ծերութեան մէջ, եւ այս՝ յղիութեան վեցերորդ ամիսն է նրա, որ ամուլ էր
կոչուած.

<span id="an_1:37">1:37</span> որովհետեւ Աստծու համար անկարելի բան
չկայ»:

<span id="an_1:38">1:38</span> Եւ Մարիամն ասաց. «Ահաւասի՛կ ես մնում եմ
Տիրոջ աղախինը, թող քո խօսքի համաձայն լինի ինձ»: Եւ հրեշտակը հեռացաւ
նրանից:

<span id="an_1:39">1:39</span> Այդ օրերին Մարիամը վեր կացաւ եւ շտապով
գնաց Յուդայի լեռնային շրջանի քաղաքներից մէկը,

<span id="an_1:40">1:40</span> մտաւ Զաքարիայի տունը ու Եղիսաբեթին ողջոյն
տուեց:

<span id="an_1:41">1:41</span> Եւ երբ Եղիսաբեթը Մարիամի ողջոյնը լսեց,
մանուկը խաղաց նրա որովայնում, եւ Եղիսաբեթը լցուեց Սուրբ Հոգով

<span id="an_1:42">1:42</span> եւ բարձր ձայնով աղաղակեց ու ասաց.
«Օրհնեա՜լ ես դու կանանց մէջ, եւ օրհնեա՜լ է քո որովայնի պտուղը:

<span id="an_1:43">1:43</span> Որտեղի՞ց ինձ այս ուրախութիւնը, որ իմ
Տիրոջ մայրը ինձ մօտ գայ.

<span id="an_1:44">1:44</span> որովհետեւ ահաւասիկ, երբ քո ողջոյնի ձայնը
հասաւ իմ ականջին, մանուկը ցնծալով խաղաց իմ որովայնում:

<span id="an_1:45">1:45</span> Եւ երանի՜ նրան, որ կը հաւատայ, թէ Տիրոջ
կողմից իրեն ասուածները կը կատարուեն»:

<span id="an_1:46">1:46</span> Եւ Մարիամն ասաց.

<span id="an_1:47">1:47</span> Մարիամը գրեթէ երեք ամիս մնաց Եղիսաբեթի
մօտ եւ դարձաւ իր տունը:

<span id="an_1:48">1:48</span> Եղիսաբեթի ծննդաբերելու ժամանակը լրացաւ,
եւ նա մի որդի ծնեց.

<span id="an_1:49">1:49</span> եւ նրա շուրջը գտնուողներն ու նրա
ազգատոհմը լսեցին, որ Տէրն իր մեծ ողորմութիւնը ցոյց տուեց նրա հանդէպ, եւ
ուրախանում էին նրա հետ:

<span id="an_1:50">1:50</span> Եւ ութերորդ օրը եկան մանկանը թլփատելու.
եւ նրան իր հօր անունով Զաքարիա էին կոչում:

<span id="an_1:51">1:51</span> Բայց նրա մայրը պատասխանեց եւ ասաց. «Ո՛չ,
այլ Յովհաննէս պէտք է կոչուի»:

<span id="an_1:52">1:52</span> Նրան ասացին. «Սակայն քո ազգատոհմի մէջ
չկայ մէկը, որի անունը Յովհաննէս լինի»:

<span id="an_1:53">1:53</span> Նշանացի ակնարկեցին նրա հօրը, թէ ի՛նչ կը
կամենայ նրան կոչել:

<span id="an_1:54">1:54</span> Իսկ նա մի տախտակ ուզեց եւ վրան գրեց. «Դրա
անունը Յովհաննէս է»: Եւ բոլորը զարմացան:

<span id="an_1:55">1:55</span> Եւ իսկոյն նրա բերանը բացուեց ու նրա
լեզուն՝ նոյնպէս. եւ խօսում էր ու օրհնում Աստծուն:

<span id="an_1:56">1:56</span> Եւ ահ ընկաւ բոլորի մէջ, որ լսեցին այս, եւ
նրանց մէջ, որ բնակւում էին նրանց շուրջը: Եւ Հրէաստանի ամբողջ
լեռնակողմում այս բոլոր բաները պատմւում էին:

<span id="an_1:57">1:57</span> Եւ բոլոր լսողները պահում էին իրենց սրտում
այս ամէնը եւ ասում էին. «Արդեօք ի՞նչ կը լինի այս մանուկը»: Եւ Տիրոջ
ձեռքը նրա հետ էր:

<span id="an_1:58">1:58</span> Զաքարիան՝ նրա հայրը, Սուրբ Հոգով լցուեց,
մարգարէացաւ եւ ասաց.

<span id="an_1:59">1:59</span> Եւ մանուկը աճում ու զօրանում էր հոգով եւ
մնում էր ամայի տեղերում՝ մինչեւ Իսրայէլում նրա երեւալու օրը:

<span id="an_2:1">2:1</span> Այն օրերին Օգոստոս կայսեր կողմից հրաման
ելաւ՝ ամբողջ երկրում մարդահամար անելու համար:

<span id="an_2:2">2:2</span> Այս առաջին մարդահամարը տեղի ունեցաւ, երբ
Կիւրենիոսը կուսակալ էր Ասորիքում:

<span id="an_2:3">2:3</span> Եւ բոլորը գնում էին արձանագրուելու
մարդահամարի՝ իւրաքանչիւրն իր քաղաքում:

<span id="an_2:4">2:4</span> Յովսէփն էլ Դաւթի տնից եւ ազգատոհմից
լինելով՝ Գալիլիայի Նազարէթ քաղաքից ելաւ գնաց դէպի Հրէաստան՝ Դաւթի
քաղաքը, որը Բեթղեհէմ է կոչւում,

<span id="an_2:5">2:5</span> մարդահամարի մէջ արձանագրուելու Մարիամի հետ,
որ նրա հետ նշանուած էր եւ յղի էր:

<span id="an_2:6">2:6</span> Եւ երբ նրանք այնտեղ հասան, նրա ծննդաբերելու
օրերը լրացան,

<span id="an_2:7">2:7</span> եւ նա ծնեց իր անդրանիկ որդուն, խանձարուրի
մէջ փաթաթեց նրան ու դրեց մսուրի մէջ, որովհետեւ իջեւանում նրանց համար տեղ
չկար:

<span id="an_2:8">2:8</span> Եւ այդ շրջանում բացօթեայ բնակուող հովիւներ
կային, որոնք իրենց հօտերի գիշերային պահպանութիւնն էին անում:

<span id="an_2:9">2:9</span> Եւ Տիրոջ հրեշտակը երեւաց նրանց, Տիրոջ փառքը
ծագեց նրանց շուրջը, ու նրանք սաստիկ վախեցան:

<span id="an_2:10">2:10</span> Եւ հրեշտակը ասաց նրանց. «Մի՛ վախեցէք,
որովհետեւ ահա ձեզ մեծ ուրախութիւն եմ աւետում, որը ամբողջ ժողովրդինը կը
լինի.

<span id="an_2:11">2:11</span> որովհետեւ այսօր Դաւթի քաղաքում ձեզ համար
ծնուեց մի Փրկիչ, որ օծեալ Տէրն է:

<span id="an_2:12">2:12</span> Եւ սա՛ ձեզ համար նշան կը լինի.
խանձարուրով փաթաթած եւ մսուրի մէջ դրուած մի մանուկ կը գտնէք»:

<span id="an_2:13">2:13</span> Եւ յանկարծակի այդ հրեշտակի հետ երեւաց
երկնային զօրքերի մի բազմութիւն, որ օրհնում էր Աստծուն ու ասում.

<span id="an_2:14">2:14</span> «Փա՜ռք Աստծուն՝ բարձունքներում, եւ երկրի
վրայ խաղաղութի՜ւն եւ հաճութի՜ւն՝ մարդկանց մէջ»:

<span id="an_2:15">2:15</span> Եւ երբ հրեշտակները նրանցից հեռանալով
երկինք բարձրացան, հովիւներն ասացին միմեանց. «Եկէ՛ք գնանք մինչեւ Բեթղեհէմ
եւ տեսնենք, թէ ի՛նչ բան է այս եղածը, որ Տէրը մեզ ցոյց տուեց»:

<span id="an_2:16">2:16</span> Եւ նրանք շտապով եկան ու գտան Մարիամին ու
Յովսէփին եւ մսուրի մէջ դրուած մանկանը:

<span id="an_2:17">2:17</span> Եւ ճանաչեցին նրան այն խօսքից, որ իրենց
ասուել էր մանկան մասին:

<span id="an_2:18">2:18</span> Եւ բոլոր լսողները զարմանում էին այն
բաների վրայ, որ հովիւները ասացին իրենց:

<span id="an_2:19">2:19</span> Իսկ Մարիամը այս բոլոր ասուածները պահում
էր իր մէջ եւ իր սրտում խորհում:

<span id="an_2:20">2:20</span> Եւ հովիւները վերադարձան. փառաւորում եւ
օրհնում էին Աստծուն այն ամենի համար, որ լսեցին ու տեսան, ինչպէս իրենց
պատմուել էր:

<span id="an_2:21">2:21</span> Եւ երբ ութ օրերը լրացան, եւ նա թլփատուեց,
նրա անունը Յիսուս դրուեց, ինչպէս հրեշտակի կողմից կոչուել էր, երբ դեռ չէր
յղացուել մօր որովայնում:

<span id="an_2:22">2:22</span> Երբոր նրանց սրբագործման օրերը լրացան,
Մովսէսի Օրէնքի համաձայն՝ նրան Երուսաղէմ տարան՝ Տիրոջը ներկայացնելու
համար,

<span id="an_2:23">2:23</span> ինչպէս գրուած էր Տիրոջ Օրէնքում. «Ամէն
արու զաւակ, որ արգանդ է բացում, Տիրոջ համար սուրբ պիտի կոչուի»:

<span id="an_2:24">2:24</span> Եւ Տիրոջ Օրէնքում ասուածի համաձայն՝ ընծայ
պէտք է տալ մի զոյգ տատրակ կամ աղաւնու երկու ձագ:

<span id="an_2:25">2:25</span> Արդ, Երուսաղէմում Սիմէոն անունով մի մարդ
կար, եւ այդ մարդը արդար ու աստուածավախ էր եւ ակնկալում էր Իսրայէլի
մխիթարութիւնը. եւ Սուրբ Հոգին էր նրա մէջ:

<span id="an_2:26">2:26</span> Եւ Սուրբ Հոգուց հրամայուած էր իրեն մահ
չտեսնել, մինչեւ որ տեսնէր Տիրոջ Օծեալին:

<span id="an_2:27">2:27</span> Նա Հոգով առաջնորդուած՝ եկաւ տաճարը, եւ
երբ ծնողները բերին Յիսուս մանկանը՝ նրա վրայ կատարելու ինչ որ օրէնքի
սովորութեան համաձայն էր,

<span id="an_2:28">2:28</span> Սիմէոնը նրան իր գիրկն առաւ, օրհնեց
Աստծուն եւ ասաց.

<span id="an_2:29">2:29</span> Եւ նրա հայրն ու մայրը զարմացած էին այն
խօսքերի համար, որ ասում էին նրա մասին:

<span id="an_2:30">2:30</span> Սիմէոնը նրանց օրհնեց եւ ասաց նրա մօրը՝
Մարիամին. «Ահա՛ սա նա է, որ պատճառ է դառնալու Իսրայէլի մէջ շատերի անկման
ու բարձրացման եւ նշան՝ հակառակութեան:

<span id="an_2:31">2:31</span> Իսկ քո հոգու միջով էլ սուր պիտի անցնի,
որպէսզի բազում սրտերի խորհուրդներ յայտնի դառնան»:

<span id="an_2:32">2:32</span> Եւ այնտեղ կար մի մարգարէուհի՝ Աննա
անունով՝ Փանուէլի դուստրը, Ասերի ազգատոհմից. սա տարիքով շատ առաջացած էր
եւ ամուսնու հետ միայն եօթը տարի էր ապրել՝ սկսած իր կուսութիւնից:

<span id="an_2:33">2:33</span> Նա մօտ ութսունչորս տարեկան մի այրի էր, որ
չէր հեռանում տաճարից, այլ ծոմապահութեամբ եւ աղօթքով գիշեր-ցերեկ ծառայում
էր Աստծուն:

<span id="an_2:34">2:34</span> Սա եւս նոյն ժամին վեր կացաւ եկաւ,
գոհութիւն էր մատուցում Տիրոջը եւ խօսում էր մանկան մասին բոլոր նրանց հետ,
որոնք Երուսաղէմի փրկութեանն էին սպասում:

<span id="an_2:35">2:35</span> Եւ երբ ամէն ինչ կատարեցին Տիրոջ Օրէնքի
համաձայն, վերադարձան Գալիլիա, իրենց քաղաքը՝ Նազարէթ:

<span id="an_2:36">2:36</span> Եւ մանուկը աճում ու զօրանում էր՝ լի
իմաստութեամբ. եւ Աստծու շնորհները նրա վրայ էին:

<span id="an_2:37">2:37</span> Արդ, նրա ծնողները ամէն տարի, Զատկի տօնին,
Երուսաղէմ էին գնում:

<span id="an_2:38">2:38</span> Եւ երբ նա տասներկու տարեկան եղաւ, տօնի
սովորութեան համաձայն՝ Երուսաղէմ ելան:

<span id="an_2:39">2:39</span> Եւ երբ տօնական օրերը լրացան, ու նրանք
վերադարձան, մանուկ Յիսուսը մնաց Երուսաղէմում, եւ նրա ծնողները այդ
չիմացան:

<span id="an_2:40">2:40</span> Կարծում էին, թէ նա իրենց ուղեկիցների հետ
է. մի օրուայ չափ ճանապարհ եկան եւ նրան փնտռեցին ազգականների ու ծանօթների
մէջ:

<span id="an_2:41">2:41</span> Ու երբ չգտան, Երուսաղէմ վերադարձան՝ նրան
փնտռելու համար:

<span id="an_2:42">2:42</span> Եւ երեք օր յետոյ նրան գտան տաճարում.
վարդապետների հետ նստած՝ նա լսում էր նրանց եւ հարցեր էր տալիս:

<span id="an_2:43">2:43</span> Եւ բոլորը, որ նրան լսում էին, զարմանում
էին նրա իմաստութեան եւ պատասխանների վրայ:

<span id="an_2:44">2:44</span> Երբ ծնողները նրան տեսան, հիացան. իսկ
մայրը նրան ասաց. «Որդի՛, այս ի՞նչ արեցիր դու մեզ. ահաւասիկ հայրդ ու ես
տագնապած քեզ էինք փնտռում»:

<span id="an_2:45">2:45</span> Եւ նա պատասխանեց նրանց. «Ինչո՞ւ էիք ինձ
փնտռում, չգիտէի՞ք, թէ ես Հօրս տանը պէտք է լինեմ»:

<span id="an_2:46">2:46</span> Բայց նրանք չհասկացան այն խօսքը, որ նա
իրենց ասաց:

<span id="an_2:47">2:47</span> Եւ Յիսուս նրանց հետ իջաւ ու Նազարէթ գնաց.
եւ նա հնազանդ էր նրանց: Եւ նրա մայրը այս բոլոր բաները պահում էր իր
սրտում:

<span id="an_2:48">2:48</span> Իսկ Յիսուս զարգանում էր իմաստութեամբ,
հասակով եւ շնորհով Աստծու ու մարդկանց առջեւ:

<span id="an_3:1">3:1</span> Տիբերիոս կայսեր իշխանութեան տասնհինգերորդ
տարում, երբ Պոնտացի Պիղատոսը կուսակալ էր Հրէաստանի, եւ Հերովդէսը՝
չորրորդապետ Գալիլիայի, եւ նրա եղբայր Փիլիպպոսը՝ չորրորդապետ Իտուրացիների
ու Տրաքոնացիների աշխարհի, Լիւսանիասը՝ չորրորդապետ Աբիլենէի,

<span id="an_3:2">3:2</span> եւ Աննայի ու Կայիափայի քահանայապետութեան
օրով, Աստծու խօսքը լսելի եղաւ Զաքարիայի որդի Յովհաննէսին անապատում:

<span id="an_3:3">3:3</span> Եւ նա եկաւ Յորդանանի կողմը ապաշխարութեան
մկրտութիւն քարոզելու՝ մեղքերի թողութեան համար,

<span id="an_3:4">3:4</span> ինչպէս գրուած է Եսայի մարգարէի պատգամների
գրքում.

<span id="an_3:5">3:5</span> Եւ այն ժողովրդին, որ եկել էր իրենից
մկրտուելու, ասում էր. «Իժերի՛ ծնունդներ, ո՞վ ձեզ սովորեցրեց փախչել
բարկութիւնից, որ գալու է:

<span id="an_3:6">3:6</span> Այսուհետեւ ապաշխարութեան արժանի պտուղներ
տուէ՛ք եւ մի՛ սկսէք ասել, թէ Աբրահամին ունենք իբրեւ հայր. այս ասեմ ձեզ,
որ Աստուած կարող է այս քարերից անգամ դուրս բերել Աբրահամի որդիներ:

<span id="an_3:7">3:7</span> Բայց ահաւասիկ կացինը ծառերի արմատի վրայ է.
ամէն ծառ, որ բարի պտուղ չի տալիս, կտրւում եւ կրակն է նետւում»:

<span id="an_3:8">3:8</span> Ժողովուրդը նրան հարցնում էր եւ ասում. «Իսկ
արդ, ի՞նչ պիտի անենք»:

<span id="an_3:9">3:9</span> Նա պատասխանեց նրանց եւ ասաց. «Ով որ երկու
զգեստ ունի, մէկը թող տայ նրան, որ չունի, եւ ով որ ուտելիք ունի, նոյն
ձեւով թող անի»:

<span id="an_3:10">3:10</span> Մաքսաւորներն էլ եկան մկրտուելու եւ
հարցրին նրան. «Վարդապե՛տ, մե՛նք ինչ անենք»:

<span id="an_3:11">3:11</span> Նա ասաց նրանց. «Ձեզ հրամայուածներից
աւելին մի՛ վերցրէք»:

<span id="an_3:12">3:12</span> Զինուորները նոյնպէս հարցնում էին նրան.
«Իսկ մե՛նք ինչ անենք»: Նա ասաց նրանց. «Ոչ ոքի մի՛ նեղէք, ոչ ոքի մի՛
զրպարտէք, ձեր ռոճիկը թող ձեզ բաւարար լինի»:

<span id="an_3:13">3:13</span> Ժողովուրդը սպասման մէջ էր, եւ բոլորն
իրենց սրտում Յովհաննէսի մասին հարց էին տալիս, թէ՝ միթէ սա՞ է Քրիստոսը:

<span id="an_3:14">3:14</span> Նա պատասխանեց բոլորին ու ասաց. «Ես ձեզ
մկրտում եմ ջրով, բայց գալիս է ինձնից աւելի զօրաւորը, որի կօշիկները
հանելու արժանի չեմ ես. նա ձեզ կը մկրտի Սուրբ Հոգով եւ հրով.

<span id="an_3:15">3:15</span> նրա քամհարը իր ձեռքում է՝ մաքրելու իր
կալը, հաւաքելու ցորենը իր շտեմարանում, իսկ յարդը կ՚այրի անշէջ կրակով»:

<span id="an_3:16">3:16</span> Նա շատ ուրիշ մխիթարիչ խօսքերով բարի լուրն
էր աւետում ժողովրդին:

<span id="an_3:17">3:17</span> Բայց Հերովդէս չորրորդապետը, յանդիմանուած
լինելով Յովհաննէսի կողմից, իր եղբօր կնոջ՝ Հերովդիայի պատճառով եւ այն
բոլոր չարիքների համար, որ Հերովդէսը գործել էր,

<span id="an_3:18">3:18</span> այդ բոլորի վրայ աւելացրեց եւ այն, որ
Յովհաննէսին բանտարկեց:

<span id="an_3:19">3:19</span> Եւ ամբողջ ժողովրդի մկրտուելուց յետոյ,
Յիսուս եւս մկրտուեց ու երբ աղօթքի կանգնեց, երկինքը բացուեց,

<span id="an_3:20">3:20</span> եւ Սուրբ Հոգին մարմնաւոր տեսքով, որպէս
աղաւնի իջաւ նրա վրայ. եւ երկնքից ձայն եկաւ, որ ասում էր. «Դո՛ւ ես իմ
սիրելի Որդին, որ ունես իմ ամբողջ բարեհաճութիւնը»:

<span id="an_3:21">3:21</span> Եւ ինքը Յիսուս շուրջ երեսուն տարեկան էր,
երբ սկսեց իր գործունէութիւնը: Եւ, ինչպէս կարծում էին, որդին էր Յովսէփի,
եւ սա՝ Յակոբի, եւ սա՝ Հեղիի, եւ սա՝ Մատաթէի,

<span id="an_3:22">3:22</span> եւ սա՝ Ղեւիի, եւ սա՝ Մեղքիի, եւ սա՝
Յաննէի, եւ սա՝ Յովսէփի,

<span id="an_3:23">3:23</span> եւ սա՝ Մատթէի, եւ սա՝ Ամոսի, եւ սա՝
Նաւումի, եւ սա՝ Էսղիի, եւ սա՝ Նանգէի,

<span id="an_3:24">3:24</span> եւ սա՝ Մաաթի, եւ սա՝ Մատաթէի, եւ սա՝
Սեմէիի, եւ սա՝ Յոսէքէի, եւ սա՝ Յոդայի,

<span id="an_3:25">3:25</span> եւ սա՝ Յովնանէի, եւ սա՝ Րէսայի, եւ սա՝
Զորոբաբէլի, եւ սա՝ Սաղաթիէլի, եւ սա՝ Ներիի,

<span id="an_3:26">3:26</span> եւ սա՝ Մեղքիի, եւ սա՝ Ադդէի, եւ սա՝
Կոսամի, եւ սա՝ Ելմոդադի, եւ սա՝ Երէի,

<span id="an_3:27">3:27</span> եւ սա՝ Յեսուի, եւ սա՝ Եղիազարի, եւ սա՝
Յորամի, եւ սա՝ Մատթէի, եւ սա՝ Ղեւիի,

<span id="an_3:28">3:28</span> եւ սա՝ Սիմէոնի, եւ սա՝ Յուդայի, եւ սա՝
Յովսէփի, եւ սա՝ Յովնամի, եւ սա՝ Եղիակիմի,

<span id="an_3:29">3:29</span> եւ սա՝ Մելլէի, եւ սա՝ Մեննէի, եւ սա՝
Մատտաթայի, եւ սա՝ Նաթանի, եւ սա՝ Դաւթի,

<span id="an_3:30">3:30</span> եւ սա՝ Յեսսէի, եւ սա՝ Օբէդի, եւ սա՝
Բոոսի, եւ սա՝ Սաղմանի, եւ սա՝ Նաասոնի,

<span id="an_3:31">3:31</span> եւ սա՝ Ամինադաբի, եւ սա՝ Արամի, եւ սա՝
Ադմէի, եւ սա՝ Առնէի, եւ սա՝ Եսրոնի, եւ սա՝ Փարէսի, եւ սա՝ Յուդայի,

<span id="an_3:32">3:32</span> եւ սա՝ Յակոբի, եւ սա՝ Իսահակի, եւ սա,
Աբրահամի, եւ սա՝ Թարայի, եւ սա՝ Նաքորի,

<span id="an_3:33">3:33</span> եւ սա՝ Սերուգի, եւ սա՝ Ռագաւի, եւ սա՝
Փաղեկի, եւ սա՝ Եբերի, եւ սա՝ Սաղայի,

<span id="an_3:34">3:34</span> եւ սա՝ Կայնանի, եւ սա՝ Արփաքսադի, եւ սա՝
Սէմի, եւ սա՝ Նոյի, եւ սա՝ Ղամէքի,

<span id="an_3:35">3:35</span> եւ սա՝ Մաթուսաղայի, եւ սա՝ Ենոքի, եւ սա՝
Յարեդի, եւ սա՝ Մաղաղայէլի, եւ սա՝ Կայնանի,

<span id="an_3:36">3:36</span> եւ սա՝ Ենոսի, եւ սա՝ Սէթի, եւ սա՝ Ադամի,
եւ սա՝ Աստծու:

<span id="an_4:1">4:1</span> Եւ Յիսուս Սուրբ Հոգով լի վերադարձաւ
Յորդանանից. եւ Հոգով անապատ առաջնորդուեց

<span id="an_4:2">4:2</span> ու քառասուն օր փորձուեց սատանայից: Չկերաւ
եւ չխմեց այն օրերին. եւ երբ քառասուն օրերը լրացան, քաղց զգաց:

<span id="an_4:3">4:3</span> Եւ սատանան նրան ասաց. «Եթէ Աստծու Որդի ես,
այդ քարին ասա՛, որ հաց լինի»:

<span id="an_4:4">4:4</span> Յիսուս նրան պատասխանեց եւ ասաց. «Գրուած է.
«Միայն հացով չէ, որ կ՚ապրի մարդ, այլ՝ Աստծու ամէն խօսքով»:

<span id="an_4:5">4:5</span> Եւ սատանան տանելով նրան մի բարձր լեռ, մի
վայրկեանում նրան ցոյց տուեց աշխարհի բոլոր թագաւորութիւնները:

<span id="an_4:6">4:6</span> Եւ սատանան նրան ասաց. «Քեզ կը տամ այս
ամբողջ իշխանութիւնը եւ սրանց փառքը, որովհետեւ ինձ է տրուած, եւ ում որ
կամենամ, կը տամ այն:

<span id="an_4:7">4:7</span> Արդ, եթէ դու իմ առաջ ընկած երկրպագես,
բոլորը քոնը կը լինի»:

<span id="an_4:8">4:8</span> Յիսուս պատասխանեց նրան եւ ասաց. «Գրուած է.
«Քո Տէր Աստծո՛ւն պիտի երկրպագես եւ նրա՛ն միայն պիտի պաշտես»:

<span id="an_4:9">4:9</span> Եւ տարաւ նրան Երուսաղէմ, կանգնեցրեց տաճարի
աշտարակի վրայ ու ասաց նրան. «Եթէ Աստծու Որդի ես, քեզ այստեղից ցա՛ծ գցիր,

<span id="an_4:10">4:10</span> որովհետեւ գրուած է. «Իր հրեշտակներին
պատուիրուած է քո մասին, որ քեզ պահեն.

<span id="an_4:11">4:11</span> եւ իրենց ձեռքերի վրայ կը բռնեն քեզ, որ քո
ոտքը երբեք քարին չխփես»:

<span id="an_4:12">4:12</span> Յիսուս պատասխանեց նրան եւ ասաց. «Ասուած
է. «Քո Տէր Աստծուն պիտի չփորձես»:

<span id="an_4:13">4:13</span> Եւ սատանան կատարած լինելով բոլոր
փորձութիւնները՝ նրանից միառժամանակ հեռու մնաց:

<span id="an_4:14">4:14</span> Եւ Յիսուս Հոգու զօրութեամբ վերադարձաւ
Գալիլիա, ու գաւառի բոլոր կողմերում նրա համբաւը տարածուեց:

<span id="an_4:15">4:15</span> Եւ նա ուսուցանում էր նրանց
ժողովարաններում՝ փառաւորուելով բոլորից:

<span id="an_4:16">4:16</span> Եւ եկաւ Նազարէթ, ուր նա սնուել մեծացել
էր. եւ ըստ իր սովորութեան՝ շաբաթ օրը ժողովարան մտաւ:

<span id="an_4:17">4:17</span> Եւ նրան տուին Եսայի մարգարէի գիրքը. եւ նա
վեր կացաւ ընթերցելու. եւ երբ գիրքը բացեց, գտաւ այն տեղը, ուր գրուած էր.

<span id="an_4:18">4:18</span> «Տիրոջ Հոգին իմ վրայ է, դրա համար իսկ
օծեց ինձ, ինձ ուղարկեց աղքատներին աւետարանելու, սրտով բեկեալներին
բժշկելու,

<span id="an_4:19">4:19</span> գերիներին ազատում քարոզելու եւ կոյրերին՝
տեսողութիւն, կեղեքուածներին ազատ արձակելու, Տիրոջը ընդունելի տարին
հռչակելու»:

<span id="an_4:20">4:20</span> Եւ փակելով գիրքը՝ տուեց պաշտօնեային ու
նստեց. եւ ժողովարանում գտնուողների բոլորի աչքերը նրա վրայ էին սեւեռուած:

<span id="an_4:21">4:21</span> Սկսեց ասել նրանց. «Այսօր այս գրուածքները
կատարուեցին, երբ լսում էիք ձեր ականջներով»:

<span id="an_4:22">4:22</span> Եւ բոլորը վկայում էին ու զարմանում նրա
բերանից ելած շնորհալի խօսքերի վրայ ու ասում. «Սա Յովսէփի որդին չէ՞»:

<span id="an_4:23">4:23</span> Եւ նա ասաց նրանց. «Անշուշտ, ինձ այս առածը
կ՚ասէք. «Բժի՛շկ, բժշկի՛ր ինքդ քեզ»: Այն ամէնը, ինչ արել ես
Կափառնայումում, որչափ որ լսեցինք, արա՛ եւ այստեղ, քո գաւառում»:

<span id="an_4:24">4:24</span> Եւ նա ասաց. «Ճշմարիտ եմ ասում ձեզ, որ
մարգարէն ընդունելի չէ իր քաղաքում:

<span id="an_4:25">4:25</span> Արդարեւ, ասում եմ ձեզ, որ Եղիայի օրով
Իսրայէլում բազում այրիներ կային, երբ երկինքը փակուեց երեք տարի ու վեց
ամիս, եւ ամբողջ երկրի վրայ մեծ սով եղաւ:

<span id="an_4:26">4:26</span> Սակայն նրանցից ոչ մէկի մօտ Եղիան
չուղարկուեց, այլ միայն՝ մի այրի կնոջ՝ սիդոնացիների Սարեփթա քաղաքում:

<span id="an_4:27">4:27</span> Նաեւ՝ Իսրայէլում Եղիսէ մարգարէի օրով
բազում բորոտներ կային, եւ սակայն նրանցից ոչ մէկը չմաքրուեց, այլ միայն՝
Նէեման ասորին»:

<span id="an_4:28">4:28</span> Երբ այս լսեցին, ժողովարանում բոլորը
լցուեցին բարկութեամբ.

<span id="an_4:29">4:29</span> եւ վեր կենալով՝ նրան քաղաքից դուրս
հանեցին ու տարան մինչեւ դարաւանդը այն լերան, որի վրայ շինուած էր իրենց
քաղաքը, որպէսզի նրան գահավէժ անեն:

<span id="an_4:30">4:30</span> Իսկ նա, անցնելով նրանց միջով, գնաց:

<span id="an_4:31">4:31</span> Եւ իջաւ Գալիլիայի Կափառնայում քաղաքը ու
շաբաթ օրերը ուսուցանում էր նրանց:

<span id="an_4:32">4:32</span> Նրա ուսուցման վրայ զարմանում էին,
որովհետեւ նրա խօսքը լի էր հեղինակութեամբ:

<span id="an_4:33">4:33</span> Եւ ժողովարանում մի մարդ կար, որին բռնել
էր մի պիղծ դեւի չար ոգին. սա բարձր ձայնով աղաղակեց եւ ասաց.

<span id="an_4:34">4:34</span> «Թո՛ղ տուր մեզ, Յիսո՛ւս Նազովրեցի, ի՞նչ
ես ուզում մեզնից. մեզ կորստեան մատնելո՞ւ եկար. գիտենք, թէ ով ես, Աստծու
Սուրբն ես դու»:

<span id="an_4:35">4:35</span> Յիսուս սաստեց նրան եւ ասաց. «Պապանձուի՛ր
եւ դո՛ւրս ելիր դրանից»: Դեւը մէջտեղում գետին զարկեց նրան եւ դուրս ելաւ
նրանից ու որեւէ վնաս չտուեց նրան:

<span id="an_4:36">4:36</span> Եւ բոլորին զարմանք պատեց. իրար հետ խօսում
էին ու ասում. «Ի՜նչ խօսք է այս, որ իշխանութեամբ եւ զօրութեամբ սաստում է
պիղծ ոգիներին, եւ դրանք դուրս են գալիս»:

<span id="an_4:37">4:37</span> Եւ նրա հռչակը տարածւում էր գաւառի
շրջակայքի բոլոր տեղերում:

<span id="an_4:38">4:38</span> Եւ նա ժողովարանից դուրս գալով՝ մտաւ
Սիմոնի տունը:

<span id="an_4:39">4:39</span> Սիմոնի զոքանչը բարձր ջերմութեան մէջ
տառապում էր: Նրա համար Յիսուսին աղաչեցին:

<span id="an_4:40">4:40</span> Նա կանգնեց նրա մօտ, սաստեց ջերմին, եւ
ջերմը թողեց նրան: Հիւանդը անմիջապէս ոտքի ելաւ եւ սպասարկում էր նրանց:

<span id="an_4:41">4:41</span> Եւ երբ արեւը մայր էր մտնում, բոլոր նրանք,
որոնք պէսպէս ցաւերով հիւանդներ ունէին, նրա մօտ էին բերում նրանց. եւ նա
նրանցից իւրաքանչիւրի վրայ ձեռք էր դնում ու նրանց բժշկում:

<span id="an_4:42">4:42</span> Շատերի միջից դեւեր էլ էին ելնում,
աղաղակում եւ ասում. «Դո՛ւ ես Աստծու Որդին»: Եւ նա սաստում էր ու թոյլ չէր
տալիս նրանց խօսել. որովհետեւ գիտէին, թէ նա Քրիստոսն է:

<span id="an_4:43">4:43</span> Եւ երբ օրը լուսացաւ, նա ելաւ գնաց մի
ամայի տեղ, իսկ ժողովուրդը փնտռում էր նրան. եկան մինչեւ նրա մօտ եւ չէին
թողնում նրան, որ հեռանայ իրենցից:

<span id="an_4:44">4:44</span> Եւ նա նրանց ասաց. «Աստծու արքայութիւնը ես
ուրիշ քաղաքների էլ պիտի աւետարանեմ, որովհետեւ դրա համար իսկ
ուղարկուեցի»:

<span id="an_4:45">4:45</span> Եւ նա քարոզում էր գալիլիացիների
ժողովարաններում:

<span id="an_5:1">5:1</span> Եւ մինչ ժողովուրդը խռնւում էր նրա շուրջը՝
լսելու Աստծու խօսքը, նա կանգնած էր Գեննեսարէթի ծովակի ափին:

<span id="an_5:2">5:2</span> Եւ տեսաւ երկու նաւակներ, որ կանգնած էին
ծովակի եզերքին. եւ ձկնորսները դրանց միջից դուրս եկած՝ ուռկաններն էին
լուանում:

<span id="an_5:3">5:3</span> Նա մտաւ նաւակներից մէկի մէջ, որ Սիմոնինն
էր, եւ խնդրեց նրան, որ ցամաքից փոքր-ինչ հեռացնի այն. նստեց ու նաւակի
միջից ուսուցանում էր ժողովրդին:

<span id="an_5:4">5:4</span> Եւ երբ դադարեց խօսելուց, ասաց Սիմոնին.
«Քշիր տա՛ր դէպի խորերը, եւ ձեր ուռկանները գցեցէ՛ք որսալու համար»:

<span id="an_5:5">5:5</span> Սիմոնը պատասխանեց եւ նրան ասաց. «Վարդապե՛տ,
ամբողջ այս գիշեր չարչարուեցինք եւ ոչինչ չբռնեցինք, բայց քո խօսքի համար
ուռկանները կը գցենք»:

<span id="an_5:6">5:6</span> Երբ այդ արեցին, մեծ քանակութեամբ ձկներ
բռնեցին, այն աստիճան, որ նրանց ուռկանները պատռւում էին:

<span id="an_5:7">5:7</span> Նրանք նշան էին անում միւս նաւակի մէջ եղող
իրենց որսակիցներին, որ գան իրենց օգնեն: Եւ նրանք եկան, եւ երկու
նաւակներն էլ լցուեցին սուզուելու աստիճան:

<span id="an_5:8">5:8</span> Երբ Սիմոն Պետրոսն այս տեսաւ, Յիսուսի
ծնկներին ընկաւ եւ ասաց. «Ինձնից հեռո՛ւ գնա, Տէ՛ր, որովհետեւ ես մեղաւոր
մարդ եմ».

<span id="an_5:9">5:9</span> քանի որ վախը պատել էր նրան եւ բոլորին, որ
նրա հետ էին, իրենց բռնած ձկների քանակի պատճառով.

<span id="an_5:10">5:10</span> նոյնպէս եւ՝ Զեբեդէոսի որդիներին՝
Յակոբոսին եւ Յովհաննէսին, որոնք Սիմոնի որսակիցներն էին. եւ Յիսուս
Սիմոնին ասաց. «Մի՛ վախեցիր, այսուհետեւ դու մարդկա՛նց պիտի որսաս կեանքի
համար»:

<span id="an_5:11">5:11</span> Եւ նաւակը ցամաք հանելով՝ թողեցին ամէն ինչ
ու նրան հետեւեցին:

<span id="an_5:12">5:12</span> Եւ երբ նա հասաւ քաղաքներից մէկը,
բորոտութեամբ պատած մի մարդ, Յիսուսին տեսնելով, երեսի վրայ ընկած՝ աղաչեց
նրան եւ ասաց. «Տէ՛ր, եթէ կամենաս, կարո՛ղ ես ինձ մաքրել»:

<span id="an_5:13">5:13</span> Նա մեկնեց իր ձեռքը, դիպաւ նրան եւ ասաց.
«Կամենում եմ, մաքրուի՛ր»: Եւ իսկոյն բորոտութիւնը գնաց նրանից:

<span id="an_5:14">5:14</span> Յիսուս պատուիրեց նրան ոչ ոքի չասել, այլ՝
«Գնա՛, - ասաց, - դու քեզ ցո՛յց տուր քահանային եւ ընծայ տուր քո
մաքրուելու համար, ինչպէս որ հրամայել էր Մովսէսը՝ ի վկայութիւն նրանց»:

<span id="an_5:15">5:15</span> Եւ նրա համբաւը աւելի ու աւելի էր
տարածւում. եւ բազում ժողովուրդ էր հաւաքւում լսելու նրան ու իրենց
հիւանդութիւնից բժշկուելու:

<span id="an_5:16">5:16</span> Իսկ նա խոյս էր տալիս դէպի ամայի տեղեր եւ
աղօթքի էր կանգնում:

<span id="an_5:17">5:17</span> Մի օր ինքն ուսուցանում էր, իսկ
փարիսեցիներն ու օրէնքի վարդապետները, որոնք հաւաքուել էին Գալիլիայի եւ
Հրէաստանի բոլոր քաղաքներից ու Երուսաղէմից, նստած էին. եւ Տիրոջ
զօրութիւնը նրա հետ էր ու նրա միջոցով բժշկում էր:

<span id="an_5:18">5:18</span> Եւ ահա մարդիկ մահիճով մի մարդ բերեցին, որ
անդամալոյծ էր, եւ ուզում էին նրան ներս մտցնել ու դնել նրա առաջ:

<span id="an_5:19">5:19</span> Եւ երբ ամբոխի պատճառով նրան ներս մտցնելու
միջոց չգտան, բարձրացան տանիք եւ կտուրի բացուածքից նրան վար կախեցին ու
մահիճով հանդերձ իջեցրին մէջտեղ, Յիսուսի առաջ:

<span id="an_5:20">5:20</span> Տեսնելով նրանց հաւատը՝ Յիսուս ասաց նրան.
«Ո՛վ մարդ, թող քո մեղքերը քեզ ներուեն»:

<span id="an_5:21">5:21</span> Օրէնսգէտներն ու փարիսեցիները սկսեցին
խորհել եւ ասացին. «Ո՞վ է սա, որ հայհոյանքներ է ասում. ո՞վ կարող է ներել
մեղքերը, եթէ ոչ՝ Աստուած միայն»:

<span id="an_5:22">5:22</span> Յիսուս, գիտենալով նրանց մտածումները,
պատասխանեց նրանց եւ ասաց. «Ի՞նչ էք մտմտում ձեր սրտերում.

<span id="an_5:23">5:23</span> ո՞րն է աւելի հեշտ, ասել՝ քեզ ներուած
լինեն քո մեղքե՞րը, թէ՞ ասել՝ վե՛ր կաց եւ քայլի՛ր:

<span id="an_5:24">5:24</span> Բայց որպէսզի իմանաք, թէ մարդու Որդին
իշխանութիւն ունի երկրի վրայ մեղքերը ներելու (ասաց անդամալոյծին)՝ քե՛զ եմ
ասում, վե՛ր կաց, վերցրո՛ւ քո մահիճը եւ գնա՛ քո տունը»:

<span id="an_5:25">5:25</span> Եւ իսկոյն բոլորի առաջ վեր կենալով՝ իր
վրայ առաւ այն, ինչի վրայ ինքը պառկել էր, գնաց իր տունը եւ փառաւորում էր
Աստծուն:

<span id="an_5:26">5:26</span> Բոլորին զարմանք պատեց, եւ փառաւորում էին
Աստծուն: Ահով լցուեցին եւ ասում էին. «Այսօր արտասովոր բաներ տեսանք»:

<span id="an_5:27">5:27</span> Դրանից յետոյ, դուրս ելաւ այնտեղից եւ
տեսաւ մի մաքսաւորի, որի անունը Ղեւի էր, եւ որը մաքսատանը նստած՝ գործի
վրայ էր: Յիսուս նրան ասաց. «Իմ յետեւից արի՛»:

<span id="an_5:28">5:28</span> Եւ նա թողնելով ամէն ինչ, վեր կացաւ գնաց
նրա յետեւից:

<span id="an_5:29">5:29</span> Եւ Ղեւին իր տան մէջ նրան մեծ
ընդունելութիւն տուեց, եւ մեծ թուով մաքսաւորներ եւ ուրիշներ նրանց հետ
սեղան էին նստել:

<span id="an_5:30">5:30</span> Փարիսեցիները եւ օրէնսգէտները տրտնջում էին
Յիսուսի դէմ իր աշակերտների մօտ ու ասում. «Ինչո՞ւ էք մաքսաւորների եւ
մեղաւորների հետ ուտում եւ խմում»:

<span id="an_5:31">5:31</span> Յիսուս պատասխանեց նրանց եւ ասաց.
«Առողջներին բժիշկներ պէտք չեն, այլ՝ հիւանդներին:

<span id="an_5:32">5:32</span> Ես չեմ եկել արդարներին կանչելու, այլ՝
մեղաւորներին՝ ապաշխարութեան»:

<span id="an_5:33">5:33</span> Եւ նրանցից ոմանք ասացին նրան. «Ինչո՞ւ
Յովհաննէսի, ինչպէս եւ փարիսեցիների աշակերտները ծոմ են պահում յաճախ եւ
աղօթք անում, իսկ քո աշակերտները ուտում են ու խմում»:

<span id="an_5:34">5:34</span> Եւ նա ասաց նրանց. «Միթէ կարո՞ղ էք
հարսանքաւորներին հրամայել, որ ծոմ պահեն, որքան ժամանակ որ փեսան նրանց
հետ է:

<span id="an_5:35">5:35</span> Կը գան օրեր, երբ որ փեսան նրանցից կը
վերցուի, ապա այդ օրերին ծոմ կը պահեն»:

<span id="an_5:36">5:36</span> Եւ նրանց մի առակ էլ ասաց. «Ոչ ոք հնացած
ձորձի վրայ նոր զգեստից կտոր չի դնի, ապա թէ ոչ՝ ե՛ւ նորը կը պատռուի, ե՛ւ
նոր զգեստից վերցրած կտորը չի յարմարուի հնի հետ:

<span id="an_5:37">5:37</span> Եւ ոչ ոք նոր գինին հին տիկերի մէջ չի
լցնի, ապա թէ ոչ՝ նոր գինին հին տիկերը կը պայթեցնի. գինին կը թափուի, եւ
տիկերը կը փչանան:

<span id="an_5:38">5:38</span> Այլ՝ նոր գինին նոր տիկերի մէջ պէտք է
լցուի, եւ երկուսն էլ կը պահուեն:

<span id="an_5:39">5:39</span> Եւ ոչ ոք, երբ հինը խմի, նորը կ՚ուզենայ,
որովհետեւ կ՚ասի, թէ՝ հինը աւելի լաւն է»:

<span id="an_6:1">6:1</span> Առաջին ամսուայ երկրորդ շաբաթ օրը, երբ նա
անցնում էր արտերի միջով, նրա աշակերտները հասկ էին պոկում, շփում իրենց
ափի մէջ եւ ուտում:

<span id="an_6:2">6:2</span> Եւ փարիսեցիներից ոմանք ասացին նրանց.
«Ինչո՞ւ էք անում այն, ինչ օրինաւոր չէ անել շաբաթ օրով»:

<span id="an_6:3">6:3</span> Յիսուս նրանց պատասխանեց եւ ասաց. «Դուք չէ՞ք
կարդացել, թէ ինչ արեց Դաւիթը, երբ քաղց զգաց ինքը եւ նրանք, որ նրա հետ
էին.

<span id="an_6:4">6:4</span> թէ ինչպէս նա մտաւ Աստծու տունը, կերաւ
առաջաւորութեան հացը եւ տուեց նրանց, որ իր հետ էին. մինչդեռ, բացի
քահանայապետներից, ոչ ոքի չէր թոյլատրուած ուտել այն»:

<span id="an_6:5">6:5</span> Եւ Յիսուս նրանց ասաց. «Մարդու Որդին նաեւ
շաբա՛թ օրուայ տէրն է»:

<span id="an_6:6">6:6</span> Եւ մի ուրիշ շաբաթ օր նա մտաւ ժողովարան եւ
ուսուցանում էր. եւ այնտեղ կար մի մարդ, որի աջ ձեռքը չորացած էր:

<span id="an_6:7">6:7</span> Օրէնսգէտներն ու փարիսեցիները հետեւում էին՝
տեսնելու, թէ արդեօք շաբաթ օրը կը բժշկի՞. որպէսզի նրան ամբաստանելու համար
բան գտնեն:

<span id="an_6:8">6:8</span> Եւ նա գիտէր նրանց մտածումները: Չորացած
ձեռքով մարդուն ասաց. «Վե՛ր կաց, մէջտե՛ղ արի»: Նա վեր կացաւ կանգնեց:

<span id="an_6:9">6:9</span> Յիսուս նրանց ասաց. «Ես ձեզ մի բան հարցնեմ.
շաբաթ օրը ի՞նչ բան է օրինաւոր անել՝ բարի՞ գործ անել, թէ՞՝ չար գործ, մի
հոգի՞ փրկել, թէ՞ կորստեան մատնել»:

<span id="an_6:10">6:10</span> Եւ իր շուրջը բոլորի վրայ զայրագին
նայելով՝ ասաց նրան. «Ձեռքդ երկարի՛ր». եւ նա երկարեց, եւ նրա չորացած
ձեռքը առողջացաւ միւսի նման:

<span id="an_6:11">6:11</span> Նրանք լցուեցին կատաղութեամբ եւ միմեանց
հետ խօսում էին, թէ ի՛նչ անեն Յիսուսին:

<span id="an_6:12">6:12</span> Եւ այդ օրերին Յիսուս լեռ բարձրացաւ
աղօթելու եւ ամբողջ գիշերն անցկացրեց Աստծուն աղօթելով:

<span id="an_6:13">6:13</span> Եւ երբ լոյսը բացուեց, կանչեց իր
աշակերտներին եւ ընտրեց նրանցից տասներկուսին, որոնց եւ առաքեալներ
անուանեց.

<span id="an_6:14">6:14</span> Սիմոնին, որին էլ Պետրոս կոչեց, եւ
Անդրէասին՝ նրա եղբօրը, Յակոբոսին, Յովհաննէսին,

<span id="an_6:15">6:15</span> Փիլիպպոսին, Բարթողոմէոսին, Մատթէոսին,
Թովմասին, Ալփէոսի որդի Յակոբոսին, Սիմոնին՝ Նախանձայոյզ կոչուածին,

<span id="an_6:16">6:16</span> Յակոբի որդի Յուդային եւ Իսկարիովտացի
Յուդային, որը եւ մատնիչ եղաւ:

<span id="an_6:17">6:17</span> Եւ նրանց հետ միասին իջաւ մի տափարակ տեղ,
ուր նրա աշակերտների խումբը եւ ամբողջ Հրէաստանից ու Երուսաղէմից եւ այն
կողմերից եւ Տիւրոսի ու Սիդոնի ծովեզրից

<span id="an_6:18">6:18</span> շատ մեծ բազմութիւն եկել էր լսելու նրան եւ
բժշկուելու իրենց հիւանդութիւններից: Եւ պիղծ ոգիներից տառապողները
բժշկւում էին:

<span id="an_6:19">6:19</span> Եւ ամբողջ ժողովուրդն ուզում էր նրան
դիպչել, որովհետեւ նրանից մեծ զօրութիւն էր դուրս գալիս եւ բժշկում
բոլորին:

<span id="an_6:20">6:20</span> Եւ Յիսուս աչքերը բարձրացրեց իր
աշակերտների վրայ ու ասաց.

<span id="an_6:21">6:21</span> - Երանի՜ հոգով աղքատներիդ, որովհետեւ
Աստծու արքայութիւնը ձերն է:

<span id="an_6:22">6:22</span> - Երանի՜ նրանց, որ քաղցած են այժմ,
որովհետեւ պիտի յագենան:

<span id="an_6:23">6:23</span> - Երանի՜ նրանց, որ այժմ լալիս են,
որովհետեւ պիտի ծիծաղեն:

<span id="an_6:24">6:24</span> - Երանի՜ է ձեզ, երբ որ մարդիկ ձեզ ատեն եւ
երբ որ ձեզ մերժեն եւ նախատեն ու մարդու Որդու պատճառով ձեր մասին չար
անուն հանեն:

<span id="an_6:25">6:25</span> Ուրախացէ՛ք այդ օրը եւ ցնծացէ՛ք, որովհետեւ
ձեր վարձը մեծ է երկնքում. նրանց հայրերը նոյն ձեւով էին վարւում
մարգարէների հանդէպ:

<span id="an_6:26">6:26</span> - Բայց վա՜յ ձեզ՝ հարուստներիդ, որովհետեւ
դուք ձեր մխիթարութիւնը ստացել էք:

<span id="an_6:27">6:27</span> - Վա՜յ ձեզ, որ այժմ յագեցած էք, որովհետեւ
քաղցած պիտի մնաք:

<span id="an_6:28">6:28</span> - Վա՜յ ձեզ, որ այժմ ծիծաղում էք,
որովհետեւ պիտի սգաք ու պիտի լաք:

<span id="an_6:29">6:29</span> - Վա՜յ ձեզ, երբ որ բոլոր մարդիկ լաւ խօսեն
ձեր մասին, որովհետեւ նրանց հայրերը սուտ մարգարէներին այդպէս էին անում:

<span id="an_6:30">6:30</span> «Բայց ասում եմ ձեզ, դո՛ւք, որ լսում էք
ինձ. սիրեցէ՛ք ձեր թշնամիներին, ձեզ ատողներին բարութի՛ւն արէք.

<span id="an_6:31">6:31</span> օրհնեցէ՛ք ձեզ անիծողներին, ձեզ նեղողների
համար աղօթեցէ՛ք:

<span id="an_6:32">6:32</span> Ով խփում է քո ծնօտին, նրան մի՛ւսն էլ
մօտեցրու. եւ ով որ քեզնից քո բաճկոնը բռնի է վերցնում, նրան մի՛ արգելիր,
որ վերցնի շապիկդ էլ:

<span id="an_6:33">6:33</span> Ամէն մարդու, որ քեզնից ուզում է, տո՛ւր,
եւ ինչ որ մէկը քեզնից վերցնի, ետ մի՛ պահանջիր:

<span id="an_6:34">6:34</span> Եւ ինչպէս կամենում էք, որ անեն ձեզ
մարդիկ, այնպէս արէ՛ք եւ դուք նրանց:

<span id="an_6:35">6:35</span> Եւ եթէ դուք ձեզ սիրողներին սիրէք, ո՞րն է
ձեր արած շնորհը, որովհետեւ մեղաւորներն էլ են սիրում իրենց սիրողներին:

<span id="an_6:36">6:36</span> Եւ եթէ ձեր բարերարներին բարութիւն անէք,
ո՞րն է ձեր արած շնորհը, որովհետեւ մեղաւորներն էլ նոյնն են անում:

<span id="an_6:37">6:37</span> Եւ եթէ փոխ էք տալիս նրանց, որոնցից յետ
առնելու ակնկալութիւն ունէք, ո՞րն է ձեր արած շնորհը, որովհետեւ
մեղաւորներն էլ են փոխ տալիս մեղաւորներին, որպէսզի նոյն չափով յետ առնեն:

<span id="an_6:38">6:38</span> Բայց դուք սիրեցէ՛ք ձեր թշնամիներին եւ
բարութի՛ւն արէք ձեզ ատողներին ու փո՛խ տուէք նրան, ումից յետ առնելու
ակնկալութիւն չունէք: Եւ ձեր վարձը շատ կը լինի, եւ դուք Բարձրեալի
որդիները կը լինէք, որովհետեւ նա բարեհաճ է չարերի եւ ապերախտների հանդէպ:

<span id="an_6:39">6:39</span> Գթասի՛րտ եղէք, ինչպէս որ ձեր Հայրը
գթասիրտ է»:

<span id="an_6:40">6:40</span> «Մի՛ դատէք, որ Աստծուց չդատուէք, մի՛
դատապարտէք, եւ չպիտի դատապարտուէք, ներեցէ՛ք, եւ ներում պիտի գտնէք
Աստծուց,

<span id="an_6:41">6:41</span> տուէ՛ք, եւ պիտի տրուի ձեզ. ձեր գոգը պիտի
լցնեն առա՛տ չափով՝ թաթաղուն, շարժուն, զեղուն. այն չափով, որով չափում էք,
նո՛ւյն չափով պիտի չափուի ձեզ համար»:

<span id="an_6:42">6:42</span> Նրանց մի առակ էլ ասաց. «Միթէ կարո՞ղ է
կոյրը կոյրին առաջնորդել. չէ՞ որ երկուսն էլ փոսը կ՚ընկնեն:

<span id="an_6:43">6:43</span> Աշակերտը մեծ չէ, քան իր վարդապետը. ամէն
կատարեալ աշակերտ իր վարդապետի պէս կը լինի:

<span id="an_6:44">6:44</span> Ինչո՞ւ քո եղբօր աչքի միջի շիւղը տեսնում
ես, իսկ քո աչքի միջի գերանը չես նշմարում:

<span id="an_6:45">6:45</span> Եւ կամ՝ ինչպէ՞ս կարող ես եղբօրդ ասել՝
եղբա՛յր, թող որ քո աչքից այդ շիւղը հանեմ, իսկ դու քո աչքի միջի գերանը
չես տեսնում: Կեղծաւո՛ր, նախ քո աչքից գերանը հանի՛ր եւ ապա լաւ կը տեսնես՝
քո եղբօր աչքից շիւղը հանելու համար»:

<span id="an_6:46">6:46</span> «Որովհետեւ չկայ բարի ծառ, որ չար պտուղ
տայ. եւ դարձեալ՝ չկայ չար ծառ, որ բարի պտուղ տայ.

<span id="an_6:47">6:47</span> որովհետեւ իւրաքանչիւր ծառ իր պտղից է
ճանաչւում: Փշերից թուզ չեն քաղում եւ ոչ էլ մորենուց՝ խաղող:

<span id="an_6:48">6:48</span> Բարի մարդը իր սրտի բարի գանձերից բարին է
բխեցնում, իսկ չար մարդը՝ չարն է բխեցնում. որովհետեւ սրտի աւելցուկից է,
որ խօսում է նրա բերանը»:

<span id="an_6:49">6:49</span> «Ինչո՞ւ ինձ «Տէ՛ր, Տէ՛ր» էք կոչում, իսկ
ինչ ասում եմ՝ չէք անում:

<span id="an_6:50">6:50</span> Ամէն մարդ, որ ինձ է գալիս եւ լսում է իմ
խօսքերն ու կատարում դրանք, ձեզ ցոյց տամ, թէ ում է նման:

<span id="an_6:51">6:51</span> Նման է տուն շինող այն մարդուն, որ հողը
փորեց ու խորացրեց եւ հիմքը դրեց ժայռի վրայ. եւ երբ հեղեղ բարձրացաւ, գետը
զարկեց տանը եւ չկարողացաւ շարժել այն, որովհետեւ նրա հիմքը ժայռի վրայ էր
հաստատուած:

<span id="an_6:52">6:52</span> Իսկ ով իմ խօսքերը լսում է եւ չի կատարում,
նման է այն մարդուն, որ հողի վրայ առանց հիմքի տուն է շինում. գետը զարկեց,
եւ այն իսկոյն փուլ եկաւ, եւ այդ տան կործանումը մեծ եղաւ»:

<span id="an_7:1">7:1</span> Եւ երբ Յիսուս վերջացրեց իր բոլոր խօսքերը,
եւ ժողովուրդը նրան լսեց, Կափառնայում մտաւ:

<span id="an_7:2">7:2</span> Այնտեղ մի հարիւրապետի ծառայ, որ շատ սիրելի
էր նրա համար, ծանր հիւանդացել էր եւ մեռնելու մօտ էր:

<span id="an_7:3">7:3</span> Երբ լսեց Յիսուսի մասին, հրեաներից աւագներին
ուղարկեց, որ աղաչեն նրան, որպէսզի գայ եւ բժշկի իր ծառային:

<span id="an_7:4">7:4</span> Եւ նրանք Յիսուսի մօտ գալով՝ թախանձագին
աղաչում էին նրան եւ ասում. «Արժանի է նա, որին այս շնորհը պիտի անես,

<span id="an_7:5">7:5</span> որովհետեւ նա սիրում է մեր ազգը եւ
ժողովարանը նա՛ շինեց մեզ համար»:

<span id="an_7:6">7:6</span> Յիսուս գնաց նրանց հետ. երբ տնից շատ հեռու
չէր, հարիւրապետը նրա մօտ բարեկամներ ուղարկեց՝ ասելով. «Տէ՛ր, նեղութիւն
մի՛ կրիր, որովհետեւ արժանի չեմ, որ իմ յարկի տակ մտնես.

<span id="an_7:7">7:7</span> դրա համար էլ ինձ արժանի չհամարեցի քեզ մօտ
գալու. այլ՝ խօսքով ասա՛, եւ իմ ծառան կը բժշկուի.

<span id="an_7:8">7:8</span> որովհետեւ ինքս էլ իշխանութեան ենթակայ մարդ
եմ, իմ ձեռքի տակ զինուորներ ունեմ. սրան ասում եմ՝ գնա՛, եւ գնում է, իսկ
միւսին, թէ՝ արի՛, եւ գալիս է, եւ իմ ծառային, թէ՝ արա՛ այս բանը, եւ նա
անում է»:

<span id="an_7:9">7:9</span> Եւ երբ Յիսուս այս լսեց, զարմացաւ. դարձաւ
ժողովրդին, որ հետեւում էր իրեն, եւ ասաց. «Ճշմարիտ եմ ասում ձեզ, որ
Իսրայէլի մէջ անգամ այսչափ հաւատ չգտայ»:

<span id="an_7:10">7:10</span> Պատգամաւորները տուն վերադարձան եւ հիւանդ
ծառային գտան բժշկուած:

<span id="an_7:11">7:11</span> Հետեւեալ օրը Յիսուս գնում էր մի քաղաք, որ
Նային էր կոչւում. նրա հետ էին գնում նաեւ իր աշակերտները եւ բազում
ժողովուրդ:

<span id="an_7:12">7:12</span> Երբ քաղաքի դարպասին մօտեցաւ, ահա դուրս էր
բերւում մի մեռել, միակ որդին իր մօր, որ մի այրի կին էր. եւ քաղաքից
բազում ժողովուրդ նրա հետ էր:

<span id="an_7:13">7:13</span> Երբ Տէրը կնոջը տեսաւ, խղճաց նրան եւ ասաց.
«Մի՛ լար»:

<span id="an_7:14">7:14</span> Մօտենալով՝ դագաղին դիպաւ: Դագաղը
տանողները կանգ առան: Եւ նա ասաց. «Քե՛զ եմ ասում, ո՛վ պատանի, վե՛ր կաց»:

<span id="an_7:15">7:15</span> Մեռելը վեր կացաւ, նստեց եւ սկսեց խօսել:
Եւ Յիսուս նրան մօրը տուեց:

<span id="an_7:16">7:16</span> Եւ ահը պատեց բոլորին. փառաւորում էին
Աստծուն եւ ասում. «Մի մեծ մարգարէ է յայտնուել մեր մէջ», եւ՝ «Աստուած
այցելութիւն է տուել իր ժողովրդին բարութեամբ»:

<span id="an_7:17">7:17</span> Եւ նրա մասին այս զրոյցը տարածուեց ամբողջ
Հրէաստանում եւ երկրի բոլոր կողմերում:

<span id="an_7:18">7:18</span> Եւ Յովհաննէսին այս բոլորի մասին պատմեցին
իր աշակերտները:

<span id="an_7:19">7:19</span> Եւ Յովհաննէսն իր աշակերտներից մի երկուսին
իր մօտ կանչեց ու նրանց ուղարկեց Տիրոջ մօտ՝ ասելու. «Դո՞ւ ես, որ գալու
էիր, թէ՞ ուրիշին սպասենք»:

<span id="an_7:20">7:20</span> Եւ այդ մարդիկ գալով նրա մօտ՝ ասացին.
«Յովհաննէս Մկրտիչը մեզ ուղարկեց քեզ մօտ եւ ասում է. «Դո՞ւ ես, որ գալու
էիր, թէ՞ ուրիշին սպասենք»:

<span id="an_7:21">7:21</span> Եւ նոյն ժամին նա շատերին բժշկեց
հիւանդութիւններից, ցաւերի հարուածներից, չար ոգիներից եւ բազմաթիւ կոյրերի
տեսողութիւն շնորհեց:

<span id="an_7:22">7:22</span> Նա պատասխանեց նրանց եւ ասաց. «Գնացէք
պատմեցէ՛ք Յովհաննէսին, ինչ որ դուք տեսաք եւ լսեցիք. որ կոյրերը տեսնում
են, կաղերը՝ քայլում, բորոտները մաքրւում են, խուլերը՝ լսում, մեռելները
յարութիւն են առնում, աղքատները Բարի լուրն են լսում.

<span id="an_7:23">7:23</span> եւ երանի՜ նրան, որ իմ պատճառով չի
գայթակղուի»:

<span id="an_7:24">7:24</span> Եւ երբ Յովհաննէսի պատգամաւորները գնացին,
նա սկսեց ժողովրդին խօսել Յովհաննէսի մասին. «Ի՞նչ տեսնելու համար դուրս
եկաք անապատ. քամուց շարժուող մի եղէ՞գ:

<span id="an_7:25">7:25</span> Հապա ի՞նչ տեսնելու համար դուրս եկաք.
փափուկ զգեստներով զարդարուած մի մա՞րդ. ահաւասիկ նրանք, որ փառաւոր
զգեստներով են եւ փափուկ կենցաղով են ապրում, արքունիքներում են լինում:

<span id="an_7:26">7:26</span> Հապա ի՞նչ տեսնելու համար դուրս եկաք. մի
մարգարէ՞. այո՛, ասում եմ ձեզ, առաւել քան մի մարգարէ.

<span id="an_7:27">7:27</span> որովհետեւ Յովհաննէսը նա է, որի մասին
գրուած է. «Ահա քո առաջից ուղարկում եմ իմ պատգամաւորին, որպէսզի քո առաջ
քո ճանապարհը պատրաստի»:

<span id="an_7:28">7:28</span> Ճշմարիտ եմ ասում ձեզ, կանանցից ծնուածների
մէջ չկայ աւելի մեծ մարգարէ, քան Յովհաննէսը. բայց Աստծու արքայութեան մէջ
ամենափոքրը աւելի մեծ է, քան թէ նա»:

<span id="an_7:29">7:29</span> Եւ երբ ամբողջ ժողովուրդը լսեց, նոյնպէս եւ
մաքսաւորները, ընդունեցին Աստծու արդարութիւնը՝ մկրտուելով Յովհաննէսի
մկրտութեամբ:

<span id="an_7:30">7:30</span> Իսկ փարիսեցիները եւ օրինականները իրենց
հոգիներում Աստծու խորհուրդն անարգեցին նրանով, որ Յովհաննէսից
չմկրտուեցին:

<span id="an_7:31">7:31</span> «Արդ, ո՞ւմ նմանեցնեմ այս սերնդի մարդկանց,
եւ ո՞ւմ են նման:

<span id="an_7:32">7:32</span> Նրանք նման են մանուկների, որոնք նստում են
հրապարակներում, ձայն են տալիս միմեանց եւ ասում. «Փող զարկեցինք ձեզ
համար, եւ չպարեցիք. ողբ ասացինք, եւ դուք լաց չեղաք»:

<span id="an_7:33">7:33</span> Եկաւ Յովհաննէս Մկրտիչը, չէր ուտում եւ չէր
խմում. եւ դուք ասացիք՝ նրա մէջ դեւ կայ:

<span id="an_7:34">7:34</span> Եկաւ մարդու Որդին. ուտում է եւ խմում. եւ
դուք ասում էք. «Ահա ուտող եւ խմող մի մարդ, մաքսաւորների եւ մեղաւորների
բարեկամ»:

<span id="an_7:35">7:35</span> Եւ իմաստութիւնը արդարացուեց իր
որդիներից»:

<span id="an_7:36">7:36</span> Փարիսեցիներից մէկը աղաչում էր նրան, որ իր
հետ ճաշ ուտի. եւ նա մտնելով փարիսեցու տունը՝ սեղան նստեց:

<span id="an_7:37">7:37</span> Եւ քաղաքում մի մեղաւոր կին կար. երբ նա
իմացաւ, որ փարիսեցու տանը սեղան է նստել, մի շիշ ազնիւ իւղ բերելով,

<span id="an_7:38">7:38</span> կանգնեց Յիսուսի յետեւ, նրա ոտքերի մօտ. եւ
լաց էր լինում ու սկսեց արտասուքներով թրջել նրա ոտքերը եւ իր գլխի մազերով
սրբում էր. համբուրում էր նրա ոտքերը եւ այդ իւղով օծում:

<span id="an_7:39">7:39</span> Իսկ փարիսեցին, որ նրան հրաւիրել էր,
տեսնելով այդ, իր մտքում ասում էր. «Եթէ սա մարգարէ լինէր, ապա կ՚իմանար,
թէ ով կամ ինչպիսի մի կին է մօտենում իրեն, որովհետեւ նա մեղաւոր է»:

<span id="an_7:40">7:40</span> Յիսուս պատասխանեց նրան եւ ասաց. «Սիմո՛ն,
քեզ ասելու բան ունեմ»: Եւ սա ասաց. «Ասա՛, Վարդապե՛տ»: Եւ Յիսուս ասաց.

<span id="an_7:41">7:41</span> «Մի փոխատու երկու պարտապաններ ունէր. մէկը
հինգ հարիւր դահեկան պարտք ունէր, իսկ միւսը՝ յիսուն:

<span id="an_7:42">7:42</span> Եւ քանի որ նրանք հատուցելու ոչինչ
չունէին, երկուսին էլ պարտքը շնորհեց. հիմա ասա՛, ո՞վ աւելի շատ կը սիրի
նրան»:

<span id="an_7:43">7:43</span> Սիմոնն ասաց. «Ինձ այնպէս է թւում, թէ նա՛՝
ում աւելի շատը շնորհուեց»: Եւ Յիսուս ասաց նրան. «Ուղի՛ղ դատեցիր»:

<span id="an_7:44">7:44</span> Եւ դառնալով կնոջ կողմը՝ Սիմոնին ասաց.
«Տեսնո՞ւմ ես այս կնոջը. մտայ քո տունը, ոտքերիս համար ջուր չտուիր, իսկ սա
իր արտասուքներով թրջեց իմ ոտքերը եւ իր մազերով սրբեց:

<span id="an_7:45">7:45</span> Դու ինձ մի համբոյր էլ չտուիր, սակայն սա
ահա տուն մտնելուցս ի վեր չի դադարում ոտքերս համբուրելուց:

<span id="an_7:46">7:46</span> Դու իւղով իմ գլուխը չօծեցիր, սա անուշ
իւղով ոտքերս օծեց:

<span id="an_7:47">7:47</span> Դրա համար քեզ ասում եմ. իր անհամար
մեղքերը կը ներուեն սրան, որովհետեւ ուժգին սիրեց. քանզի ում շատ է
ներւում, շատ է սիրում, եւ ում սակաւ՝ սակաւ»:

<span id="an_7:48">7:48</span> Եւ ասաց այն կնոջը. «Քո մեղքերը քեզ
ներուած են»:

<span id="an_7:49">7:49</span> Եւ նրանք, որ նրա հետ սեղան էին նստել,
սկսեցին ասել իրենց մտքում. «Ո՞վ է սա, որ մեղքերին թողութիւն է տալիս»:

<span id="an_7:50">7:50</span> Եւ նա ասաց այդ կնոջը. «Քո հաւա՛տը քեզ
փրկեց, գնա՛ խաղաղութեամբ»:

<span id="an_8:1">8:1</span> Դրանից յետոյ Յիսուս շրջում էր քաղաքներում
եւ գիւղերում, քարոզում էր եւ աւետարանում Աստծու արքայութիւնը: Եւ նրա հետ
էին Տասներկուսը

<span id="an_8:2">8:2</span> եւ մի քանի կանայք, որոնք բժշկուել էին չար
ոգիներից ու հիւանդութիւններից. Մարիամը, որ կոչւում էր Մագդաղենացի, եւ
որից եօթը դեւ էր դուրս եկել,

<span id="an_8:3">8:3</span> Յովհաննան՝ Հերովդէսի վերակացուի՝ Քուզայի
կինը, եւ Շուշանն ու շատ ուրիշներ, որոնք իրենց ունեցուածքից մատակարարում
էին նրան:

<span id="an_8:4">8:4</span> Երբ շատ ժողովուրդ եւ բազմաթիւ քաղաքներից
նրա մօտ եկածներ հաւաքուեցին, առակով նրանց ասաց.

<span id="an_8:5">8:5</span> «Մի սերմնացան ելաւ սերմեր ցանելու: Եւ երբ
նա սերմանում էր, մի մաս սերմ ընկաւ ճանապարհի եզերքը եւ ոտնակոխ եղաւ, եւ
երկնքի թռչունները այն կերան:

<span id="an_8:6">8:6</span> Եւ ուրիշ մի մաս ընկաւ ապառաժի վրայ. երբ
բուսաւ, չորացաւ՝ խոնաւութիւն չլինելու պատճառով:

<span id="an_8:7">8:7</span> Եւ ուրիշ մի մաս ընկաւ փշերի մէջ. եւ փշերը
նրա հետ բուսնելով՝ այն խեղդեցին:

<span id="an_8:8">8:8</span> Եւ ուրիշ մի մաս ընկաւ լաւ ու պարարտ հողի
վրայ եւ, բուսնելով, հարիւրապատիկ պտուղ տուեց»: Երբ այս խօսեց, ասաց. «Ով
որ լսելու ականջ ունի, թող լսի»:

<span id="an_8:9">8:9</span> Աշակերտները նրան հարցնում էին, թէ այդ առակն
ի՞նչ է նշանակում:

<span id="an_8:10">8:10</span> Եւ նա ասաց. «Ձեզ տրուած է գիտենալ Աստծու
արքայութեան խորհուրդները, իսկ ուրիշներին՝ առակներով, որպէսզի նայեն, բայց
չտեսնեն, լսեն, բայց չիմանան:

<span id="an_8:11">8:11</span> Իսկ առակը այս է նշանակում. սերմը Աստծու
խօսքն է:

<span id="an_8:12">8:12</span> Որոնք որ ճանապարհի եզերքին են, այդ նրանք
են, որ լսում են, եւ ապա սատանան գալիս հանում է խօսքը նրանց սրտից,
որպէսզի չհաւատան եւ չփրկուեն:

<span id="an_8:13">8:13</span> Եւ որոնք որ ապառաժի վրայ են, այդ նրանք
են, որ, երբ լսեն, խնդութեամբ են ընդունում խօսքը, բայց արմատ չեն բռնում.
սրանք միառժամանակ հաւատում են, իսկ փորձութեան ժամանակ՝ հեռանում:

<span id="an_8:14">8:14</span> Իսկ այն, որ փշերի մէջ ընկաւ, այդ նրանք
են, որ, երբ լսում են խօսքը, աշխարհի հոգսերով, հարստութեամբ եւ
զուարճութեամբ զբաղուած լինելով՝ խեղդւում ու անպտուղ են լինում:

<span id="an_8:15">8:15</span> Իսկ այն, որ պարարտ հողի վրայ է, նրանք են,
որ բարի եւ զուարթագին սրտով լսելով խօսքը՝ ընդունում են այն եւ
յարատեւելով պտուղ են տալիս»:

<span id="an_8:16">8:16</span> «Ո՛չ ոք ճրագ չի վառի եւ կաթսայի տակ չի
թաքցնի կամ մահճի տակ չի դնի, այլ կը դնի աշտանակի վրայ, որպէսզի, ովքեր
մտնեն, լոյսը տեսնեն:

<span id="an_8:17">8:17</span> Ծածուկ ոչինչ չկայ, որ չյայտնուի, ոչ էլ
գաղտնի բան, որ չիմացուի եւ ի յայտ չգայ:

<span id="an_8:18">8:18</span> Այսուհետեւ զգո՛յշ եղէք, թէ ինչպէս էք դուք
լսում. որովհետեւ ով որ ունի, նրան կը տրուի, իսկ ով որ չունի, եւ այն, ինչ
որ նա կարծում է, թէ ունի, կը վերցուի նրանից»

<span id="an_8:19">8:19</span> Նրա մօտ եկան իր մայրն ու եղբայրները եւ
չէին կարողանում նրան մօտենալ բազմութեան պատճառով:

<span id="an_8:20">8:20</span> Իմաց տուին նրան եւ ասացին. «Քո մայրը եւ
քո եղբայրները դրսում կանգնել են եւ ուզում են քեզ տեսնել»:

<span id="an_8:21">8:21</span> Եւ նրանց ասաց. «Իմ մայրը եւ եղբայրները
սրանք են, որ Աստծու խօսքը լսում են եւ կատարում»:

<span id="an_8:22">8:22</span> Մի օր ինքը նաւակ նստեց իր աշակերտների հետ
եւ նրանց ասաց. «Եկէ՛ք ծովակի միւս կողմն անցնենք»: Եւ գնացին:

<span id="an_8:23">8:23</span> Մինչ նաւարկում էին, նա քուն մտաւ: Եւ
ծովակի վրայ քամու մի մրրիկ իջաւ. ծովը ուռչում էր, նաւակը ջրով լցնում. եւ
նրանք տագնապի էին մատնուել:

<span id="an_8:24">8:24</span> Մօտեցան արթնացրին նրան եւ ասացին.
«Վարդապե՛տ, Վարդապե՛տ, ահա կորչում ենք»: Եւ նա վեր կենալով՝ սաստեց
քամուն ու աղմկայոյզ կոհակներին, եւ նրանք հանդարտուեցին, եւ խաղաղութիւն
տիրեց:

<span id="an_8:25">8:25</span> Եւ նրանց ասաց. «Ո՞ւր է ձեր հաւատը»: Եւ
նրանք սարսափած՝ զարմացան եւ ասում էին միմեանց. «Ո՞վ է արդեօք սա, որ
հողմերին ու ջրերին անգամ հրաման է տալիս, եւ դրանք հնազանդւում են սրան»:

<span id="an_8:26">8:26</span> Ապա նաւարկեցին իջան գերգեսացիների երկիրը,
որը Գալիլիայի հանդիպակաց կողմն է:

<span id="an_8:27">8:27</span> Եւ երբ նա ցամաք ելաւ, նրան պատահեց
քաղաքից մի մարդ, որի մէջ դեւեր կային. նա երկար ժամանակ հագուստ չէր հագել
եւ ոչ էլ տան մէջ էր բնակուել, այլ՝ գերեզմանների:

<span id="an_8:28">8:28</span> Եւ տեսնելով Յիսուսին՝ աղաղակեց, ընկաւ նրա
առաջ եւ բարձր ձայնով ասաց. «Ի՞նչ ես ուզում ինձնից, Յիսո՛ւս, բարձրեալ
Աստծու Որդի, աղաչում եմ քեզ, ինձ մի՛ տանջիր».

<span id="an_8:29">8:29</span> որովհետեւ Յիսուս հրաման էր տալիս պիղծ
ոգուն, որ դուրս գայ այդ մարդուց, քանի որ շատ անգամ տիրացել էր նրան, եւ
նա կապւում էր շղթաներով, պահւում էր երկաթների մէջ, բայց կոտրում էր
կապանքները եւ դեւից քշւում էր անբնակ վայրեր:

<span id="an_8:30">8:30</span> Յիսուս հարցրեց նրան եւ ասաց. «Անունդ ի՞նչ
է»: Եւ նա ասաց. «Լեգէոն». որովհետեւ նրա մէջ շատ դեւեր էին մտել.

<span id="an_8:31">8:31</span> աղաչում էին նրան, որ հրաման չտայ իրենց,
որ անդունդ գնան:

<span id="an_8:32">8:32</span> Եւ այնտեղ մեծ թուով խոզերի մի երամակ կար,
որ արածում էր լերան վրայ: Աղաչեցին նրան, որ հրաման տայ իրենց՝ գնալ մտնել
նրանց մէջ: Եւ նա թոյլատրեց նրանց,

<span id="an_8:33">8:33</span> եւ դեւերը դուրս եկան այդ մարդուց ու մտան
խոզերի մէջ. եւ երամակը գահաւանդից դիմեց դէպի ծովակ ու խեղդուեց:

<span id="an_8:34">8:34</span> Երբ խոզարածները տեսան պատահածները, փախան
եւ պատմեցին քաղաքում ու ագարակներում:

<span id="an_8:35">8:35</span> Եւ երբ մարդիկ դուրս եկան կատարուածները
տեսնելու եւ եկան Յիսուսի մօտ ու գտան այն մարդուն, որից դեւերը ելել էին,
- որը հագնուած եւ զգաստացած՝ նստած էր Յիսուսի ոտքերի մօտ, - վախեցան:

<span id="an_8:36">8:36</span> Նրանք, որ ականատես էին եղել, պատմեցին
նրանց, թէ ինչպէս փրկուեց դիւահարը:

<span id="an_8:37">8:37</span> Եւ գերգեսացիների երկրի շրջակայքում
գտնուող ամբողջ բնակչութիւնը աղաչում էր Յիսուսին՝ հեռու գնալ իրենց
սահմաններից, որովհետեւ մեծ վախով տագնապում էին: Եւ նա նաւակ նստելով՝
վերադարձաւ:

<span id="an_8:38">8:38</span> Այն մարդը, որից դեւերը դուրս էին եկել,
աղաչում էր նրան, որ ինքը նրա հետ շրջի: Բայց Յիսուս արձակեց նրան եւ ասաց.

<span id="an_8:39">8:39</span> «Վերադարձի՛ր քո տունը եւ պատմի՛ր, ինչ որ
Աստուած արեց քեզ համար»: Նա գնաց քաղաք եւ տարածում էր այն, ինչ Յիսուս
արեց իրեն:

<span id="an_8:40">8:40</span> Եւ երբ Յիսուս վերադարձաւ ծովի միւս կողմը,
ժողովուրդը նրան լաւ ընդունեց, որովհետեւ ամէնքը նրան սպասում էին:

<span id="an_8:41">8:41</span> Եւ ահա եկաւ մի մարդ, որի անունը Յայրոս
էր, եւ որը ժողովրդապետ էր: Յիսուսի ոտքերն ընկնելով՝ նա աղաչում էր նրան,
որ իր տունը մտնի,

<span id="an_8:42">8:42</span> որովհետեւ նա մօտ տասներկու տարեկան մի
միամօրիկ դուստր ունէր, որ մահամերձ էր: Եւ երբ Յիսուս գնում էր,
ժողովուրդը նրան նեղում էր:

<span id="an_8:43">8:43</span> Եւ մի կին, որ տասներկու տարուց ի վեր
արիւնահոսութիւն ունէր եւ հնար չէր եղել նրան որեւէ մէկից բժշկուել,

<span id="an_8:44">8:44</span> յետեւից մօտեցաւ եւ դիպաւ նրա զգեստի
քղանցքին, եւ նոյն ժամին նրա արիւնահոսութիւնը դադարեց:

<span id="an_8:45">8:45</span> Եւ Յիսուս ասաց. «Ո՞վ էր, որ ինձ դիպաւ»:
Եւ երբ բոլորը ուրանում էին, Պետրոսը եւ նրա հետ եղողները ասացին.
«Վարդապե՛տ, ժողովուրդն է, որ սեղմում ու նեղում է քեզ»:

<span id="an_8:46">8:46</span> Եւ Յիսուս ասաց. «Մէկն ինձ դիպաւ,
որովհետեւ զգացի, որ ինձնից զօրութիւն դուրս եկաւ»:

<span id="an_8:47">8:47</span> Երբ կինը տեսաւ, որ այդ ծածուկ չմնաց
նրանից, դողալով եկաւ եւ ընկաւ նրա առաջ ու ամբողջ ժողովրդի առջեւ պատմեց,
թէ ինչ բանի համար դիպաւ նրան եւ թէ ինչպէս իսկոյն բժշկուեց:

<span id="an_8:48">8:48</span> Եւ նա ասաց. «Քաջալերուի՛ր, դո՛ւստր, քո
հաւատը փրկեց քեզ, գնա՛ խաղաղութեամբ»:

<span id="an_8:49">8:49</span> Եւ մինչ նա խօսում էր, ժողովրդապետի տնից
մէկն եկաւ եւ Յայրոսին ասաց. «Աղջիկդ մեռաւ, յոգնութիւն մի՛ պատճառիր
դրան»:

<span id="an_8:50">8:50</span> Իսկ երբ Յիսուս լսեց, նրան պատասխանեց եւ
ասաց. «Մի՛ վախեցիր, միայն հաւատա՛, եւ նա կ՚ապրի»:

<span id="an_8:51">8:51</span> Եւ նրա տունը մտնելով՝ ոչ ոքի չթողեց ներս
մտնել, բացի Պետրոսից, Յակոբոսից, Յովհաննէսից եւ երեխայի հօրից ու մօրից:

<span id="an_8:52">8:52</span> Ամէնքը լալիս եւ ողբում էին նրա վրայ: Եւ
նա ասաց. «Լաց մի՛ եղէք, որովհետեւ մեռած չէ, այլ ննջում է»:

<span id="an_8:53">8:53</span> Իսկ նրանք ծաղրում էին նրան, որովհետեւ
գիտէին, որ մեռած էր:

<span id="an_8:54">8:54</span> Եւ ամենքին դուրս հանելով՝ բռնեց նրա
ձեռքից, գոչեց եւ ասաց. «Վե՛ր կաց, կանգնի՛ր, ո՛վ մանուկ»:

<span id="an_8:55">8:55</span> Եւ նրա հոգին վերադարձաւ, եւ մանուկը
իսկոյն կանգնեց: Եւ Յիսուս հրամայեց, որ նրան ուտելու բան տան:

<span id="an_8:56">8:56</span> Եւ նրա ծնողները զարմացած մնացին, իսկ նա
պատուիրեց, որ ոչ ոքի չասեն, ինչ որ եղել էր:

<span id="an_9:1">9:1</span> Եւ նա կանչելով տասներկու առաքեալներին՝
նրանց զօրութիւն եւ իշխանութիւն տուեց բոլոր դեւերի վրայ, նաեւ՝ բժշկելու
հիւանդութիւնները:

<span id="an_9:2">9:2</span> Եւ ուղարկեց նրանց քարոզելու Աստուծոյ
արքայութիւնը եւ բժշկելու ախտերով վարակուածներին:

<span id="an_9:3">9:3</span> Եւ ասաց նրանց. «Ճանապարհի համար ոչինչ մի՛
վերցրէք. ո՛չ գաւազան եւ ո՛չ մախաղ, ո՛չ հաց եւ ո՛չ արծաթ դրամ. երկու
հագուստ մի՛ ունեցէք.

<span id="an_9:4">9:4</span> որ տունն էլ մտնէք, այնտե՛ղ գիշերեցէք եւ ապա
այնտեղից գնացէ՛ք:

<span id="an_9:5">9:5</span> Եւ նրանք, որ ձեզ չեն ընդունի, որպէս
վկայութիւն նրանց դէմ՝ ձեր ոտքերի փոշին թօթափեցէ՛ք, երբ այդ քաղաքից դուրս
ելնէք»:

<span id="an_9:6">9:6</span> Եւ նրանք ելան եւ շրջում էին քաղաքներում ու
գիւղերում, աւետարանում էին եւ բժշկում ամէն տեղ:

<span id="an_9:7">9:7</span> Հերովդէս չորրորդապետը լսեց այս բոլոր
գործերը եւ զարմանում էր ոմանց ասածի վրայ,

<span id="an_9:8">9:8</span> թէ՝ Յովհաննէսը մեռելներից յարութիւն է առել,
իսկ ոմանց ասածի վրայ, թէ՝ Եղիան յայտնուեց, եւ ուրիշների՝ թէ՝ նախկին
մարգարէներից մէկը յարութիւն է առել:

<span id="an_9:9">9:9</span> Հերովդէսն ասաց. «Յովհաննէսին ես գլխատեցի,
իսկ սա ո՞վ է, որի մասին այսպիսի բաներ եմ լսում»: Եւ ուզում էր նրան
տեսնել:

<span id="an_9:10">9:10</span> Առաքեալները վերադարձան եւ Յիսուսին
պատմեցին այն ամէնը, ինչ որ արեցին. եւ նա նրանց հետն առնելով՝ քաշուեց
առանձնացաւ ամայի մի տեղ, մօտակայքը մի քաղաքի, որ Բեթսայիդա էր կոչւում:

<span id="an_9:11">9:11</span> Եւ երբ ժողովուրդը իմացաւ, գնաց նրա
յետեւից. եւ նա ընդունելով նրանց՝ խօսում էր նրանց հետ Աստծու արքայութեան
մասին. եւ որոնք որ բժշկուելու կարիք ունէին, բժշկում էր նրանց:

<span id="an_9:12">9:12</span> Եւ օրն սկսեց տարաժամել: Տասներկուսը
մօտեցան եւ նրան ասացին. «Արձակի՛ր այս ժողովրդին, որպէսզի գնան շրջակայ
գիւղերը եւ ագարակները, հանգստանան եւ կերակուր գտնեն, որովհետեւ այստեղ
ամայի վայրում ենք»:

<span id="an_9:13">9:13</span> Նա ասաց նրանց. «Դո՛ւք տուէք նրանց ուտելու
բան»: Եւ նրանք ասացին. «Մենք հինգ նկանակից եւ երկու ձկից աւելին չունենք,
եթէ չգնանք եւ այս ժողովրդի համար բաւարար ուտելիք չգնենք».

<span id="an_9:14">9:14</span> որովհետեւ շուրջ հինգ հազար մարդ կար: Նա
աշակերտներին ասաց. «Նստեցրէ՛ք դրանց խումբ-խումբ, յիսուն-յիսուն»:

<span id="an_9:15">9:15</span> Եւ այդպէս արեցին ու ամենքին նստեցրին:

<span id="an_9:16">9:16</span> Եւ նա վերցնելով հինգ նկանակը եւ երկու
ձուկը՝ նայեց դէպի երկինք, օրհնեց, կտրեց եւ աշակերտներին տուեց, որպէսզի
ժողովրդի առաջ դնեն:

<span id="an_9:17">9:17</span> Ամէնքը կերան եւ յագեցան. իսկ կտորտանքները
վերցրին՝ տասներկու սակառ լիքը:

<span id="an_9:18">9:18</span> Եւ երբ նա առանձին աղօթքի էր կանգնել, նրա
հետ էին նաեւ իր աշակերտները: Նրանց հարցրեց եւ ասաց. «Ժողովուրդը իմ մասին
ի՞նչ է ասում. ո՞վ եմ»:

<span id="an_9:19">9:19</span> Եւ նրանք պատասխանեցին եւ ասացին.
«Յովհաննէս Մկրտիչը. եւ ոմանք, թէ՝ Եղիան, իսկ ուրիշներ, թէ՝ նախնիներից մի
մարգարէ յարութիւն է առել»:

<span id="an_9:20">9:20</span> Ասաց նրանց. «Դո՛ւք իմ մասին ի՞նչ էք
ասում. ո՞վ եմ»: Պետրոսը պատասխանեց եւ ասաց. «Աստծու Քրիստոսը»:

<span id="an_9:21">9:21</span> Նա սաստեց նրանց եւ պատուիրեց ոչ ոքի չասել
այդ:

<span id="an_9:22">9:22</span> Ապա ասաց. «Մարդու Որդին պէտք է շատ
չարչարուի եւ անարգուի քահանայապետներից եւ ծերերից ու օրէնսգէտներից. եւ
սպանուի ու երրորդ օրը յարութիւն առնի»:

<span id="an_9:23">9:23</span> Եւ ամենքին ասում էր. «Եթէ մէկը կամենում է
իմ յետեւից գալ, թող ուրանայ իր անձը եւ իր խաչը մշտապէս վերցնի եւ գայ իմ
յետեւից.

<span id="an_9:24">9:24</span> որովհետեւ, ով որ կամենայ իր անձը փրկել,
այն պիտի կորցնի, իսկ ով որ իր անձը ինձ համար կորցնի, այն պիտի փրկի:

<span id="an_9:25">9:25</span> Ի՞նչ օգուտ է մարդուն, եթէ աշխարհը շահի,
բայց իր անձը կորցնի ու տուժի.

<span id="an_9:26">9:26</span> որովհետեւ, ով որ ինձ եւ իմ խօսքերը ամօթ
կը համարի, նրան մարդու Որդին էլ ամօթահար պիտի անի, երբ գայ իր եւ Հօր եւ
սուրբ հրեշտակների փառքով:

<span id="an_9:27">9:27</span> Բայց, արդարեւ, ասում եմ ձեզ, թէ այստեղ
գտնուողների մէջ կան ոմանք, որոնք մահ չպիտի ճաշակեն, մինչեւ որ չտեսնեն
Աստծու արքայութիւնը»:

<span id="an_9:28">9:28</span> Եւ այս խօսքերից մօտ ութ օր յետոյ, իր հետ
վերցնելով Պետրոսին, Յակոբոսին եւ Յովհաննէսին, նա լեռ ելաւ աղօթքի
կանգնելու:

<span id="an_9:29">9:29</span> Եւ երբ աղօթքի էր կանգնած, նրա երեսի տեսքը
այլակերպուեց, նրա զգեստը փոխուեց եւ փայլուն-սպիտակ դարձաւ:

<span id="an_9:30">9:30</span> Եւ ահա երկու մարդիկ խօսում էին նրա հետ:
Նրանք Մովսէսն ու Եղիան էին,

<span id="an_9:31">9:31</span> որոնք փառքով երեւալով՝ խօսում էին նրա
վախճանի մասին, որ տեղի պիտի ունենար Երուսաղէմում:

<span id="an_9:32">9:32</span> Իսկ Պետրոսը եւ նրա հետ գտնուողները քնի
ծանրութեան տակ՝ արթնացան ու տեսան նրա փառքը եւ երկու մարդկանց, որոնք նրա
մօտ կանգնած էին:

<span id="an_9:33">9:33</span> Եւ երբ դրանք նրանից հեռանում էին, Պետրոսը
Յիսուսին ասաց. «Վարդապե՛տ, լաւ է, որ մենք այստեղ ենք. երեք տաղաւար
շինենք, մէկը՝ քեզ, մէկը՝ Մովսէսի եւ մէկը՝ Եղիայի համար»: Եւ չէր իմանում,
թէ ինչ էր խօսում:

<span id="an_9:34">9:34</span> Եւ երբ այս ասում էր, մի ամպ եկաւ ու նրանց
վրայ հովանի եղաւ. եւ երբ նրանք ամպի տակ ընկան, վախեցան:

<span id="an_9:35">9:35</span> Ամպից մի ձայն եկաւ, որ ասում էր. «Դա՛ է
իմ ընտրեալ Որդին, լսեցէ՛ք դրան»:

<span id="an_9:36">9:36</span> Եւ մինչ խօսքի ձայնը դեռ գալիս էր, Յիսուս
միայնակ գտնուեց. եւ նրանք լսեցին ու այդ օրերին ոչ ոքի չպատմեցին իրենց
տեսածներից եւ ոչ մի բան:

<span id="an_9:37">9:37</span> Յաջորդ օրը, երբ նրանք իջնում էին լեռնից,
Յիսուսին ընդառաջ գնաց մի մեծ բազմութիւն:

<span id="an_9:38">9:38</span> Եւ ահա ժողովրդի միջից մի մարդ աղաղակեց եւ
ասաց. «Վարդապե՛տ, աղաչում եմ քեզ, նայի՛ր իմ որդուն, որովհետեւ իմ մէկ
հատիկն է.

<span id="an_9:39">9:39</span> ահա չար ոգին դէսուդէն է զարնւում նրա մէջ
եւ յանկարծ գոչում է. եւ նրան սաստիկ ցնցում է, թաւալեցնում, փրփրեցնում
եւ, խորտակելով նրան, հազիւ է հեռանում նրանից:

<span id="an_9:40">9:40</span> Ես քո աշակերտներին աղաչեցի, որ հանեն չար
ոգուն, բայց նրանք չկարողացան»:

<span id="an_9:41">9:41</span> Յիսուս պատասխանեց եւ ասաց. «Ո՛վ անհաւատ
եւ մոլորուած սերունդ, մինչեւ ե՞րբ ձեզ հետ պիտի լինեմ եւ ձեզ հանդուրժեմ.
բե՛ր այստեղ քո որդուն»:

<span id="an_9:42">9:42</span> Եւ մինչդեռ նա մօտենում էր, դեւը գետին
խփեց նրան ու ցնցեց:

<span id="an_9:43">9:43</span> Յիսուս սաստեց պիղծ ոգուն, բժշկեց մանկանը
եւ տուեց նրան նրա հօրը:

<span id="an_9:44">9:44</span> Եւ ամէնքը զարմանում էին Աստծու
մեծագործութիւնների վրայ: Եւ մինչդեռ բոլորը զարմանում էին այն ամենի վրայ,
որ նա կատարում էր, նա իր աշակերտներին ասաց. «Ձեր ականջների մէջ պահեցէ՛ք
դուք այս խօսքերը. որ մարդու Որդին մատնուելու է մարդկանց ձեռքը»:

<span id="an_9:45">9:45</span> Սակայն նրանք չէին ըմբռնում այս խօսքը, եւ
դա ծածկուած էր նրանցից, որ չիմանան. եւ վախենում էին այդ խօսքի մասին հարց
տալ նրան:

<span id="an_9:46">9:46</span> Աշակերտների մէջ մի վէճ առաջ եկաւ, թէ
արդեօք իրենցից ո՛վ է մեծ:

<span id="an_9:47">9:47</span> Երբ Յիսուս իմացաւ նրանց սրտի
խորհուրդները, վերցրեց մի մանուկ, կանգնեցրեց նրանց մէջ իր մօտ

<span id="an_9:48">9:48</span> եւ ասաց նրանց. «Ով որ այս մանկանը ընդունի
իմ անունով, ինձ է ընդունում. իսկ ով որ ինձ ընդունի, ընդունում է ինձ
ուղարկողին. որովհետեւ, ով որ ձեր մէջ փոքրագոյնն է, նա՛ է մեծ»:

<span id="an_9:49">9:49</span> Յովհաննէսը պատասխանեց եւ ասաց.
«Վարդապե՛տ, տեսանք մէկին, որ քո անունով դեւեր էր հանում, եւ արգելեցինք
նրան, որովհետեւ մեզ հետ չի շրջում»:

<span id="an_9:50">9:50</span> Յիսուս ասաց նրանց. «Մի՛ արգելէք նրան,
որովհետեւ, ով որ ձեր թշնամին չէ, ձեր կողմն է»:

<span id="an_9:51">9:51</span> Եւ երբ աշխարհից նրա վերանալու օրերը
լրանում էին, հաստատապէս որոշեց գնալ Երուսաղէմ:

<span id="an_9:52">9:52</span> Եւ իրենից առաջ պատգամաւորներ ուղարկեց,
որոնք, երբ գնացին, մտան սամարացիների մի գիւղ՝ նրա համար պատրաստութիւն
տեսնելու:

<span id="an_9:53">9:53</span> Բայց սրանք չընդունեցին նրան, որովհետեւ նա
ուղեւորւում էր դէպի Երուսաղէմ:

<span id="an_9:54">9:54</span> Երբ նրա աշակերտները՝ Յակոբոսը եւ
Յովհաննէսը, այդ տեսան, ասացին. «Տէ՛ր, կամենո՞ւմ ես, որ ասենք, եւ երկնքից
կրակ իջնի ու բնաջինջ անի նրանց»:

<span id="an_9:55">9:55</span> Նա դարձաւ սաստեց նրանց եւ ասաց. «Չգիտէք
ի՛նչ հոգուց էք դուք.

<span id="an_9:56">9:56</span> որովհետեւ մարդու Որդին չեկաւ մարդկանց
հոգիները կորստեան մատնելու, այլ՝ փրկելու»: Եւ մի ուրիշ գիւղ գնացին:

<span id="an_9:57">9:57</span> Եւ մինչդեռ նրանք գնում էին, ճանապարհի
վրայ մէկը նրան ասաց. «Կը գամ քո յետեւից, ինչ տեղ էլ գնաս»:

<span id="an_9:58">9:58</span> Յիսուս նրան ասաց. «Աղուէսները որջեր
ունեն, եւ երկնքի թռչունները՝ հանգստանալու տեղ, բայց մարդու Որդին գլուխը
դնելու տեղ չունի»:

<span id="an_9:59">9:59</span> Մի ուրիշի էլ ասաց. «Արի՛ իմ յետեւից»: Եւ
սա ասաց. «Տէ՛ր, հրաման տուր ինձ՝ գնալ նախ թաղել իմ հօրը»:

<span id="an_9:60">9:60</span> Յիսուս նրան ասաց. «Թող որ մեռածնե՛րը
թաղեն իրենց մեռելներին, իսկ դու գնա՛ քարոզիր Աստծու արքայութիւնը»:

<span id="an_9:61">9:61</span> Մէկ ուրիշն էլ ասաց. «Քո յետեւից կը գամ,
Տէ՛ր, բայց նախ թո՛յլ տուր ինձ, որ հրաժեշտ տամ իմ տանը»:

<span id="an_9:62">9:62</span> Յիսուս նրան ասաց. «Ո՛չ ոք իր ձեռքը մաճի
վրայ կը դնի եւ ապա յետ կը նայի, եթէ յարմար է Աստծու արքայութեանը»:

<span id="an_10:1">10:1</span> Այնուհետեւ Տէրը նշանակեց ուրիշ
եօթանասուներկու հոգի եւս եւ նրանց իրենից առաջ երկու-երկու ուղարկեց այն
բոլոր քաղաքներն ու վայրերը, ուր ինքը գնալու էր:

<span id="an_10:2">10:2</span> Եւ նրանց ասաց. «Հունձն առատ է, իսկ
մշակները՝ սակաւ: Արդ, խնդրեցէ՛ք հնձի տիրոջը, որ մշակներ ուղարկի իր հնձի
համար:

<span id="an_10:3">10:3</span> Գնացէ՛ք, ահա ուղարկում եմ ձեզ իբրեւ
գառներ գայլերի մէջ:

<span id="an_10:4">10:4</span> Մի՛ վերցրէք ո՛չ քսակ, ո՛չ մախաղ, ո՛չ
կօշիկներ եւ ճանապարհին ոչ ոքի ողջոյն մի՛ տուէք:

<span id="an_10:5">10:5</span> Որ տունը մտնէք, նախ ասացէ՛ք.
«Խաղաղութի՜ւն այս տանը».

<span id="an_10:6">10:6</span> եթէ այնտեղ կայ խաղաղասէր մարդ, ձեր
խաղաղութիւնը նրա վրայ կը հանգչի. ապա թէ ոչ՝ ձե՛զ կը վերադառնայ:

<span id="an_10:7">10:7</span> Նոյն տանը գիշերեցէ՛ք, կերէ՛ք եւ խմեցէ՛ք
նրանց ունեցածից, որովհետեւ մշակը արժանի է իր վարձին. տնից տուն մի՛
տեղափոխուէք:

<span id="an_10:8">10:8</span> Ո՛ր քաղաքը որ մտնէք եւ ձեզ ընդունեն,
կերէ՛ք, ինչ որ ձեր առաջ դնեն:

<span id="an_10:9">10:9</span> Եւ բժշկեցէ՛ք դրա մէջ եղած հիւանդներին եւ
նրանց ասացէ՛ք. «Մօտեցել է ձեզ Աստծու արքայութիւնը»:

<span id="an_10:10">10:10</span> Իսկ ո՛ր քաղաքը որ մտնէք եւ ձեզ
չընդունեն, երբ դուրս գաք նրա հրապարակները, ասացէ՛ք.

<span id="an_10:11">10:11</span> «Ձեր քաղաքից մեր ոտքերին կպած փոշին
անգամ թօթափում ենք ձեր վրայ. բայց իմացէ՛ք, որ մօտեցել է Աստծու
արքայութիւնը»:

<span id="an_10:12">10:12</span> Ասում եմ ձեզ, որ սոդոմայեցիների համար
դատաստանի օրը աւելի տանելի պիտի լինի, քան այն քաղաքի համար»:

<span id="an_10:13">10:13</span> «Վա՜յ քեզ, Քորազին, վա՜յ քեզ,
Բեթսայիդա, որովհետեւ եթէ Տիւրոսում եւ Սիդոնում եղած լինէին այն զօրաւոր
գործերը, որ կատարուեցին ձեր մէջ, արդարեւ վաղուց իսկ քուրձերի մէջ ու
մոխրի վրայ նստած՝ ապաշխարած կը լինէին:

<span id="an_10:14">10:14</span> Բայց Տիւրոսի եւ Սիդոնի համար, դատաստանի
ժամանակ, աւելի տանելի կը լինի, քան ձեզ համար:

<span id="an_10:15">10:15</span> Եւ դու, Կափառնայո՛ւմ, որ մինչեւ երկինք
ես բարձրացել, պիտի իջնես մինչեւ դժոխք:

<span id="an_10:16">10:16</span> Ով որ ձեզ լսում է, ինձ է լսում, եւ ով
որ ձեզ է մերժում, ինձ է մերժում, եւ ով որ ինձ է մերժում, ինձ ուղարկողին
է մերժում, եւ ով որ ինձ է լսում, լսում է նրան, ով ինձ ուղարկեց»:

<span id="an_10:17">10:17</span> Եօթանասուներկուսը վերադարձան խնդութեամբ
եւ ասացին. «Տէ՛ր, դեւերն էլ են մեզ հնազանդւում քո անունով»:

<span id="an_10:18">10:18</span> Եւ նրանց ասաց. «Տեսնում էի սատանային
երկնքից ընկնելիս, ինչպէս փայլակը:

<span id="an_10:19">10:19</span> Ահա ձեզ իշխանութիւն տուի կոխելու օձերի,
կարիճների եւ թշնամու ամբողջ զօրութեան վրայ: Եւ ձեզ բոլորովին չեն
վնասելու:

<span id="an_10:20">10:20</span> Բայց մի՛ ուրախացէք այն բանի համար, որ
դեւերը ձեզ հնազանդւում են, այլ ուրախացէ՛ք, որ ձեր անունները գրուած են
երկնքում»:

<span id="an_10:21">10:21</span> Նոյն ժամին Յիսուս ցնծաց Սուրբ Հոգով եւ
ասաց. «Գոհութի՜ւն քեզ, Հա՛յր, Տէ՛ր երկնքի եւ երկրի, որ ծածկեցիր այս բանը
իմաստուններից ու գիտուններից եւ յայտնեցիր մանուկներին. այո՛, Հա՛յր,
որովհետեւ այսպէս հաճելի եղաւ քեզ:

<span id="an_10:22">10:22</span> Ամէն ինչ ինձ տրուեց իմ Հօրից. եւ ոչ ոք
չգիտէ, թէ ո՛վ է Որդին, եթէ ոչ՝ Հայրը, եւ թէ՝ ո՛վ է Հայրը, եթէ ոչ՝ Որդին
եւ նա, ում կը կամենայ Որդին յայտնել»:

<span id="an_10:23">10:23</span> Եւ դառնալով աշակերտներին՝ առանձին ասաց.
«Երանի՜ այն աչքերին, որ կը տեսնեն այն, ինչ դուք տեսնում էք:

<span id="an_10:24">10:24</span> Ասում եմ ձեզ, որ բազում մարգարէներ եւ
թագաւորներ կամեցան տեսնել այն, ինչ դուք տեսնում էք, բայց չտեսան, եւ
լսել՝ ինչ դուք լսում էք, բայց չլսեցին»:

<span id="an_10:25">10:25</span> Եւ ահա օրինականներից մէկը վեր կացաւ,
փորձում էր նրան եւ ասում. «Վարդապե՛տ, ի՞նչ պէտք է անեմ, որ յաւիտենական
կեանքը ժառանգեմ»:

<span id="an_10:26">10:26</span> Եւ նա նրան ասաց. «Օրէնքում ի՞նչ է
գրուած, ինչպէ՞ս ես ընթերցում»:

<span id="an_10:27">10:27</span> Սա պատասխանեց եւ ասաց. «Պիտի սիրես քո
Տէր Աստծուն քո ամբողջ սրտով եւ քո ամբողջ հոգով եւ քո ամբողջ զօրութեամբ
եւ քո ամբողջ մտքով. եւ պիտի սիրես քո ընկերոջը, ինչպէս քո անձը»:

<span id="an_10:28">10:28</span> Եւ Յիսուս նրան ասաց. «Ճիշտ պատասխան
տուեցիր, այդ արա՛ եւ կը փրկուես»:

<span id="an_10:29">10:29</span> Եւ նա կամենալով ինքն իրեն արդարացնել,
ասաց Յիսուսին. «Իսկ ո՞վ է իմ ընկերը»:

<span id="an_10:30">10:30</span> Յիսուս պատասխանեց եւ ասաց. «Մի մարդ
Երուսաղէմից Երիքով էր իջնում եւ ընկաւ աւազակների ձեռքը, որոնք նրան
մերկացրին, վիրաւորեցին եւ կիսամեռ թողեցին ու գնացին:

<span id="an_10:31">10:31</span> Պատահեց, որ մի քահանայ նոյն ճանապարհով
իջնի. նրան տեսաւ եւ թողեց անցաւ.

<span id="an_10:32">10:32</span> նոյնպէս եւ մի ղեւտացի նոյն տեղով
անցնելիս, տեսաւ եւ թողեց անցաւ:

<span id="an_10:33">10:33</span> Մի սամարացի, որ ճանապարհորդում էր, եկաւ
նոյն տեղով նրա մօտ եւ տեսնելով նրան՝ գթաց:

<span id="an_10:34">10:34</span> Եւ մօտենալով՝ կապեց նրա վէրքերը, վրան
ձէթ ու գինի ածեց եւ դնելով նրան իր գրաստի վրայ՝ տարաւ մի իջեւան եւ
խնամեց նրան:

<span id="an_10:35">10:35</span> Եւ յաջորդ օրը, երբ դուրս էր գալիս
այնտեղից, իջեւանատիրոջը երկու դահեկան հանեց տուեց եւ ասաց. «Խնամի՛ր նրան
եւ ինչ որ ծախսես դրա վրայ, իմ միւս անգամ գալուն կը հատուցեմ քեզ»:

<span id="an_10:36">10:36</span> Արդ, ըստ քեզ, այդ երեքից ո՞րը մերձաւորի
պէս վերաբերուեց նրան, ով աւազակների ձեռքն էր ընկել»:

<span id="an_10:37">10:37</span> Եւ սա ասաց. «Նա, ով նրան բարիք արեց»:
Յիսուս նրան ասաց. «Գնա՛ եւ դու նո՛յն ձեւով արա»:

<span id="an_10:38">10:38</span> Եւ մինչ նրանք գալիս էին, Յիսուս մտաւ մի
գիւղ, եւ Մարթա անունով մի կին նրան ընդունեց իր տան մէջ:

<span id="an_10:39">10:39</span> Եւ սա մի քոյր ունէր, որի անունը Մարիամ
էր, որ եկաւ նստեց Տիրոջ ոտքերի առաջ եւ լսում էր նրա խօսքերը:

<span id="an_10:40">10:40</span> Իսկ Մարթան, որ զբաղուած էր տնային շատ
գործերով, եկաւ կանգնեց նրա մօտ եւ ասաց. «Տէ՛ր, քեզ փոյթ չէ՞, որ քոյրս
ինձ մենակ է թողել ծառայութեան գործի մէջ. արդ, ասա՛ դրան, որ օգնի ինձ»:

<span id="an_10:41">10:41</span> Յիսուս պատասխանեց ու ասաց. «Մարթա՛,
Մարթա՛, դու հոգս ես անում եւ շատ բաներով ես զբաղուած,

<span id="an_10:42">10:42</span> բայց այստեղ քիչ բան է պէտք. Մարիամը
ընտրել է լաւ մասը, որ նրանից չպիտի վերցուի»:

<span id="an_11:1">11:1</span> Եւ եղաւ որ Յիսուս մի տեղ աղօթքի էր
կանգնած. եւ երբ վերջացրեց, նրա աշակերտներից մէկն ասաց նրան. «Տէ՛ր, մեզ
աղօթել սովորեցրո՛ւ, ինչպէս Յովհաննէսը սովորեցրեց իր աշակերտներին»:

<span id="an_11:2">11:2</span> Նա նրանց ասաց. «Երբ աղօթքի կանգնէք,
ասացէ՛ք.

<span id="an_11:3">11:3</span> Եւ Յիսուս նրանց ասաց. «Ձեզնից ո՞վ է, որ
բարեկամ ունենայ, գնայ նրա մօտ կէսգիշերին եւ ասի նրան. բարեկա՛մ, ինձ երեք
նկանակ փո՛խ տուր,

<span id="an_11:4">11:4</span> որովհետեւ իմ բարեկամը ճանապարհից եկաւ ինձ
մօտ, եւ ես նրա առաջ դնելու ոչինչ չունեմ:

<span id="an_11:5">11:5</span> Իսկ նա ներսից պատասխանի եւ ասի. «Ինձ
նեղութիւն մի՛ տուր, որովհետեւ դռները փակուած են, եւ երեխաներս ինձ հետ
անկողնում են, չեմ կարող վեր կենալ եւ քեզ հաց տալ»:

<span id="an_11:6">11:6</span> Ասում եմ ձեզ, եթէ բարեկամութեան համար էլ
վեր չկենայ եւ հաց չտայ նրան, նրա թախանձանքի՛ պատճառով վեր կենալով կը տայ
նրան, ինչ որ պէտք է:

<span id="an_11:7">11:7</span> Եւ ես ասում եմ ձեզ. խնդրեցէ՛ք, եւ Աստծուց
կը տրուի ձեզ, փնտռեցէ՛ք, եւ կը գտնէք, բախեցէ՛ք, եւ կը բացուի ձեզ համար,

<span id="an_11:8">11:8</span> որովհետեւ, ով որ խնդրում է, առնում է, ով
որ փնտռում է, գտնում է, եւ ով որ բախում է, բացւում է նրա առաջ:

<span id="an_11:9">11:9</span> Ձեզնից ո՞վ է այն հայրը, որի որդին եթէ
ձուկ ուզի, միթէ ձկան փոխարէն օ՞ձ կը տայ նրան.

<span id="an_11:10">11:10</span> եւ կամ ձու ուզի, միթէ կարի՞ճ կը տայ
նրան:

<span id="an_11:11">11:11</span> Իսկ եթէ դուք, որ չար էք, գիտէք բարի
պարգեւներ տալ ձեր որդիներին, որչա՜փ եւս առաւել ձեր երկնաւոր Հայրը
բարիքներ կը տայ նրանց, որոնք ուզում են իրենից»:

<span id="an_11:12">11:12</span> Եւ Յիսուս մի համր դեւ էր հանում. եւ երբ
դեւը ելաւ, համրը խօսեց. եւ ամբողջ ժողովուրդը զարմացաւ:

<span id="an_11:13">11:13</span> Եւ նրանցից ոմանք ասացին. «Դա դեւերին
հանում է դեւերի իշխան Բէեղզեբուղի միջոցով»:

<span id="an_11:14">11:14</span> Իսկ ուրիշներ փորձում էին նրան եւ
երկնքից նշան էին ուզում նրանից:

<span id="an_11:15">11:15</span> Իսկ նա իմանալով նրանց մտածումները՝ ասաց
նրանց. «Ինքն իր մէջ բաժանուած ամէն թագաւորութիւն աւերւում է, եւ ինքն իր
մէջ բաժանուած ամէն տուն՝ կործանւում:

<span id="an_11:16">11:16</span> Արդ, եթէ սատանան էլ ինքն իր մէջ
բաժանուեց, նրա թագաւորութիւնը ինչպէ՞ս կարող է կանգուն մնալ. որովհետեւ իմ
մասին ասում էք, թէ՝ «Դա դեւերին հանում է դեւերի իշխան Բէեղզեբուղի
միջոցով»:

<span id="an_11:17">11:17</span> Եթէ ես դեւերին հանում եմ Բէեղզեբուղի
միջոցով, ձեր հետեւորդները ինչո՞վ պիտի հանեն. դրա համար նրա՛նք պիտի լինեն
ձեր դատաւորները:

<span id="an_11:18">11:18</span> Իսկ եթէ Աստծու մատով եմ հանում դեւերին,
ապա Աստծու արքայութիւնը հասել է ձեր վրայ:

<span id="an_11:19">11:19</span> Երբոր զինուած հզօր մի մարդ պահպանում է
իր տունը, նրա ինչքը ապահով է:

<span id="an_11:20">11:20</span> Բայց եթէ նրանից աւելի հզօրը գայ նրա
վրայ եւ յաղթի նրան, նրանից կը հանի այն զէնքերը, որոնց վրայ յոյս էր դրել,
եւ նրա աւարը կը բաժանի:

<span id="an_11:21">11:21</span> Ով ինձ հետ չէ, հակառակ է ինձ, եւ ով ինձ
հետ չի հաւաքում, ցրում է»:

<span id="an_11:22">11:22</span> «Երբ պիղծ դեւը ելնում է մարդուց, շրջում
է անջրդի տեղերում, հանգիստ է փնտռում. եւ երբ չի գտնում, ասում է՝
«Վերադառնամ իմ տունը, որտեղից ելայ»:

<span id="an_11:23">11:23</span> Եւ գալիս է ու գտնում այն՝ մաքրուած եւ
կարգի բերուած:

<span id="an_11:24">11:24</span> Այն ժամանակ գնում եւ վերցնում է իրենից
աւելի չար եօթը այլ դեւեր եւ մտնում, բնակւում է այնտեղ. եւ այն մարդու
վերջին վիճակը լինում է աւելի վատ, քան նախկինը»:

<span id="an_11:25">11:25</span> Եւ մինչդեռ Յիսուս այս բանն էր խօսում,
ժողովրդի միջից մի կին ձայն բարձրացրեց եւ ասաց. «Երանի՜ է այն կնոջը, որ
յղացաւ եւ դիեցրեց քեզ»:

<span id="an_11:26">11:26</span> Եւ նա ասաց. «Մանաւանդ երանի՜ է նրանց,
որ լսում են Աստծու խօսքը եւ կը պահեն»:

<span id="an_11:27">11:27</span> Եւ երբ ժողովուրդը նրա շուրջը խռնուեց,
սկսեց ասել. «Այս սերունդը չար սերունդ է. նշան է ուզում, եւ նրան երկնքից
այլ նշան չի տրուի, բացի Յովնանի նշանից.

<span id="an_11:28">11:28</span> որովհետեւ, ինչպէս Յովնանը նշան եղաւ
նինուէացիների համար, նոյնպէս մարդու Որդին նշան կը լինի այս սերնդի համար:

<span id="an_11:29">11:29</span> Հարաւի դշխոն դատաստանի ժամանակ վեր պիտի
կենայ այս սերնդի մարդկանց հետ եւ պիտի դատապարտի նրանց, որովհետեւ նա
երկրի ծագերից եկաւ լսելու Սողոմոնի իմաստութիւնը. եւ ահա Սողոմոնից մեծը
կայ այստեղ:

<span id="an_11:30">11:30</span> Նինուէի մարդիկ դատաստանի ժամանակ վեր
պիտի կենան այս սերնդի հետ եւ պիտի դատապարտեն նրան, որովհետեւ Յովնանի
քարոզութեան վրայ ապաշխարեցին. եւ ահա Յովնանից մեծը կայ այստեղ»:

<span id="an_11:31">11:31</span> «Ոչ ոք ճրագ վառելով ծածուկ տեղ չի դնի,
այլ կը դնի աշտանակի վրայ, որպէսզի մտնողը լոյս տեսնի:

<span id="an_11:32">11:32</span> Մարմնի ճրագը աչքն է. երբ աչքը առողջ է,
ամբողջ մարմինը լուսաւոր կը լինի, իսկ երբ աչքը պղտոր է, մարմինն էլ խաւար
կը լինի:

<span id="an_11:33">11:33</span> Արդ, զգո՛յշ եղիր, գուցէ այն լոյսը, որ
քո մէջ է, խաւար լինի:

<span id="an_11:34">11:34</span> Եթէ քո ամբողջ մարմինը լուսաւոր է, եւ
նրա մէջ խաւարի մաս չկայ, ամէն ինչ այնպէս լուսաւոր կը լինի, ինչպէս երբ
ճրագը իր շողերով լուսաւորի քեզ»:

<span id="an_11:35">11:35</span> Եւ մինչդեռ նա խօսում էր այս բաները, մի
փարիսեցի աղաչում էր նրան, որ իր մօտ ճաշի: Եւ նա մտնելով՝ սեղան նստեց:

<span id="an_11:36">11:36</span> Երբ փարիսեցին տեսաւ, զարմացաւ,
որովհետեւ Յիսուս ճաշից առաջ չլուացուեց:

<span id="an_11:37">11:37</span> Տէրը նրան ասաց. «Այժմ դուք՝
փարիսեցիներդ, բաժակի եւ պնակի արտաքինն էք մաքրում, իսկ ձեր ներքինը լի է
յափշտակութեամբ եւ չարութեամբ:

<span id="an_11:38">11:38</span> Անմիտնե՛ր, չէ՞ որ նա, ով արտաքինը
ստեղծեց, նաեւ ներքինը ստեղծեց:

<span id="an_11:39">11:39</span> Բայց տեսէ՛ք, թէ ինչն է իսկապէս արժան.
ողորմութի՛ւն տուէք, եւ ահա ձեր ամէն ինչը մաքուր կը լինի:

<span id="an_11:40">11:40</span> Բայց վա՜յ ձեզ՝ փարիսեցիներիդ, որ
տասանորդ էք տալիս անանուխի, փեգենայի եւ ամէն տեսակ բանջարեղէնի, բայց
զանց էք անում Աստծու արդարութիւնն ու սէրը. այս բաները պէտք էր անել, բայց
միւսները զանց չանել:

<span id="an_11:41">11:41</span> Վա՜յ ձեզ՝ փարիսեցիներիդ, որ
ժողովարաններում բարձր գահերն էք սիրում եւ հրապարակներում՝ առաջին
ողջոյնները ստանալ:

<span id="an_11:42">11:42</span> Վա՜յ ձեզ, որ անյայտ գերեզմանների պէս
էք. մարդիկ քայլում են նրանց վրայով եւ չգիտեն»:

<span id="an_11:43">11:43</span> Օրէնսգէտներից մէկը պատասխանեց եւ ասաց
նրան. «Վարդապե՛տ, այդ բաներն ասելով՝ մեզ էլ ես նախատում»:

<span id="an_11:44">11:44</span> Եւ նա ասաց. «Վա՜յ ձե՛զ եւս,
օրէնսգէտնե՛ր, որ մարդկանց դժուարակիր բեռներ էք բարձում, բայց դուք
ինքներդ մէկ մատով իսկ բեռներին չէք դիպչում:

<span id="an_11:45">11:45</span> Վա՜յ ձեզ, որ մարգարէներին շիրիմներ էք
շինում, իսկ ձեր հայրերը նրանց սպանեցին:

<span id="an_11:46">11:46</span> Դրանով իսկ դուք վկայում էք, թէ կամակից
էք ձեր հայրերի գործերին, որովհետեւ նրանք կոտորեցին մարգարէներին, իսկ
դուք նրանց գերեզմաններ էք շինում:

<span id="an_11:47">11:47</span> Դրա համար Աստծու իմաստութիւնն ասաց.
նրանց մէջ մարգարէներ եւ առաքեալներ կ՚ուղարկեմ, եւ նրանցից ոմանց պիտի
սպանեն եւ հալածեն,

<span id="an_11:48">11:48</span> որպէսզի այդ սերնդից պահանջուի արիւնը
բոլոր մարգարէների՝ թափուած աշխարհի սկզբից՝

<span id="an_11:49">11:49</span> Աբէլի արիւնից մինչեւ արիւնը Զաքարիայի,
որը կորստեան մատնուեց խորանի եւ տաճարի միջեւ. այո՛, ասում եմ ձեզ, պիտի
պահանջուի՛ այդ սերնդից:

<span id="an_11:50">11:50</span> Վա՜յ ձեզ՝ օրէնսգէտների՛դ, որ թաքցնում
էք գիտութեան բանալիները. դուք չէք մտնում եւ մտնողներին էլ արգելում էք»:

<span id="an_11:51">11:51</span> Եւ երբ այս բոլորը նրանց ասաց ամբողջ
ժողովրդի առաջ, ամօթահար եղան. եւ օրէնսգէտներն ու փարիսեցիները սկսեցին
խիստ չարանալ եւ բանավէճի բռնուել նրա հետ՝ շատ բաների համար:

<span id="an_11:52">11:52</span> Եւ սպասում էին նրա բերանից ինչ-ինչ
խօսքեր որսալ, որպէսզի չարախօսեն նրա մասին:

<span id="an_12:1">12:1</span> Մինչ Յիսուսի շուրջը բիւրաւոր ժողովուրդ
հաւաքուեց՝ իրար կոխոտելու աստիճան, նա սկսեց նախ իր աշակերտներին ասել.
«Նախ դուք ձեզ զգո՛յշ պահեցէք փարիսեցիների խմորից, որ կեղծաւորութիւնն է,

<span id="an_12:2">12:2</span> որովհետեւ չկայ ծածուկ բան, որ չյայտնուի,
եւ գաղտնի բան, որ չիմացուի,

<span id="an_12:3">12:3</span> քանի որ, ինչ որ խաւարի մէջ ասէք, լսելի
պիտի լինի լոյսի մէջ. եւ ինչ որ շտեմարաններում փսփսաք ականջների մէջ, պիտի
քարոզուի տանիքների վրայ:

<span id="an_12:4">12:4</span> Բայց ասում եմ ձեզ՝ իմ սիրելիներին, մի՛
զարհուրէք նրանցից, որ մարմինն են սպանում եւ դրանից յետոյ աւելի բան անել
չեն կարող,

<span id="an_12:5">12:5</span> այլ ցոյց կը տամ ձեզ, թէ ումի՛ց պէտք է
վախենաք: Վախեցէ՛ք նրանից, ով սպանելուց յետոյ գեհեն նետելու իշխանութիւն
ունի: Այո՛, ասում եմ ձեզ, վախեցէ՛ք նրանից:

<span id="an_12:6">12:6</span> Չէ՞ որ հինգ ճնճղուկը երկու դահեկանի է
վաճառւում, եւ նրանցից ոչ մէկը Աստծու առաջ մոռացուած չէ:

<span id="an_12:7">12:7</span> Նոյնիսկ ձեր գլխի բոլոր մազերը հաշուուած
են. մի՛ վախեցէք, որովհետեւ դուք շատ աւելի յարգի էք, քան ճնճղուկները»:

<span id="an_12:8">12:8</span> «Ասում եմ ձեզ, ով որ մարդկանց առաջ
խոստովանի ինձ, մարդու Որդին էլ նրան կը խոստովանի Աստծու հրեշտակների
առաջ:

<span id="an_12:9">12:9</span> Իսկ ով որ մարդկանց առաջ ինձ կ՚ուրանայ,
Աստծու հրեշտակների առաջ պիտի ուրացուի:

<span id="an_12:10">12:10</span> Եւ ով որ մարդու Որդու դէմ բան ասի, նրան
պիտի ներուի, բայց ով որ Սուրբ Հոգուն հայհոյի, նրան չպիտի ներուի:

<span id="an_12:11">12:11</span> Իսկ երբ ձեզ տանեն ժողովարանների,
կառավարիչների եւ իշխանաւորների առաջ, մի՛ մտահոգուէք, թէ ինչպէս կամ ինչ
պատասխան պիտի տաք եւ կամ ինչ պիտի ասէք,

<span id="an_12:12">12:12</span> որովհետեւ Սուրբ Հոգին նոյն ժամին կը
սովորեցնի ձեզ, թէ ինչ պէտք է խօսել»:

<span id="an_12:13">12:13</span> Ժողովրդի միջից մէկը նրան ասաց.
«Վարդապե՛տ, ասա եղբօրս, որ ժառանգութիւնը ինձ հետ բաժանի»:

<span id="an_12:14">12:14</span> Եւ նա նրան ասաց. «Ո՛վ մարդ, ինձ ո՞վ
դատաւոր կամ բաժանարար կարգեց ձեր վրայ»:

<span id="an_12:15">12:15</span> Ապա ժողովրդին ասաց. «Տեսէք, որ զգոյշ
լինէք ամէն տեսակ ագահութիւնից, որովհետեւ մարդու կեանքը իր կուտակած
հարստութեան մէջ չէ»:

<span id="an_12:16">12:16</span> Եւ նրանց մի առակ պատմեց ու ասաց. «Մի
մեծահարուստի արտերը առատ բերք տուեցին.

<span id="an_12:17">12:17</span> եւ նա խորհեց իր մտքում ու ասաց. «Տեսնեմ
ինչ կարող եմ անել, քանի որ բերքս կուտակելու տեղ չկայ:

<span id="an_12:18">12:18</span> Գիտեմ, - ասաց նա, - թէ ինչ պէտք է անեմ.
կը քանդեմ իմ շտեմարանները եւ աւելի մեծերը կը շինեմ ու այնտեղ կը հաւաքեմ
ցորենը եւ իմ ամբողջ բարիքները.

<span id="an_12:19">12:19</span> ու ինքս ինձ կ՚ասեմ՝ ո՛վ մարդ, շատ
տարիների համար ամբարուած բազում բարիքներ ունես, հանգի՛ստ արա, կե՛ր,
խմի՛ր եւ ուրա՛խ եղիր»:

<span id="an_12:20">12:20</span> Աստուած նրան ասաց. «Անմի՛տ, հէնց այս
գիշեր հոգիդ քեզնից պահանջելու են, իսկ ինչ որ պատրաստել ես, ո՞ւմն է
լինելու»:

<span id="an_12:21">12:21</span> Նոյնպէս է նաեւ նա, ով իր անձի համար
գանձ կը հաւաքի եւ Աստուծով չի հարստանայ»:

<span id="an_12:22">12:22</span> Եւ իր աշակերտներին ասաց. «Դրա համար էլ
ասում եմ ձեզ. հոգ մի՛ արէք ձեր հոգու համար, թէ ինչ էք ուտելու, ոչ էլ
մարմնի համար, թէ ինչ էք հագնելու,

<span id="an_12:23">12:23</span> որովհետեւ հոգին առաւել է, քան
կերակուրը, եւ մարմինը՝ քան հագուստը:

<span id="an_12:24">12:24</span> Նայեցէ՛ք ագռաւներին, որոնք ո՛չ
սերմանում են եւ ո՛չ հնձում, որոնք ո՛չ շտեմարաններ ունեն եւ ո՛չ էլ
ամբարներ, բայց Աստուած կերակրում է նրանց. որքա՜ն եւս առաւել ձեզ, որ շատ
աւելի յարգի էք, քան թռչունները:

<span id="an_12:25">12:25</span> Ձեզնից ո՞վ, հոգս անելով, կը կարողանայ
իր հասակի վրայ մէկ կանգուն աւելացնել:

<span id="an_12:26">12:26</span> Արդ, եթէ փոքր բանի մէջ անկարող էք, այլ
բաների համար ինչո՞ւ էք հոգս անում:

<span id="an_12:27">12:27</span> Նայեցէ՛ք շուշանին՝ ինչպէս է աճում. ո՛չ
աշխատում է եւ ո՛չ հիւսում: Ասում եմ ձեզ՝ Սողոմոնն իսկ իր ամբողջ փառքի
մէջ նրանցից մէկի նման չհագնուեց:

<span id="an_12:28">12:28</span> Իսկ եթէ խոտը, որ այսօր բաց դաշտի մէջ է,
իսկ վաղը հնոց է նետուելու, Աստուած այդպէ՛ս է հագցնում, որչա՜փ եւս առաւել
ձեզ պիտի հագցնի, թերահաւատնե՛ր:

<span id="an_12:29">12:29</span> Եւ դուք մի՛ մտահոգուէք, թէ ի՛նչ էք
ուտելու կամ ի՛նչ էք խմելու, եւ մի՛ մտատանջուէք,

<span id="an_12:30">12:30</span> որովհետեւ այդ ամէնը աշխարհի հեթանոսներն
են, որ փնտռում են: Իսկ ձեր Հայրը գիտէ, որ այդ ամէնը պէտք է ձեզ:

<span id="an_12:31">12:31</span> Այլ դուք հետամո՛ւտ եղէք Աստծու
արքայութեանը, եւ այդ ամէնը աւելիով կը տրուի ձեզ»:

<span id="an_12:32">12:32</span> «Մի՛ վախեցիր, փոքրի՛կ հօտ, որովհետեւ
ձեր Հայրը հաճեց տալ ձեզ արքայութիւնը:

<span id="an_12:33">12:33</span> Վաճառեցէ՛ք ձեր ինչքերը եւ ողորմութիւն
տուէք. եւ ձեզ համար շինեցէ՛ք չհնացող քսակներ եւ անհատնում գանձեր
երկնքում, ուր ո՛չ գողն է մօտենում, եւ ո՛չ ցեցը՝ փչացնում.

<span id="an_12:34">12:34</span> որովհետեւ, ուր որ ձեր գանձն է, այնտեղ
եւ ձեր սրտերը կը լինեն»:

<span id="an_12:35">12:35</span> «Թող ձեր գօտիները մէջքներիդ պնդուած
լինեն, եւ ճրագներդ՝ վառուած:

<span id="an_12:36">12:36</span> Եւ դուք նմանուեցէ՛ք այն ծառաներին,
որոնք սպասում են իրենց տիրոջը, թէ ե՛րբ կը վերադառնայ հարսանիքից,
որպէսզի, երբ գայ եւ բախի դուռը, իսկոյն բաց անեն:

<span id="an_12:37">12:37</span> Երանի՜ այն ծառաներին, որոնց արթուն կը
գտնի տէրը, երբ գայ: Ճշմարիտ եմ ասում ձեզ, որ նա գօտի կը կապի մէջքին,
սեղան կը նստեցնի նրանց եւ կ՚անցնի նրանց սպասարկելու:

<span id="an_12:38">12:38</span> Եւ եթէ տէրը գայ կէսգիշերին եւ կամ աւելի
ուշ ու գտնի նրանց այդպէս, երանելի են այդ ծառաները:

<span id="an_12:39">12:39</span> Բայց այն էլ իմացէ՛ք, որ եթէ տանտէրը
գիտենար, թէ ո՛ր ժամին գող կը գայ, թոյլ չէր տայ, որ իր տունը կտրեն:

<span id="an_12:40">12:40</span> Դուք էլ պատրա՛ստ եղէք, որովհետեւ այն
ժամին, երբ չէք սպասի, կը գայ մարդու Որդին»:

<span id="an_12:41">12:41</span> Պետրոսն ասաց. «Տէ՛ր, մե՞զ համար ասացիր
այդ առակը, թէ՞ բոլորի համար»:

<span id="an_12:42">12:42</span> Եւ Տէրն ասաց. «Ո՞վ է այն հաւատարիմ եւ
իմաստուն տնտեսը, որին իր տէրը իր ծառաների վրայ վերակացու կարգեց՝
ժամանակի՛ն կերակուր տալու համար:

<span id="an_12:43">12:43</span> Երանի՜ է այն ծառային, որին իր տէրը, երբ
որ գայ, այդպէս արած կը գտնի:

<span id="an_12:44">12:44</span> Արդարեւ, ասում եմ ձեզ, որ նրան իր բոլոր
ինչքերի վրայ վերակացու կը կարգի:

<span id="an_12:45">12:45</span> Իսկ եթէ այդ ծառան իր սրտում ասի՝ «Իմ
տէրը ուշանում է գալ», եւ սկսի ծեծել ծառաներին եւ աղախիններին, ուտել,
խմել եւ հարբել,

<span id="an_12:46">12:46</span> այդ ծառայի տէրը կը գայ այն օրը, երբ նա
չէր սպասում, եւ այն ժամին, որ չէր իմանում. նրան մէջքից երկու կտոր կ՚անի
եւ նրա բաժինը անհաւատների հետ կը դնի:

<span id="an_12:47">12:47</span> Իսկ այն ծառան, որ գիտէ իր տիրոջ կամքը,
բայց նրա կամքի համաձայն չի պատրաստի, շատ ծեծ կ՚ուտի:

<span id="an_12:48">12:48</span> Եւ այն ծառան, որ չգիտէ իր տիրոջ կամքը
եւ ծեծի արժանի գործ է կատարում, քիչ ծեծ կ՚ուտի. նրան, ում շատ է տրուած,
նրանից շատ էլ կ՚ուզուի, եւ ում շատ է վստահուած, նրանից աւելին կը
պահանջեն»:

<span id="an_12:49">12:49</span> «Երկրի վրայ կրակ գցելու եկայ. եւ
ինչքա՜ն եմ կամենում, որ արդէն իսկ բորբոքուած լինի:

<span id="an_12:50">12:50</span> Եւ մի մկրտութիւն ունեմ մկրտուելու եւ
ինչպէ՜ս եմ շտապում, որ կատարուի:

<span id="an_12:51">12:51</span> Կարծում էք, թէ երկրին խաղաղութի՞ւն
տալու եկայ. ո՛չ, ասում եմ ձեզ, այլ՝ բաժանում.

<span id="an_12:52">12:52</span> որովհետեւ մէկ տան մէջ այսուհետեւ հինգ
հոգի իրարից բաժանուած պիտի լինեն. երեքը՝ երկուսի դէմ, եւ երկուսը՝ երեքի:

<span id="an_12:53">12:53</span> Հայրը պիտի բաժանուի որդու դէմ, եւ
որդին՝ Հօր, մայրը՝ աղջկայ դէմ, եւ աղջիկը՝ մօր, կեսուրը՝ հարսի դէմ, եւ
հարսը՝ իր կեսրոջ»:

<span id="an_12:54">12:54</span> Ժողովրդին էլ ասաց. «Երբ տեսնէք, որ
արեւմուտքից ամպ է ելնում, իսկոյն կ՚ասէք, թէ՝ անձրեւ կը գայ: Այդպէս էլ
լինում է:

<span id="an_12:55">12:55</span> Եւ երբ հարաւի քամին փչի, կ՚ասէք, թէ՝
խորշակ կը լինի: Եւ այդպէս էլ լինում է:

<span id="an_12:56">12:56</span> Կեղծաւորնե՛ր, երկնքի եւ երկրի
երեւոյթները քննել գիտէք, իսկ այս ներկայ ժամանակը ինչպէ՞ս չէք քննում:

<span id="an_12:57">12:57</span> Ինչո՞ւ դուք անձնապէս արժանին չէք
ընտրում:

<span id="an_12:58">12:58</span> Երբ քո թշնամու հետ գնաս իշխանի մօտ,
ճանապարհին հաշիւդ մաքրի՛ր, որ նրանից ազատուես, որովհետեւ գուցէ նա քեզ
քարշ տայ դատաւորի մօտ, եւ դատաւորը քեզ բանտապահի ձեռքը յանձնի, եւ
բանտապահն էլ՝ բանտ նետի:

<span id="an_12:59">12:59</span> Ասում եմ քեզ, այնտեղից դուրս չես գայ,
մինչեւ որ չվճարես վերջին գրոշը»:

<span id="an_13:1">13:1</span> Այդ նոյն ժամանակ ոմանք եկան եւ պատմեցին
նրան այն գալիլիացիների մասին, որոնց արիւնը Պիղատոսը խառնեց իրենց զոհերի
արեան հետ:

<span id="an_13:2">13:2</span> Նա պատասխանեց նրանց եւ ասաց. «Կարծո՞ւմ
էք, թէ այն գալիլիացիները, որոնք այդպիսի պատահարների ենթարկուեցին, աւելի
մեղաւոր էին քան բոլոր գալիլիացիները:

<span id="an_13:3">13:3</span> Ո՛չ, ասում եմ ձեզ, սակայն, եթէ
չապաշխարէք, ամէնքդ էլ նոյնպէս պիտի կորչէք:

<span id="an_13:4">13:4</span> Կամ նրանք՝ այն տասնութ մարդիկ, որոնց վրայ
Սիլովամում աշտարակը փուլ եկաւ եւ սպանեց նրանց, կարծում էք, թէ աւելի
մեղապա՞րտ էին, քան Երուսաղէմում բնակուող բոլոր մարդիկ:

<span id="an_13:5">13:5</span> Ո՛չ, ասում եմ ձեզ, սակայն եթէ չապաշխարէք,
ամէնքդ էլ նոյնպէս պիտի կորչէք»:

<span id="an_13:6">13:6</span> Պատմեց եւ այս առակը. «Մի մարդ իր այգում
մի թզենի էր տնկել. եւ երբ պտղի ժամանակը հասաւ, նա եկաւ նրա վրայ պտուղ
փնտռելու ու չգտաւ:

<span id="an_13:7">13:7</span> Այգեգործին ասաց. «Ահա երեք տարի է, որ
գալիս եմ այդ թզենու վրայ պտուղ փնտռելու եւ չեմ գտնում. արդ, կտրի՛ր այդ.
ինչո՞ւ է հողն զբաղեցնում»:

<span id="an_13:8">13:8</span> Այգեգործը պատասխանեց եւ ասաց. «Տէ՛ր իմ,
նրան այս տարի էլ թո՛ղ, մինչեւ որ նրա շուրջը փորեմ եւ աղբ գցեմ.

<span id="an_13:9">13:9</span> գուցէ թէ պտուղ տայ. ապա թէ ոչ՝ մի տարուց
յետոյ կը կտրես այդ»:

<span id="an_13:10">13:10</span> Եւ մի շաբաթ օր Յիսուս մի ժողովարանում
ուսուցանում էր:

<span id="an_13:11">13:11</span> Եւ ահա այնտեղ կար մի կին, որին չար դեւը
տասնութ տարի բռնած էր պահում. եւ կուչ էր եկած ու ամենեւին վեր նայել չէր
կարողանում:

<span id="an_13:12">13:12</span> Եւ Յիսուս նրան տեսնելով՝ կանչեց իր մօտ
եւ ասաց. «Ո՛վ կին, բժշկուած ես քո հիւանդութիւնից»:

<span id="an_13:13">13:13</span> Եւ ձեռքը դրեց նրա վրայ, ու նոյն ժամին
հիւանդը ուղղուեց եւ Աստծուն փառք էր տալիս:

<span id="an_13:14">13:14</span> Ժողովրդապետը բարկացաւ, թէ ինչո՛ւ Յիսուս
շաբաթ օրով բուժեց. եւ ասաց ժողովրդին. «Վեց օր կայ, երբ արժան է գործել,
ա՛յդ օրերին եկէք բուժուեցէք եւ ոչ թէ շաբաթ օրը»:

<span id="an_13:15">13:15</span> Տէրը նրան պատասխանեց եւ ասաց.
«Կեղծաւորնե՛ր, ձեզնից իւրաքանչիւր ոք շաբաթ օրով իր եզը կամ էշը մսուրից
չի՞ արձակում եւ չի՞ տանում ջուր տալու:

<span id="an_13:16">13:16</span> Իսկ սա Աբրահամի դուստրն էր, որին
սատանան ահա տասնութ տարի է, ինչ կապել էր, - արժանի չէ՞ր միթէ շաբաթ օրով
արձակել նրան կապանքներից»:

<span id="an_13:17">13:17</span> Եւ երբ այս ասաց, ամաչեցին նրանք, որոնք
հակառակում էին նրան. իսկ ամբողջ ժողովուրդը ուրախանում էր այն բոլոր
փառաւոր գործերի համար, որ կատարւում էին Յիսուսի կողմից:

<span id="an_13:18">13:18</span> Եւ ասաց. «Ինչի՞ նման է Աստծու
արքայութիւնը, եւ ինչի՞ նմանեցնեմ այն:

<span id="an_13:19">13:19</span> Նման է մանանեխի հատիկին, որ մի մարդ
վերցրեց եւ նետեց իր պարտէզը: Սա աճեց եւ ծառ եղաւ, եւ երկնքի թռչունները
ապրում էին նրա ճիւղերի վրայ»:

<span id="an_13:20">13:20</span> Եւ դարձեալ ասաց. «Ինչի՞ նմանեցնեմ
Աստծու արքայութիւնը.

<span id="an_13:21">13:21</span> նման է այն խմորին, որ մի կին,
վերցնելով, խառնեց երեք գրիւ ալիւրի մէջ, մինչեւ որ ամբողջը խմորուեց»:

<span id="an_13:22">13:22</span> Եւ Յիսուս շրջում էր քաղաքներով ու
գիւղերով եւ ուսուցանում էր: Երբ ճանապարհ էր ընկել դէպի Երուսաղէմ,

<span id="an_13:23">13:23</span> մէկը նրան ասաց. «Տէ՛ր, սակաւաթի՞ւ են
նրանք, որ փրկուելու են»:

<span id="an_13:24">13:24</span> Եւ նա նրանց ասաց. «Ջանացէ՛ք մտնել նեղ
դռնով. ասում եմ ձեզ, որ շատերը կ՚ուզենան մտնել, բայց չեն կարողանայ:

<span id="an_13:25">13:25</span> Այն բանից յետոյ, երբ տանտէրը մտնի եւ
դուռը փակի, դուք, դրսում կանգնած, կը սկսէք դուռը բախել եւ ասել. «Տէ՛ր,
տէ՛ր, բա՛ց մեզ համար». իսկ նա պատասխանելով կ՚ասի ձեզ. «Չգիտեմ, թէ
որտեղից էք»:

<span id="an_13:26">13:26</span> Այն ժամանակ կը սկսէք ասել. «Մենք քո
առաջ կերանք եւ խմեցինք, եւ դու հրապարակներում ուսուցանեցիր»:

<span id="an_13:27">13:27</span> Եւ տանտէրը կ՚ասի. «Ասում եմ՝ ձեզ
չգիտեմ, թէ որտեղից էք. հեռացէ՛ք ինձնից դուք՝ բոլոր անիրաւ մշակներդ»:

<span id="an_13:28">13:28</span> Այնտեղ կը լինի լաց եւ ատամների կրճտում,
երբ տեսնէք Աբրահամին, Իսահակին, Յակոբին եւ բոլոր մարգարէներին Աստծու
արքայութեան մէջ, իսկ ձեզ՝ դուրս հանուած:

<span id="an_13:29">13:29</span> Եւ կը գան մարդիկ արեւելքից եւ
արեւմուտքից, հիւսիսից եւ հարաւից ու կը բազմեն Աստծու արքայութեան մէջ:

<span id="an_13:30">13:30</span> Եւ ահա վերջիններ կան, որ առաջին կը
լինեն, եւ առաջիններ՝ որ կը լինեն վերջին»:

<span id="an_13:31">13:31</span> Նոյն օրը մի քանի փարիսեցիներ մօտեցան եւ
ասացին նրան. «Վե՛ր կաց, գնա՛ այստեղից, որովհետեւ Հերովդէսն ուզում է քեզ
սպանել»:

<span id="an_13:32">13:32</span> Եւ Յիսուս նրանց ասաց. «Գնացէք ասացէ՛ք
այն աղուէսին, թէ ահա դեւեր եմ հանում, բուժումներ եմ կատարում այսօր եւ
վաղը, իսկ երրորդ օրը գործս կ՚աւարտեմ:

<span id="an_13:33">13:33</span> Բայց պէտք է այսօր, վաղը եւ միւս օրը
գնալ. որովհետեւ մարգարէն պէտք չէ, որ Երուսաղէմից դուրս կորստեան
մատնուի»:

<span id="an_13:34">13:34</span> «Երուսաղէ՜մ, Երուսաղէ՜մ, որ կոտորում
էիր մարգարէներին եւ քարկոծում էիր քեզ մօտ ուղարկուածներին. քանի՜ քանի՜
անգամ կամեցայ հաւաքել քո որդիներին, ինչպէս հաւը իր ձագերին՝ թեւերի տակ,
բայց դու չկամեցար:

<span id="an_13:35">13:35</span> Ահա ձեր տունը ձեզ պիտի թողնուի աւերակ.
բայց ասում եմ ձեզ, որ ինձ այլեւս չէք տեսնի, մինչեւ որ չասէք՝ «Օրհնեա՜լ է
նա, որ գալիս է Տիրոջ անունով»:

<span id="an_14:1">14:1</span> Երբ մի շաբաթ օր նա մտաւ փարիսեցիների
իշխանաւորներից մէկի տունը հաց ուտելու, նրանք դիտում էին նրան:

<span id="an_14:2">14:2</span> Եւ ահա այնտեղ, նրա առաջ ջրգողով հիւանդ մի
մարդ կար:

<span id="an_14:3">14:3</span> Յիսուս պատասխանեց օրէնսգէտներին ու
փարիսեցիներին եւ ասաց. «Շաբաթ օրով բժշկելը օրինաւո՞ր է, թէ՞՝ ոչ»:

<span id="an_14:4">14:4</span> Նրանք լուռ մնացին: Յիսուս նրան բռնելով՝
բուժեց եւ արձակեց:

<span id="an_14:5">14:5</span> Եւ նրանց ասաց. «Ձեզնից ո՞ւմ եզը կամ էշը
ընկնի ջրհորի մէջ, նա իսկոյն այն չի հանի շաբաթ օրով»:

<span id="an_14:6">14:6</span> Եւ այդ մասին նրան պատասխան տալ
չկարողացան:

<span id="an_14:7">14:7</span> Հրաւիրուածներին էլ մի առակ ասաց՝
տեսնելով, թէ ինչպէս նրանք պատուոյ տեղերն էին ընտրում:

<span id="an_14:8">14:8</span> Նրանց ասաց. «Երբ մէկը քեզ հարսանիքի կամ
հրաւէրքի կանչի, առաջին տեղը մի՛ նստիր, գուցէ քեզնից աւելի պատուական մէկը
նրա կողմից կանչուած լինի:

<span id="an_14:9">14:9</span> Եւ քեզ ու նրան կանչողը գայ ու քեզ ասի՝
«Սրան տե՛ղ տուր»: Եւ ապա սկսես ամօթով վերջին տեղը գրաւել:

<span id="an_14:10">14:10</span> Այլ, երբ հրաւիրուես, գնա բազմի՛ր վերջին
տեղը, որպէսզի, երբ քեզ կանչողը գայ եւ քեզ ասի՝ «Բարեկա՛մ, աւելի վե՛ր
մօտեցիր», այն ժամանակ քո սեղանակիցների առաջ դու փառաւորուես.

<span id="an_14:11">14:11</span> որովհետեւ նա, ով ինքն իրեն բարձրացնում
է, պիտի խոնարհուի, եւ նա, ով ինքն իրեն խոնարհեցնում է, պիտի բարձրանայ»:

<span id="an_14:12">14:12</span> Իրեն հրաւիրողին էլ ասաց. «Երբ ճաշ կամ
ընթրիք ես տալիս, մի՛ կանչիր ո՛չ քո բարեկամներին, ո՛չ քո եղբայրներին, ո՛չ
քո ազգականներին եւ ո՛չ էլ քո հարուստ հարեւաններին, որպէսզի նրանք էլ
փոխարէնը քեզ չհրաւիրեն, եւ քեզ հատուցում լինի:

<span id="an_14:13">14:13</span> Այլ, երբ ընդունելութիւն անես, կանչի՛ր
աղքատներին, խեղանդամներին, կաղերին ու կոյրերին

<span id="an_14:14">14:14</span> եւ երանելի կը լինես, որովհետեւ փոխարէնը
քեզ հատուցելու ոչինչ չունեն: Եւ դրա փոխարէն քեզ կը հատուցուի արդարների
յարութեան օրը»:

<span id="an_14:15">14:15</span> Երբ սեղանակիցներից մէկը այս լսեց, ասաց
նրան. «Երանի՜ նրան, ով ճաշ կ՚ուտի Աստծու արքայութեան մէջ»:

<span id="an_14:16">14:16</span> Եւ Յիսուս ասաց. «Մի մարդ ընթրիք սարքեց
եւ հրաւիրեց շատերին:

<span id="an_14:17">14:17</span> Եւ ընթրիքի ժամին իր ծառային ուղարկեց՝
կանչելու հրաւիրուածներին, թէ՝ «Եկէ՛ք, որովհետեւ ահա ամէն ինչ պատրաստ է»:

<span id="an_14:18">14:18</span> Եւ ամէնքը մէկ-մէկ սկսեցին հրաժարուել:
Առաջինն ասաց. «Ագարակ գնեցի եւ պէտք է, որ գնամ տեսնեմ. խնդրում եմ քեզ,
ինձ հրաժարուա՛ծ համարիր»:

<span id="an_14:19">14:19</span> Եւ միւսն ասաց. «Հինգ լուծ եզներ գնեցի.
գնում եմ դրանք փորձելու. խնդրում եմ քեզ, ինձ հրաժարուա՛ծ համարիր»:

<span id="an_14:20">14:20</span> Իսկ միւսն ասաց. «Կին եմ առել, դրա համար
էլ չեմ կարող գալ»:

<span id="an_14:21">14:21</span> Եւ ծառան եկաւ ու իր տիրոջը պատմեց այս:
Այդ ժամանակ, բարկանալով, տանտէրն իր ծառային ասաց. «Իսկոյն դո՛ւրս եկ
քաղաքի հրապարակներն ու փողոցները եւ աղքատներին, խեղանդամներին, կաղերին
ու կոյրերին բեր մտցրո՛ւ այստեղ»:

<span id="an_14:22">14:22</span> Եւ ծառան ասաց. «Տէ՛ր, ինչ հրամայեցիր՝
կատարուեց եւ էլի տեղ կայ»:

<span id="an_14:23">14:23</span> Եւ տէրը ծառային ասաց. «Դո՛ւրս եկ
ճանապարհներն ու ցանկապատների առաջ եւ մարդկանց այստեղ մտցրո՛ւ, որպէսզի
տունս լցուի»:

<span id="an_14:24">14:24</span> Ասում եմ ձեզ, որ այդ հրաւիրուածներից ոչ
ոք իմ ընթրիքից չի ճաշակի»:

<span id="an_14:25">14:25</span> Եւ նրա հետ շատ ժողովուրդ էր գնում. նա
դարձաւ եւ ասաց նրանց.

<span id="an_14:26">14:26</span> «Եթէ մէկը ինձ մօտ գայ եւ չնախընտրի ինձ
իր հօրից ու մօրից, կնոջից ու որդիներից, եղբայրներից ու քոյրերից, նոյնիսկ
իր անձից անգամ, չի կարող իմ աշակերտը լինել.

<span id="an_14:27">14:27</span> որովհետեւ, ով որ չվերցնի իր խաչը եւ իմ
յետեւից չգայ, չի կարող իմ աշակերտը լինել:

<span id="an_14:28">14:28</span> Ձեզնից ո՞վ, եթէ կամենայ աշտարակ շինել,
նախ նստելով չի հաշուի իր ծախսերը, թէ աւարտելու համար բաւական դրամ ունի՞,

<span id="an_14:29">14:29</span> որպէսզի, գուցէ, երբ հիմը դնի եւ
չկարողանայ աւարտել, բոլոր նրանք, որ տեսնեն, չսկսեն նրան ծաղրել

<span id="an_14:30">14:30</span> եւ ասել, թէ՝ «Այս մարդը սկսեց կառուցել
եւ չկարողացաւ աւարտել»:

<span id="an_14:31">14:31</span> Կամ ո՞ր թագաւորը, եթէ գնայ պատերազմելու
մի այլ թագաւորի դէմ, նախ չի նստի եւ խորհի, թէ տասը հազարով կը կարողանա՞յ
դիմադրել նրան, որ իր վրայ քսան հազարով է գալիս:

<span id="an_14:32">14:32</span> Ապա թէ ոչ, մինչ սա դեռ հեռու է,
պատգամաւորութիւն ուղարկելով՝ խաղաղութիւն կը խնդրի:

<span id="an_14:33">14:33</span> Արդ, այսպէս էլ՝ ձեզնից ով որ իր ամբողջ
ունեցուածքից չհրաժարուի, չի կարող իմ աշակերտը լինել»:

<span id="an_14:34">14:34</span> «Աղը լաւ բան է, բայց եթէ աղն էլ
անհամանայ, ինչո՞վ այն պիտի համեմուի:

<span id="an_14:35">14:35</span> Ո՛չ հողի համար է պիտանի եւ ո՛չ էլ՝
պարարտանիւթի, այլ՝ դուրս թափելու: Ով որ ականջ ունի լսելու, թող լսի»:

<span id="an_15:1">15:1</span> Եւ բոլոր մաքսաւորներն ու մեղաւորները նրա
մօտն էին, որպէսզի լսեն նրան:

<span id="an_15:2">15:2</span> Փարիսեցիներն ու օրէնսգէտները տրտնջում էին
եւ ասում. «Ինչո՞ւ է սա ընդունում մեղաւորներին եւ ուտում նրանց հետ»:

<span id="an_15:3">15:3</span> Յիսուս նրանց այս առակն ասաց.

<span id="an_15:4">15:4</span> «Ձեզնից ո՞վ է այն մարդը, որ, երբ հարիւր
ոչխար ունենայ եւ կորցնի նրանցից մէկը, արօտավայրում չի թողնի իննսունիննին
եւ չի գնայ կորածի յետեւից, մինչեւ որ այն գտնի:

<span id="an_15:5">15:5</span> Եւ երբ այն գտնի, կը դնի այն իր ուսերի
վրայ խնդութեամբ

<span id="an_15:6">15:6</span> եւ կը գնայ տուն, կը կանչի բարեկամներին եւ
հարեւաններին ու նրանց կ՚ասի. ուրախացէ՛ք ինձ հետ, որովհետեւ գտայ իմ կորած
ոչխարը:

<span id="an_15:7">15:7</span> Ասում եմ ձեզ, որ այսպէս ուրախութիւն կը
լինի երկնքում մի մեղաւորի համար, որն ապաշխարում է, քան իննսունինը
արդարների համար, որոնց ապաշխարութիւն պէտք չէ:

<span id="an_15:8">15:8</span> Կամ՝ ո՞վ է այն կինը, որ, երբ տասը դրամ
ունենայ եւ մի դրամ կորցնի, ճրագ չի վառի եւ չի աւլի տունը փութով ու չի
փնտռի, մինչեւ որ գտնի:

<span id="an_15:9">15:9</span> Եւ երբ գտնի, կը կանչի բարեկամներին եւ
հարեւաններին ու կ՚ասի. «Ուրախացէ՛ք ինձ հետ, որովհետեւ գտայ իմ կորցրած
դրամը»:

<span id="an_15:10">15:10</span> Ասում եմ ձեզ, Աստծու հրեշտակների առաջ
այսպէս ուրախութիւն կը լինի մէկ մեղաւորի համար, որն ապաշխարում է»:

<span id="an_15:11">15:11</span> Եւ ասաց. «Մի մարդ երկու որդի ունէր.

<span id="an_15:12">15:12</span> նրանցից կրտսերը հօրն ասաց. «Հա՛յր,
տո՛ւր քո ունեցուածքից ինձ ընկնող բաժինը»: Եւ նա ունեցուածքը բաժանեց
նրանց:

<span id="an_15:13">15:13</span> Քիչ օրեր յետոյ, կրտսեր որդին, փողի
վերածելով ամէն ինչ, գնաց հեռու աշխարհ եւ այնտեղ վատնեց իր ունեցուածքը,
որովհետեւ անառակ կեանքով էր ապրում:

<span id="an_15:14">15:14</span> Եւ երբ ամէն ինչ սպառեց, այդ երկրում
սաստիկ սով եղաւ, եւ նա սկսեց չքաւոր դառնալ:

<span id="an_15:15">15:15</span> Գնաց դիմեց այդ երկրի քաղաքացիներից
մէկին, եւ սա ուղարկեց նրան իր ագարակը՝ խոզեր արածեցնելու:

<span id="an_15:16">15:16</span> Եւ նա ցանկանում էր իր որովայնը լցնել
եղջերենու պտղով, որ խոզերն էին ուտում, բայց ոչ ոք այդ նրան չէր տալիս:

<span id="an_15:17">15:17</span> Ապա խելքի եկաւ եւ ասաց. «Քանի՜ վարձու
աշխատաւորներ կան իմ հօր տանը, որ առատ հաց ունեն, եւ ես այստեղ սովամահ
կորչում եմ:

<span id="an_15:18">15:18</span> Վեր կենամ գնամ իմ հօր մօտ եւ նրան ասեմ.
հա՛յր, մեղանչեցի երկնքի դէմ ու քո առաջ

<span id="an_15:19">15:19</span> եւ այլեւս արժանի չեմ քո որդին
կոչուելու, ինձ վերցրո՛ւ իբրեւ քո աշխատաւորներից մէկը»:

<span id="an_15:20">15:20</span> Եւ վեր կացաւ եկաւ իր հօր մօտ. եւ մինչ
դեռ հեռու էր, հայրը տեսաւ նրան եւ գթաց. վեր կացաւ եւ վազեց նրան ընդառաջ,
ընկաւ նրա պարանոցով եւ համբուրեց նրան:

<span id="an_15:21">15:21</span> Եւ որդին ասաց նրան. «Հա՛յր, մեղանչեցի
երկնքի դէմ եւ քո առաջ, այլեւս արժանի չեմ քո որդին կոչուելու»:

<span id="an_15:22">15:22</span> Հայրը իր ծառաներին ասաց. «Անմիջապէս
հանեցէ՛ք նրա նախկին պատմուճանը եւ հագցրէ՛ք նրան, մատանին նրա մատը դրէք
եւ նրա ոտքերին՝ կօշիկներ.

<span id="an_15:23">15:23</span> բերէ՛ք պարարտ եզը, մորթեցէ՛ք, ուտենք եւ
ուրախ լինենք,

<span id="an_15:24">15:24</span> որովհետեւ իմ այս որդին մեռած էր եւ
կենդանացաւ, կորած էր եւ գտնուեց». եւ սկսեցին ուրախանալ:

<span id="an_15:25">15:25</span> Իսկ նրա աւագ որդին ագարակում էր. եւ
մինչ գալիս էր եւ տանը մօտեցաւ, լսեց երգերի եւ պարերի ձայնը.

<span id="an_15:26">15:26</span> եւ իր մօտ կանչելով ծառաներից մէկին՝
հարցրեց, թէ այդ ի՞նչ է:

<span id="an_15:27">15:27</span> Եւ սա նրան ասաց. «Քո եղբայրը եկել է, եւ
քո հայրը մորթեց պարարտ եզը, որովհետեւ ողջ առողջ ընդունեց նրան»:

<span id="an_15:28">15:28</span> Նա բարկացաւ եւ չէր ուզում ներս մտնել.
իսկ հայրը դուրս ելնելով՝ աղաչում էր նրան:

<span id="an_15:29">15:29</span> Որդին պատասխանեց եւ ասաց հօրը. «Այս
քանի՜ տարի է, որ ծառայում եմ քեզ եւ երբեք քո հրամանները զանց չեմ արել.
ինձ երբեք մի ուլ չտուիր, որ բարեկամներիս հետ ուրախութիւն անէի:

<span id="an_15:30">15:30</span> Երբ եկաւ քո այդ որդին, որը քո
ունեցուածքը կերաւ պոռնիկների հետ, պարարտ եզը նրա համար մորթեցիր»:

<span id="an_15:31">15:31</span> Հայրը նրան ասաց. «Որդեա՛կ, դու միշտ ինձ
հետ ես, եւ ամէն ինչ, որ իմն է, քոնն է.

<span id="an_15:32">15:32</span> բայց պէտք էր ուրախ լինել եւ ցնծալ,
որովհետեւ քո այս եղբայրը մեռած էր եւ կենդանացաւ, կորած էր եւ գտնուեց»:

<span id="an_16:1">16:1</span> Եւ Յիսուս իր աշակերտներին ասաց. «Մի
մեծահարուստ մարդ կար, որ մի տնտես ունէր. եւ նրա մասին ամբաստանութիւն
եղաւ, որպէս թէ վատնում է իր տիրոջ ունեցուածքը:

<span id="an_16:2">16:2</span> Տէրը կանչեց նրան եւ ասաց. «Այս ի՞նչ եմ
լսում քո մասին. տո՛ւր քո տնտեսութեան հաշիւը, որովհետեւ այլեւս տնտես
լինել չես կարող»:

<span id="an_16:3">16:3</span> Տնտեսը իր մտքում ասաց. «Ի՞նչ պէտք է անեմ,
քանի որ իմ տէրը տնտեսութիւնս ինձնից վերցնում է. հողի վրայ աշխատել չեմ
կարող, մուրալ ամաչում եմ:

<span id="an_16:4">16:4</span> Գիտեմ, թէ ինչ պիտի անեմ, որպէսզի, երբ
տնտեսութիւնիցս հեռացուեմ, ընդունեն ինձ իրենց տները»:

<span id="an_16:5">16:5</span> Եւ իր տիրոջ պարտապաններից իւրաքանչիւրին
մէկ առ մէկ իր մօտ կանչելով՝ առաջինին ասում է՝ «Իմ տիրոջը ինչքա՞ն պարտք
ունես»:

<span id="an_16:6">16:6</span> Եւ սա ասում է՝ «Հարիւր տակառիկ ձէթ». եւ
տնտեսը նրան ասում է՝ «Ա՛ռ քո մուրհակը եւ նստի՛ր ու անմիջապէս գրի՛ր՝
յիսուն»:

<span id="an_16:7">16:7</span> Ապա դարձեալ միւսին ասում է՝ «Դու ինչքա՞ն
պարտք ունես». եւ սա ասաց՝ «Հինգ հարիւր պարկ ցորեն»: Տնտեսը նրան ասաց՝
«Ա՛ռ քո մուրհակը եւ նստի՛ր ու գրի՛ր՝ չորս հարիւր»:

<span id="an_16:8">16:8</span> Եւ տէրը գովեց անիրաւ տնտեսին, որովհետեւ
հնարամտութեամբ գործեց, քանի որ այս աշխարհի որդիները աւելի հնարամիտ են,
քան լոյսի որդիները իրենց սերնդի մէջ»:

<span id="an_16:9">16:9</span> «Եւ ես ձեզ ասում եմ. անիրաւ մամոնայից ձեզ
համար բարեկամներ արէք, որպէսզի, երբ այն պակասի, յաւիտենական յարկերի տակ
ընդունեն ձեզ:

<span id="an_16:10">16:10</span> Քիչ բանի մէջ հաւատարիմը շատի մէջ էլ
հաւատարիմ է. իսկ քչի մէջ անիրաւը, շատի մէջ էլ անիրաւ է:

<span id="an_16:11">16:11</span> Արդ, եթէ անիրաւ մամոնայի մէջ հաւատարիմ
չեղաք, ձեզ ո՞վ կը վստահի ճշմարիտը:

<span id="an_16:12">16:12</span> Եւ եթէ օտարինը եղող բանի մէջ հաւատարիմ
չեղաք, ձերը ո՞վ կը տայ ձեզ:

<span id="an_16:13">16:13</span> Ոչ մի ծառայ երկու տիրոջ ծառայել չի
կարող. որովհետեւ, եթէ մէկին ատի, միւսին կը սիրի. կամ եթէ մէկին մեծարի,
միւսին էլ կ՚արհամարհի: Չէք կարող ե՛ւ Աստծուն ծառայել, ե՛ւ մամոնային»:

<span id="an_16:14">16:14</span> Երբ փարիսեցիները լսում էին այս բոլորը,
նրան պախարակում էին, քանի որ արծաթասէր էին:

<span id="an_16:15">16:15</span> Եւ նրանց ասաց. «Դուք էք, որ մարդկանց
առաջ ձեզ արդար էք ձեւացնում, սակայն Աստուած ձեր սրտերը գիտէ. որովհետեւ
այն, որ մարդկանց առաջ բարձր է, Աստծու առաջ զազրելի է:

<span id="an_16:16">16:16</span> Օրէնքն ու մարգարէները մինչեւ Յովհաննէսն
էին. այնուհետեւ աւետարանւում է Աստծու արքայութիւնը, եւ ամէն ոք բռնի է
ուզում ձեռք բերել այն:

<span id="an_16:17">16:17</span> Աւելի հեշտ է, որ երկինք ու երկիր
անցնեն, քան թէ օրէնքից մէկ նշանախեց ընկնի:

<span id="an_16:18">16:18</span> Ով որ իր կնոջն արձակում է եւ մի ուրիշին
առնում, շնանում է. իսկ ով որ արձակուածին է առնում, շնանում է»:

<span id="an_16:19">16:19</span> «Մի մեծահարուստ մարդ կար, որ բեհեզ ու
ծիրանի էր հագնում եւ ամէն օր առատապէս ուրախութիւն էր անում:

<span id="an_16:20">16:20</span> Եւ Ղազարոս անունով մի աղքատ մարդ ընկած
էր նրա դռան առաջ՝ վէրքերով ծածկուած:

<span id="an_16:21">16:21</span> Եւ ցանկանում էր լցնել իր որովայնը այն
փշրանքներով, որոնք թափւում էին մեծահարուստի սեղանից: Եւ դեռ շներն էլ
գալիս էին ու լիզում նրա վէրքերը:

<span id="an_16:22">16:22</span> Երբ աղքատը մեռաւ, հրեշտակները նրան
տարան Աբրահամի գոգը. մեծահարուստն էլ մեռաւ եւ թաղուեց:

<span id="an_16:23">16:23</span> Եւ դժոխքում, մինչ սա տանջանքների մէջ
էր, բարձրացրեց իր աչքերը, հեռուից տեսաւ Աբրահամին եւ Ղազարոսին էլ՝ նրա
գրկում հանգստացած:

<span id="an_16:24">16:24</span> Եւ նա աղաղակեց ու ասաց. «Հա՛յր Աբրահամ,
ողորմի՛ր ինձ եւ ուղարկի՛ր Ղազարոսին, որ իր մատի ծայրը թրջի ջրով եւ
զովացնի լեզուս, որովհետեւ այս տապից պապակում եմ»:

<span id="an_16:25">16:25</span> Եւ Աբրահամը նրան ասաց. «Որդեա՛կ,
յիշի՛ր, որ դու ստացար քո բարիքները այնտեղ, քո կեանքի ընթացքում, իսկ
Ղազարոսն էլ՝ չարչարանքները. այժմ սա այստեղ մխիթարւում է, իսկ դու այդտեղ
պապակում ես:

<span id="an_16:26">16:26</span> Եւ այս բոլորից բացի, մեծ վիհ կայ մեր եւ
ձեր միջեւ. եթէ ուզենան այստեղից ձեզ մօտ անցնել, չեն կարողանայ. ոչ էլ
այդտեղից մէկը կարող է մեզ մօտ անցնել»:

<span id="an_16:27">16:27</span> Մեծահարուստն ասաց. «Արդ, աղաչում եմ
քեզ, հա՛յր, որ Ղազարոսին ուղարկես իմ հօր տունը, -

<span id="an_16:28">16:28</span> որտեղ ես հինգ եղբայրներ ունեմ, -
որպէսզի նրանց վկայութիւն տայ, որ նրանք էլ չգան տանջանքների այս վայրը»:

<span id="an_16:29">16:29</span> Եւ Աբրահամն ասաց. «Նրանք ունեն Մովսէս
եւ մարգարէներ, թող նրա՛նց լսեն»:

<span id="an_16:30">16:30</span> Եւ նա ասաց. «Ո՛չ, հա՛յր Աբրահամ. բայց
եթէ մեռելներից մէկը նրանց մօտ գնայ, նրանք կ՚ապաշխարեն»:

<span id="an_16:31">16:31</span> Եւ Աբրահամը նրան ասաց. «Եթէ Մովսէսին եւ
մարգարէներին չեն լսում, մեռելներից մէկն էլ եթէ յարութիւն առնի, չպիտի
համոզուեն»:

<span id="an_17:1">17:1</span> Յիսուս ասաց նաեւ իր աշակերտներին.
«Անկարելի է, որ գայթակղութիւն չգայ, բայց վա՜յ նրան, որի ձեռքով կը գայ:

<span id="an_17:2">17:2</span> Նրա համար լաւ կը լինէր, եթէ իր պարանոցից
երկանաքար վէմ կախուէր, եւ նա ծովը գցուէր, քան թէ այս փոքրիկներից մէկին
գայթակղեցնէր:

<span id="an_17:3">17:3</span> Զգո՛յշ եղէք ձեր անձերի համար»:

<span id="an_17:4">17:4</span> «Եթէ քո եղբայրը մեղանչի, սաստի՛ր նրան. եւ
եթէ զղջայ, ների՛ր նրան:

<span id="an_17:5">17:5</span> Եւ եթէ եօթն անգամ մեղանչի քո դէմ եւ եօթն
անգամ դառնայ քեզ եւ ասի՝ զղջում եմ, ների՛ր նրան»:

<span id="an_17:6">17:6</span> Եւ առաքեալները Տիրոջն ասացին. «Աւելացրո՛ւ
մեր հաւատը»:

<span id="an_17:7">17:7</span> Եւ Տէրն ասաց. «Եթէ մանանեխի հատիկի չափ
հաւատ ունենաք եւ այս թթենուն ասէ՛ք՝ «Արմատախի՛լ եղիր եւ տնկուի՛ր ծովի
մէջ», նա՛ իսկ կը հնազանդուի ձեզ»:

<span id="an_17:8">17:8</span> «Իսկ ձեզնից ո՞վ, որ հողագործ կամ հովիւ
ծառայ ունի, երբ սա ագարակից տուն մտնի, նրան կ՚ասի իսկոյն՝ «Անցի՛ր սեղան
նստիր».

<span id="an_17:9">17:9</span> այլ նրան չի՞ ասի՝ «Պատրաստի՛ր, ինչ
ընթրելու եմ, եւ գօտի կապած՝ ծառայի՛ր ինձ, մինչեւ որ ուտեմ եւ խմեմ, եւ
ապա կ՚ուտես եւ կը խմես դու»:

<span id="an_17:10">17:10</span> Միթէ տէրը շնորհապա՞րտ կը լինի այդ
ծառային, որ իր բոլոր հրամանները կատարեց:

<span id="an_17:11">17:11</span> Նոյնպէս եւ դուք, երբ կատարէք այն
բոլորը, որ ձեզ հրամայուած է, ասացէք, թէ՝ «Անպիտան ծառաներ ենք. ինչ որ
պարտաւոր էինք անել, ա՛յն արեցինք»:

<span id="an_17:12">17:12</span> Եւ մինչ նա դէպի Երուսաղէմ էր գնում,
անցնում էր Սամարիայի եւ Գալիլիայի միջով:

<span id="an_17:13">17:13</span> Եւ երբ մի գիւղ էր մտնում, նրան
հանդիպեցին տասը բորոտներ, որոնք հեռու կանգնեցին,

<span id="an_17:14">17:14</span> բարձրացրին իրենց ձայնը եւ ասացին.
«Յիսո՛ւս վարդապետ, ողորմի՛ր մեզ»:

<span id="an_17:15">17:15</span> Եւ երբ նրանց տեսաւ, ասաց նրանց.
«Գնացէ՛ք դուք ձեզ քահանաներին ցոյց տուէք»: Երբ գնում էին, նոյն ժամին
մաքրուեցին:

<span id="an_17:16">17:16</span> Նրանցից մէկը, երբ տեսաւ, թէ բժշկուեց,
վերադարձաւ եւ բարձր ձայնով փառաւորում էր Աստծուն.

<span id="an_17:17">17:17</span> երեսի վրայ ընկաւ Յիսուսի ոտքերի առաջ եւ
շնորհակալութիւն էր յայտնում նրան. եւ ինքը սամարացի էր:

<span id="an_17:18">17:18</span> Յիսուս պատասխանեց եւ ասաց. «Սրանք տասն
էլ չմաքրուեցի՞ն. իսկ արդ, իննը ո՞ւր են,

<span id="an_17:19">17:19</span> որ չվերադարձան՝ փառք տալու համար
Աստծուն, բացի միայն այս օտարազգի մարդուց»:

<span id="an_17:20">17:20</span> Եւ ասաց նրան. «Վե՛ր կաց գնա, որովհետեւ
քո հաւատը քեզ փրկեց»:

<span id="an_17:21">17:21</span> Երբ փարիսեցիների կողմից հարց տրուեց, թէ
ե՞րբ պիտի գայ Աստծու արքայութիւնը, նա պատասխանեց եւ ասաց. «Աստծու
արքայութիւնը դրսից տեսանելի կերպով չի գալիս,

<span id="an_17:22">17:22</span> եւ չեն ասի, թէ՝ ահաւասիկ այստեղ է կամ
այնտեղ, որովհետեւ ահա Աստծու արքայութիւնը ներսում, ձեր մէջ է»:

<span id="an_17:23">17:23</span> Իսկ իր աշակերտներին ասաց. «Կը գան օրեր,
երբ դուք կ՚ուզենաք մարդու Որդու օրերից մէկը տեսնել, եւ չէք տեսնի:

<span id="an_17:24">17:24</span> Եւ եթէ ձեզ ասեն, թէ՝ «Ահաւասիկ այստեղ է
կամ այնտեղ», մի՛ շտապէք գնալու,

<span id="an_17:25">17:25</span> որովհետեւ, ինչպէս որ փայլակը երկնքի
ներքեւից փայլատակելով՝ երկնքի երեսը լուսաւորում է, այնպէս էլ կը լինի
մարդու Որդին՝ իր օրում:

<span id="an_17:26">17:26</span> Բայց նախ նա պէտք է շատ չարչարուի եւ
մերժուի այս սերնդից:

<span id="an_17:27">17:27</span> Եւ ինչպէս եղաւ Նոյի օրով, այնպէս կը
լինի եւ մարդու Որդու օրով:

<span id="an_17:28">17:28</span> Ուտում էին, խմում, կին էին առնում եւ
մարդու էին գնում, մինչեւ այն օրը, երբ Նոյը տապան մտաւ, եւ ջրհեղեղը եկաւ
ու բոլորին կորստեան մատնեց:

<span id="an_17:29">17:29</span> Նոյնպէս, ինչպէս Ղովտի օրով էլ եղաւ.
ուտում էին, խմում, առնում էին ու վաճառում, տնկում էին, շինում:

<span id="an_17:30">17:30</span> Եւ այն օրը, երբ Ղովտը Սոդոմից դուրս
ելաւ, երկնքից կրակ եւ ծծումբ տեղաց ու բոլորին կորստեան մատնեց:

<span id="an_17:31">17:31</span> Նոյն ձեւով է լինելու այն օրն էլ, երբ
մարդու Որդին է յայտնուելու:

<span id="an_17:32">17:32</span> Այն օրը, ով որ տանիքում է, եւ իր
կարասին՝ տանը, թող չիջնի առնելու այն. եւ ով որ հանդում է, նոյնպէս թող
յետ չդառնայ:

<span id="an_17:33">17:33</span> Յիշեցէ՛ք Ղովտի կնոջը:

<span id="an_17:34">17:34</span> Ով որ ուզի իր անձը փրկել, պիտի կորցնի
այն, իսկ ով որ կորցնի իր անձը, պիտի փրկի այն:

<span id="an_17:35">17:35</span> Ասում եմ ձեզ, այն գիշերը, եթէ երկու
հոգի լինեն մի մահճի մէջ, մէկը պիտի վերցուի, իսկ միւսը՝ թողնուի:

<span id="an_17:36">17:36</span> Եւ եթէ երկու կին միասին աղալիս լինեն,
մէկը պիտի վերցուի, իսկ միւսը՝ թողնուի: Եւ եթէ հանդում երկու հոգի լինեն,
մէկը պիտի վերցուի, իսկ միւսը՝ թողնուի»:

<span id="an_17:37">17:37</span> Պատասխան տուին եւ ասացին նրան. «Որտե՞ղ,
Տէ՛ր»:

<span id="an_17:38">17:38</span> Եւ նա ասաց նրանց. «Ուր որ մարմինն է,
այնտեղ էլ կը հաւաքուեն արծիւները»:

<span id="an_18:1">18:1</span> Մի առակ էլ ասաց նրանց այն մասին, թէ նրանք
ամէն ժամ պէտք է աղօթեն ու չձանձրանան:

<span id="an_18:2">18:2</span> Ասաց. «Մի քաղաքում մի դատաւոր կար.
Աստծուց չէր վախենում եւ մարդկանցից չէր ամաչում:

<span id="an_18:3">18:3</span> Եւ նոյն քաղաքում մի այրի կար, որ գալիս էր
նրա մօտ եւ ասում. «Իմ ոսոխի դէմ իմ դատը տես»:

<span id="an_18:4">18:4</span> Եւ դատաւորը երկար ժամանակ չէր ուզում.
դրանից յետոյ իր մտքում ասաց. «Թէեւ Աստծուց չեմ վախենում եւ մարդկանցից
չեմ ամաչում,

<span id="an_18:5">18:5</span> բայց այն բանի համար, որ այրի կինը ինձ
յոգնեցնում է, նրա դատը տեսնեմ, որպէսզի անընդհատ չգայ եւ ինձ
չանհանգստացնի»:

<span id="an_18:6">18:6</span> Եւ Տէրն ասաց. «Լսեցէ՛ք, թէ ինչ էր ասում
անիրաւ դատաւորը:

<span id="an_18:7">18:7</span> Իսկ Աստուած արդարութիւն չի՞ անի իր այն
ծառաներին, որոնք գիշեր եւ ցերեկ աղաղակում են. եւ նրանց հանդէպ միայն
համբերատա՞ր կը լինի:

<span id="an_18:8">18:8</span> Այո՛, ասում եմ ձեզ, նրանց իսկոյն
արդարութիւն կ՚անի. իսկ երբ մարդու Որդին գայ, արդեօք երկրի վրայ հաւատ կը
գտնի՞»:

<span id="an_18:9">18:9</span> Այս առակն էլ ասաց ոմանց, որոնք իրենք
իրենցով պարծենում էին, թէ արդար են, եւ արհամարհում էին ուրիշ շատերին:

<span id="an_18:10">18:10</span> «Երկու մարդ տաճար ելան աղօթքի
կանգնելու. մէկը՝ փարիսեցի, միւսը՝ մաքսաւոր:

<span id="an_18:11">18:11</span> Փարիսեցին կանգնած էր մեկուսի եւ, ինքն
իրեն, այս աղօթքն էր ասում. «Աստուած իմ, շնորհակալ եմ քեզնից, որ ես նման
չեմ ուրիշ մարդկանց, ինչպէս՝ յափշտակողները, անիրաւներն ու շնացողները, եւ
կամ ինչպէս այս մաքսաւորը.

<span id="an_18:12">18:12</span> այլ շաբաթը երկու անգամ ծոմ եմ պահում եւ
տասանորդ եմ տալիս իմ ամբողջ եկամտից»:

<span id="an_18:13">18:13</span> Իսկ մաքսաւորը կանգնած էր մեկուսի եւ չէր
իսկ կամենում իր աչքերը երկինք բարձրացնել, այլ ծեծում էր կուրծքը եւ
ասում. «Աստուա՛ծ, ների՛ր ինձ՝ մեղաւորիս»:

<span id="an_18:14">18:14</span> Ասում եմ ձեզ, սա՛ իջաւ իր տունը
արդարացած, ոչ թէ միւսը. որովհետեւ, ով որ բարձրացնում է իր անձը, կը
խոնարհուի, եւ ով որ խոնարհեցնում է իր անձը, կը բարձրացուի»:

<span id="an_18:15">18:15</span> Մանուկներին էլ մօտեցնում էին նրան,
որպէսզի նրանց դիպչի. երբ աշակերտները այդ տեսան, սաստեցին բերողներին:

<span id="an_18:16">18:16</span> Իսկ Յիսուս կանչելով մանուկներին իր մօտ՝
ասաց. «Թո՛յլ տուէք այդ մանուկներին, որ ինձ մօտ գան, եւ մի՛ արգելէք
նրանց, որովհետեւ այդպիսիներինն է Աստծու արքայութիւնը:

<span id="an_18:17">18:17</span> Ճշմարիտ եմ ասում ձեզ, ով որ Աստծու
արքայութիւնը չընդունի ինչպէս մի մանուկ, այնտեղ չի մտնի»:

<span id="an_18:18">18:18</span> Մի իշխանաւոր նրան հարցրեց եւ ասաց.
«Բարի՛ Վարդապետ, ի՞նչ պիտի անեմ, որ յաւիտենական կեանքը ժառանգեմ»:

<span id="an_18:19">18:19</span> Յիսուս նրան ասաց. «Ինչո՞ւ ինձ բարի ես
կոչում. ոչ ոք բարի չէ, այլ միայն՝ Աստուած:

<span id="an_18:20">18:20</span> Պատուիրանները գիտես՝ մի՛ շնացիր, մի՛
սպանիր, մի՛ գողացիր, սուտ մի՛ վկայիր, մեծարի՛ր քո հօրը եւ մօրը»:

<span id="an_18:21">18:21</span> Եւ նա ասաց. «Այդ բոլորը պահել եմ իմ
մանկութիւնից»:

<span id="an_18:22">18:22</span> Երբ Յիսուս այս լսեց, ասաց նրան. «Դեռ մի
բան պակաս է քեզ. ինչ որ ունես, վաճառի՛ր եւ տո՛ւր աղքատներին եւ երկնքում
գանձեր կ՚ունենաս, եւ արի՛ իմ յետեւից»:

<span id="an_18:23">18:23</span> Երբ նա այս լսեց, տրտմեց, որովհետեւ
չափազանց հարուստ էր:

<span id="an_18:24">18:24</span> Երբ Յիսուս նրան տեսաւ տրտմած, ասաց.
«Ինչքա՜ն դժուարութեամբ Աստծու արքայութիւնը կը մտնեն նրանք, որոնք
հարստութիւն ունեն:

<span id="an_18:25">18:25</span> Աւելի հեշտ է, որ պարանը ասեղի ծակից
անցնի, քան թէ մի մեծահարուստ Աստծու արքայութիւնը մտնի»:

<span id="an_18:26">18:26</span> Եւ նրանք, որ լսեցին, ասացին. «Իսկ ո՞վ
կարող է փրկուել»:

<span id="an_18:27">18:27</span> Եւ նա ասաց. «Ինչ որ անհնար է մարդկանց
համար, Աստծու համար հնարաւոր է»:

<span id="an_18:28">18:28</span> Եւ Պետրոսն ասաց. «Ահա մենք մեր ամէն
ինչը թողեցինք եւ եկանք քո յետեւից»:

<span id="an_18:29">18:29</span> Եւ Յիսուս ասաց նրանց. «Ճշմարիտ եմ ասում
ձեզ, չկայ մէկը, որ թողած լինի տունը, կամ ծնողներին, կամ եղբայրներին, կամ
կնոջը, կամ զաւակներին՝ Աստծու արքայութեան համար,

<span id="an_18:30">18:30</span> եւ այս ներկայ ժամանակում բազմապատիկ
չստանայ ու յաւիտենական կեանքը չժառանգի այն աշխարհում, որ գալու է»:

<span id="an_18:31">18:31</span> Եւ Տասներկուսին, առանձին, մի կողմ
տանելով՝ նրանց ասաց. «Ահաւասիկ ելնում ենք դէպի Երուսաղէմ, եւ մարգարէների
միջոցով մարդու Որդու մասին բոլոր գրուածները պիտի կատարուեն.

<span id="an_18:32">18:32</span> որովհետեւ նա պիտի մատնուի հեթանոսներին
եւ պիտի ծաղրուի.

<span id="an_18:33">18:33</span> նրան պիտի ձաղկեն ու սպանեն, եւ երրորդ
օրը յարութիւն պիտի առնի»:

<span id="an_18:34">18:34</span> Եւ առաքեալները այս բոլորից ոչինչ
չիմացան, այլ խօսքը նրանցից ծածկուած էր, եւ ասուածները չէին ըմբռնում:

<span id="an_18:35">18:35</span> Եւ երբ նա մօտենում էր Երիքովին,
ճանապարհի վրայ նստել էր մի կոյր մուրացկան:

<span id="an_18:36">18:36</span> Երբ սա լսեց, որ ժողովուրդը անցնում է,
հարցրեց, թէ՝ այդ ի՞նչ է:

<span id="an_18:37">18:37</span> Եւ նրան պատմեցին, թէ անցնում է Յիսուս
Նազովրեցին:

<span id="an_18:38">18:38</span> Նա աղաղակեց եւ ասաց. «Յիսո՛ւս, Դաւթի՛
Որդի, ողորմի՛ր ինձ»:

<span id="an_18:39">18:39</span> Եւ առջեւից գնացողները սաստեցին նրան, որ
լռի: Իսկ նա առաւել եւս աղաղակում էր. «Դաւթի՛ Որդի, ողորմի՛ր ինձ»:

<span id="an_18:40">18:40</span> Յիսուս տեղում կանգնեց եւ հրամայեց իր
մօտ բերել նրան. եւ երբ կոյրը մօտեցաւ, նրան հարցրեց եւ ասաց.

<span id="an_18:41">18:41</span> «Ի՞նչ ես կամենում դու, որ ես քեզ համար
անեմ»: Եւ սա ասաց. «Որ բացուեն աչքերս, եւ տեսնեմ, Տէ՛ր»:

<span id="an_18:42">18:42</span> Եւ Յիսուս նրան ասաց. «Նայի՛ր. քո հաւատը
քեզ փրկեց»:

<span id="an_18:43">18:43</span> Եւ իսկոյն կոյրը տեսաւ. գնում էր Յիսուսի
յետեւից եւ փառք էր տալիս Աստծուն: Եւ ամբողջ ժողովուրդը տեսնելով այս՝
Աստծուն գոհութիւն էր տալիս:

<span id="an_19:1">19:1</span> Եւ Յիսուս մտել էր Երիքով ու շրջում էր:

<span id="an_19:2">19:2</span> Եւ ահա մի մարդ, Զակքէոս անունով, որ
մաքսապետ էր ու մեծահարուստ,

<span id="an_19:3">19:3</span> ուզում էր տեսնել, թէ ո՛վ է Յիսուս, բայց
բազմութեան պատճառով չէր կարողանում, որովհետեւ կարճահասակ էր:

<span id="an_19:4">19:4</span> Եւ առաջ վազելով՝ բարձրացաւ ժանտաթզենու
վրայ, որպէսզի տեսնի նրան, որովհետեւ նա հէնց այդտեղով էր անցնելու:

<span id="an_19:5">19:5</span> Երբ այդ տեղը եկաւ, Յիսուս վեր նայեց եւ
ասաց. «Զակքէո՛ս, շտապիր իջի՛ր այդտեղից, որովհետեւ այսօր պէտք է, որ ես քո
տանը գիշերեմ»:

<span id="an_19:6">19:6</span> Զակքէոսը շտապեց իջաւ եւ նրան ընդունեց
ուրախութեամբ:

<span id="an_19:7">19:7</span> Երբ ամէնքը այս տեսան, տրտնջում էին եւ
ասում, թէ մեղաւոր մարդու մօտ մտաւ գիշերելու:

<span id="an_19:8">19:8</span> Իսկ Զակքէոսը եկաւ կանգնեց եւ ասաց Տիրոջը.
«Տէ՛ր, ահա իմ ինչքերի կէսը կը տամ աղքատներին, եւ եթէ որեւէ մէկին զրկել
եմ, քառապատիկ կը հատուցեմ»:

<span id="an_19:9">19:9</span> Եւ Յիսուս նրան ասաց. «Այսօր այս տան համար
փրկութիւն եղաւ, քանի որ սա եւս Աբրահամի որդի է,

<span id="an_19:10">19:10</span> որովհետեւ մարդու Որդին եկաւ փնտռելու եւ
փրկելու կորածին»:

<span id="an_19:11">19:11</span> Եւ մինչ նրանք լսում էին այս, Յիսուս մի
առակ էլ աւելացրեց նրա համար, որ ինքը մօտենում էր Երուսաղէմին, եւ նրանք
կարծում էին, թէ Աստծու արքայութիւնը շուտով յայտնուելու է:

<span id="an_19:12">19:12</span> Նա ասաց. «Մի ազնուական մարդ գնաց հեռու
աշխարհ՝ իր թագաւորութիւնը ստանալու եւ վերադառնալու համար:

<span id="an_19:13">19:13</span> Եւ կանչելով իր ծառաներին՝ նրանց տասը
մնաս տուեց եւ ասաց. «Շահարկեցէ՛ք դրանք, մինչեւ որ գամ»:

<span id="an_19:14">19:14</span> Բայց նրա համաքաղաքացիները ատում էին
նրան. պատգամաւորներ ուղարկեցին նրա յետեւից եւ ասացին. «Մենք չենք
կամենում, որ դա մեր վրայ թագաւորի»:

<span id="an_19:15">19:15</span> Եւ ազնուականը վերադարձաւ՝ իր
թագաւորութիւնն ստացած, եւ կանչեց այն ծառաներին, որոնց տուել էր դրամը,
որպէսզի իմանայ, թէ ով ինչ էր շահել:

<span id="an_19:16">19:16</span> Եկաւ առաջինը եւ ասաց. «Տէ՛ր, քո մէկ
մնասը տասը մնաս բերեց»:

<span id="an_19:17">19:17</span> Եւ տէրը նրան ասաց. «Ազնիւ եւ բարի
ծառայ, քանի որ այդ փոքր բանի մէջ հաւատարիմ եղար, իշխանութիւն ունեցիր
տասը քաղաքների վրայ»:

<span id="an_19:18">19:18</span> Եկաւ երկրորդը եւ ասաց. «Քո մէկ մնասը
հինգ մնաս բերեց»:

<span id="an_19:19">19:19</span> Տէրը նրան ասաց. «Դու էլ՝ հինգ քաղաքների
վրայ»:

<span id="an_19:20">19:20</span> Միւսն էլ եկաւ եւ ասաց. «Տէ՛ր, ահա քո
մնասը, որ թաշկինակի մէջ ծրարած պահում էի.

<span id="an_19:21">19:21</span> վախենում էի քեզնից, որովհետեւ խիստ մարդ
ես. վերցնում ես, ինչ որ չես դրել, եւ հնձում ես, ինչ որ չես սերմանել»:

<span id="an_19:22">19:22</span> Եւ տէրը նրան ասաց. «Հէնց քո բերանով քեզ
պիտի դատեմ, անհաւատարի՛մ ծառայ. գիտէիր, որ ես մի խիստ մարդ եմ, վերցնում
եմ, ինչ որ չեմ դրել եւ հնձում եմ՝ ուր չեմ սերմանել:

<span id="an_19:23">19:23</span> Հապա ինչո՞ւ իմ դրամը լումայափոխներին
չտուիր, որպէսզի ես, գալով, տոկոսներով միասին պահանջէի այն»:

<span id="an_19:24">19:24</span> Եւ սպասաւորներին ասաց. «Վերցրէ՛ք դրանից
մէկ մնասը եւ տարէ՛ք տուէք նրան, ով տասը մնաս ունի»:

<span id="an_19:25">19:25</span> Եւ ծառաները ասացին նրան. «Տէ՛ր, արդէն
նա տասը մնաս ունի՛»:

<span id="an_19:26">19:26</span> - Ասում եմ ձեզ, թէ՝ «Ով որ ունի, նրան
պիտի տրուի, իսկ նրանից, որ չունի, պիտի վերցուի եւ այն, ինչ որ ունի:

<span id="an_19:27">19:27</span> Բայց իմ այն թշնամիներին, որոնք չէին
կամենում, որ ես թագաւորեմ իրենց վրայ, բերէ՛ք այստեղ եւ սպանեցէ՛ք իմ
առաջ»:

<span id="an_19:28">19:28</span> Եւ երբ այս ասաց, առաջ գնաց՝ Երուսաղէմ
ելնելու համար:

<span id="an_19:29">19:29</span> Եւ երբ մօտեցաւ Բեթփագէին եւ Բեթանիային,
այն լերան մօտ, որ կոչւում է Ձիթենեաց, ուղարկեց իր աշակերտներից երկուսին

<span id="an_19:30">19:30</span> եւ ասաց. «Գնացէ՛ք այն գիւղը, որ մեր
դիմացն է. երբ այնտեղ մտնէք, կը գտնէք կապուած մի աւանակ, որի վրայ ոչ մի
մարդ երբեք չի նստել. արձակեցէ՛ք այն եւ բերէ՛ք:

<span id="an_19:31">19:31</span> Եւ եթէ մէկը ձեզ հարցնի, թէ ինչու էք
արձակում, նրան այսպէս ասացէք. «Իր տիրոջը պէտք է»:

<span id="an_19:32">19:32</span> Երբ գնացին նրանք, որ ուղարկուել էին,
գտան այնպէս, ինչպէս ասել էր նրանց. աւանակը կար:

<span id="an_19:33">19:33</span> Եւ մինչ աւանակն արձակում էին, նրա
տէրերը ասացին նրանց. «Աւանակն ինչո՞ւ էք արձակում»:

<span id="an_19:34">19:34</span> Եւ աշակերտները ասացին. «Իր տիրոջը պէտք
է»:

<span id="an_19:35">19:35</span> Եւ այն բերին Յիսուսի մօտ. զգեստներ
գցեցին նրա վրայ եւ Յիսուսին նստեցրին:

<span id="an_19:36">19:36</span> Եւ մինչ նա առաջանում էր, մարդիկ իրենց
զգեստները փռում էին ճանապարհի վրայ:

<span id="an_19:37">19:37</span> Եւ երբ նա մօտեցաւ Ձիթենեաց լերան
զառիվայրին, աշակերտների ամբողջ բազմութիւնը ուրախութեամբ եւ բարձրաձայն
սկսեց օրհնել Աստծուն՝ կատարուած բոլոր զօրութիւնների համար, որ տեսան:

<span id="an_19:38">19:38</span> Եւ ասում էին. «Օրհնեա՜լ է այդ թագաւորը,
որ գալիս է Տիրոջ անունով. խաղաղութի՜ւն երկնքում եւ փա՜ռք
բարձունքներում»:

<span id="an_19:39">19:39</span> Իսկ փարիսեցիներից ոմանք ամբոխի միջից
ասացին նրան. «Վարդապե՛տ, սաստի՛ր քո աշակերտներին»:

<span id="an_19:40">19:40</span> Նա պատասխանեց եւ ասաց. «Ասում եմ ձեզ,
որ եթէ դրանք լռեն էլ, այդ քարերը կ՚աղաղակեն»:

<span id="an_19:41">19:41</span> Եւ երբ մօտեցաւ, տեսնելով քաղաքը՝ լաց
եղաւ նրա վրայ եւ ասաց.

<span id="an_19:42">19:42</span> «Գոնէ այս օրերին գիտենայի՜ր դու քո
խաղաղութիւնը. բայց այժմ ծածկուեց քո տեսողութիւնից.

<span id="an_19:43">19:43</span> որովհետեւ օրեր պիտի գան վրադ, երբ
թշնամիներդ քո շուրջը պատնէշ պիտի կանգնեն եւ պիտի պաշարեն քեզ, պիտի նեղեն
քեզ բոլոր կողմերից

<span id="an_19:44">19:44</span> ու հիմնայատակ պիտի անեն քեզ եւ սպանեն
քո մէջ քո որդիներին. եւ քարը քարի վրայ բնաւ չպիտի թողնեն, քանի որ քո
այցելութեան ժամանակը չճանաչեցիր»:

<span id="an_19:45">19:45</span> Եւ տաճար մտնելով՝ սկսեց դուրս հանել
աղաւնեվաճառներին ու գնողներին եւ լումայափոխների սեղանները ցրեց

<span id="an_19:46">19:46</span> ու ասաց նրանց. «Գրուած է՝ «Իմ տունը
պէտք է աղօթքի տուն լինի», իսկ դուք աւազակների որջերի էք վերածել այդ»:

<span id="an_19:47">19:47</span> Եւ նա ամէն օր նրանց ուսուցանում էր
տաճարում, իսկ քահանայապետները, օրէնսգէտները եւ ժողովրդի գլխաւորները հնար
էին փնտռում նրան կորստեան մատնելու,

<span id="an_19:48">19:48</span> բայց չէին գտնում, թէ ինչ անեն,
որովհետեւ ամբողջ ժողովուրդը, նրանով տարուած, լսում էր նրան:

<span id="an_20:1">20:1</span> Եւ այն օրերից մէկում, մինչ տաճարում
ուսուցանում էր ժողովրդին եւ աւետարանում, վրայ հասան քահանայապետներն ու
օրէնսգէտները՝ ծերերով հանդերձ,

<span id="an_20:2">20:2</span> եւ ասացին նրան. «Ասա՛ մեզ, ի՞նչ
իշխանութեամբ ես դու անում այդ, կամ ո՞վ է, որ քեզ տուեց այդ
իշխանութիւնը»:

<span id="an_20:3">20:3</span> Յիսուս պատասխան տուեց նրանց եւ ասաց. «Ես
էլ ձեզ մի բան հարցնեմ, եւ դուք ինձ ասացէ՛ք.

<span id="an_20:4">20:4</span> Յովհաննէսի մկրտութիւնը երկնքի՞ց էր, թէ՞՝
մարդկանցից»:

<span id="an_20:5">20:5</span> Եւ նրանք իրենց մտքում խորհեցին եւ ասացին.

<span id="an_20:6">20:6</span> «Եթէ ասենք՝ երկնքից էր, կ՚ասի՝ իսկ ինչո՞ւ
չհաւատացիք նրան. եւ եթէ ասենք՝ մարդկանցից, ամբողջ ժողովուրդը մեզ կը
քարկոծի, որովհետեւ իրենց մտքում Յովհաննէսի մասին հաստատ համոզում կայ, թէ
նա մարգարէ է»:

<span id="an_20:7">20:7</span> Եւ պատասխան տուեցին, թէ չգիտեն որտեղից է:

<span id="an_20:8">20:8</span> Եւ Յիսուս նրանց ասաց. «Ես էլ ձե՛զ չեմ
ասի, թէ ինչ իշխանութեամբ եմ անում այս»:

<span id="an_20:9">20:9</span> Եւ սկսեց ժողովրդին ասել այս առակը. «Մի
մարդ այգի տնկեց եւ այն յանձնեց մշակներին, իսկ ինքը երկար ժամանակով
ճանապարհորդութեան գնաց:

<span id="an_20:10">20:10</span> Եւ յարմար ժամանակին մշակների մօտ մի
ծառայ ուղարկեց, որպէսզի այգու պտղից իր բաժինը տան նրան. իսկ մշակները
ծեծեցին նրան ու ձեռնունայն արձակեցին:

<span id="an_20:11">20:11</span> Տէրը դարձեալ մէկ ուրիշ ծառայ եւս
ուղարկեց. նրանք սրան եւս ծեծեցին, անարգեցին եւ ձեռնունայն ճամբու դրին:

<span id="an_20:12">20:12</span> Ապա ուղարկեց նաեւ մի երրորդի. նրանք
սրան էլ վիրաւորեցին եւ այգուց դուրս հանեցին:

<span id="an_20:13">20:13</span> Այգու տէրն ասաց. «Ի՞նչ անեմ. ուղարկեմ
իմ սիրելի որդուն, թերեւս նրանից կը պատկառեն»:

<span id="an_20:14">20:14</span> Երբ մշակները նրան տեսան, իրար հետ
խորհուրդ արին եւ ասացին. «Սա՛ է ժառանգը, սպանենք սրան, որպէսզի
ժառանգութիւնը մերը լինի»:

<span id="an_20:15">20:15</span> Եւ նրան այգուց դուրս հանեցին ու
սպանեցին: Արդ, այգու տէրը նրանց ի՞նչ կ՚անի:

<span id="an_20:16">20:16</span> Չէ՞ որ կը գայ ու կորստեան կը մատնի այդ
մշակներին եւ այգին ուրիշներին կը տայ»:

<span id="an_20:17">20:17</span> Երբ այս լսեցին, ասացին. «Քա՛ւ լիցի»: Եւ
Յիսուս նրանց նայելով՝ ասաց. «Իսկ ի՞նչ է այն, որ գրուած է, թէ՝ «Այն վէմը,
որ անարգեցին շինողները, նա՛ է, որ անկիւնաքար եղաւ»:

<span id="an_20:18">20:18</span> Ով որ այս վէմին բախուի, կը խորտակուի,
եւ ում վրայ որ այն ընկնի, կը ճզմի նրան»:

<span id="an_20:19">20:19</span> Եւ օրէնսգէտներն ու քահանայապետները նոյն
պահին ուզում էին նրա վրայ ձեռք դնել, բայց ժողովրդից վախեցան, որովհետեւ
հասկացան, թէ այն առակը իրենց մասին ասաց:

<span id="an_20:20">20:20</span> Եւ ապա յարմար առիթի սպասեցին եւ
ուղարկեցին խաբեբաներ, որոնք իրենք իրենց, կեղծաւորութեամբ, արդար էին
ձեւացնում, որպէսզի նրան խօսքերով բռնեն՝ մատնելու համար պետութեան եւ
իշխանութեան կուսակալին:

<span id="an_20:21">20:21</span> Հարցրին նրան եւ ասացին. «Վարդապե՛տ,
գիտենք, որ ճիշտ ես խօսում ու ուսուցանում եւ աչառութիւն չես անում, այլ
ճշմարտութեամբ Աստծու ճանապարհն ես սովորեցնում:

<span id="an_20:22">20:22</span> Օրինաւո՞ր է մեզ համար կայսրին հարկ տալ,
թէ՝ ոչ»:

<span id="an_20:23">20:23</span> Եւ նկատելով նրանց խորամանկութիւնը՝ ասաց
նրանց.

<span id="an_20:24">20:24</span> «Ցո՛յց տուէք ինձ դահեկանը»: Եւ նրանք
ցոյց տուին:

<span id="an_20:25">20:25</span> Եւ նա ասաց. «Ո՞ւմ պատկերը եւ գիրը ունի
դա»: Պատասխանեցին եւ ասացին՝ կայսրինը: Եւ նա նրանց ասաց. «Արդ, գնացէ՛ք
տուէք կայսրինը՝ կայսեր, իսկ Աստծունը՝ Աստծուն»:

<span id="an_20:26">20:26</span> Եւ չկարողացան նրան խօսքերով բռնել
ժողովրդի առաջ ու զարմանալով նրա պատասխանի վրայ՝ լռեցին:

<span id="an_20:27">20:27</span> Սադուկեցիներից ոմանք, որոնք հակառակում
էին, թէ յարութիւն չկայ, մօտենալով հարցրին նրան եւ ասացին.

<span id="an_20:28">20:28</span> «Վարդապե՛տ, Մովսէսը մեզ համար գրել է.
«Եթէ մէկի եղբայրը, որը կին ունի, մեռնի, եւ նա անժառանգ լինի, թող նրա
եղբայրը առնի այդ կնոջը եւ իր եղբօր համար զաւակ հասցնի»:

<span id="an_20:29">20:29</span> Արդ, եօթը եղբայրներ կային. առաջինը կին
առաւ եւ անժառանգ մեռաւ:

<span id="an_20:30">20:30</span> Նրան առաւ նաեւ երկրորդը. եւ նա էլ
անժառանգ մեռաւ:

<span id="an_20:31">20:31</span> Նրան առաւ նաեւ երրորդը. եւ նոյն ձեւով՝
եօթն էլ... Եւ ժառանգներ չթողեցին:

<span id="an_20:32">20:32</span> Մեռաւ եւ կինը:

<span id="an_20:33">20:33</span> Արդ, յարութեան ժամանակ նրանցից ո՞ւմ
կինը կը լինի, որովհետեւ եօթն էլ նրան կին առան»:

<span id="an_20:34">20:34</span> Յիսուս պատասխանեց նրանց եւ ասաց. «Այս
աշխարհի որդիները կին են առնում եւ մարդու են գնում.

<span id="an_20:35">20:35</span> իսկ նրանք, որոնք արժանի կը լինեն այն
աշխարհին հասնելու եւ մեռելներից յարութիւն առնելու, ո՛չ կին են առնում եւ
ո՛չ էլ մարդու են գնում,

<span id="an_20:36">20:36</span> քանի որ այլեւս մեռնել անգամ չեն կարող,
որովհետեւ հրեշտակների նման են եւ Աստծու որդիներ, քանի որ յարութեան
որդիներ են:

<span id="an_20:37">20:37</span> Իսկ թէ մեռելները յարութիւն են առնում,
Մովսէսն էլ այդ գուշակեց մորենու օրինակի մէջ, ինչպէս որ ասում է Տիրոջ
մասին՝ «Աստուած Աբրահամի, Աստուած Իսահակի եւ Աստուած Յակոբի»:

<span id="an_20:38">20:38</span> Իսկ Աստուած մեռելների Աստուածը չէ, այլ՝
ողջերի, որովհետեւ բոլորը նրա համար կենդանի են»:

<span id="an_20:39">20:39</span> Օրէնսգէտներից ոմանք նրան պատասխանեցին
եւ ասացին. «Վարդապե՛տ, լա՛ւ ասացիր»:

<span id="an_20:40">20:40</span> Եւ այլեւս ոչ ոք չէր համարձակւում նրան
որեւէ բան հարցնել:

<span id="an_20:41">20:41</span> Յիսուս նրանց էլ ասաց. «Քրիստոսի համար
ինչպէ՞ս են ասում, թէ Դաւթի որդին է.

<span id="an_20:42">20:42</span> քանի որ Դաւիթն ինքը Սաղմոսների գրքում
ասում է. «Տէրն ասաց իմ Տիրոջը՝ նստի՛ր իմ աջ կողմում,

<span id="an_20:43">20:43</span> մինչեւ որ քո թշնամիներին ոտքերիդ
պատուանդան դնեմ»:

<span id="an_20:44">20:44</span> Իսկ արդ, եթէ Դաւիթը նրան Տէր է կոչում,
Նա ինչպէ՞ս նրա որդին կը լինի»:

<span id="an_20:45">20:45</span> Եւ մինչ ամբողջ ժողովուրդը լսում էր,
ասաց իր աշակերտներին.

<span id="an_20:46">20:46</span> «Զգուշացէ՛ք օրէնսգէտներից, որոնք ուզում
են պատմուճաններով շրջել եւ սիրում են ողջոյններ ընդունել հրապարակներում
ու առաջին աթոռները գրաւել ժողովարաններում եւ պատուոյ տեղերը նստել
ընթրիքների ժամանակ,

<span id="an_20:47">20:47</span> որոնք իւրացնում են այրիների տները եւ
ձեւականօրէն երկարում են իրենց աղօթքները: Նրանք աւելի խիստ դատավճիռ պիտի
ստանան»:

<span id="an_21:1">21:1</span> Եւ Յիսուս նայեց ու տեսաւ
մեծահարուստներին, որոնք տաճարի գանձանակի մէջ իրենց նուէրներն էին գցում:

<span id="an_21:2">21:2</span> Տեսաւ եւ մի աղքատ այրի կնոջ, որ երկու
լումայ գցեց այնտեղ:

<span id="an_21:3">21:3</span> Եւ ասաց. «Ճշմարիտ եմ ասում ձեզ, որ այդ
աղքատ այրին աւելի գցեց, քան բոլորը:

<span id="an_21:4">21:4</span> Նրանք ամէնքը իրենց կուտակածներից գցեցին
Աստծուն տրուած նուէրների մէջ, իսկ նա իր կարօտութեան մէջ իր ունեցած
ամբողջ ապրուստը գցեց»:

<span id="an_21:5">21:5</span> Եւ երբ ոմանք տաճարի մասին ասում էին, թէ
գեղեցիկ քարերով եւ աշտարակներով է զարդարուած, նա ասաց.

<span id="an_21:6">21:6</span> «Այդ բոլորը, որ տեսնում էք, պիտի գան
օրեր, երբ այնտեղ չպիտի թողնուի քար քարի վրայ, որ չքանդուի»:

<span id="an_21:7">21:7</span> Հարցրին նրան եւ ասացին. «Վարդապե՛տ, ե՞րբ
կը լինի այդ, եւ ի՞նչ կը լինի նշանը, երբ այդ պատահելու լինի»:

<span id="an_21:8">21:8</span> Եւ նա ասաց. «Զգո՛յշ կացէք, չխաբուէք.
որովհետեւ շատերը պիտի գան իմ անունով եւ պիտի ասեն թէ՝ ես եմ Քրիստոսը, եւ
թէ՝ ժամանակը մօտեցաւ. նրանց յետեւից չգնաք:

<span id="an_21:9">21:9</span> Եւ երբ լսէք պատերազմների եւ
խռովութիւնների մասին, չզարհուրէք. որովհետեւ պէտք է, որ նախ այդ բաները
պատահեն. բայց աշխարհի վախճանը շուտով չի լինելու»:

<span id="an_21:10">21:10</span> Այն ժամանակ ասաց նրանց. «Ազգ ազգի դէմ
պիտի ելնի, եւ թագաւորութիւն՝ թագաւորութեան դէմ.

<span id="an_21:11">21:11</span> եւ մեծ երկրաշարժներ ու տարբեր տեղերում
սով ու ժանտախտ պիտի լինեն. պիտի լինեն արհաւիրքներ եւ մեծամեծ նշաններ
երկնքից:

<span id="an_21:12">21:12</span> Բայց այս բոլորից առաջ ձեր վրայ ձեռք
պիտի դնեն եւ պիտի հալածեն, ժողովարանների ու բանտերի պիտի մատնեն ձեզ եւ
կուսակալների ու թագաւորների առաջ պիտի տանեն ձեզ իմ անուան համար:

<span id="an_21:13">21:13</span> Եւ ձեզ համար այդ պիտի լինի առիթ
վկայութեան:

<span id="an_21:14">21:14</span> Արդ, ձեր մտքում դրէք սա. նախօրօք մի՛
մտահոգուէք պատասխան տալու համար,

<span id="an_21:15">21:15</span> որովհետեւ ես ձեզ կը տամ բերան եւ
իմաստութիւն, որին չեն կարողանայ հակառակել կամ պատասխան տալ ձեր բոլոր
հակառակորդները:

<span id="an_21:16">21:16</span> Դուք պիտի մատնուէք ե՛ւ ծնողներից, ե՛ւ
եղբայրներից, ե՛ւ ազգականներից, ե՛ւ բարեկամներից, ու ձեզնից ոմանց պիտի
սպանեն:

<span id="an_21:17">21:17</span> Եւ պիտի ատուէք բոլորից իմ անուան համար:

<span id="an_21:18">21:18</span> Բայց ձեր գլխից մի մազ անգամ չպիտի
կորչի:

<span id="an_21:19">21:19</span> Եւ ձեր համբերութեամբ պիտի շահէք ձեր
հոգիները»:

<span id="an_21:20">21:20</span> «Բայց երբ տեսնէք Երուսաղէմը՝
շրջապատուած զօրքերով, այն ժամանակ իմացէ՛ք, որ նրա աւերումը մօտ է:

<span id="an_21:21">21:21</span> Այն ժամանակ նրանք, որ Հրէաստանում են,
թող փախչեն լեռները, եւ նրանք, որ Երուսաղէմի մէջ են, թող խոյս տան, իսկ
նրանք, որ գաւառներում են, թող քաղաք չմտնեն,

<span id="an_21:22">21:22</span> որովհետեւ դրանք վրէժխնդրութեան օրեր են,
որպէսզի կատարուեն բոլոր գրուածները:

<span id="an_21:23">21:23</span> Բայց այն օրերին վա՜յ է յղիներին եւ
ստնտուներին, որովհետեւ մեծ տագնապ պիտի լինի երկրի վրայ եւ բարկութիւն՝
այս ժողովրդի հանդէպ:

<span id="an_21:24">21:24</span> Նրանք սրի պիտի քաշուեն, գերի պիտի
տարուեն բոլոր հեթանոսներից. եւ Երուսաղէմը ոտքի կոխան պիտի լինի ազգերից,
մինչեւ որ լրանան հեթանոսների ժամանակները»:

<span id="an_21:25">21:25</span> «Եւ նշաններ պիտի լինեն արեգակի, լուսնի
եւ աստղերի վրայ: Եւ երկրի վրայ պիտի լինի հեթանոսների տագնապ՝ ծովի եւ
խռովութեան նման ահեղ ձայնի պատճառով,

<span id="an_21:26">21:26</span> աշխարհի վրայ գալիք պատահարների վախից եւ
նախազգացումից մարդիկ պիտի մեռնեն, որովհետեւ երկնքի զօրութիւնները պիտի
շարժուեն:

<span id="an_21:27">21:27</span> Եւ այն ժամանակ պիտի տեսնեն մարդու
Որդուն եկած՝ ամպերի վրայ, զօրութեամբ եւ մեծ փառքով:

<span id="an_21:28">21:28</span> Եւ երբ սկսուի այս բանը լինել, վե՛ր
կացէք եւ ձեր գլուխները բարձրացրէ՛ք, որովհետեւ մօտ է ձեր փրկութիւնը»:

<span id="an_21:29">21:29</span> Եւ նրանց ասաց մի առակ. «Նայեցէ՛ք
թզենուն եւ ամէն մի ծառի.

<span id="an_21:30">21:30</span> երբ իրենց բողբոջը ցոյց են տալիս,
տեսնում էք այն ու դրանից իմանում էք, որ մօտ է ամառը:

<span id="an_21:31">21:31</span> Նոյնպէս եւ դուք, երբ տեսնէք այս բոլորը
կատարուած, իմացէ՛ք, որ Աստծու արքայութիւնը մօտ է:

<span id="an_21:32">21:32</span> Ճշմարիտ եմ ասում ձեզ, որ այս սերունդը
չպիտի անցնի, մինչեւ որ այս բոլորը կատարուի:

<span id="an_21:33">21:33</span> Երկինքը եւ երկիրը կ՚անցնեն, բայց իմ
խօսքերը չեն անցնի»:

<span id="an_21:34">21:34</span> «Զգո՛յշ եղէք ինքներդ ձեզնից. գուցէ ձեր
սրտերը ծանրանան զեխութեամբ եւ հարբեցողութեամբ ու աշխարհիկ հոգսերով. եւ
յանկարծակի հասնի ձեր վրայ այն օրը.

<span id="an_21:35">21:35</span> որովհետեւ այդ օրը որոգայթի նման պիտի
հասնի այն ամենքի վրայ, որոնք բնակւում են երկրագնդի ամբողջ երեսին:

<span id="an_21:36">21:36</span> Արթո՛ւն կացէք այսուհետեւ, ամէն ժամ
աղօ՛թք արէք, որպէսզի կարողանաք զերծ մնալ այն ամենից, որ լինելու է, եւ
արժանի լինէք կանգնելու մարդու Որդու առաջ»:

<span id="an_21:37">21:37</span> Եւ ցերեկը ուսուցանում էր տաճարի մէջ,
իսկ գիշերները ելնում էր, մնում այն լերան վրայ, որը կոչւում էր Ձիթենեաց:

<span id="an_21:38">21:38</span> Եւ ամբողջ ժողովուրդը առաւօտները վաղ
շտապում էր նրա մօտ՝ տաճարում նրան լսելու համար:

<span id="an_22:1">22:1</span> Մօտեցաւ Բաղարջակերաց տօնը, որը կոչւում էր
Պասեք:

<span id="an_22:2">22:2</span> Իսկ քահանայապետներն ու օրէնսգէտները հնար
էին փնտռում, թէ ինչպէս սպանեն նրան, բայց վախենում էին ժողովրդից:

<span id="an_22:3">22:3</span> Ապա սատանան մտաւ Իսկարիովտացի կոչուած
Յուդայի մէջ, որ Տասներկուսի թւում էր:

<span id="an_22:4">22:4</span> Սա գնաց բանակցեց քահանայապետների,
օրէնսգէտների եւ ժողովրդի իշխանաւորների հետ, որ Յիսուսին նրանց մատնի:

<span id="an_22:5">22:5</span> Նրանք ուրախացան եւ խոստացան նրան արծաթ
տալ:

<span id="an_22:6">22:6</span> Եւ նա յանձն առաւ ու պատեհ առիթ էր
փնտռում՝ նրան մատնելու նրանց՝ ամբոխից մեկուսի:

<span id="an_22:7">22:7</span> Եկաւ Բաղարջակերաց օրը, երբ օրէնք էր
մորթել Պասեքը:

<span id="an_22:8">22:8</span> Եւ նա ուղարկեց Պետրոսին եւ Յովհաննէսին ու
ասաց. «Գնացէ՛ք, պատրաստեցէ՛ք մեզ համար Պասեքի ընթրիքը, որ ուտենք»:

<span id="an_22:9">22:9</span> Եւ նրանք ասացին. «Ո՞ւր ես ուզում, որ
պատրաստենք»:

<span id="an_22:10">22:10</span> Եւ նրանց ասաց. «Ահա՛, երբ քաղաք մտնէք,
ձեզ կը հանդիպի մի մարդ՝ ջրի սափորը բարձած. գնացէ՛ք նրա յետեւից այն
տունը, ուր նա կը մտնի:

<span id="an_22:11">22:11</span> Եւ կ՚ասէք տանտիրոջը. «Վարդապետը քեզ
ասում է՝ ո՞ւր է այն հիւրասրահը, որտեղ աշակերտներիս հետ պիտի ուտեմ Պասեքի
ընթրիքը»:

<span id="an_22:12">22:12</span> Եւ նա ձեզ ցոյց կը տայ զարդարուած մի մեծ
վերնատուն, եւ այնտեղ կը պատրաստէք»:

<span id="an_22:13">22:13</span> Եւ աշակերտները գնացին գտան, ինչպէս որ
իրենց ասել էր. եւ պատրաստեցին Պասեքը:

<span id="an_22:14">22:14</span> Եւ երբ ժամը հասաւ, սեղան նստեց, եւ
տասներկու առաքեալներն էլ՝ իր հետ:

<span id="an_22:15">22:15</span> Եւ նրանց ասաց. «Յոյժ ցանկացայ այս
Պասեքի ընթրիքը ուտել ձեզ հետ, քանի դեռ չեմ չարչարուել:

<span id="an_22:16">22:16</span> Բայց ասում եմ ձեզ, թէ այլեւս չեմ
ուտելու սրանից, մինչեւ որ Պասեքը կատարուի Աստծու արքայութեան մէջ»:

<span id="an_22:17">22:17</span> Եւ, բաժակը վերցնելով, գոհութիւն յայտնեց
Աստծուն եւ ասաց. «Առէ՛ք այս եւ բաժանեցէ՛ք ձեր մէջ.

<span id="an_22:18">22:18</span> ասում եմ ձեզ, թէ այսուհետեւ որթատունկի
բերքից չեմ խմելու, մինչեւ որ գայ Աստծու արքայութիւնը»:

<span id="an_22:19">22:19</span> Եւ հաց վերցնելով՝ գոհութիւն յայտնեց
Աստծուն, կտրեց, տուեց նրանց եւ ասաց. «Այս է իմ մարմինը, որ շատերի համար
է տրուած. այս արէ՛ք իմ յիշատակի համար»:

<span id="an_22:20">22:20</span> Նոյնպէս եւ բաժակը վերցրեց ընթրիքից
յետոյ եւ ասաց. «Այս բաժակը նոր Ուխտ է իմ արիւնով՝ ձեզ համար թափուած:

<span id="an_22:21">22:21</span> Բայց ահաւասիկ իմ մատնիչի ձեռքը ինձ հետ
այս սեղանի վրայ է:

<span id="an_22:22">22:22</span> Եւ մարդու Որդին աշխարհից կը գնայ ըստ
սահմանուածի, բայց վա՜յ այն մարդուն, ում ձեռքով կը մատնուի»:

<span id="an_22:23">22:23</span> Եւ նրանք սկսեցին հարցնել իրար մէջ, թէ
իրենցից ո՛վ է, որ այդ անելու է:

<span id="an_22:24">22:24</span> Եւ նրանց մէջ հակաճառութիւն առաջացաւ, թէ
իրենցից ո՛վ պիտի մեծ համարուի:

<span id="an_22:25">22:25</span> Եւ նա նրանց ասաց. «Ազգերի թագաւորները
տիրում են իրենց ժողովուրդների վրայ, եւ նրանք, որ իշխում են նրանց վրայ,
բարերարներ են կոչւում:

<span id="an_22:26">22:26</span> Բայց դուք այդպէս չլինէք, այլ՝ ով որ մեծ
է ձեր մէջ, թող լինի ինչպէս կրտսերը, իսկ առաջնորդը՝ ինչպէս սպասաւորը:

<span id="an_22:27">22:27</span> Ո՞վ է մեծ. սեղան նստո՞ղը, թէ՞
սպասաւորը: Չէ՞ որ՝ սեղան նստողը: Բայց ես ձեր մէջ եմ իբրեւ սպասաւոր»:

<span id="an_22:28">22:28</span> «Եւ դուք էք, որ իմ փորձութիւնների մէջ
ինձ հետ էիք մնում մինչեւ այժմ:

<span id="an_22:29">22:29</span> Եւ ես խոստանում եմ ձեզ, - ինչպէս եւ իմ
Հայրը ինձ խոստացաւ տալու արքայութիւնը, -

<span id="an_22:30">22:30</span> որ ուտէք եւ խմէք իմ սեղանից իմ
արքայութեան մէջ եւ նստէք տասներկու գահերի վրայ՝ դատելու Իսրայէլի
տասներկու ցեղերը»:

<span id="an_22:31">22:31</span> Եւ Տէրն ասաց. «Սիմո՛ն, Սիմո՛ն, ահա
սատանան ուզեց ձեզ ցորենի նման մաղել:

<span id="an_22:32">22:32</span> Բայց ես աղօթեցի քեզ համար, որպէսզի քո
հաւատը չպակասի, եւ դու, երբ վերադառնաս ինձ, հաստատես քո եղբայրներին»:

<span id="an_22:33">22:33</span> Եւ Պետրոսն ասաց. «Տէ՛ր, պատրաստ եմ քեզ
հետ գնալ ե՛ւ բանտ, ե՛ւ դէպի մահ»:

<span id="an_22:34">22:34</span> Եւ նա նրան ասաց. «Ասում եմ քեզ,
Պետրո՛ս, այսօր դեռ աքաղաղը կանչած չպիտի լինի, մինչեւ որ դու երեք անգամ
ուրանաս՝ ասելով, թէ ինձ չես ճանաչում»:

<span id="an_22:35">22:35</span> Եւ նրանց ասաց. «Երբ ուղարկեցի ձեզ առանց
քսակի, մախաղի եւ կօշիկների, մի՞թէ որեւէ բանի կարօտ մնացիք»:

<span id="an_22:36">22:36</span> Եւ նրանք ասացին՝ եւ ո՛չ մի բանի: Ապա
ասաց. «Իսկ այժմ՝ ով որ քսակ ունի, թող վերցնի այն, նոյնպէս եւ՝ մախաղ. իսկ
ով որ չունի, թող վաճառի իր վերարկուն եւ իր համար սուր գնի:

<span id="an_22:37">22:37</span> Բայց ասում եմ ձեզ, այս եւս, որ գրուած
է, պէտք է, որ կատարուի իմ վրայ, թէ՝ «Անօրէնների հետ դասուեց». որովհետեւ,
ինչ որ ինձ համար է գրուած, կատարուելու վրայ է»:

<span id="an_22:38">22:38</span> Եւ նրանք ասացին. «Տէ՛ր, ահաւասիկ այստեղ
երկու սուր կայ»: Եւ նրանց ասաց. «Բաւական են»:

<span id="an_22:39">22:39</span> Եւ Յիսուս ըստ իր սովորութեան ելաւ գնաց
Ձիթենեաց լեռը. նրա յետեւից գնացին եւ աշակերտները:

<span id="an_22:40">22:40</span> Երբ տեղ հասաւ, ասաց նրանց. «Աղօթքի՛
կանգնեցէք, որ փորձութեան մէջ չընկնէք»:

<span id="an_22:41">22:41</span> Եւ ինքը հեռացաւ նրանցից մօտ մի
քարընկեց, ծնրադրեց, աղօթում էր եւ ասում.

<span id="an_22:42">22:42</span> «Հա՛յր, եթէ կամենում ես, այս բաժակը
ինձնից հեռացրո՛ւ, բայց ոչ թէ իմ կամքը, այլ քո՛նը թող լինի»:

<span id="an_22:43">22:43</span> Եւ նրան երկնքից երեւաց մի հրեշտակ եւ
ուժ էր տալիս նրան. նա տագնապի մէջ էր եւ ամբողջ հոգով էր աղօթում:

<span id="an_22:44">22:44</span> « Եւ նրանից քրտինքը հոսում էր արեան
կաթիլների նման՝ շիթ-շիթ գետին թափուելով:

<span id="an_22:45">22:45</span> Եւ վեր կենալով աղօթքից՝ եկաւ
աշակերտների մօտ, նրանց քնած գտաւ տրտմութիւնից

<span id="an_22:46">22:46</span> եւ նրանց ասաց. «Ինչո՞ւ էք քնել. վե՛ր
կացէք, աղօթեցէ՛ք, որպէսզի փորձութեան մէջ չընկնէք»:

<span id="an_22:47">22:47</span> Եւ մինչ նա դեռ խօսում էր, ահա երեւաց մի
ամբոխ. եւ նա, որ Յուդա էր կոչւում, Տասներկուսից մէկը, առաջնորդում էր
նրանց. երբ Յուդան մօտեցաւ Յիսուսին, համբուրեց նրան, որովհետեւ այն նշանն
էր տուել նրանց, թէ՝ «Ում հետ ես համբուրուեմ, նա՛ է, նրա՛ն բռնեցէք»:

<span id="an_22:48">22:48</span> Յիսուս նրան ասաց. «Յուդա՛, համբուրելո՞վ
ես մատնում մարդու Որդուն»:

<span id="an_22:49">22:49</span> Երբ նրա շուրջը գտնուողները տեսան եղածը,
նրան ասացին. «Տէ՛ր, սրով նրանց հարուածե՞նք»:

<span id="an_22:50">22:50</span> Եւ աշակերտներից մէկը հարուածեց
քահանայապետի ծառային եւ կտրեց դէն գցեց նրա աջ ականջը:

<span id="an_22:51">22:51</span> Յիսուս պատասխանեց եւ ասաց. «Թո՛յլ
տուէք, բաւ է եղածը»: Եւ դիպչելով ականջին՝ այն բժշկեց:

<span id="an_22:52">22:52</span> Եւ իր վրայ եկած քահանայապետներին,
տաճարի իշխանաւորներին եւ ծերերին ասաց. «Ինչպէս աւազակի՞ վրայ էք գալիս
սրերով ու մահակներով.

<span id="an_22:53">22:53</span> միշտ ձեզ հետ էի տաճարում, եւ դուք ինձ
վրայ ձեռք չերկարեցիք. սակայն ա՛յս է ձեր ժամը եւ խաւարի իշխանութեան
զօրութիւնը»:

<span id="an_22:54">22:54</span> Եւ բռնելով նրան՝ տարան եւ մտցրին
քահանայապետի տունը. իսկ Պետրոսը հեռուից գնում էր նրա յետեւից:

<span id="an_22:55">22:55</span> Երբ գաւթի մէջ կրակ վառեցին եւ նստեցին
շուրջը, Պետրոսն էլ նստեց նրանց մէջ:

<span id="an_22:56">22:56</span> Մի աղախին տեսաւ նրան կրակի լոյսի մօտ
նստած, հայեացքը սեւեռեց նրան եւ ասաց. «Սա էլ էր նրանցից, որ նրա հետ էին»

<span id="an_22:57">22:57</span> Իսկ Պետրոսն ուրացաւ ու ասաց. «Ես նրան
չեմ ճանաչում, ո՛վ կին»:

<span id="an_22:58">22:58</span> Եւ քիչ յետոյ մէկ ուրիշը տեսաւ նրան եւ
ասաց. «Դո՛ւ էլ նրանցից ես»: Պետրոսն ասաց. «Ո՛վ մարդ, ես նրանցից չեմ»:

<span id="an_22:59">22:59</span> Եւ երբ մի ժամ էլ անցաւ, մէկ ուրիշը
վիճում էր եւ ասում. «Ճիշտ որ սա էլ նրա հետ էր, որովհետեւ գալիլիացի է»:

<span id="an_22:60">22:60</span> Պետրոսն ասաց. «Ո՛վ մարդ, չգիտեմ այդ
ի՛նչ ես խօսում»: Եւ նոյն պահին, մինչ նա այս ասում էր, աքաղաղը կանչեց:

<span id="an_22:61">22:61</span> Տէրը դարձաւ եւ նայեց Պետրոսին. եւ
Պետրոսը յիշեց Տիրոջ խօսքը, որ ասել էր իրեն. «Դեռ աքաղաղը չկանչած՝ երեք
անգամ պիտի ուրանաս, թէ ինձ չես ճանաչում»:

<span id="an_22:62">22:62</span> Եւ Պետրոսը դուրս ելնելով՝ դառնօրէն լաց
եղաւ:

<span id="an_22:63">22:63</span> Եւ այն մարդիկ, որ նրան պահպանում էին,
ծիծաղում էին նրա վրայ եւ խփում,

<span id="an_22:64">22:64</span> ծածկում էին նրա երեսը եւ տանջում,
հարցնում էին նրան եւ ասում. «Մարգարէացի՛ր՝ ո՞վ է, որ քեզ խփեց»:

<span id="an_22:65">22:65</span> Եւ հայհոյելով՝ ուրիշ շատ բաներ էլ էին
ասում նրա երեսին:

<span id="an_22:66">22:66</span> Եւ երբ լոյսը բացուեց, հաւաքուեց
ժողովրդի ծերակոյտը՝ քահանայապետներ եւ օրէնսգէտներ, եւ Յիսուսին քաշեցին
բերին իրենց ատեանի առաջ եւ ասացին. «Եթէ դու ես Քրիստոսը, ասա՛ մեզ»:

<span id="an_22:67">22:67</span> Նրանց ասաց. «Եթէ ձեզ ասեմ իսկ, չէք
հաւատայ:

<span id="an_22:68">22:68</span> Եւ եթէ ես ձեզ հարցնեմ, ինձ պատասխան չէք
տայ կամ չէք արձակի ինձ:

<span id="an_22:69">22:69</span> Բայց սրանից յետոյ մարդու Որդին պիտի
նստի Աստծու զօրութեան աջին»:

<span id="an_22:70">22:70</span> Եւ ամէնքը միասին ասացին. «Ուրեմն դու
Աստծու Որդի՞ն ես»: Եւ նա նրանց ասաց. «Դուք ասում էք, թէ ես եմ»:

<span id="an_22:71">22:71</span> Եւ նրանք ասացին. «Էլ ի՞նչ վկայութիւն է
պէտք մեզ, որովհետեւ մենք ինքներս լսեցինք նրա բերանից»:

<span id="an_23:1">23:1</span> Եւ նրանց ամբողջ բազմութիւնը, վեր կենալով,
նրան տարաւ Պիղատոսի մօտ:

<span id="an_23:2">23:2</span> Եւ սկսեցին ամբաստանել նրան եւ ասել.
«Գտանք սրան, որ մոլորեցնում էր մեր ազգը, արգելում էր կայսրին հարկեր տալ
եւ ինքն իր մասին ասում էր, թէ՝ Քրիստոսն է, թագաւոր»:

<span id="an_23:3">23:3</span> Իսկ Պիղատոսը հարցրեց նրան եւ ասաց.
«Հրեաների թագաւորը դո՞ւ ես»: Նա պատասխանեց նրան եւ ասաց. «Դու ասացիր»:

<span id="an_23:4">23:4</span> Պիղատոսը քահանայապետներին եւ ժողովրդին
ասաց. «Այս մարդու մէջ ես որեւէ յանցանք չեմ գտնում»:

<span id="an_23:5">23:5</span> Իսկ նրանք պնդում էին եւ ասում, թէ
ըմբոստութեան է մղում ժողովրդին, քարոզում է ամբողջ Հրէաստանում՝
Գալիլիայից սկսած մինչեւ այստեղ:

<span id="an_23:6">23:6</span> Իսկ Պիղատոսը, երբ լսեց Գալիլիայի մասին,
հարցրեց, թէ այդ մարդը գալիլիացի՞ է:

<span id="an_23:7">23:7</span> Եւ երբ իմացաւ, թէ Հերովդէսի իշխանութիւնից
է, յանձնեց, որ նրան տանեն Հերովդէսի մօտ, որովհետեւ այդ օրերին նա էլ
Երուսաղէմում էր:

<span id="an_23:8">23:8</span> Եւ երբ Հերովդէսը տեսաւ Յիսուսին, շատ
ուրախացաւ, որովհետեւ երկար ժամանակից ի վեր ցանկանում էր նրան տեսնել,
քանի որ յաճախ լսում էր նրա մասին եւ ակնկալութիւն ունէր նրա ձեռքով
կատարուած որեւէ նշան տեսնել:

<span id="an_23:9">23:9</span> Հերովդէսը նրան հարցաքննեց շատ խօսքերով,
իսկ Յիսուս նրան ոչ մի պատասխան չտուեց:

<span id="an_23:10">23:10</span> Քահանայապետներն ու օրէնսգէտները վեր էին
կենում եւ նրան բուռն կերպով ամբաստանում:

<span id="an_23:11">23:11</span> Հերոդէսն էլ, իր զօրականներով հանդերձ,
արհամարհեց նրան եւ ծիծաղելով նրա վրայ՝ սպիտակ զգեստներ հագցնել տուեց
նրան ու վերստին յանձնեց, որ տանեն նրան Պիղատոսի մօտ:

<span id="an_23:12">23:12</span> Եւ Պիղատոսն ու Հերովդէսը այդ օրերին
բարեկամներ եղան, որովհետեւ առաջ իրար թշնամիներ էին:

<span id="an_23:13">23:13</span> Պիղատոսը կանչեց քահանայապետներին,
իշխանաւորներին եւ ժողովրդին ու ասաց.

<span id="an_23:14">23:14</span> «Այս մարդուն բերեցիք ներկայացրիք ինձ,
որպէս ժողովրդին մոլորեցնողի. եւ ահաւասիկ ձեր առաջ դատաքննութիւն արեցի եւ
այս մարդու մէջ չգտայ մէկն այն յանցանքներից, որոնցով դուք ամբաստանում էք
նրան:

<span id="an_23:15">23:15</span> Եւ ոչ էլ՝ Հերովդէսը, որի մօտ հրամայեցի,
որ Յիսուսին տանեն:

<span id="an_23:16">23:16</span> Արդ, նա մահուան արժանի ոչինչ չի արել,
նրան գանահարել կը տամ եւ կ՚արձակեմ»

<span id="an_23:17">23:17</span> (որովհետեւ հարկաւոր էր իւրաքանչիւր տօնի
առթիւ մի բանտարկեալ արձակել նրանց համար):

<span id="an_23:18">23:18</span> Եւ նրանք ամբողջ բազմութեամբ աղաղակում
էին եւ ասում. «Նրան վերացրո՛ւ եւ արձակի՛ր մեզ համար Բարաբբային»

<span id="an_23:19">23:19</span> (որը քաղաքում պատահած մի խռովութեան եւ
սպանութեան համար բանտարկուել էր):

<span id="an_23:20">23:20</span> Պիղատոսը նորից սկսեց խօսել, որովհետեւ
կամենում էր Յիսուսին արձակել:

<span id="an_23:21">23:21</span> Եւ նրանք կրկին աղաղակում էին ու ասում.
«Խա՛չը հանիր նրան»:

<span id="an_23:22">23:22</span> Եւ նա երրորդ անգամ ասաց նրանց. «Ի՞նչ
չար բան է արել սա. նրա վրայ մահուան արժանի որեւէ յանցանք չգտայ. սրան
գանահարել կը տամ եւ կ՚արձակեմ»:

<span id="an_23:23">23:23</span> Իսկ նրանք բարձրաձայն ստիպում էին եւ
ուզում, որ նրան խաչը հանի: Եւ նրանց ու քահանայապետների ձայները աւելի
ուժեղանում էին:

<span id="an_23:24">23:24</span> Եւ Պիղատոսը հաւանութիւն տուեց, որ նրանց
պահանջը կատարուի:

<span id="an_23:25">23:25</span> Նա արձակեց Բարաբբային, որը խռովութեան
եւ սպանութեան համար բանտ էր նետուած, եւ որին էլ հէնց ուզում էին. իսկ
Յիսուսին յանձնեց նրանց կամքին:

<span id="an_23:26">23:26</span> Երբ նրան առան գնացին, բռնեցին Սիմոն
Կիւրենացի անունով մէկին, որը հանդից էր գալիս. նրա վրայ դրեցին խաչը, որ
այն բերի Յիսուսի յետեւից:

<span id="an_23:27">23:27</span> Եւ նրա յետեւից գնում էր ժողովրդի մի մեծ
բազմութիւն եւ կանայք, որոնք կոծում էին ու ողբում նրան:

<span id="an_23:28">23:28</span> Յիսուս դարձաւ եւ ասաց նրանց.
«Երուսաղէմի՛ դուստրեր, ինձ վրայ լաց մի՛ եղէք, այլ լա՛ց եղէք ձեր եւ ձեր
որդիների վրայ,

<span id="an_23:29">23:29</span> որովհետեւ օրեր պիտի գան, երբ մարդիկ
պիտի ասեն՝ «Երանի՜ չբեր կանանց եւ նրանց, որոնք բնաւ չծնեցին եւ
չդիեցրին»:

<span id="an_23:30">23:30</span> Այն ժամանակ մարդիկ պիտի սկսեն ասել
լեռներին, թէ՝ ընկէ՛ք մեր վրայ, եւ բլուրներին, թէ՝ ծածկեցէ՛ք մեզ,

<span id="an_23:31">23:31</span> որովհետեւ, երբ դալա՛ր փայտին այսպէս
անեն, չորի՛ն ինչ կը պատահի»:

<span id="an_23:32">23:32</span> Ուրիշ երկու չարագործներ էլ բերեցին՝ նրա
հետ սպանելու համար:

<span id="an_23:33">23:33</span> Երբ հասան Գագաթ կոչուած տեղը, այնտեղ
նրան խաչը հանեցին. եւ չարագործներին էլ՝ մէկին աջ կողմը, միւսին ձախ
կողմը՝ խաչեցին:

<span id="an_23:34">23:34</span> Եւ Յիսուս ասաց. «Հա՛յր, ների՛ր դրանց,
որովհետեւ չգիտեն, թէ ինչ են անում»: Եւ նրա զգեստները բաժանելու համար
վիճակ գցեցին:

<span id="an_23:35">23:35</span> Իսկ ժողովուրդը դիտում էր. իշխանաւորները
նրանց հետ միասին ծաղրում էին նրան եւ ասում. «Ուրիշներին ազատեց, թող ինքն
իրեն էլ ազատի, եթէ դա է Քրիստոսը՝ Աստծու ընտրեալ Որդին»:

<span id="an_23:36">23:36</span> Զինուորներն էլ ծաղրում էին նրան. առաջ
էին գալիս, քացախ էին մատուցում նրան եւ ասում.

<span id="an_23:37">23:37</span> «Եթէ դու ես հրեաների թագաւորը, փրկի՛ր
ինքդ քեզ»:

<span id="an_23:38">23:38</span> Եւ նրա խաչի վրայ մի գրութիւն կար՝
գրուած յունարէն, լատիներէն եւ եբրայերէն գրերով, թէ՝ սա՛ է հրեաների
արքան:

<span id="an_23:39">23:39</span> Իսկ կախուած չարագործներից մէկը
հայհոյում էր նրան եւ ասում. «Դու չե՞ս Քրիստոսը. փրկի՛ր ինքդ քեզ եւ մեզ»:

<span id="an_23:40">23:40</span> Նրա ընկերը նրան սաստելով՝ պատասխան
տուեց եւ ասաց. «Աստծուց չե՞ս վախենում, դու, որ նոյն պատիժն ես կրում:

<span id="an_23:41">23:41</span> Եւ մենք իրաւացիօրէն արժանի հատուցումն
ենք ստանում այն գործերի համար, որ կատարեցինք, իսկ սա որեւէ վատ բան չի
արել»:

<span id="an_23:42">23:42</span> Եւ ասաց Յիսուսին. «Յիշի՛ր ինձ, Տէ՛ր,
երբ գաս քո թագաւորութեամբ»:

<span id="an_23:43">23:43</span> Եւ Յիսուս նրան ասաց. «Ճշմարիտ եմ ասում
քեզ, այսօր ինձ հետ դրախտում կը լինես»:

<span id="an_23:44">23:44</span> Եւ համարեա կէսօր էր. եւ խաւար եղաւ
ամբողջ երկրի վրայ մինչեւ ժամը երեքը. արեգակը խաւարեց:

<span id="an_23:45">23:45</span> Եւ տաճարի վարագոյրը մէջտեղից պատռուեց:

<span id="an_23:46">23:46</span> Եւ Յիսուս բարձրաձայն աղաղակեց եւ ասաց.
«Հա՛յր, քո ձեռքն եմ աւանդում իմ հոգին»: Երբ այս ասաց, հոգին աւանդեց:

<span id="an_23:47">23:47</span> Եւ հարիւրապետը, տեսնելով ինչ որ
պատահեց, փառաւորեց Աստծուն եւ ասաց. «Իսկապէս այս մարդը արդար էր»:

<span id="an_23:48">23:48</span> Եւ ամբողջ ժողովուրդը, որ եկել էր ու
դիտում էր այս տեսարանն ու կատարուածը, ծեծում էր կուրծքը եւ վերադառնում:

<span id="an_23:49">23:49</span> Նրա բոլոր ծանօթներն էլ կանգնել էին
հեռւում. եւ կանայք, որոնք Գալիլիայից նրա յետեւից էին եկել, տեսնում էին
այս բաները:

<span id="an_23:50">23:50</span> Եւ ահա Յովսէփ անունով մի մարդ կար
հրեաների Արիմաթէ քաղաքից: Նա հրեաների խորհրդի անդամ էր, բարեգործ եւ
արդար մի մարդ

<span id="an_23:51">23:51</span> (սա չէր միաբանել նրանց մտադրութիւններին
ու գործերին): Եւ ինքն էլ էր սպասում Աստծու թագաւորութեանը:

<span id="an_23:52">23:52</span> Սա Պիղատոսի մօտ գալով՝ ուզեց Յիսուսի
մարմինը:

<span id="an_23:53">23:53</span> Եւ նրան խաչից իջեցնելով՝ փաթաթեց
պատանքով ու դրեց վիմափոր գերեզմանի մէջ, որտեղ բնաւ ոչ ոք չէր դրուած:

<span id="an_23:54">23:54</span> Եւ օրը ուրբաթ էր, ու լուսանում էր
շաբաթը:

<span id="an_23:55">23:55</span> Եւ Յովսէփի յետեւից գնում էին կանայք,
որոնք Գալիլիայից էին եկել Յիսուսի հետ. նրանք տեսան գերեզմանը, եւ թէ
ինչպէս նրա մարմինը այնտեղ դրուեց:

<span id="an_23:56">23:56</span> Վերադարձան, խնկեր եւ իւղեր պատրաստեցին
ու շաբաթ օրը, օրէնքի համաձայն, հանգիստ արեցին:

<span id="an_24:1">24:1</span> Բայց կիրակի օրը, առաւօտեան շատ վաղ,
կանայք գերեզման եկան՝ բերելով իրենց պատրաստած խնկերը. նրանց հետ եւ ուրիշ
կանայք:

<span id="an_24:2">24:2</span> Եւ քարը գերեզմանից գլորած գտան

<span id="an_24:3">24:3</span> ու ներս մտնելով՝ Տէր Յիսուսի մարմինը
չգտան:

<span id="an_24:4">24:4</span> Եւ մինչ նրանք զարմացած էին այդ բանի վրայ,
ահա լուսաւոր զգեստներով երկու մարդիկ հասան նրանց մօտ:

<span id="an_24:5">24:5</span> Եւ երբ կանայք զարհուրեցին ու իրենց երեսը
գետին խոնարհեցրին, մարդիկ ասացին. «Ինչո՞ւ ողջին մեռելների մէջ էք
փնտռում:

<span id="an_24:6">24:6</span> Այստեղ չէ, այլ՝ յարեաւ: Յիշեցէ՛ք՝ ինչպէս
խօսեց նա ձեզ հետ, երբ Գալիլիայում էր.

<span id="an_24:7">24:7</span> ասում էր, թէ պէտք է, որ մարդու Որդին
մեղաւոր մարդկանց ձեռքը մատնուի, խաչուի եւ երրորդ օրը յարութիւն առնի»:

<span id="an_24:8">24:8</span> Եւ նրանք յիշեցին նրա խօսքերը:

<span id="an_24:9">24:9</span> Եւ վերադարձան ու պատմեցին այս ամէնը
Տասնմէկին եւ բոլոր միւսներին:

<span id="an_24:10">24:10</span> Եւ Մարիամ Մագդաղենացին, Յովհաննան,
Յակոբի մայր Մարիամը եւ նրանց հետ ուրիշ կանայք էին, որ այս բաները
պատմեցին առաքեալներին:

<span id="an_24:11">24:11</span> Բայց նրանց խօսքերը բարբաջանք թուացին
աշակերտներին, եւ չէին հաւատում նրանց:

<span id="an_24:12">24:12</span> Սակայն Պետրոսը վեր կացաւ եւ վազեց դէպի
գերեզման, նայեց ու տեսաւ, որ կտաւները միայն կային: Եւ գնաց՝ մտքում
զարմացած, թէ ինչ էր եղել:

<span id="an_24:13">24:13</span> Եւ ահա նոյն օրը աշակերտներից երկուսը
գնում էին մի գիւղ, որի անունը Էմմաւուս էր, եւ որը Երուսաղէմից հեռու էր
մօտ տասնմէկ կիլոմետր:

<span id="an_24:14">24:14</span> Եւ նրանք միմեանց հետ խօսում էին
կատարուած բոլոր անցուդարձերի մասին:

<span id="an_24:15">24:15</span> Եւ մինչ նրանք խօսում էին ու վիճում,
ինքը՝ Յիսուս մօտեցաւ ու գնում էր նրանց հետ:

<span id="an_24:16">24:16</span> Բայց նրանց աչքերը բռնուած էին, որպէսզի
նրան չճանաչեն:

<span id="an_24:17">24:17</span> Եւ նրանց ասաց. «Այդ ի՞նչ բաներ են,
որոնց համար քայլելիս վիճում էք միմեանց հետ եւ տրտմած էք»:

<span id="an_24:18">24:18</span> Նրանցից մէկը, որի անունը Կղէոպաս էր,
ասաց նրան. «Երուսաղէմում միայն դո՛ւ ես, որ չես իմացել, թէ ինչեր
կատարուեցին այնտեղ այս օրերին»:

<span id="an_24:19">24:19</span> Եւ նրանց ասաց՝ ի՞նչ: Եւ նրանք ասացին
Յիսուս Նազովրեցու մասին, որ եղաւ մարգարէ մարդ, հզօր՝ գործերով եւ
խօսքերով, Աստծու եւ ամբողջ ժողովրդի առաջ,

<span id="an_24:20">24:20</span> եւ թէ ինչպէս մեր քահանայապետները եւ
իշխանաւորները նրան մատնեցին մահուան դատաստանի ու խաչը հանեցին նրան:

<span id="an_24:21">24:21</span> Մենք ակնկալում էինք, թէ նա է, որ
փրկելու է Իսրայէլը. սակայն, այս բոլորով հանդերձ, այս երրորդ օրն է, որ
այդ բաները կատարուեցին:

<span id="an_24:22">24:22</span> Այլ նաեւ մեզ զարմացրին մեր միջից մի
քանի կանայք, որոնք վաղ առաւօտեան գերեզման էին գնացել

<span id="an_24:23">24:23</span> եւ նրա մարմինը չէին գտել. նրանք եկան եւ
ասացին, թէ նաեւ մի տեսիլ էլ էին տեսել հրեշտակների, որոնք ասում էին նրա
մասին, թէ կենդանի է:

<span id="an_24:24">24:24</span> Ապա մեզնից ոմանք էլ գերեզման գնացին եւ
գտան այնպէս, ինչպէս կանայք ասել էին: Բայց նրան չտեսան:

<span id="an_24:25">24:25</span> Եւ նա ասաց նրանց. «Ո՛վ անմիտ եւ
թուլասիրտ մարդիկ, որ դժուարանում էք հաւատալ այն ամենին, որ ասացին
մարգարէները:

<span id="an_24:26">24:26</span> Չէ՞ որ Քրիստոս պէտք է նոյն այդ
չարչարանքները կրէր եւ այնպէս մտնէր իր փառքի մէջ»:

<span id="an_24:27">24:27</span> Եւ սկսած Մովսէսից ու բոլոր
մարգարէներից՝ մեկնում էր նրանց այն բոլորը, ինչ գրուած է իր մասին բոլոր
Գրքերում:

<span id="an_24:28">24:28</span> Երբ մօտեցան այն գիւղին, ուր գնում էին,
Յիսուս պատճառ բռնեց, թէ ինքը գնալու է աւելի հեռու տեղ:

<span id="an_24:29">24:29</span> Իսկ նրանք շատ ստիպեցին նրան ու ասացին.
«Մեզ մօտ գիշերիր, որովհետեւ երեկոյ է, եւ օրը տարաժամել է»: Եւ նա ներս
մտաւ՝ նրանց հետ այնտեղ գիշերելու:

<span id="an_24:30">24:30</span> Եւ երբ նա սեղան նստեց նրանց հետ, հաց
վերցնելով՝ օրհնեց, կտրեց այն եւ տուեց նրանց:

<span id="an_24:31">24:31</span> Եւ նրանց աչքերը բացուեցին ու ճանաչեցին
նրան, իսկ ինքը նրանց աչքին աներեւոյթ եղաւ:

<span id="an_24:32">24:32</span> Եւ նրանք ասացին միմեանց. «Մեր սրտերն էլ
միթէ չէի՞ն ճմլւում մեր մէջ, մինչ նա ճանապարհին խօսում էր մեզ հետ. եւ
ինչպէ՜ս էր մեզ բացատրում Գրքերը»:

<span id="an_24:33">24:33</span> Ապա անմիջապէս վեր կացան ու Երուսաղէմ
վերադարձան եւ հաւաքուած գտան Տասնմէկին եւ նրանց հետ եղածներին,

<span id="an_24:34">24:34</span> որոնք ասում էին, թէ՝ «Իսկապէս յարեաւ
Տէրը եւ երեւաց Սիմոնին»:

<span id="an_24:35">24:35</span> Իսկ երկուսը պատմեցին այն, ինչ պատահել
էր ճանապարհին, եւ թէ ինչպէ՛ս Յիսուս իրեն ճանաչել էր տուել նրանց՝ հաց
կտրելու ժամանակ:

<span id="an_24:36">24:36</span> Մինչ դեռեւս նրանք այս էին խօսում,
Յիսուս ինքը եկաւ կանգնեց նրանց մէջ եւ ասաց. «Խաղաղութի՜ւն ձեզ, ես եմ,
մի՛ վախեցէք»:

<span id="an_24:37">24:37</span> Իսկ նրանք զարհուրած վախենում եւ կարծում
էին, թէ մի ոգի են տեսնում:

<span id="an_24:38">24:38</span> Եւ նրանց ասաց. «Ինչո՞ւ էք խռովուած, եւ
ինչո՞ւ ձեր սրտերում կասկածներ են ծագում.

<span id="an_24:39">24:39</span> տեսէ՛ք իմ ձեռքերն ու ոտքերը, որովհետեւ
նոյն ինքն ես եմ. շօշափեցէ՛ք ինձ եւ տեսէ՛ք, որովհետեւ ոգին մարմին եւ
ոսկորներ չունի. ինչպէս տեսնում էք,

<span id="an_24:40">24:40</span> ես ունեմ»:

<span id="an_24:41">24:41</span> Եւ այս ասելով՝ ցոյց տուեց նրանց իր
ձեռքերն ու ոտքերը:

<span id="an_24:42">24:42</span> Եւ մինչ դեռեւս ուրախութիւնից չէին
հաւատում եւ զարմացած էին, ասաց նրանց. «Այստեղ ուտելու բան ունէ՞ք»:

<span id="an_24:43">24:43</span> Եւ նրանք տուին նրան խորոված ձկան մի
կտոր եւ մեղրախորիսխ:

<span id="an_24:44">24:44</span> Եւ նա առաւ կերաւ նրանց առաջ, իսկ
մնացածները տուեց նրանց ու ասաց.

<span id="an_24:45">24:45</span> «Սրանք այն խօսքերն են, որ խօսեցի ձեզ
հետ, մինչ ձեզ հետ էի, թէ՝ պէտք է կատարուեն այն ամէնը, որ գրուած են իմ
մասին Մովսէսի օրէնքում, մարգարէների մէջ եւ սաղմոսներում»:

<span id="an_24:46">24:46</span> Այն ժամանակ բացեց նրանց մտքերը, որ
հասկանան Գրքերը:

<span id="an_24:47">24:47</span> Եւ ասաց նրանց. «Այսպէս պէտք է
չարչարուէր Քրիստոս, յարութիւն առնէր մեռելներից երրորդ օրը,

<span id="an_24:48">24:48</span> եւ քարոզուէր նրա անունով ապաշխարութիւն
եւ մեղքերի թողութիւն բոլոր ազգերի մէջ՝ Երուսաղէմից սկսած:

<span id="an_24:49">24:49</span> Եւ այս բաների վկաներ էք դուք:

<span id="an_24:50">24:50</span> Եւ ահա ես ուղարկում եմ Ձեզ իմ Հօր
խոստումը, իսկ դուք նստեցէ՛ք Երուսաղէմ քաղաքում, մինչեւ որ երկնքից
զօրութեամբ զգեստաւորուէք»:

<span id="an_24:51">24:51</span> Ապա նրանց տարաւ հանեց մինչեւ Բեթանիա
եւ, բարձրացնելով իր ձեռքերը, օրհնեց նրանց:

<span id="an_24:52">24:52</span> Եւ մինչ նա օրհնում էր նրանց, բաժանուեց
նրանցից եւ դէպի երկինք էր վերանում:

<span id="an_24:53">24:53</span> Իսկ նրանք երկրպագեցին Յիսուսին եւ մեծ
ուրախութեամբ վերադաձան Երուսաղէմ:

<span id="an_24:54">24:54</span> Եւ միշտ տաճարում էին, գովաբանում եւ
օրհնաբանում էին Աստծուն:

------------------------------------------------------------------------

[Next: John](joh.md)
