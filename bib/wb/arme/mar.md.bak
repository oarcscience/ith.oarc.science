[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Armenian (Eastern): Mark

<span id="an_1:1">1:1</span> Յիսուս Քրիստոսի՝ Աստծու Որդու Աւետարանի
սկիզբը:

<span id="an_1:2">1:2</span> Ինչպէս որ գրուած է մարգարէների գրքերում.
«Ահաւասիկ ես ուղարկում եմ իմ պատգամաւորին քո առաջից, որ կը պատրաստի քո
ճանապարհը քո առաջ»:

<span id="an_1:3">1:3</span> Անապատում կանչողի ձայնն է. «Պատրաստեցէ՛ք
Տիրոջ ճանապարհը եւ հարթեցէ՛ք նրա շաւիղները»:

<span id="an_1:4">1:4</span> Յովհաննէսը մկրտում էր անապատում եւ քարոզում
ապաշխարութեան մկրտութիւն՝ մեղքերի թողութեան համար:

<span id="an_1:5">1:5</span> Ամբողջ Հրէաստանը եւ բոլոր երուսաղէմացիները
գնում էին նրա մօտ եւ մկրտւում նրանից Յորդանան գետում՝ խոստովանելով իրենց
մեղքերը:

<span id="an_1:6">1:6</span> Եւ Յովհաննէսը հագել էր ուղտի մազից զգեստ եւ
մէջքին՝ կաշուէ գօտի. եւ նրա կերակուրն էր մորեխ եւ վայրի մեղր:

<span id="an_1:7">1:7</span> Նա քարոզում էր եւ ասում. «Իմ յետեւից կը գայ
ինձնից աւելի հզօրը, որի առաջ արժանի չեմ խոնարհուելու՝ նրա կօշիկների
կապերն արձակելու համար:

<span id="an_1:8">1:8</span> Ես ձեզ մկրտեցի ջրով, իսկ նա ձեզ կը մկրտի
Սուրբ Հոգով»:

<span id="an_1:9">1:9</span> Այն օրերին Յիսուս եկաւ Գալիլիայի Նազարէթ
քաղաքից եւ Յովհաննէսից մկրտուեց Յորդանանում:

<span id="an_1:10">1:10</span> Եւ նոյն ժամին, երբ ջրից դուրս էր գալիս,
տեսաւ երկինքը՝ պատռուած, եւ Աստծու Հոգին, որպէս աղաւնի, որ իջնում էր իր
վրայ:

<span id="an_1:11">1:11</span> Երկնքից մի ձայն եկաւ, որն ասում էր. «Դո՛ւ
ես իմ սիրելի Որդին, որ ունես իմ ամբողջ բարեհաճութիւնը»:

<span id="an_1:12">1:12</span> Եւ անմիջապէս Հոգին նրան հանեց տարաւ դէպի
անապատ:

<span id="an_1:13">1:13</span> Եւ նա այնտեղ էր քառասուն օր՝ փորձուելով
սատանայից: Եւ նա գազանների հետ էր, իսկ հրեշտակները ծառայում էին նրան:

<span id="an_1:14">1:14</span> Յովհաննէսի բանտարկուելուց յետոյ Յիսուս
Գալիլիա եկաւ. քարոզում էր Աստծու Աւետարանը եւ ասում.

<span id="an_1:15">1:15</span> «Ժամանակը հասել է, եւ մօտեցել է Աստծու
արքայութիւնը. ապաշխարեցէ՛ք եւ հաւատացէ՛ք Աւետարանին»:

<span id="an_1:16">1:16</span> Երբ նա անցնում էր Գալիլիայի ծովեզրով,
տեսաւ Սիմոնին եւ նրա եղբայր Անդրէասին, որոնք ուռկանները ծովն էին գցել,
որովհետեւ ձկնորսներ էին:

<span id="an_1:17">1:17</span> Եւ Յիսուս նրանց ասաց. «Իմ յետեւի՛ց եկէք,
եւ ես ձեզ կը դարձնեմ մարդկանց որսորդներ»:

<span id="an_1:18">1:18</span> Եւ իսկոյն ուռկանները թողնելով՝ գնացին նրա
հետ:

<span id="an_1:19">1:19</span> Այստեղից մի քիչ առաջ գնալով՝ տեսաւ
Զեբեդէոսի որդի Յակոբոսին եւ նրա եղբայր Յովհաննէսին. սրանց էլ տեսաւ իրենց
նաւակի մէջ, մինչ ուռկաններն էին կարգի բերում:

<span id="an_1:20">1:20</span> Եւ կանչեց նրանց. եւ նրանք իսկոյն նաւակի
մէջ թողնելով իրենց հօրը՝ Զեբեդէոսին, վարձկան ձկնորսների հետ միասին,
գնացին նրա յետեւից:

<span id="an_1:21">1:21</span> Եւ մտան Կափառնայում: Եւ Յիսուս նոյն շաբաթ
օրն իսկ ժողովարան մտնելով՝ ուսուցանում էր նրանց:

<span id="an_1:22">1:22</span> Եւ նրանք զարմանում էին նրա քարոզութեան
վրայ, որովհետեւ նրանց ուսուցանում էր իշխանութեամբ եւ ոչ՝ ինչպէս
օրէնսգէտները:

<span id="an_1:23">1:23</span> Արդ, նրանց ժողովարանում մի մարդ կար՝ պիղծ
ոգուց բռնուած, որն աղաղակեց եւ ասաց.

<span id="an_1:24">1:24</span> «Թո՛յլ տուր, ի՞նչ ես ուզում մեզնից,
Յիսո՛ւս Նազովրեցի. մեզ կորստեան մատնելո՞ւ եկար. գիտենք քեզ, թէ ով ես
դու, Աստծու Սուրբն ես»:

<span id="an_1:25">1:25</span> Յիսուս սաստեց նրան ու ասաց. «Ձայնդ կտրի՛ր
եւ դո՛ւրս ել դրանից»:

<span id="an_1:26">1:26</span> Եւ պիղծ ոգին սաստիկ ցնցեց դիւահարին եւ
բարձրաձայն աղաղակելով՝ դուրս ելաւ նրանից:

<span id="an_1:27">1:27</span> Եւ ամէնքը զարմացան, այնպէս որ հարցնում
էին իրար եւ ասում. «Այս ի՞նչ նոր վարդապետութիւն է, որ իշխանութեամբ պիղծ
ոգիներին էլ է սաստում, եւ նրանք հնազանդւում են նրան»:

<span id="an_1:28">1:28</span> Եւ նրա համբաւը տարածուեց Գալիլիայի բոլոր
կողմերում:

<span id="an_1:29">1:29</span> Եւ ժողովարանից դուրս ելնելով, անմիջապէս
եկաւ Սիմոնի եւ Անդրէասի տունը՝ Յակոբոսի եւ Յովհաննէսի հետ:

<span id="an_1:30">1:30</span> Սիմոնի զոքանչը տաքութեան մէջ պառկած էր.
իսկոյն ասացին նրա մասին Յիսուսին:

<span id="an_1:31">1:31</span> Եւ նա մօտենալով՝ նրա ձեռքը բռնեց եւ նրան
ոտքի կանգնեցրեց. եւ տենդը նրան թողեց. եւ նա ծառայում էր նրանց:

<span id="an_1:32">1:32</span> Երբ երեկոյ եղաւ, արեւի մայր մտնելու
ժամանակ, նրա մօտ էին բերում բոլոր հիւանդներին եւ դիւահարներին:

<span id="an_1:33">1:33</span> Եւ ամբողջ քաղաքը հաւաքուել էր դռների
առաջ:

<span id="an_1:34">1:34</span> Եւ նա տեսակ-տեսակ հիւանդութիւններից
բազում հիւանդներ բժշկեց եւ բազում դեւեր հանեց. եւ թոյլ չէր տալիս դեւերին
խօսել, որովհետեւ գիտէին նրան, որ Քրիստոսն է:

<span id="an_1:35">1:35</span> Եւ առաւօտեան մօտ, լոյսը բացուելուց առաջ,
վեր կացաւ եւ ելաւ գնաց ամայի մի տեղ ու այնտեղ աղօթում էր:

<span id="an_1:36">1:36</span> Նրա յետեւից նրան փնտռելու գնաց Սիմոնը եւ
նրանք, որ նրա հետ էին:

<span id="an_1:37">1:37</span> Եւ երբ գտան նրան, ասացին. «Ամէնքը փնտռում
են քեզ»:

<span id="an_1:38">1:38</span> Եւ նրանց ասաց. «Եկէ՛ք գնանք այլ մօտակայ
գիւղաքաղաքներ եւս, որպէսզի այնտեղ էլ քարոզեմ, որովհետեւ հէնց դրա համար
եմ եկել»:

<span id="an_1:39">1:39</span> Եւ ամբողջ Գալիլիայում նրանց
ժողովարաններում քարոզում եւ դեւեր էր հանում:

<span id="an_1:40">1:40</span> Նրա մօտ եկաւ մի բորոտ. նա ծնկի եկած
աղաչում էր եւ ասում. «Տէ՛ր, եթէ կամենաս, կարո՛ղ ես ինձ մաքրել»:

<span id="an_1:41">1:41</span> Իսկ Յիսուս գթալով՝ ձեռքը երկարեց, դիպաւ
նրան եւ ասաց. «Կամենում եմ, մաքրուի՛ր»:

<span id="an_1:42">1:42</span> Եւ երբ նրան այս ասաց, բորոտութիւնը նրանից
իսկոյն գնաց, եւ նա մաքրուեց:

<span id="an_1:43">1:43</span> Եւ Յիսուս իսկոյն դուրս հանեց նրան եւ
խստիւ պատուիրեց.

<span id="an_1:44">1:44</span> «Զգո՛յշ եղիր, ոչ ոքի բան չասես, այլ գնա՛,
քեզ քահանային ցո՛յց տուր եւ մաքրուելուդ համար ընծայ տուր այն, ինչ
հրամայել էր Մովսէսը՝ նրանց համար իբրեւ վկայութիւն»:

<span id="an_1:45">1:45</span> Բայց նա դուրս գնալով՝ սկսեց եռանդուն
կերպով քարոզել եւ լուրը տարածել այն աստիճան, որ Յիսուս չէր կարողանում
այլեւս յայտնապէս քաղաք մտնել, այլ դուրսը, ամայի տեղերում էր մնում. եւ
բոլոր կողմերից ժողովուրդը նրա մօտ էր գալիս:

<span id="an_2:1">2:1</span> Մի քանի օր յետոյ, երբ նա դարձեալ
Կափառնայում մտաւ, լուր տարածուեց, թէ տանն է.

<span id="an_2:2">2:2</span> եւ շատեր հաւաքուեցին, այնպէս որ այլեւս տեղ
չմնաց, ոչ իսկ դռան առջեւ: Եւ նրանց քարոզում էր Աստծու խօսքը:

<span id="an_2:3">2:3</span> Եւ եկան նրա մօտ՝ բերելով մի անդամալոյծի,
որին տանում էին չորս հոգով:

<span id="an_2:4">2:4</span> Եւ երբ ամբոխի պատճառով Յիսուսին չկարողացան
մօտենալ, քանդեցին երդիկը այն տան, ուր գտնւում էր նա. եւ բացելով
առաստաղը, իջեցրին այն մահիճը, որի մէջ էր անդամալոյծը:

<span id="an_2:5">2:5</span> Եւ Յիսուս, տեսնելով նրանց հաւատը,
անդամալոյծին ասաց. «Որդեա՛կ, քո մեղքերը քեզ ներուած են»:

<span id="an_2:6">2:6</span> Օրէնսգէտներից մի քանիսը, որ նստած էին
այնտեղ, իրենց մտքում խորհում էին.

<span id="an_2:7">2:7</span> «Այս ի՞նչ է խօսում, սա հայհոյում է. ո՞վ
կարող է մեղքերին թողութիւն տալ, եթէ ոչ՝ միայն Աստուած»:

<span id="an_2:8">2:8</span> Եւ Յիսուս իր հոգում իմացաւ, որ այնպէս են
խորհում իրենց մտքում. ուստի ասաց. «Ինչո՞ւ ձեր մտքում այդ էք խորհում.

<span id="an_2:9">2:9</span> ո՞րն է աւելի դիւրին. անդամալոյծին ասե՞լ՝ քո
մեղքերը քեզ ներուած են, թէ՞ ասել՝ վե՛ր կաց, ա՛ռ մահիճդ եւ գնա՛ քո տունը:

<span id="an_2:10">2:10</span> Բայց որպէսզի իմանաք, որ մարդու Որդին
երկրի վրայ իշխանութիւն ունի ներելու մեղքերը, - ասաց նա անդամալոյծին, -

<span id="an_2:11">2:11</span> քե՛զ եմ ասում, վե՛ր կաց, ա՛ռ քո մահիճը եւ
գնա՛ քո տունը»:

<span id="an_2:12">2:12</span> Եւ վեր կացաւ ու անմիջապէս վերցնելով
մահիճը՝ բոլորի առաջ դուրս ելաւ, այնպէս որ ամէնքը զարմացան եւ փառք էին
տալիս Աստծուն ու ասում. «Այսպիսի բան երբեք չենք տեսել»:

<span id="an_2:13">2:13</span> Եւ նա դարձեալ ծովեզերք գնաց. եւ ամբողջ
ժողովուրդը նրա մօտ էր գալիս, եւ նա ուսուցանում էր նրանց:

<span id="an_2:14">2:14</span> Եւ մինչ նա անցնում էր, տեսաւ Ալփէոսի որդի
Ղեւիին, որ մաքսատանը նստած գործի վրայ էր, ու նրան ասաց՝ արի՛ իմ յետեւից:
Եւ Ղեւին վեր կացաւ գնաց նրա յետեւից:

<span id="an_2:15">2:15</span> Եւ երբ Յիսուս նրա տանը սեղան նստեց,
բազում մաքսաւորներ եւ մեղաւորներ էլ Յիսուսի ու նրա աշակերտների հետ սեղան
նստեցին, որովհետեւ շատերն էին նրա յետեւից գնում:

<span id="an_2:16">2:16</span> Իսկ օրէնսգէտներն ու փարիսեցիները երբ
տեսան, որ նա մաքսաւորների եւ մեղաւորների հետ է ուտում, նրա աշակերտներին
ասացին. «Ինչո՞ւ էք մեղաւորների ու մաքսաւորների հետ ուտում եւ խմում»:

<span id="an_2:17">2:17</span> Երբ Յիսուս լսեց, նրանց ասաց. «Առողջներին
բժիշկ պէտք չէ, այլ՝ հիւանդներին. եւ ես չեմ եկել արդարներին կանչելու,
այլ՝ մեղաւորներին»:

<span id="an_2:18">2:18</span> Յովհաննէսի աշակերտները եւ փարիսեցիները
ծոմ էին պահում. եկան եւ նրան ասացին. «Ինչո՞ւ Յովհաննէսի աշակերտները եւ
փարիսեցիները ծոմ են պահում, իսկ քո աշակերտները չեն պահում»:

<span id="an_2:19">2:19</span> Եւ Յիսուս նրանց ասաց. «Միթէ կարելի՞ է, որ
հարսանքաւորները ծոմ պահեն, երբ փեսան նրանց հետ է. այնքան ժամանակ, որ
փեսան իրենց հետ է, պէտք չէ, որ ծոմ պահեն:

<span id="an_2:20">2:20</span> Բայց կը գան օրեր, երբ փեսան նրանցից կը
վերցուի, եւ ապա այն օրը նրանք էլ ծոմ կը պահեն:

<span id="an_2:21">2:21</span> Նոր, չօգտագործուած կտաւի կտորը ոչ ոք
հնացած զգեստի վրայ չի կարկատի, ապա թէ ոչ նոր կտորը ամբողջութեամբ հին
զգեստից կը պոկուի, եւ պատռուածքը աւելի վատ կը լինի:

<span id="an_2:22">2:22</span> Եւ ոչ ոք հին տիկերի մէջ նոր գինի չի լցնի,
ապա թէ ոչ նոր գինին կը պայթեցնի տիկերը, գինին կը թափուի, եւ տիկերը կը
փչանան: Այլ նո՛ր գինին նո՛ր տիկերի մէջ պէտք լցուի:

<span id="an_2:23">2:23</span> Մի շաբաթ օրով նա անցնում էր ցորենի արտերի
միջով: Եւ նրա աշակերտները գնալու ժամանակ սկսեցին հասկ պոկել եւ ուտել:

<span id="an_2:24">2:24</span> Եւ փարիսեցիները նրան ասացին. «Տե՛ս, քո
աշակերտները շաբաթ օրով ի՛նչ են անում, մի բան, որ օրինաւոր չէ»:

<span id="an_2:25">2:25</span> Յիսուս նրանց ասաց. «Դուք երբեւիցէ չէ՞ք
կարդացել, թէ ինչ արեց Դաւիթը, երբ կարիք ունեցաւ եւ քաղց զգաց ինքը եւ
նրանք, որ իր հետ էին.

<span id="an_2:26">2:26</span> թէ ինչպէս Աբիաթար քահանայապետի օրով մտաւ
Աստծու տունը եւ կերաւ առաջաւորութեան հացը՝ տալով նաեւ նրանց, որ իր հետ
էին. մի բան, որ, բացի քահանաներից, ուրիշների համար օրինաւոր չէր ուտել»:

<span id="an_2:27">2:27</span> Եւ ասաց նրանց. «Շաբաթ օրը մարդո՛ւ համար
է, եւ ոչ թէ մարդը՝ շաբաթ օրուայ համար.

<span id="an_2:28">2:28</span> ապա ուրեմն՝ մարդու Որդին տէրն է եւ շաբաթ
օրուայ»:

<span id="an_3:1">3:1</span> Եւ նա նորից ժողովարան մտաւ. այնտեղ կար մի
մարդ, որի ձեռքը չորացած էր:

<span id="an_3:2">3:2</span> Եւ նրան ուշադրութեամբ դիտում էին՝ տեսնելու,
թէ շաբաթ օրով նրան կը բժշկի՞, որպէսզի ամբաստանեն նրան:

<span id="an_3:3">3:3</span> Եւ Յիսուս ասաց այն մարդուն, որի ձեռքը
չորացած էր. «Վե՛ր կաց, մէջտե՛ղ արի»:

<span id="an_3:4">3:4</span> Ապա ասաց նրանց. «Շաբաթ օրով ի՞նչ բան է
օրինաւոր անել. բարի գո՞րծ գործել, թէ՞ չարիք անել. մի հոգի՞ ազատել, թէ՞
կորստեան մատնել»: Եւ նրանք լռեցին:

<span id="an_3:5">3:5</span> Եւ Յիսուս, ցասումով լցուած, նայելով նրանց
եւ տրտմելով նրանց սրտի կուրութեան համար, ասաց մարդուն. «Երկարի՛ր ձեռքդ»:
Եւ նա երկարեց, ու նրա ձեռքը առողջացաւ:

<span id="an_3:6">3:6</span> Փարիսեցիները հերովդէսականների հետ իսկոյն
դուրս ելան եւ խորհուրդ էին անում նրա դէմ, թէ ինչպէս նրան կորստեան
մատնեն:

<span id="an_3:7">3:7</span> Իսկ Յիսուս իր աշակերտների հետ միասին գնաց
ծովեզերք: Եւ Գալիլիայից բազում ժողովուրդ էր գնում նրա յետեւից.

<span id="an_3:8">3:8</span> նաեւ Հրէաստանից, Երուսաղէմից, Յորդանանի
միւս կողմից, ինչպէս նաեւ Տիւրոսի եւ Սիդոնի շրջակայքից բազում ժողովուրդ,
երբ լսում էր, թէ նա ինչքան բան է անում, գալիս էր նրա մօտ:

<span id="an_3:9">3:9</span> Եւ նա իր աշակերտներին ասաց, որ իր համար մի
նաւակ պատրաստ լինի ամբոխի պատճառով, որպէսզի իրեն չնեղեն:

<span id="an_3:10">3:10</span> Քանի որ շատերին բժշկեց, ուստի ամէն տեսակ
հիւանդութիւններ ունեցող մարդիկ գալիս էին, խռնւում նրա շուրջը, որպէսզի
դիպչեն նրան:

<span id="an_3:11">3:11</span> Եւ պիղծ ոգիները, երբ տեսնում էին նրան,
ընկնում էին նրա առաջ, աղաղակում էին ու ասում.

<span id="an_3:12">3:12</span> «Դու Աստծու Որդի ես»: Իսկ նա խստիւ
պատուիրում էր նրանց, որ իր ինքնութիւնը չյայտնեն:

<span id="an_3:13">3:13</span> Յիսուս լեռը բարձրացաւ եւ իր մօտ կանչեց
նրանց, որոնց ինքը կամեցաւ. եւ նրանք գնացին նրա մօտ:

<span id="an_3:14">3:14</span> Նա նշանակեց Տասներկուսին, որ իր շուրջը
լինեն, եւ նրանց քարոզելու ուղարկի,

<span id="an_3:15">3:15</span> ու նրանք իշխանութիւն ունենան ցաւեր
բուժելու եւ դեւեր հանելու:

<span id="an_3:16">3:16</span> Եւ Սիմոնի անունը Պետրոս դրեց

<span id="an_3:17">3:17</span> եւ Զեբեդէոսի որդու՝ Յակոբոսի ու նրա
եղբօր՝ Յովհաննէսի անունները դրեց Բաներեգէս, որ նշանակում է՝ Որոտման
որդիներ:

<span id="an_3:18">3:18</span> Նաեւ՝ Անդրէասին եւ Փիլիպպոսին եւ
Բարթողոմէոսին եւ մաքսաւոր Մատթէոսին եւ Թովմասին եւ Ալփէոսի որդի
Յակոբոսին եւ Թադէոսին եւ Սիմոն Կանանացուն

<span id="an_3:19">3:19</span> եւ Յուդա Իսկարիովտացուն, որը եւ նրան
մատնեց:

<span id="an_3:20">3:20</span> Նրանք տուն վերադարձան. եւ ժողովուրդը
նորից եկաւ նրանց հետ, այնպէս որ նրանք հաց ուտելու անգամ ժամանակ
չունեցան:

<span id="an_3:21">3:21</span> Եւ երբ Յիսուսի իւրայինները լսեցին, ելան
եկան նրան բռնելու, որովհետեւ կարծում էին, թէ խելքը կորցրել է:

<span id="an_3:22">3:22</span> Իսկ Երուսաղէմից իջած օրէնսգէտներն ասում
էին, թէ դրա մէջ Բէեղզեբուղ կայ, եւ դեւերի իշխանի ձեռքով է հանում
դեւերին:

<span id="an_3:23">3:23</span> Եւ նա իր մօտ կանչելով նրանց՝ առակներով էր
խօսում նրանց հետ. «Ինչպէ՞ս կարող է սատանան սատանային դուրս հանել:

<span id="an_3:24">3:24</span> Եւ արդ, եթէ մի թագաւորութիւն ինքն իր մէջ
բաժանուի, այդ թագաւորութիւնը չի կարող կանգուն մնալ:

<span id="an_3:25">3:25</span> Եւ եթէ մի տուն ինքն իր մէջ բաժանուի, այդ
տունը չի կարող կանգուն մնալ:

<span id="an_3:26">3:26</span> Եւ եթէ սատանան ինքն իր դէմ դուրս գայ եւ
բաժանուած լինի, չի կարող կանգուն մնալ, այլ նրա վախճանը հասել է:

<span id="an_3:27">3:27</span> Ոչ ոք չի կարող հզօրի տունը մտնելով՝ նրա
ունեցածը կողոպտել, եթէ նախ չկապոտի հզօրին. եւ ապա միայն կը կողոպտի նրա
տունը:

<span id="an_3:28">3:28</span> Ճշմարիտ եմ ասում ձեզ, որ մարդկանց
որդիներին, որքան էլ հայհոյեն, ամէն մեղք եւ հայհոյանք կը ներուի.

<span id="an_3:29">3:29</span> բայց ով որ հայհոյի Սուրբ Հոգուն,
յաւիտեանս թողութիւն չի ունենայ, այլ նա յանցապարտ պիտի մնայ յաւիտենական
մեղքով»:

<span id="an_3:30">3:30</span> Այսպէս խօսեց, որովհետեւ ասում էին՝ նրա
մէջ պիղծ դեւ կայ:

<span id="an_3:31">3:31</span> Եկան նրա եղբայրներն ու մայրը եւ դրսում
կանգնած՝ մարդ ուղարկեցին ու կանչեցին նրան:

<span id="an_3:32">3:32</span> Եւ այնտեղ ժողովուրդը նստել էր նրա շուրջը:
Եւ երբ ասացին նրան՝ ահա՛ւասիկ քո մայրն ու քո եղբայրները դրսում են եւ քեզ
են ուզում,

<span id="an_3:33">3:33</span> նրանց պատասխանեց եւ ասաց. «Ո՞վ է իմ մայրը
կամ՝ իմ եղբայրները»:

<span id="an_3:34">3:34</span> Ապա նայեց իր շուրջը, իր աշակերտներին,
որոնք նստած էին, եւ ասաց. «Ահա՛ւասիկ իմ մայրը եւ իմ եղբայրները.

<span id="an_3:35">3:35</span> որովհետեւ, ով Աստծու կամքն է կատարում,
նա՛ է իմ եղբայրը եւ քոյրը եւ մայրը»:

<span id="an_4:1">4:1</span> Նորից նա սկսեց ուսուցանել ծովեզերքի մօտ, եւ
նրա շուրջը խռնուեց բազում ժողովուրդ, այնպէս որ նա մտաւ ու նստեց մի
նաւակի մէջ, ծովի վրայ, մինչ ամբողջ ժողովուրդը ծովեզերքին շուրջանակի
բռնել էր ցամաքը:

<span id="an_4:2">4:2</span> Եւ նա առակներով նրանց շատ բան էր
ուսուցանում եւ նրանց ասում իր քարոզութեան մէջ.

<span id="an_4:3">4:3</span> «Լսեցէ՛ք, ահաւասիկ մի սերմանող սերմանելու
ելաւ:

<span id="an_4:4">4:4</span> Եւ պատահեց, որ սերմանելու ժամանակ սերմի մի
մասն ընկաւ ճանապարհի եզերքը, եւ թռչունները եկան ու կերան այն:

<span id="an_4:5">4:5</span> Ուրիշ մի մաս ընկաւ ապառաժի վրայ, որտեղ շատ
հող չկար. եւ շուտով բուսաւ, որովհետեւ հողը խորը չէր.

<span id="an_4:6">4:6</span> բայց երբ արեւը ծագեց, խանձուեց. եւ քանի որ
արմատներ չունէր, չորացաւ:

<span id="an_4:7">4:7</span> Մի ուրիշ մաս ընկաւ փշերի մէջ. փշերը
բարձրացան եւ խեղդեցին այն, եւ պտուղ չտուեց:

<span id="an_4:8">4:8</span> Իսկ մի ուրիշ մաս էլ ընկաւ լաւ հողի վրայ,
բուսնելով աճեց ու պտուղ տուեց. մէկի դիմաց՝ երեսուն, մէկի դիմաց՝ վաթսուն
եւ մէկի դիմաց՝ հարիւր»:

<span id="an_4:9">4:9</span> Եւ ասում էր. «Ով որ լսելու ականջ ունի, թող
լսի»:

<span id="an_4:10">4:10</span> Եւ երբ առանձին մնաց, նրա շուրջը եղողները,
աշակերտների հետ միասին, հարցրին նրան այս առակի մասին:

<span id="an_4:11">4:11</span> Եւ նրանց ասաց. «Ձեզ է տրուած իմանալ
Աստծու արքայութեան խորհուրդները, բայց նրանց համար, որ ձեզնից դուրս են,
ամէն ինչ առակներով կը լինի,

<span id="an_4:12">4:12</span> որպէսզի նայելով հանդերձ չտեսնեն եւ լսելով
հանդերձ չիմանան, որ մի գուցէ երբեւէ դարձի գան, եւ իրենց ներուի»:

<span id="an_4:13">4:13</span> Եւ ասաց նրանց. «Այս առակը չէ՞ք հասկանում,
ապա ինչպէ՞ս պիտի հասկանաք բոլոր առակները:

<span id="an_4:14">4:14</span> Նա, որ սերմանում է, Աստծու խօսքն է
սերմանում:

<span id="an_4:15">4:15</span> Ճանապարհի եզերքին սերմանուածները այն
մարդիկ են, որոնք լսում են խօսքը, եւ սատանան գալիս է եւ դուրս է հանում
նրանց սրտերի մէջ սերմանուած խօսքը:

<span id="an_4:16">4:16</span> Ապառաժի վրայ սերմանուածները այն մարդիկ
են, որ, երբ լսում են խօսքը, իսկոյն ուրախութեամբ ընդունում են այն,

<span id="an_4:17">4:17</span> եւ որովհետեւ իրենց մէջ արմատներ չունեն,
այլ մի որոշ ժամանակի համար են, երբ խօսքի պատճառով նեղութիւն կամ հալածանք
է վրայ հասնում, իսկոյն գայթակղւում են:

<span id="an_4:18">4:18</span> Իսկ նրանք, որ սերմանուեցին փշերի մէջ, այն
մարդիկ են, որ լսում են խօսքը,

<span id="an_4:19">4:19</span> սակայն այս աշխարհի հոգսերը եւ հարստութեան
պատրանքները ներխուժում եւ խեղդում են խօսքը, եւ այն անպտուղ է լինում:

<span id="an_4:20">4:20</span> Եւ լաւ հողի մէջ սերմանուածները այն մարդիկ
են, որ լսում են խօսքը եւ ընդունում ու պտուղ են տալիս. մէկի դիմաց՝
երեսուն, մէկի դիմաց՝ վաթսուն եւ մէկի դիմաց՝ հարիւր»:

<span id="an_4:21">4:21</span> Եւ նրանց ասաց. «Միթէ ճրագը բերւում է, որ
կաթսայի կամ մահճի տա՞կ դրուի: Չէ՞ որ աշտանակի վրայ է դրւում:

<span id="an_4:22">4:22</span> Արդ, ծածուկ բան չկայ, որ չյայտնուի, եւ
գաղտնի բան չի եղել, որ ի յայտ չգայ:

<span id="an_4:23">4:23</span> Թէ մէկը լսելու ականջ ունի, թող լսի»:

<span id="an_4:24">4:24</span> Եւ նրանց ասաց. «Զգո՛յշ եղէք, թէ ինչ էք
լսում, եւ ինչ որ լսում էք, աւելին կը տրուի ձեզ. ինչ չափով, որ չափում էք,
նոյնով Աստուած պիտի չափի ձեզ համար:

<span id="an_4:25">4:25</span> Ով որ ունի, նրան պիտի տրուի. իսկ ով որ
չունի, նրանից պիտի վերցուի, ինչ էլ որ նա ունի»:

<span id="an_4:26">4:26</span> Եւ ասում էր. «Այսպէ՛ս է Աստծու
արքայութիւնը. որպէս թէ մի մարդ հողի մէջ սերմեր ցանի.

<span id="an_4:27">4:27</span> եւ նա ննջի թէ վեր կենայ, գիշեր եւ ցերեկ,
սերմերը կը բուսնեն ու կ՚աճեն,

<span id="an_4:28">4:28</span> եւ նա չի իմանայ, թէ հողը ինքն իրենից բերք
է տալիս. նախ՝ խոտը, ապա՝ հասկը եւ ապա՝ ատոք ցորենը հասկի մէջ:

<span id="an_4:29">4:29</span> Սակայն երբ սերմը իր պտուղը տայ, իսկոյն
մանգաղ է ուղարկում, որովհետեւ հնձի ժամանակը հասել է»:

<span id="an_4:30">4:30</span> Եւ ասում էր. «Ինչի՞ նմանեցնենք Աստծու
արքայութիւնը կամ ի՞նչ օրինակով ներկայացնենք այն.

<span id="an_4:31">4:31</span> նման է մանանեխի հատիկին, որը, երբ
սերմանւում է հողի մէջ, աւելի մանր է լինում, քան երկրի վրայ եղող բոլոր
սերմերը.

<span id="an_4:32">4:32</span> իսկ երբ սերմանուի, բուսնում եւ լինում է
աւելի մեծ, քան ամէն տունկ, եւ արձակում է մեծ ճիւղեր, այնքան, որ երկնքի
թռչունները նրա հովանու տակ կարող են բնակուել»:

<span id="an_4:33">4:33</span> Եւ այնպիսի առակներով էր նրանց ասում
խօսքը, որ կարողանային հասկանալ:

<span id="an_4:34">4:34</span> Եւ առանց առակի նրանց հետ ոչինչ չէր
խօսում, բայց իր աշակերտների համար առանձին ամէն ինչ մեկնում էր:

<span id="an_4:35">4:35</span> Այդ նոյն օրը, երեկոյեան դէմ, աշակերտներին
ասաց. «Եկէ՛ք անցնենք ծովի միւս կողմը»:

<span id="an_4:36">4:36</span> Թողնելով ժողովրդին՝ նրան իրենց հետ տարան
նաւակով, ինչպէս նաեւ՝ միւս նաւակները, որ նրա հետ էին:

<span id="an_4:37">4:37</span> Եւ մեծ հողմամրրիկ բարձրացաւ ու ալիքները
նաւակի մէջ էր թափում, այնպէս որ նաւակը գրեթէ լցւում էր:

<span id="an_4:38">4:38</span> Իսկ ինքը նաւախելի կողմը բարձի վրայ ննջում
էր. նրան արթնացրին եւ ասացին. «Վարդապե՛տ, քեզ համար բնաւ հոգ չէ՞, որ ահա
մենք կորչում ենք»:

<span id="an_4:39">4:39</span> Եւ նա, արթնանալով, սաստեց հողմին եւ ասաց
ծովին. «Դադարի՛ր, լռի՛ր»: Եւ հողմը դադարեց, ու մեծ խաղաղութիւն եղաւ:

<span id="an_4:40">4:40</span> Եւ նրանց ասաց. «Ինչո՞ւ այդպէս վախկոտ էք.
դեռեւս հաւատ չունէ՞ք»:

<span id="an_4:41">4:41</span> Եւ նրանք սաստիկ վախեցան եւ միմեանց ասում
էին. «Ո՞վ է արդեօք սա, որ թէ՛ հողմը, թէ՛ ծովը հնազանդւում են սրան»:

<span id="an_5:1">5:1</span> Եւ Յիսուս եկաւ ծովի հանդիպակաց կողմը,
գերգեսացիների երկիրը:

<span id="an_5:2">5:2</span> Եւ երբ նա նաւակից դուրս ելաւ, գերեզմաններից
նրա դէմն ելաւ մի մարդ, որին բռնել էր մի պիղծ ոգի,

<span id="an_5:3">5:3</span> եւ որի բնակութեան տեղն իսկ գերեզմանների մէջ
էր: Եւ ոչ ոք նրան շղթաներով անգամ չէր կարող կապել,

<span id="an_5:4">5:4</span> որովհետեւ շատ անգամ ոտնակապերով եւ
շղթաներով կապուած էր, բայց շղթաները փշրել էր ու ոտնակապերը՝ ջարդել: Ոչ
ոք նրան չէր կարողանում զսպել,

<span id="an_5:5">5:5</span> որովհետեւ միշտ, գիշեր ու ցերեկ,
գերեզմաններում եւ լեռներում, աղաղակում էր եւ ինքն իրեն քարերով ծեծում:

<span id="an_5:6">5:6</span> Երբ նա Յիսուսին հեռուից տեսաւ, առաջ վազեց
ու երկրպագեց նրան.

<span id="an_5:7">5:7</span> բարձրաձայն աղաղակեց եւ ասաց. «Ի՞նչ ես
ուզում ինձնից, Յիսո՛ւս, բարձրեալ Աստծո՛ւ Որդի: Երդուեցնում եմ քեզ
Աստուծով, ինձ մի՛ տանջիր».

<span id="an_5:8">5:8</span> քանի որ Յիսուս նրան ասում էր. «Պի՛ղծ ոգի,
դո՛ւրս ելիր այդ մարդուց»:

<span id="an_5:9">5:9</span> Եւ նրան հարցրեց. «Անունդ ի՞նչ է»: Եւ նա
ասաց նրան. «Իմ անունը Լեգէոն է, քանի որ բազում ենք»:

<span id="an_5:10">5:10</span> Իսկ պիղծ ոգիները սաստիկ աղաչում էին նրան,
որ այդ շրջանից դուրս չուղարկի իրենց:

<span id="an_5:11">5:11</span> Եւ այնտեղ, լերան լանջին, խոզերի մի մեծ
երամակ կար, որ արածում էր:

<span id="an_5:12">5:12</span> Բոլոր դեւերը աղաչեցին նրան եւ ասացին.
«Մեզ խոզերի մէջ ուղարկիր, որ մտնենք նրանց մէջ»:

<span id="an_5:13">5:13</span> Եւ նա հրամայեց նրանց: Երբ պիղծ ոգիները
դուրս ելան, մտան խոզերի մէջ, եւ երամակը, թուով մօտ երկու հազար,
դարաւանդից դիմեց դէպի ծովը. եւ խեղդուեցին ծովում:

<span id="an_5:14">5:14</span> Խոզարածները փախան եւ քաղաքում ու
ագարակներում պատմեցին. եւ մարդիկ դուրս ելան տեսնելու, թէ ի՛նչ էր
կատարուել:

<span id="an_5:15">5:15</span> Եկան Յիսուսի մօտ եւ տեսան դիւահարին, որ
նստել էր՝ հագնուած եւ զգաստացած, նրան, որ լեգէոն ունէր. եւ զարհուրեցին:

<span id="an_5:16">5:16</span> Եւ ովքեր որ տեսել էին, պատմեցին նրանց, թէ
ինչ պատահեց այսահարին եւ ինչ՝ խոզերին:

<span id="an_5:17">5:17</span> Եւ սկսեցին աղաչել Յիսուսին, որ հեռանայ
իրենց սահմաններից:

<span id="an_5:18">5:18</span> Եւ երբ նաւակ մտաւ, դիւահարը նրան աղաչում
էր, որ նրա հետ լինի:

<span id="an_5:19">5:19</span> Բայց Յիսուս նրան թոյլ չտուեց, այլ ասաց.
«Գնա՛ քո տունը հարազատներիդ մօտ եւ պատմի՛ր նրանց այն ամէնը, ինչ Տէրը քեզ
արեց եւ թէ ինչպէս խղճաց քեզ»:

<span id="an_5:20">5:20</span> Եւ նա գնաց ու սկսեց տարածել Դեկապոլսում,
ինչ որ Յիսուս իր համար արել էր: Եւ ամէնքը զարմանում էին:

<span id="an_5:21">5:21</span> Եւ երբ Յիսուս նաւակով նորից ծովի միւս
կողմն անցաւ, նրա մօտ հաւաքուեց բազում ժողովուրդ: Եւ ինքը ծովեզրին էր:

<span id="an_5:22">5:22</span> Ահա եկաւ ժողովրդապետներից մէկը, որի
անունը Յայրոս էր. եւ երբ տեսաւ նրան, նրա ոտքերն ընկաւ.

<span id="an_5:23">5:23</span> սաստիկ աղաչում էր նրան ու ասում, որ իր
դուստրը մահամերձ է, եւ որ նա գայ ու նրա վրայ իր ձեռքը դնի, որպէսզի
առողջանայ եւ ապրի:

<span id="an_5:24">5:24</span> Եւ Յիսուս գնաց նրա հետ. նրա յետեւից գնում
էր նաեւ բազում ժողովուրդ եւ նեղում էր նրան:

<span id="an_5:25">5:25</span> Եւ մի կին կար, որ տասներկու տարուց ի վեր
արիւնահոսութիւն ունէր:

<span id="an_5:26">5:26</span> Նա շատ էր տառապել բազմաթիւ բժիշկների
ձեռքից եւ իր ամբողջ ունեցուածքը ծախսել էր, բայց որեւէ օգուտ չէր գտել,
այլ է՛լ աւելի վատացել էր:

<span id="an_5:27">5:27</span> Նա երբ լսեց Յիսուսի մասին, եկաւ ամբոխի
մէջ նրա յետեւից եւ ձեռքը դիպցրեց նրա զգեստին,

<span id="an_5:28">5:28</span> որովհետեւ մտքում խորհում էր. «Եթէ միայն
դիպչեմ նրա զգեստներին, կը բժշկուեմ»:

<span id="an_5:29">5:29</span> Եւ իսկոյն նրա արեան աղբիւրը չորացաւ, եւ
իր մարմնի մէջ զգաց, որ տանջանքներից բժշկուեց:

<span id="an_5:30">5:30</span> Եւ Յիսուս իսկոյն ինքն իր մէջ իմանալով
իրենից դուրս ելած զօրութիւնը, դարձաւ դէպի ամբոխը եւ ասաց. «Ո՞վ դիպաւ իմ
զգեստներին»:

<span id="an_5:31">5:31</span> Եւ աշակերտները նրան ասացին. «Տեսնում ես,
որ ամբոխը նեղում է քեզ, եւ ասում ես, թէ՝ ո՞վ դիպաւ իմ զգեստներին»:

<span id="an_5:32">5:32</span> Եւ նա շուրջն էր նայում՝ տեսնելու, թէ ո՛վ
այդ արեց:

<span id="an_5:33">5:33</span> Եւ այդ կինը, զարհուրած ու դողալով նրա
համար, որ գաղտնի էր արել, - որովհետեւ գիտէր, թէ ինչ կատարուեց իր հետ, -
եկաւ ընկաւ նրա առաջ եւ ամէն ինչ ստուգութեամբ ասաց:

<span id="an_5:34">5:34</span> Եւ Յիսուս նրան ասաց. «Դո՛ւստր, քո հաւատը
քեզ փրկեց, գնա՛ խաղաղութեամբ եւ քո տանջանքներից բժշկուած եղիր»:

<span id="an_5:35">5:35</span> Մինչ Յիսուս այս բանն էր խօսում,
ժողովրդապետի տնից ոմանք եկան եւ ասացին. «Քո դուստրը մեռաւ, էլ ի՞նչ ես
նեղութիւն տալիս Վարդապետին»:

<span id="an_5:36">5:36</span> Իսկ Յիսուս, երբ լսեց ասուած խօսքը,
ժողովրդապետին ասաց. «Մի՛ վախեցիր, այլ միայն հաւատա՛»:

<span id="an_5:37">5:37</span> Եւ ոչ ոքի թոյլ չտուեց իր հետ գնալ, այլ
միայն՝ Պետրոսին, Յակոբոսին եւ նրա եղբօրը՝ Յովհաննէսին:

<span id="an_5:38">5:38</span> Յիսուս ժողովրդապետի տունը եկաւ եւ տեսաւ
մի մեծ ամբոխ, լացուկոծ անողներ եւ աղմուկ-աղաղակ:

<span id="an_5:39">5:39</span> Ապա ներս մտնելով՝ նրանց ասաց. «Ինչո՞ւ էք
խռովուած ու լաց էք լինում. մանուկը մեռած չէ, այլ ննջում է»:

<span id="an_5:40">5:40</span> Սակայն նրանք ծաղրում էին նրան: Իսկ նա,
ամենքին դուրս հանելով, վերցրեց իր հետ մանկան հօրն ու մօրը եւ նրանց, որ
իր հետ էին, եւ մտաւ այնտեղ, ուր պառկած էր մանուկը:

<span id="an_5:41">5:41</span> Եւ բռնելով մանկան ձեռքից՝ ասաց նրան՝
Տալի՛թա, կո՛ւմի, որ նշանակում է՝ աղջի՛կ, դո՛ւ, քե՛զ եմ ասում, վե՛ր կաց:

<span id="an_5:42">5:42</span> Եւ աղջիկը իսկոյն վեր կացաւ ու քայլում էր,
քանի որ մօտ տասներկու տարեկան էր: Եւ ամէնքը մեծապէս զարմացան:

<span id="an_5:43">5:43</span> Իսկ նա նրանց խստիւ պատուիրեց, որ ոչ ոք
այդ բանը չիմանայ. ու ասաց, որ նրան ուտելու բան տան:

<span id="an_6:1">6:1</span> Եւ այնտեղից ելաւ եկաւ իր գաւառը. եւ իր
աշակերտները գնում էին նրա յետեւից:

<span id="an_6:2">6:2</span> Երբ շաբաթ օր եղաւ, սկսեց ժողովարանում
ուսուցանել. եւ շատերը, երբ լսում էին նրան, զարմանում էին նրա
վարդապետութեան վրայ եւ ասում. «Այս բաները որտեղի՞ց են սրան, կամ ի՞նչ է
այս իմաստութիւնը, որ տրուած է սրան, որ սրա ձեռքով այսպիսի զօրաւոր գործեր
կատարուեն:

<span id="an_6:3">6:3</span> Սա հիւսնի տղան եւ Մարիամի որդին չէ՞ միթէ,
Յակոբոսի եւ Յովսէի ու Յուդայի եւ Սիմոնի եղբայրը. եւ սրա քոյրերը այստեղ
մեզ մօտ չե՞ն»: Եւ նրանով գայթակղւում էին:

<span id="an_6:4">6:4</span> Եւ Յիսուս նրանց ասաց. «Մարգարէն յարգուած
անձ է, բայց ոչ իր գաւառում, իր ազգատոհմի եւ իր տան մէջ»:

<span id="an_6:5">6:5</span> Եւ չէր կարողանում այնտեղ որեւէ զօրաւոր գործ
կատարել, այլ քիչ թուով հիւանդների վրայ ձեռք դնելով՝ նրանց բժշկում էր:

<span id="an_6:6">6:6</span> Եւ նա զարմանում էր նրանց անհաւատութեան
վրայ:

<span id="an_6:7">6:7</span> Եւ շրջում էր շրջակայ գիւղերում եւ
ուսուցանում:

<span id="an_6:8">6:8</span> Նա իր մօտ կանչեց Տասներկուսին եւ սկսեց
ուղարկել նրանց երկու-երկու ու պիղծ ոգիների վրայ նրանց իշխանութիւն տուեց:

<span id="an_6:9">6:9</span> Նրանց պատուիրեց, որ ճանապարհի համար
գաւազանից բացի այլ բան չվերցնեն. ո՛չ պարկ, ո՛չ հաց, ո՛չ դրամ գօտիների
մէջ,

<span id="an_6:10">6:10</span> այլ հագնեն հողաթափներ. եւ ասաց. «Աւելորդ
պարեգօտ մի՛ վերցրէք»:

<span id="an_6:11">6:11</span> Եւ ասում էր նրանց. «Ինչ տուն որ մտնէք,
այնտեղ օթեւանեցէ՛ք, մինչեւ որ այնտեղից ելնէք:

<span id="an_6:12">6:12</span> Եւ ուր որ ձեզ չեն ընդունի ու ձեզ չեն լսի,
երբ որ այնտեղից ելնէք, ձեր ոտքերի փոշին թա՛փ տուէք՝ իբրեւ նրանց դէմ
վկայութիւն»:

<span id="an_6:13">6:13</span> Եւ նրանք ելան ու քարոզում էին, որպէսզի
մարդիկ ապաշխարեն:

<span id="an_6:14">6:14</span> Եւ բազում դեւեր էին հանում, բազում
հիւանդների օծում էին իւղով ու նրանց բժշկում:

<span id="an_6:15">6:15</span> Եւ Հերովդէս արքան լսեց այս բաները,
որովհետեւ Յիսուսի անունը յայտնի էր դարձել. եւ նա ասաց. «Յովհաննէս
Մկրտիչը յարութիւն է առել մեռելներից, եւ դրա համար զօրութիւններ են
գործւում նրա միջոցով»:

<span id="an_6:16">6:16</span> Ուրիշներ ասում էին, թէ՝ Եղիան է. իսկ
միւսները, թէ՝ մարգարէ է կամ թէ՝ մարգարէների նման մէկը:

<span id="an_6:17">6:17</span> Երբ Հերովդէսը այս լսեց, ասաց.
«Յովհաննէսը, որի գլուխը կտրեցի ես, սա նա՛ է. մեռելներից յարութիւն է
առել»:

<span id="an_6:18">6:18</span> Արդարեւ, ինքը՝ Հերովդէսն էր մարդ
ուղարկել, ձերբակալել էր Յովհաննէսին, կապել նրան ու բանտարկել՝ իր եղբօր՝
Փիլիպպոսի կնոջ՝ Հերովդիայի պատճառով, քանի որ Հերովդէսը նրան իրեն կին էր
դարձրել,

<span id="an_6:19">6:19</span> եւ քանի որ Յովհաննէսը Հերովդէսին ասում
էր. «Քո եղբօր կնոջը քեզ կին առնելը օրինաւոր չէ»:

<span id="an_6:20">6:20</span> Եւ Հերովդիան ոխ էր պահել նրա դէմ ու
ուզում էր նրան սպանել տալ, բայց չէր կարողանում,

<span id="an_6:21">6:21</span> որովհետեւ Հերովդէսը վախենում էր
Յովհաննէսից, քանի որ նրան գիտէր որպէս արդար եւ սուրբ մարդու, եւ նրան
հովանաւորում էր ու նրան անսալով՝ շատ բաներ էր անում եւ քաղցրութեամբ
լսում էր նրան:

<span id="an_6:22">6:22</span> Սակայն մի յարմար օր եկաւ, երբ Հերովդէսը
իր ծննդեան տարեդարձի ընթրիքն էր տալիս իր նախարարներին, Գալիլիայի
մեծամեծներին եւ հազարապետներին:

<span id="an_6:23">6:23</span> Եւ երբ Հերովդիայի դուստրը ներս մտաւ եւ
սկսեց պարել, դուր եկաւ Հերովդէսին եւ սեղանակիցներին. թագաւորը աղջկան
ասաց. «Ուզի՛ր ինձնից, ինչ որ կամենում ես, եւ քեզ կը տամ»:

<span id="an_6:24">6:24</span> Եւ երդուեց նրան շատ անգամ, թէ՝ դու ինձնից
ինչ էլ որ ուզես, կը տամ քեզ, մինչեւ իսկ իմ թագաւորութեան կէսը:

<span id="an_6:25">6:25</span> Աղջիկը դուրս գնալով իր մօրն ասաց՝ ի՞նչ
ուզեմ: Եւ սա ասաց՝ Յովհաննէս Մկրտչի գլուխը:

<span id="an_6:26">6:26</span> Եւ աղջիկը շտապով վերստին մտնելով թագաւորի
մօտ՝ ասաց. «Ուզում եմ, որ հիմա ինձ տաս սկուտեղի վրայ Յովհաննէս Մկրտչի
գլուխը»:

<span id="an_6:27">6:27</span> Եւ թագաւորը սաստիկ տրտմեց, բայց իր
երդումների եւ հրաւիրեալների պատճառով չուզեց նրան մերժել:

<span id="an_6:28">6:28</span> Եւ թագաւորը իսկոյն դահիճ ուղարկեց ու
հրամայեց բերել Յովհաննէսի գլուխը: Եւ սա գնաց գլխատեց նրան բանտում

<span id="an_6:29">6:29</span> ու նրա գլուխը սկուտեղով բերեց եւ տուեց
աղջկան, եւ աղջիկը տարաւ տուեց իր մօրը:

<span id="an_6:30">6:30</span> Երբ Յովհաննէսի աշակերտները լսեցին, եկան
վերցրին մարմինը եւ դրեցին գերեզմանի մէջ:

<span id="an_6:31">6:31</span> Առաքեալները հաւաքուեցին Յիսուսի մօտ ու
նրան պատմեցին այն ամէնը, ինչ որ արել էին եւ ուսուցանել:

<span id="an_6:32">6:32</span> Եւ Յիսուս նրանց ասաց. «Եկէ՛ք դուք առանձին
մի ամայի տեղ ու մի քիչ հանգստացէ՛ք». որովհետեւ եկող-գնացողները շատ էին.
եւ հաց ուտելու անգամ ժամանակ չունէին:

<span id="an_6:33">6:33</span> Եւ նաւակով գնացին մի ամայի տեղ՝ առանձին:

<span id="an_6:34">6:34</span> Սակայն մարդիկ տեսան նրանց, որ գնում էին,
եւ շատերը ճանաչեցին նրանց ու բոլոր քաղաքներից հետիոտն, խուռներամ այնտեղ
վազեցին եւ մօտեցան նրանց:

<span id="an_6:35">6:35</span> Եւ նա նաւակից դուրս ելնելով՝ մեծ ամբոխ
տեսաւ ու գթաց նրանց, որովհետեւ նման էին ոչխարների, որոնք հովիւ չունեն.
եւ սկսեց նրանց ուսուցանել շատ բաներ:

<span id="an_6:36">6:36</span> Երբ շատ ժամեր անցան, աշակերտները,
մօտենալով, ասացին. «Սա ամայի տեղ է, մինչ օրը դեռ չի վերջացել,

<span id="an_6:37">6:37</span> արձակի՛ր այս ժողովրդին, որպէսզի գնան
շրջակայքի ագարակներում եւ գիւղերում իրենց համար ուտելիք գնեն, որովհետեւ
այստեղ ուտելու բան չունեն»:

<span id="an_6:38">6:38</span> Նա պատասխանեց նրանց եւ ասաց. «Դո՛ւք նրանց
ուտելիք տուէք»: Ասացին նրան. «Գնանք գնե՞նք երկու հարիւր դահեկանի հաց եւ
նրանց տանք ուտելու»:

<span id="an_6:39">6:39</span> Ասաց նրանց. «Քանի՞ նկանակ ունէք, գնացէք
տեսէ՛ք»: Երբ իմացան, նրան ասացին. «Հինգ նկանակ եւ երկու ձուկ»:

<span id="an_6:40">6:40</span> Եւ նա հրամայեց խումբ-խումբ նստեցնել նրանց
դալար խոտի վրայ:

<span id="an_6:41">6:41</span> Եւ դաս-դաս նստեցին, տեղ-տեղ՝ հարիւր,
տեղ-տեղ՝ յիսուն:

<span id="an_6:42">6:42</span> Եւ նա վերցնելով հինգ նկանակը եւ երկու
ձկները՝ նայեց դէպի երկինք, օրհնեց, մանրեց նկանակները եւ տուեց
աշակերտներին, որպէսզի դնեն նրանց առաջ: Եւ երկու ձկներն էլ բաժանեց
բոլորին:

<span id="an_6:43">6:43</span> Կերան եւ յագեցան

<span id="an_6:44">6:44</span> եւ տասներկու սակառ լիքը կտորտանքները
վերցրին, ինչպէս նաեւ՝ ձկներից:

<span id="an_6:45">6:45</span> Եւ նրանք որ կերան, մօտ հինգ հազար հոգի
էին:

<span id="an_6:46">6:46</span> Իսկոյն եւեթ Յիսուս շտապեցրեց
աշակերտներին, որ նաւակ մտնեն եւ իրենից առաջ գնան հանդիպակաց կողմը՝ դէպի
Բեթսայիդա, մինչեւ ինքը ժողովրդին արձակէր:

<span id="an_6:47">6:47</span> Եւ բաժանուելով նրանցից՝ լեռ բարձրացաւ
աղօթք անելու:

<span id="an_6:48">6:48</span> Երբ երեկոյ եղաւ, նաւակը ծովի մէջտեղում
էր, իսկ ինքը՝ ցամաքի վրայ:

<span id="an_6:49">6:49</span> Եւ տեսաւ նրանց, որ հողմակոծ էին լինում
թիավարելիս, որովհետեւ քամին նրանց հակառակ կողմից էր. գիշերուայ ուշ ժամին
նա գալիս էր նրանց մօտ՝ ծովի վրայ քայլելով, եւ ուզում էր նրանցից առաջ
անցնել գնալ:

<span id="an_6:50">6:50</span> Երբ նրանք տեսան, որ քայլում է ծովի վրայ,
կարծեցին, թէ մի ուրուական է, եւ աղաղակ բարձրացրին,

<span id="an_6:51">6:51</span> որովհետեւ ամէնքը տեսան նրան եւ
խռովուեցին: Եւ նա իսկոյն խօսեց նրանց հետ ու ասաց. «Քաջալերուեցէ՛ք, ե՛ս
եմ, մի՛ վախեցէք»:

<span id="an_6:52">6:52</span> Եւ նա նաւակ բարձրացաւ նրանց մօտ, եւ քամին
դադարեց: Եւ նրանք առաւել եւս ապշել էին իրենց մտքում ու սաստիկ զարմանում
էին,

<span id="an_6:53">6:53</span> քանի որ մտքները բթացած լինելով՝ չէին
հասկացել նաեւ այն, ինչ վերաբերում էր հացի բազմացմանը:

<span id="an_6:54">6:54</span> Երբ դիմացի կողմն անցան, Գեննեսարէթի
ցամաքը ելան:

<span id="an_6:55">6:55</span> Եւ երբ նաւակից դուրս ելան, տեղի մարդիկ
իսկոյն եւեթ նրան ճանաչեցին:

<span id="an_6:56">6:56</span> Եւ ամբողջ գաւառում այս ու այն կողմ
վազելով՝ սկսեցին մահիճներով հիւանդներ բերել այնտեղ, ուր լսում էին, թէ նա
գտնւում է:

<span id="an_6:57">6:57</span> Եւ ուր որ մտնում էր՝ գիւղեր, քաղաքներ թէ
ագարակներ, հրապարակներում դնում էին ախտերով տառապողներին եւ աղաչում
նրան, որ գոնէ իր զգեստի քղանցքներին դիպչեն: Եւ ովքեր մի անգամ դիպան,
բժշկուեցին:

<span id="an_7:1">7:1</span> Եւ նրա մօտ հաւաքուեցին փարիսեցիներն ու
օրէնսգէտներից ոմանք, որոնք եկել էին Երուսաղէմից:

<span id="an_7:2">7:2</span> Նրանք տեսնելով, որ նրա աշակերտներից ոմանք
անմաքուր ձեռքերով, այսինքն՝ անլուայ հաց էին ուտում, բամբասեցին,

<span id="an_7:3">7:3</span> որովհետեւ փարիսեցիները եւ բոլոր հրեաները,
եթէ ձեռքները մի լաւ չլուանան, հաց չեն ուտում, քանի որ հների աւանդութիւնը
պահում են:

<span id="an_7:4">7:4</span> Նաեւ՝ շուկայից տուն մտնելով՝ եթէ նախ
չլուացուեն, չեն ուտում: Եւ ուրիշ շատ բաներ էլ կան, որ աւանդաբար պահում
են. ինչպէս՝ բաժակների, սափորների, պղնձէ ամանների ու մահիճների
լուացումներ:

<span id="an_7:5">7:5</span> Ահա ինչու փարիսեցիները եւ օրէնսգէտները հարց
տուեցին նրան. «Ինչո՞ւ քո աշակերտները նախնիների աւանդութեան համաձայն չեն
շարժւում, այլ անմաքուր ձեռքերով են հաց ուտում»:

<span id="an_7:6">7:6</span> Նա պատասխանեց եւ ասաց նրանց. «Եսային լաւ
մարգարէացաւ ձեր՝ կեղծաւորներիդ մասին՝ ասելով. «Այս ժողովուրդը ինձ
շրթներո՛վ է մեծարում, բայց նրանց սրտերը ինձնից հեռու են.

<span id="an_7:7">7:7</span> ի զուր են ինձ պաշտում. ուսուցանում են
վարդապետութիւններ, որ մարդկանց պատուիրածներն են»:

<span id="an_7:8">7:8</span> Աստծու պատուիրանը թողած՝ մարդկանց
աւանդութիւնն էք պահում»:

<span id="an_7:9">7:9</span> Ապա աւելացրեց. «Աստծու պատուիրանը լաւ էք
անարգում, որպէսզի ձե՛ր աւանդութիւնը հաստատէք.

<span id="an_7:10">7:10</span> որովհետեւ Մովսէսն ասում է. «Պատուի՛ր քո
հօրն ու մօրը. եւ ով որ չարախօսի իր հօր կամ մօր մասին, մահուամբ թող
պատժուի»:

<span id="an_7:11">7:11</span> Իսկ դուք ասում էք. «Եթէ մէկը հօրը կամ
մօրն ասի. ՚Ինչ ինձնից պիտի օգտուես, Կորբան է՚, (այսինքն՝ Աստծուն տալու
ընծայ),

<span id="an_7:12">7:12</span> դրանով իսկ այլեւս թոյլ չէք տալիս, որ նա
իր հօր կամ մօր համար որեւէ բան անի,

<span id="an_7:13">7:13</span> եւ այդպէս անարգում էք Աստծու խօսքը նոյն
աւանդութեամբ, որ դուք փոխանցում էք միմեանց: Եւ սրա նման ուրիշ շատ բաներ
էք անում»:

<span id="an_7:14">7:14</span> Եւ նա ամբողջ ժողովրդին իր մօտ կանչելով՝
ասաց նրանց. «Ամէնքդ ինձ լսեցէ՛ք եւ իմացէ՛ք.

<span id="an_7:15">7:15</span> չկայ որեւէ բան, որ մարդու մէջ դրսից
մտնելով կարողանայ նրան պղծել. այլ այն, ինչ ելնում է նրանից, ա՛յն է, որ
պղծում է մարդուն:

<span id="an_7:16">7:16</span> Ով ականջներ ունի լսելու, թող լսի»:

<span id="an_7:17">7:17</span> Եւ երբ ամբոխից բաժանուելով տուն մտաւ,
աշակերտները այդ առակի մասին նրան հարցրին:

<span id="an_7:18">7:18</span> Եւ նրանց ասաց. «Դո՞ւք էլ այդպէս անմիտ էք,
չէ՞ք իմանում, թէ ամէն բան, որ դրսից մարդու մէջ է մտնում, չի կարող նրան
պղծել,

<span id="an_7:19">7:19</span> որովհետեւ ոչ թէ նրա սիրտն է մտնում, այլ՝
որովայնը եւ դուրս է ելնում ու մաքրում բոլոր կերածները»:

<span id="an_7:20">7:20</span> Եւ ասում էր. «Ինչ որ մարդուց դուրս է
գալիս, ա՛յն է, որ պղծում է մարդուն,

<span id="an_7:21">7:21</span> որովհետեւ ներսից, մարդկանց սրտից են
ելնում չար խորհուրդները՝ շնութիւն, պոռնկութիւն,

<span id="an_7:22">7:22</span> գողութիւն, սպանութիւն, ագահութիւն,
չարութիւն, նենգութիւն, գիջութիւն, չար նախանձ, հայհոյանք,
ամբարտաւանութիւն, անզգամութիւն:

<span id="an_7:23">7:23</span> Այս բոլոր չարիքները ներսից են ելնում եւ
պղծում մարդուն»:

<span id="an_7:24">7:24</span> Եւ այնտեղից վեր կացաւ եկաւ Տիւրոսի ու
Սիդոնի սահմանները. եւ մի տուն մտնելով՝ չէր ուզում, որ որեւէ մէկն իմանայ
իր այնտեղ լինելը, սակայն չկարողացաւ թաքնուած մնալ:

<span id="an_7:25">7:25</span> Նրա մասին լսեց մի կին, որի դուստրը
տառապում էր պիղծ ոգուց. սա եկաւ ընկաւ նրա ոտքերը:

<span id="an_7:26">7:26</span> Այս կինը հեթանոս էր, փիւնիկ-ասորի ազգից.
աղաչում էր նրան, որ իր աղջկանից դեւը հանի:

<span id="an_7:27">7:27</span> Եւ Յիսուս նրան ասաց. «Թո՛յլ տուր, որ նախ
մանուկները կշտանան, քանի որ լաւ չէ մանուկների հացը առնել եւ շների առաջ
գցել»:

<span id="an_7:28">7:28</span> Կինը պատասխանեց եւ ասաց. «Տէ՛ր, շներն էլ
մանուկների սեղանի փշրանքներից են կերակրւում»:

<span id="an_7:29">7:29</span> Եւ նա ասաց նրան. «Այդ խօսքիդ համար գնա՛,
դեւը քո աղջկանից դուրս ելաւ»:

<span id="an_7:30">7:30</span> Կինը գնաց իր տունը եւ դեւին ելած գտաւ,
իսկ աղջկան՝ պառկած մահճի վրայ:

<span id="an_7:31">7:31</span> Եւ դարձեալ դուրս ելնելով Տիւրոսի եւ
Սիդոնի սահմաններից, եկաւ Գալիլիայի ծովեզրը, Դեկապոլսի սահմաններից ներս:

<span id="an_7:32">7:32</span> Նրա առաջ բերեցին մի խուլ ու համր մարդ եւ
աղաչեցին, որ իր ձեռքը դնի նրա վրայ:

<span id="an_7:33">7:33</span> Եւ Յիսուս նրան ամբոխից մի կողմ տանելով՝
իր մատները դրեց նրա ականջների մէջ եւ այնտեղ թքեց. ապա բռնեց նրա լեզուից.

<span id="an_7:34">7:34</span> դէպի երկինք նայեց, հոգոց հանեց եւ ասաց՝
Եփփաթա, որ նշանակում է՝ բացուի՛ր:

<span id="an_7:35">7:35</span> Եւ իսկոյն նրա լսողութիւնը բացուեց, եւ
լեզուի կապանքներն ընկան, եւ խօսում էր ուղիղ:

<span id="an_7:36">7:36</span> Եւ նա նրանց պատուիրեց, որ ոչ ոքի չասեն.
բայց ինչքան էլ նա պատուիրում էր նրանց, նրանք է՛լ աւելի էին տարածում:

<span id="an_7:37">7:37</span> Եւ աւելի ու աւելի էին զարմանում եւ ասում.
«Սա ամէն ինչ լաւ արեց, որովհետեւ խուլերին լսել է տալիս եւ համրերին՝
խօսել»:

<span id="an_8:1">8:1</span> Այդ օրերին ժողովուրդը դարձեալ շատ էր, եւ
ուտելու բան չունէին: Յիսուս կանչեց իր աշակերտներին եւ ասաց նրանց.

<span id="an_8:2">8:2</span> «Սիրտս ցաւում է այս ժողովրդի համար,
որովհետեւ արդէն երեք օր է, որ ինձ մօտ են. եւ բան չունեն, որ ուտեն:

<span id="an_8:3">8:3</span> Եթէ նրանց իրենց տներն արձակեմ քաղցած,
ճանապարհին ուշագնաց կը լինեն, որովհետեւ նրանցից ոմանք հեռուներից են
եկել»:

<span id="an_8:4">8:4</span> Աշակերտները նրան պատասխանեցին եւ ասացին.
«Որտեղի՞ց կարող ես նրանց հացով կշտացնել այս ամայի վայրում»:

<span id="an_8:5">8:5</span> Եւ նա հարցրեց նրանց. «Քանի՞ նկանակ հաց
ունէք»: Եւ նրանք ասացին՝ եօթը:

<span id="an_8:6">8:6</span> Եւ նա հրամայեց ժողովրդին նստել գետնի վրայ.
եւ վերցնելով եօթը նկանակները՝ գոհութիւն յայտնեց Աստծուն, կտրեց եւ տուեց
աշակերտներին, որ դնեն ժողովրդի առաջ. եւ նրանք հացը ժողովրդի առաջ դրեցին:

<span id="an_8:7">8:7</span> Եւ քիչ թուով ձկներ էլ ունէին. եւ նա այդ եւս
օրհնեց ու հրամայեց նրանց առաջ դնել:

<span id="an_8:8">8:8</span> Կերան եւ կշտացան եւ եօթը զամբիւղ աւելացած
կտորտանքներ վերցրին:

<span id="an_8:9">8:9</span> Եւ նրանք, որ կերան, մօտ չորս հազար հոգի
էին. եւ նրանց արձակեց:

<span id="an_8:10">8:10</span> Եւ իսկոյն աշակերտների հետ նաւակ մտնելով՝
եկաւ Դաղմանունայի կողմերը:

<span id="an_8:11">8:11</span> Եկան փարիսեցիները եւ սկսեցին վիճել նրա
հետ եւ նրան փորձելով՝ երկնքից նշան էին ուզում նրանից:

<span id="an_8:12">8:12</span> Եւ նա իր հոգում զայրացաւ եւ ասաց. «Ինչո՞ւ
է այս սերունդը նշան ուզում. ճշմարիտ եմ ասում ձեզ, որ այս սերնդին նշան չի
տրուի»:

<span id="an_8:13">8:13</span> Թողեց նրանց, նորից նաւակ մտաւ եւ գնաց
ծովի միւս կողմը:

<span id="an_8:14">8:14</span> Եւ աշակերտները մոռացան հաց վերցնել.
սակայն միայն մէկ նկանակ ունէին իրենց նաւակի մէջ:

<span id="an_8:15">8:15</span> Եւ նա պատուիրեց նրանց ու ասաց. «Զգո՛յշ
եղէք փարիսեցիների խմորից եւ հերովդէսականների խմորից»:

<span id="an_8:16">8:16</span> Իսկ նրանք իրենց մէջ խորհում էին եւ ասում՝
հաց չունենք:

<span id="an_8:17">8:17</span> Յիսուս իմացաւ նրանց խորհուրդը եւ նրանց
ասաց. «Թերահաւատնե՛ր, ինչո՞ւ էք ձեր սրտերում խորհում, թէ հաց չունէք. դեռ
չէ՞ք հասկանում եւ չէ՞ք յիշում. ապշութի՞ւնն է ձեր մտքերը պատել:

<span id="an_8:18">8:18</span> Աչքեր ունէք եւ չէ՞ք տեսնում, ականջներ
ունէք եւ չէ՞ք լսում եւ դեռ չէ՞ք հասկանում ու չէ՞ք յիշում.

<span id="an_8:19">8:19</span> երբ հինգ նկանակը բաժանեցի հինգ հազար
հոգու, կտորտանքներով լի քանի՞ սակառ վերցրիք»: Եւ նրան պատասխանեցին՝
տասներկու:

<span id="an_8:20">8:20</span> «Եւ երբ եօթը նկանակը չորս հազար հոգու
բաժանեցի, կտորտանքների քանի՞ զամբիւղ լիքը վերցրիք»: Եւ նրանք
պատասխանեցին՝ եօթը:

<span id="an_8:21">8:21</span> Եւ նա նրանց ասաց. «Ապա ուրեմն ինչպէ՞ս չէք
հասկանում»:

<span id="an_8:22">8:22</span> Եկան Բեթսայիդա. եւ նրա առաջ բերեցին մի
կոյրի ու աղաչում էին, որ դիպչի նրան:

<span id="an_8:23">8:23</span> Եւ նա բռնելով կոյրի ձեռքից՝ գիւղից դուրս
հանեց. նրա աչքերը թքով թրջեց եւ ձեռքը նրա վրայ դրեց. եւ հարցնում էր
կոյրին, թէ բան տեսնո՞ւմ է:

<span id="an_8:24">8:24</span> Նա բացեց աչքերը եւ ասաց. «Տեսնում եմ
մարդկանց, որ շրջում են ինչպէս ծառեր»:

<span id="an_8:25">8:25</span> Նա կրկին ձեռքերը դրեց նրա աչքերի վրայ.
կոյրը իր աչքերը բացեց եւ տեսնում էր. բժշկուեց եւ ամէն ինչ յստակ տեսնում
էր:

<span id="an_8:26">8:26</span> Նրան իր տունն արձակեց եւ ասաց. «Գիւղ մի՛
մտիր, այլ գնա՛ քո տունը, իսկ երբ գիւղ մտնես, գիւղում ոչ ոքի չասես»:

<span id="an_8:27">8:27</span> Եւ Յիսուս իր աշակերտների հետ միասին ելաւ
գնաց Փիլիպպեան Կեսարիայի գիւղերը. եւ ճանապարհին աշակերտներին հարցնում էր
եւ ասում. «Մարդիկ ի՞նչ են ասում իմ մասին՝ ո՞վ եմ ես»:

<span id="an_8:28">8:28</span> Նրանք պատասխան տուեցին եւ ասացին.
«Յովհաննէս Մկրտիչը, եւ ոմանք՝ Եղիան, իսկ ուրիշներ՝ մարգարէներից մէկը»:

<span id="an_8:29">8:29</span> Նրանց ասաց. «Իսկ դուք ի՞նչ էք ասում իմ
մասին՝ ո՞վ եմ ես»: Պետրոսը պատասխան տուեց եւ ասաց նրան. «Դու Քրիստոսն
ես»:

<span id="an_8:30">8:30</span> Եւ նա խստիւ պատուիրեց նրանց, որ իր մասին
մարդու բան չասեն:

<span id="an_8:31">8:31</span> Եւ սկսեց ուսուցանել աշակերտներին, թէ
մարդու Որդին պէտք է բազում չարչարանքներ կրի, անարգուի երէցներից ու
քահանայապետներից եւ օրէնսգէտներից, մեռնի եւ երրորդ օրը յարութիւն առնի:

<span id="an_8:32">8:32</span> Եւ այս խօսքը ասաց բացայայտօրէն. եւ
Պետրոսը նրան մի կողմ տանելով՝ սկսեց յանդիմանել նրան:

<span id="an_8:33">8:33</span> Իսկ նա դարձաւ տեսաւ աշակերտներին, սաստեց
Պետրոսին ու ասաց. «Ետե՛ւս գնա, սատանա՛յ, որովհետեւ դու Աստծո՛ւ բաները
չես խորհում, այլ՝ մարդկանցը»:

<span id="an_8:34">8:34</span> Եւ նա իր մօտ կանչելով ժողովրդին,
աշակերտների հետ միասին, ասաց նրանց. «Եթէ մէկը կամենում է գալ իմ յետեւից,
թող ուրանայ իր անձը, թող վերցնի իր խաչը եւ գայ իմ յետեւից,

<span id="an_8:35">8:35</span> որովհետեւ ով կամենում է ազատել իր անձը,
այն պիտի կորցնի. իսկ ով կորցնի իր անձը Աւետարանի համար, պիտի ազատի այն:

<span id="an_8:36">8:36</span> Ի՞նչ օգուտ է մարդուն, եթէ ամբողջ աշխարհը
շահի, բայց իր անձը կորցնի.

<span id="an_8:37">8:37</span> որովհետեւ մարդ ի՞նչ ունի տալու իր անձի
փոխարէն:

<span id="an_8:38">8:38</span> Ով որ ամօթ համարի ինձ եւ իմ խօսքերը այս
շնացող եւ մեղաւոր ազգի մէջ, մարդու Որդին էլ նրան պիտի ամաչեցնի, երբ գայ
փառքովն իր Հօր եւ սուրբ հրեշտակների»:

<span id="an_8:39">8:39</span> Եւ նրանց ասաց. «Ճշմարիտ եմ ասում ձեզ, թէ
նրանցից, որ այստեղ են, կան ոմանք, որոնք մահ չպիտի ճաշակեն, մինչեւ որ
տեսնեն Աստծու արքայութիւնը՝ զօրութեամբ եկած»:

<span id="an_9:1">9:1</span> Վեց օր յետոյ Յիսուս իր հետ վերցրեց
Պետրոսին, Յակոբոսին եւ Յովհաննէսին ու առանձին նրանց հանեց մի բարձր լերան
վրայ եւ նրանց առաջ պայծառակերպուեց:

<span id="an_9:2">9:2</span> Եւ նրա զգեստները փայլուն, խիստ սպիտակ
դարձան, այնպէս որ երկրի վրայ ոչ մի լուացք անող չի կարող այդքան
սպիտակեցնել:

<span id="an_9:3">9:3</span> Եւ նրանց երեւաց Եղիան՝ Մովսէսի հետ մէկտեղ,
ու նրանք խօսում էին Յիսուսի հետ:

<span id="an_9:4">9:4</span> Պետրոսը Յիսուսին ասաց. «Ռաբբի՛, լաւ է, որ
մենք այստեղ լինենք եւ երեք տաղաւարներ շինենք, մէկը՝ քեզ, մէկը՝ Մովսէսի
եւ մէկն էլ՝ Եղիայի համար»:

<span id="an_9:5">9:5</span> Սակայն չգիտէր, թէ ինչ էր խօսում, որովհետեւ
զարհուրած էին:

<span id="an_9:6">9:6</span> Եւ մի ամպ նրանց վրայ հովանի եղաւ. ամպից մի
ձայն եկաւ, որ ասում էր. «Դա՛ է իմ սիրելի Որդին, դրա՛ն լսեցէք»:

<span id="an_9:7">9:7</span> Եւ յանկարծակի այս ու այն կողմ նայելով՝
այլեւս ոչ մի տեղ ոչ ոքի չտեսան, այլ միայն Յիսուսին՝ իրենց հետ:

<span id="an_9:8">9:8</span> Եւ մինչ լեռնից իջնում էին, նա պատուիրեց
նրանց, որ իրենց տեսածը մարդու չպատմեն, մինչեւ որ մարդու Որդին մեռելներից
յարութիւն առնի:

<span id="an_9:9">9:9</span> Նրանք այս խօսքը իրենց մտքում պահում էին եւ
միմեանց հարցնում էին, թէ ի՛նչ է մեռելներից յարութիւն առնելը:

<span id="an_9:10">9:10</span> Ապա հարցրին նրան ու ասացին. «Այն ի՞նչ է,
որ օրէնսգէտներն ասում են, թէ նախ Եղիան պէտք է գայ»:

<span id="an_9:11">9:11</span> Նա պատասխանեց նրանց եւ ասաց. «Եղիան նախ
պիտի գայ եւ ամէն բան կարգի պիտի դնի. իսկ ինչո՞ւ մարդու Որդու մասին
գրուած է, որ շատ չարչարանքներ պիտի կրի ու անարգուի:

<span id="an_9:12">9:12</span> Բայց ես ասում եմ ձեզ, որ Եղիան եկաւ, եւ
նրան արեցին, ինչ որ կամեցան, ինչպէս որ գրուած է նրա մասին»:

<span id="an_9:13">9:13</span> Եւ աշակերտների մօտ գալով՝ նրանց շուրջը
տեսաւ մեծ բազմութիւն եւ օրէնսգէտներ, որոնք վիճում էին նրանց հետ:

<span id="an_9:14">9:14</span> Եւ իսկոյն ամբողջ ժողովուրդը, երբ տեսաւ
նրան, զարմացաւ եւ, ընդառաջ վազելով, ողջոյն էր տալիս նրան:

<span id="an_9:15">9:15</span> Յիսուս աշակերտներին հարցրեց. «Ինչի՞ մասին
էիք վիճում նրանց հետ»:

<span id="an_9:16">9:16</span> Ժողովրդի միջից մէկը պատասխանեց եւ ասաց.
«Վարդապե՛տ, քեզ մօտ բերեցի որդուս, որին մի համր չար ոգի բռնել է.

<span id="an_9:17">9:17</span> եւ ուր պատահում է, նրան գետին է զարկում.
փրփրում է, ատամներն է կրճտացնում եւ ապա չորանում մնում է: Քո
աշակերտներին ասացի, որ հանեն, բայց չկարողացան հանել այն»:

<span id="an_9:18">9:18</span> Նա պատասխանեց նրանց եւ ասաց. «Ո՛վ անհաւատ
սերունդ, մինչեւ ե՞րբ ձեզ հետ պիտի լինեմ, մինչեւ ե՞րբ ձեզ պիտի
հանդուրժեմ. բերէ՛ք նրան ինձ մօտ»:

<span id="an_9:19">9:19</span> Եւ նրան բերեցին իր մօտ: Երբ չար ոգին նրան
տեսաւ, իսկոյն ուժգին ցնցեց տղային, որը, գետին ընկնելով, թաւալւում էր ու
փրփրում:

<span id="an_9:20">9:20</span> Յիսուս հարցրեց նրա հօրը եւ ասաց. «Ինչքա՞ն
ժամանակ է անցել այն օրուանից, ինչ այդ նրան պատահել է»: Եւ նա ասաց.
«Մանկութիւնից:

<span id="an_9:21">9:21</span> Շատ անգամ չար ոգին կրակի եւ ջրի մէջ է
նետում նրան, որ կործանի. արդ, եթէ մի կերպ կարող ես, օգնի՛ր մեզ, Տէ՛ր,
գթալով մեզ»:

<span id="an_9:22">9:22</span> Եւ Յիսուս նրան ասաց. «Ասացիր՝ եթէ կարող
ես. ամէն ինչ հնարաւոր է նրա համար, ով հաւատում է»:

<span id="an_9:23">9:23</span> Երեխայի հայրը իսկոյն աղաղակեց եւ ասաց.
«Հաւատում եմ, օգնի՛ր իմ անհաւատութեանը»:

<span id="an_9:24">9:24</span> Երբ Յիսուս տեսաւ, որ ժողովուրդը իրար վրայ
է հաւաքւում, սաստեց պիղծ ոգուն եւ ասաց. «Դո՛ւ, հա՛մր եւ խո՛ւլ ոգի, ես
հրամայում եմ քեզ, դո՛ւրս ելիր նրանից եւ այլեւս չմտնես դրա մէջ»:

<span id="an_9:25">9:25</span> Եւ չար ոգին ճչաց, ուժգին ցնցեց նրան ու
դուրս ելաւ. եւ պատանին մեռելի պէս եղաւ, այն աստիճան, որ շատերը ասացին,
թէ մեռաւ:

<span id="an_9:26">9:26</span> Յիսուս բռնեց նրա ձեռքից, բարձրացրեց նրան,
եւ նա ոտքի կանգնեց:

<span id="an_9:27">9:27</span> Եւ երբ Յիսուս տուն մտաւ, աշակերտները,
առանձին, հարցրին նրան. «Ինչո՞ւ մենք չկարողացանք հանել դրան»:

<span id="an_9:28">9:28</span> Եւ նա նրանց ասաց. «Այդ տեսակը ուրիշ բանով
չի ելնի, եթէ ոչ ծոմապահութեամբ ու աղօթքով»:

<span id="an_9:29">9:29</span> Այնտեղից ելնելով՝ նրանք անցնում էին
Գալիլիայի միջով, եւ Յիսուս չէր կամենում, որ որեւէ մէկն իմանայ,

<span id="an_9:30">9:30</span> քանի որ իր աշակերտներին ուսուցանում էր եւ
նրանց ասում. «Մարդու Որդին մատնուելու է մարդկանց ձեռքը, նրանք պիտի
սպանեն նրան. եւ երբ նա սպանուի, երրորդ օրը յարութիւն պիտի առնի»:

<span id="an_9:31">9:31</span> Բայց նրանք չէին հասկանում այդ խօսքը եւ
վախենում էին նրան հարցնել:

<span id="an_9:32">9:32</span> Եկաւ Կափառնայում եւ, երբ տուն մտաւ,
աշակերտներին հարցրեց. «Ճանապարհին իրար հետ ինչի՞ մասին էիք վիճում»:

<span id="an_9:33">9:33</span> Եւ նրանք լուռ էին մնում, որովհետեւ
ճանապարհին իրար հետ վիճում էին, թէ ո՛վ է մեծը:

<span id="an_9:34">9:34</span> Եւ երբ նստեց, կանչեց Տասներկուսին ու
նրանց ասաց. «Եթէ մէկն ուզում է առաջին լինել, բոլորից վերջինը եւ բոլորի
սպասաւորը պիտի լինի»:

<span id="an_9:35">9:35</span> Եւ մի մանուկ վերցնելով՝ կանգնեցրեց նրանց
մէջ եւ նրան իր գիրկն առնելով՝ նրանց ասաց.

<span id="an_9:36">9:36</span> «Ով այսպիսի մանուկներից մէկին ընդունում է
իմ անունով, ինձ է ընդունում, եւ ով ինձ է ընդունում, ոչ թէ ինձ է
ընդունում, այլ նրան, ով ինձ ուղարկեց»:

<span id="an_9:37">9:37</span> Յովհաննէսը պատասխանեց եւ ասաց.
«Վարդապե՛տ, տեսանք մէկին, որը քո անունով դեւեր էր հանում, բայց մեզ հետ
չէր շրջում, եւ արգելեցինք նրան»:

<span id="an_9:38">9:38</span> Եւ նա ասաց. «Արգելք մի՛ եղէք նրան,
որովհետեւ չկայ մէկը, որ իմ անունով զօրաւոր գործեր անի ու կարողանայ ինձ
հայհոյել.

<span id="an_9:39">9:39</span> քանզի ով մեզ հակառակ չէ, նա մեր կողմն է:

<span id="an_9:40">9:40</span> Եւ ով որ ձեզ մի բաժակ ջուր խմեցնի յանուն
այն բանի, որ դուք Քրիստոսինն էք, ճշմարիտ եմ ասում ձեզ, իր վարձը չպիտի
կորցնի»:

<span id="an_9:41">9:41</span> «Եւ ով որ ինձ հաւատացող այս փոքրիկներից
մէկին գայթակղեցնի, նրա համար աւելի լաւ կը լինէր, եթէ նրա պարանոցից
կախուած լինէր էշի մի երկանաքար, եւ ծով գցուէր:

<span id="an_9:42">9:42</span> Եւ եթէ քեզ գայթակղեցնում է քո ձեռքը,
կտրիր դէ՛ն գցիր քեզնից, որովհետեւ քեզ համար աւելի լաւ է խեղուած մտնել
յաւիտենական կեանքը, քան թէ երկու ձեռք ունենալ ու գնալ գեհեն, անշէջ կրակի
մէջ:

<span id="an_9:43">9:43</span> Եւ եթէ քո ոտքն է գայթակղեցնում քեզ,
կտրի՛ր, քեզնից դէ՛ն գցիր այն. լաւ է, որ դու կաղ մտնես յաւիտենական
կեանքը, քան թէ երկու ոտք ունենաս ու գեհեն ընկնես:

<span id="an_9:44">9:44</span> Եւ եթէ քո աչքն է գայթակղեցնում քեզ, քաշիր
հանի՛ր այն. լաւ է, որ դու մէկ աչքով մտնես Աստծու արքայութիւնը, քան թէ
երկու աչք ունենաս ու ընկնես գեհեն,

<span id="an_9:45">9:45</span> ուր նրանց որդը չի մեռնում, եւ կրակը չի
հանգչում,

<span id="an_9:46">9:46</span> որովհետեւ ամէն ինչ կրակով պիտի աղուի:

<span id="an_9:47">9:47</span> Աղը լաւ բան է. բայց եթէ աղը անհամանայ,
ինչո՞վ պիտի համեմուի. արդ, դուք ձեր մէ՛ջ ունեցէք աղը եւ իրար հետ
խաղաղութեա՛մբ ապրեցէք»:

<span id="an_10:1">10:1</span> Յիսուս այնտեղից վեր կացաւ եկաւ Հրէաստանի
սահմանները, Յորդանանի միւս կողմը. եւ ժողովուրդը դարձեալ գնում խռնւում էր
նրա շուրջը, եւ նա, ինչպէս սովոր էր, նորից ուսուցանում էր նրանց:

<span id="an_10:2">10:2</span> Իսկ փարիսեցիները մօտեցան եւ նրան
փորձելով՝ հարց տուին ու ասացին. «Օրինաւո՞ր է, որ մարդ իր կնոջն արձակի»:

<span id="an_10:3">10:3</span> Նա պատասխան տուեց նրանց եւ ասաց. «Մովսէսը
ձեզ ի՞նչ պատուիրեց»:

<span id="an_10:4">10:4</span> Եւ նրանք ասացին. «Մովսէսը հրաման տուեց
արձակելու թուղթ գրել եւ արձակել»:

<span id="an_10:5">10:5</span> Յիսուս պատասխանեց եւ ասաց նրանց. «Ձեր
խստասրտութեան պատճառով գրեց այդ պատուիրանը,

<span id="an_10:6">10:6</span> մինչդեռ արարչագործութեան սկզբից Աստուած
արու եւ էգ ստեղծեց նրանց»:

<span id="an_10:7">10:7</span> Եւ ասաց. «Դրա համար տղամարդը պիտի թողնի
իր հօրն ու մօրը եւ պիտի գնայ իր կնոջ յետեւից:

<span id="an_10:8">10:8</span> Եւ երկուսը մի մարմին պիտի լինեն, եւ
այլեւս երկու չեն, այլ՝ մէկ մարմին:

<span id="an_10:9">10:9</span> Արդ, ինչ որ Աստուած միացրեց, մարդը թող
չբաժանի»:

<span id="an_10:10">10:10</span> Եւ աշակերտները տան մէջ դարձեալ նոյնը
հարցրին նրան:

<span id="an_10:11">10:11</span> Եւ նրանց ասաց. «Եթէ մի մարդ արձակի իր
կնոջը եւ ուրիշին առնի, շնութիւն արած կը լինի:

<span id="an_10:12">10:12</span> Եւ մի կին եթէ թողնի իր ամուսնուն եւ
ուրիշ մարդու կին լինի, շնութիւն արած կը լինի»:

<span id="an_10:13">10:13</span> Եւ նրան մանուկներ էին բերում, որպէսզի
ձեռքը դնի նրանց վրայ: Իսկ աշակերտները յանդիմանում էին նրանց, ովքեր
բերում էին:

<span id="an_10:14">10:14</span> Երբ Յիսուս այս տեսաւ, բարկանալով սաստեց
նրանց եւ ասաց. «Թո՛յլ տուէք այդ մանուկներին գալ ինձ մօտ եւ արգելք մի՛
եղէք նրանց, որովհետեւ Աստծու արքայութիւնը այդպիսիներինն է:

<span id="an_10:15">10:15</span> Ճշմարիտ եմ ասում ձեզ, ով Աստծու
արքայութիւնը չընդունի որպէս մանուկ, նրա մէջ չի մտնելու»:

<span id="an_10:16">10:16</span> Եւ նա վերցնելով նրանց իր գիրկը՝ նրանց
վրայ ձեռքը դրեց եւ օրհնեց նրանց:

<span id="an_10:17">10:17</span> Երբ նա այնտեղից ճանապարհ ընկաւ, ահա
մեծահարուստ մէկը առաջ վազելով ծնկի իջաւ, հարցրեց նրան ու ասաց. «Բարի՛
Վարդապետ, ի՞նչ պէտք է անեմ, որ յաւիտենական կեանքը ժառանգեմ»:

<span id="an_10:18">10:18</span> Եւ Յիսուս նրան ասաց. «Ինչո՞ւ ես ինձ
բարի կոչում. բարի չէ ոչ ոք, այլ միայն՝ Աստուած:

<span id="an_10:19">10:19</span> Պատուիրանները գիտես. մի՛ շնանար, մի՛
սպանիր, մի՛ գողանար, սուտ մի՛ վկայիրպատուի՛ր քո հօրն ու մօրը»:

<span id="an_10:20">10:20</span> Նա պատասխանեց եւ ասաց նրան. «Վարդապե՛տ,
այդ բոլորը իմ մանկութիւնից ի վեր արել եմ. արդ, ի՞նչ եմ պակաս թողել»:

<span id="an_10:21">10:21</span> Եւ Յիսուս նրան նայելով՝ սիրեց նրան եւ
ասաց. «Քեզ մէ՛կ բան է պակասում. եթէ կամենում ես կատարեալ լինել, գնա
վաճառի՛ր ինչ որ ունես ու աղքատների՛ն տուր եւ երկնքում գանձեր կ՚ունենաս.
եւ վերցրո՛ւ խաչդ եւ արի՛ իմ յետեւից»:

<span id="an_10:22">10:22</span> Եւ մարդը այդ խօսքի վրայ խոժոռուած՝ գնաց
տրտում, որովհետեւ շատ հարուստ էր:

<span id="an_10:23">10:23</span> Եւ Յիսուս այս կողմ, այն կողմ նայելով՝
ասաց իր աշակերտներին. «Ինչքա՜ն դժուարին է Աստծու արքայութիւն մտնել նրանց
համար, որ հարստութիւն ունեն»:

<span id="an_10:24">10:24</span> Եւ աշակերտները զարմացած էին նրա խօսքերի
վրայ. իսկ Յիսուս դարձեալ պատասխանեց նրանց եւ ասաց. «Զաւակնե՛րս, ինչքա՜ն
դժուար է Աստծու արքայութիւն մտնել նրանց համար, որ իրենց յոյսը դրել են
հարստութեան վրայ:

<span id="an_10:25">10:25</span> Աւելի հեշտ է, որ պարանը ասեղի ծակից
անցնի, քան թէ մի մեծահարուստ Աստծու արքայութիւնը մտնի»:

<span id="an_10:26">10:26</span> Եւ աշակերտները առաւել եւս էին զարմանում
ու միմեանց ասում. «Ապա ուրեմն ո՞վ կարող է փրկուել»:

<span id="an_10:27">10:27</span> Նայելով նրանց՝ Յիսուս ասաց. «Մարդկանց
համար այդ անհնար է, բայց ո՛չ Աստծու համար»:

<span id="an_10:28">10:28</span> Պետրոսն սկսեց նրան ասել. «Ահաւասիկ մենք
թողել ենք ամէն բան եւ եկել ենք քո յետեւից»:

<span id="an_10:29">10:29</span> Յիսուս պատասխանեց եւ ասաց. «Ճշմարիտ եմ
ասում ձեզ, չկայ մէկը, որ թողած լինի տուն, կամ եղբայրներ, կամ քոյրեր, կամ
հայր, կամ մայր, կամ որդիներ, կամ ագարակներ ինձ համար կամ Աւետարանի համար
եւ այժմ,

<span id="an_10:30">10:30</span> այս ժամանակի մէջ հարիւրապատիկը չստանայ՝
տներ եւ եղբայրներ եւ քոյրեր եւ մայրեր եւ որդիներ եւ ագարակներ՝
հալածանքներ կրելով հանդերձ, եւ այն աշխարհում, որ գալու է՝ յաւիտենական
կեանք:

<span id="an_10:31">10:31</span> Սակայն շատեր, որ առաջին են, պիտի լինեն
վերջին, իսկ վերջիններ՝ առաջին»:

<span id="an_10:32">10:32</span> Եւ Երուսաղէմ ելնելու ճանապարհի վրայ
էին. Յիսուս աշակերտներից աւելի առաջ էր գնում. իսկ նրանք, որ նրա յետեւից
էին գնում, զարմացած էին ու վախենում էին: Եւ նա նորից վերցնելով
Տասներկուսին՝ առանձին, սկսեց ասել նրանց, թէ ինչ բաներ պիտի պատահեն իրեն:

<span id="an_10:33">10:33</span> «Ահա ելնում ենք Երուսաղէմ. եւ մարդու
Որդին պիտի մատնուի քահանայապետներին ու օրէնսգէտներին, եւ նրան մահուան
պիտի դատապարտեն ու հեթանոսներին պիտի յանձնեն.

<span id="an_10:34">10:34</span> նրան պիտի ծաղրեն. նրան պիտի ծեծեն ու
նրա վրայ պիտի թքեն. եւ պիտի սպանեն. եւ երրորդ օրը նա յարութիւն պիտի
առնի»:

<span id="an_10:35">10:35</span> Զեբեդէոսի որդիները՝ Յակոբոսը եւ
Յովհաննէսը, գնացին նրա մօտ եւ ասացին նրան. «Վարդապե՛տ, ինչ որ քեզնից
պիտի խնդրենք, կամենում ենք, որ անես մեզ համար»:

<span id="an_10:36">10:36</span> Եւ նա նրանց ասաց. «Ի՞նչ էք կամենում
ինձնից, որ անեմ ձեզ համար»:

<span id="an_10:37">10:37</span> Եւ նրանք ասացին նրան. «Շնո՛րհ արա մեզ,
որ նստենք մէկս՝ քո աջում եւ միւսս՝ ձախում, քո փառքի մէջ»:

<span id="an_10:38">10:38</span> Յիսուս պատասխանեց նրանց եւ ասաց. «Չէք
իմանում, թէ ինչ էք խնդրում. կարո՞ղ էք խմել այն բաժակը, որ ես խմելու եմ,
կամ մկրտուել այն մկրտութեամբ, որով ես մկրտուելու եմ»:

<span id="an_10:39">10:39</span> Եւ նրանք ասացին նրան. «Կարող ենք»: Եւ
Յիսուս նրանց ասաց. «Այն բաժակը, որ ես խմելու եմ, կը խմէք, եւ այն
մկրտութիւնը, որով ես մկրտուելու եմ, նրանով կը մկրտուէք,

<span id="an_10:40">10:40</span> բայց իմ աջում եւ ձախում նստեցնելը ես
չէ, որ պիտի տամ, այլ տրուելու է նրանց, որոնց համար պատրաստուած է»:

<span id="an_10:41">10:41</span> Այդ լսելով՝ տասը առաքեալները սկսեցին
բարկանալ Յակոբոսի եւ Յովհաննէսի վրայ:

<span id="an_10:42">10:42</span> Յիսուս նրանց իր մօտ կանչեց եւ ասաց.
«Գիտէք, որ հեթանոսների մէջ իշխանաւորներ համարուածները տիրում են նրանց.
եւ նրանց մեծամեծներն իշխում են նրանց վրայ.

<span id="an_10:43">10:43</span> ձեր մէջ այդպէս չպէտք է լինի. այլ ձեզնից
ով կամենայ մեծ լինել, թող լինի ձեր սպասաւորը.

<span id="an_10:44">10:44</span> եւ ձեզնից ով կամենայ առաջին լինել,
բոլորին ծառայ թող լինի.

<span id="an_10:45">10:45</span> որովհետեւ մարդու Որդին էլ չեկաւ
ծառայութիւն ընդունելու, այլ՝ ծառայելու եւ տալու իր անձը որպէս փրկանք
շատերի փոխարէն»:

<span id="an_10:46">10:46</span> Եւ եկան Երիքով: Եւ մինչ նա Երիքովից
դուրս էր գալիս իր աշակերտներով եւ բազում ժողովրդով, Տիմէի որդին՝ կոյր
Բարտիմէոսը, նստել մուրում էր ճանապարհի եզրին:

<span id="an_10:47">10:47</span> Երբ լսեց, թէ անցնողը Յիսուս Նազովրեցին
է, սկսեց աղաղակել եւ ասել. «Դաւթի՛ Որդի, Յիսո՛ւս, ողորմի՛ր ինձ»:

<span id="an_10:48">10:48</span> Եւ շատերը նրան սաստում էին, որ լռի, իսկ
նա առաւել եւս աղաղակում էր. «Դաւթի՛ Որդի, ողորմի՛ր ինձ»:

<span id="an_10:49">10:49</span> Յիսուս կանգնեց եւ հրամայեց, որ նրան
կանչեն: Կոյրին կանչեցին եւ նրան ասացին. «Քաջալերուի՛ր, վե՛ր կաց, կանչում
է քեզ»:

<span id="an_10:50">10:50</span> Եւ նա, դէն գցելով իր զգեստները, վեր
կացաւ եկաւ Յիսուսի մօտ:

<span id="an_10:51">10:51</span> Յիսուս նրան ասաց. «Ի՞նչ ես ուզում, որ
քեզ անեմ»: Կոյրը նրան ասաց. «Վարդապե՛տ, աչքերս թող բացուեն»:

<span id="an_10:52">10:52</span> Եւ Յիսուս նրան ասաց. «Գնա՛, քո հաւատը
քեզ փրկեց»: Եւ իսկոյն նրա աչքերը բացուեցին, եւ ճանապարհին գնում էր նրա
յետեւից:

<span id="an_11:1">11:1</span> Երբ մօտեցան Երուսաղէմին, Բեթփագէին եւ
Բեթանիային, Ձիթենեաց լերան մօտ, նա ուղարկեց աշակերտներից երկուսին եւ
նրանց ասաց.

<span id="an_11:2">11:2</span> «Դուք գնացէ՛ք այդ գիւղը, որ ձեր դիմացն է.
եւ հէնց որ այնտեղ մտնէք, կը գտնէք մի կապուած աւանակ, որի վրայ ոչ մի մարդ
արարած չի նստել. արձակեցէ՛ք այն եւ բերէ՛ք:

<span id="an_11:3">11:3</span> Եւ եթէ մէկը ձեզ ասի. «Այդ աւանակը ինչո՞ւ
էք արձակում», կ՚ասէք. «Տիրոջը պէտք է». եւ նա իսկոյն դրան այստեղ
կ՚ուղարկի»:

<span id="an_11:4">11:4</span> Գնացին եւ գտան աւանակը՝ կապուած դռան մօտ,
դրսում, փողոցի մէջ, եւ այն արձակեցին:

<span id="an_11:5">11:5</span> Եւ այնտեղ կանգնածներից ոմանք ասացին
նրանց. «Ի՞նչ էք անում, ինչո՞ւ էք այդ աւանակն արձակում»:

<span id="an_11:6">11:6</span> Եւ նրանք նրանց ասացին, ինչպէս Յիսուս ասել
էր. ու նրանց թոյլ տուին:

<span id="an_11:7">11:7</span> Աւանակը բերեցին Յիսուսի մօտ. եւ դրա վրայ
զգեստներ գցեցին, եւ Յիսուս նստեց դրա վրայ:

<span id="an_11:8">11:8</span> Եւ շատեր իրենց զգեստները փռում էին
ճանապարհին. եւ ուրիշներ ծառերից ճիւղեր էին կտրում ու գցում ճանապարհի
վրայ:

<span id="an_11:9">11:9</span> Եւ նրանք, որ առաջից ու յետեւից էին գնում,
աղաղակում էին եւ ասում. «Ովսաննա՜ Բարձրեալին, օրհնեա՜լ լինի նա, որ գալիս
է Տիրոջ անունով.

<span id="an_11:10">11:10</span> օրհնեա՜լ լինի մեր հօր՝ Դաւթի
թագաւորութիւնը, որ գալիս է: Խաղաղութի՜ւն՝ երկնքում եւ փա՜ռք՝
բարձունքներում»:

<span id="an_11:11">11:11</span> Եւ Յիսուս մտաւ Երուսաղէմ, գնաց տաճար ու
նայեց իր շուրջը, ամէն ինչի վրայ. եւ որովհետեւ երեկոյի ժամ էր, բարձրացաւ
Բեթանիա՝ Տասներկուսի հետ միասին:

<span id="an_11:12">11:12</span> Յաջորդ օրը, մինչ Բեթանիայից դուրս էին
գալիս, Յիսուս քաղցած էր:

<span id="an_11:13">11:13</span> Եւ հեռուից մի տերեւալից թզենի տեսնելով՝
եկաւ, որ թերեւս նրա վրայ մի բան գտնի. եւ երբ նրան մօտեցաւ, ոչինչ չգտաւ,
այլ միայն՝ տերեւ, որովհետեւ տակաւին թզի ժամանակը չէր:

<span id="an_11:14">11:14</span> Յիսուս խօսքը թզենուն ուղղեց եւ ասաց.
«Էլ քեզնից ոչ ոք պտուղ չուտի յաւիտեան»: Եւ նրա աշակերտները լսում էին:

<span id="an_11:15">11:15</span> Եկան Երուսաղէմ. եւ Յիսուս տաճար
մտնելով՝ սկսեց դուրս հանել տաճարում գտնուող վաճառողներին ու գնորդներին
եւ լումայափոխների սեղանները ցրեց ու աղաւնեվաճառների աթոռները շուռ տուեց.

<span id="an_11:16">11:16</span> եւ չէր թողնում, որ որեւէ մէկը տաճարի
միջով նոյնիսկ որեւէ բան անցկացնի:

<span id="an_11:17">11:17</span> Եւ ուսուցանում էր նրանց ու ասում.
«Գրուած է՝ իմ տունը բոլոր ազգերի համար աղօթքի տուն է կոչուելու, իսկ դուք
այն դարձրել էք աւազակների որջեր»:

<span id="an_11:18">11:18</span> Քահանայապետներն ու օրէնսգէտները լսեցին
այս եւ մի միջոց էին փնտռում, թէ ինչպէս կորստեան մատնեն նրան, բայց
վախենում էին նրանից, որովհետեւ ամբողջ ժողովուրդը զարմացած էր նրա
ուսուցման վրայ:

<span id="an_11:19">11:19</span> Երբ երեկոյ եղաւ, քաղաքից դուրս ելան:

<span id="an_11:20">11:20</span> Յաջորդ օրը, առաւօտեան, մինչ նոյն
ճանապարհից էին անցնում, թզենին արմատից չորացած տեսան:

<span id="an_11:21">11:21</span> Պետրոսը յիշեց եւ ասաց նրան. «Ռաբբի՛,
ահաւասիկ թզենին, որին անիծեցիր, չորացել է»:

<span id="an_11:22">11:22</span> Յիսուս պատասխանեց եւ ասաց նրան. «Եթէ
Աստծու հանդէպ հաւատ ունենաք,

<span id="an_11:23">11:23</span> ճշմարիտ եմ ասում ձեզ, ով որ այս լերանն
ասի՝ ե՛լ եւ ծո՛վն ընկիր, եւ իր սրտում չկասկածի, այլ հաւատայ, թէ ինչ որ
ասում է, կը լինի, նա ինչ էլ ասի, կը կատարուի:

<span id="an_11:24">11:24</span> Դրա համար ասում եմ ձեզ. ամէն ինչ, որ
աղօթք անելով խնդրէք եւ հաւատաք, թէ կը ստանաք, կը տրուի ձեզ:

<span id="an_11:25">11:25</span> Եւ երբ աղօթքի կանգնէք, թէ մէկի դէմ մի
բան ունէք, ներեցէ՛ք, որպէսզի ձեր Հայրն էլ, որ երկնքում է, ների ձեզ ձեր
յանցանքները»:

<span id="an_11:26">11:26</span> Դարձեալ Երուսաղէմ եկան. եւ մինչ նա
այնտեղ, տաճարում շրջում էր, նրա մօտ եկան քահանայապետները, օրէնսգէտները
եւ ծերերը

<span id="an_11:27">11:27</span> ու ասացին նրան. «Ի՞նչ իշխանութեամբ ես
դու այդ անում, եւ ո՞վ տուեց քեզ այդ իշխանութիւնը»:

<span id="an_11:28">11:28</span> Յիսուս պատասխան տուեց եւ ասաց նրանց.
«Ես էլ ձե՛զ մի բան հարցնեմ, պատասխանեցէ՛ք ինձ, եւ ես ձեզ կ՚ասեմ, թէ ինչ
իշխանութեամբ եմ այս անում:

<span id="an_11:29">11:29</span> Յովհաննէսի մկրտութիւնը երկնքի՞ց էր,
թէ՞՝ մարդկանցից. պատասխանեցէ՛ք ինձ»:

<span id="an_11:30">11:30</span> Նրանք իրար միջեւ խորհում էին ու ասում.
«Եթէ ասենք՝ երկնքից, մեզ կ՚ասի՝ իսկ ինչո՞ւ նրան չհաւատացիք.

<span id="an_11:31">11:31</span> իսկ եթէ ասենք՝ մարդկանցից, ժողովրդից
ենք վախենում». որովհետեւ բոլորը գիտէին, թէ Յովհաննէսը մարգարէ էր:

<span id="an_11:32">11:32</span> Պատասխան տուեցին եւ Յիսուսին ասացին՝
չգիտենք. եւ Յիսուս նրանց պատասխանեց ու ասաց. «Ես էլ ձե՛զ չեմ ասի, թէ ինչ
իշխանութեամբ եմ այս անում»:

<span id="an_12:1">12:1</span> Եւ սկսեց նրանց հետ առակներով խօսել եւ
ասել. «Մի մարդ այգի տնկեց եւ նրա շուրջը ցանկապատ քաշեց, հնձանի փոս փորեց
եւ աշտարակ շինեց. ու այն յանձնեց մշակներին եւ գնաց ուրիշ երկիր:

<span id="an_12:2">12:2</span> Երբ ժամանակը հասաւ, մշակների մօտ մի ծառայ
ուղարկեց, որ այդ մշակներից վերցնի այգու պտղից:

<span id="an_12:3">12:3</span> Եւ մշակները նրան բռնելով՝ ծեծեցին ու
ձեռնունայն արձակեցին:

<span id="an_12:4">12:4</span> Դարձեալ նա մի ուրիշ ծառայ ուղարկեց, եւ
նրա էլ գլխին հարուածեցին եւ անարգելով արձակեցին:

<span id="an_12:5">12:5</span> Եւ վերստին մէկ ուրիշին ուղարկեց. սրան էլ՝
սպանեցին. եւ ուրիշ շատերին ուղարկեց. ոմանց ծեծում էին, ոմանց՝ սպանում:

<span id="an_12:6">12:6</span> Դեռեւս նա մի սիրելի որդի ունէր. վերջում
նրան ուղարկեց նրանց մօտ՝ ասելով. «Թերեւս իմ այս որդուց ամաչեն»:

<span id="an_12:7">12:7</span> Իսկ մշակները երբ տեսան, որ նա գալիս է,
իրար ասացին. «Ժառանգը սա է, եկէք սպանենք սրան, եւ ժառանգութիւնը մերը թող
լինի»:

<span id="an_12:8">12:8</span> Եւ բռնելով նրան՝ սպանեցին ու հանեցին
գցեցին այգուց դուրս:

<span id="an_12:9">12:9</span> Արդ, այգու տէրը ի՞նչ կ՚անի. կը գայ եւ կը
սպանի մշակներին ու այգին ուրիշների ձեռքը կը յանձնի:

<span id="an_12:10">12:10</span> Դուք չէ՞ք կարդացել Գրքի այն խօսքը, թէ՝
«Այն քարը, որ կառուցողները անարգեցին, նա՛ եղաւ անկիւնաքար»:

<span id="an_12:11">12:11</span> Տիրոջ կողմից եղաւ այս, եւ մեր աչքին
սքանչելի է»:

<span id="an_12:12">12:12</span> Եւ նրանք միջոց էին փնտռում՝ նրան
ձերբակալելու, բայց ժողովրդից վախեցան, որովհետեւ հասկացան, թէ նա առակը
իրենց մասին ասաց: Եւ թողեցին նրան ու գնացին:

<span id="an_12:13">12:13</span> Եւ նրա մօտ ուղարկեցին փարիսեցիներից եւ
հերովդէսականներից ոմանց, որպէսզի նրան խօսքով որսան:

<span id="an_12:14">12:14</span> Եւ նրանք եկան ու նենգութեամբ հարց էին
տալիս եւ ասում. «Վարդապե՛տ, գիտենք, որ դու ճշմարտասէր ես եւ չես քաշւում
ոչ ոքից, որովհետեւ մարդկանց աչառութիւն չես անում, այլ ճշմարտութեամբ
Աստծու ճանապարհն ես ուսուցանում. արդ, ասա՛ մեզ, օրինաւո՞ր է հարկ տալ
կայսրին, թէ՞ ոչ. տա՞նք, թէ՞ չտանք»:

<span id="an_12:15">12:15</span> Յիսուս իմացաւ նրանց կեղծաւորութիւնը եւ
ասաց. «Ինչո՞ւ էք ինձ փորձում, կեղծաւորնե՛ր. ինձ մի դահեկա՛ն բերէք, որ
տեսնեմ»:

<span id="an_12:16">12:16</span> Եւ նրանք բերեցին: Եւ նրանց ասաց. «Ո՞ւմն
է այս պատկերը կամ գիրը»: Եւ նրանք ասացին նրան՝ կայսրինը:

<span id="an_12:17">12:17</span> Յիսուս պատասխան տուեց եւ ասաց նրանց.
«Գնացէ՛ք, տուէ՛ք կայսրինը՝ կայսեր եւ Աստծունը՝ Աստծուն»: Եւ զարմացան նրա
վրայ:

<span id="an_12:18">12:18</span> Նրա մօտ եկան սադուկեցիները, որոնք ասում
են, թէ՝ յարութիւն չկայ. հարց էին տալիս եւ ասում.

<span id="an_12:19">12:19</span> «Վարդապե՛տ, Մովսէսը մեզ համար գրել է.
«Եթէ մէկի եղբայրը մեռնի եւ կին թողնի, բայց որդի չթողնի, թող նրա եղբայրը
առնի նրա կնոջը եւ իր եղբօր համար զաւակ հասցնի»:

<span id="an_12:20">12:20</span> Արդ, մեզ մօտ եօթը եղբայրներ կային.
առաջինը կին առաւ եւ մեռաւ ու զաւակ չթողեց.

<span id="an_12:21">12:21</span> եւ երկրորդը նոյն կնոջն առաւ ու մեռաւ.
եւ նա էլ զաւակ չթողեց: Նոյն ձեւով նաեւ երրորդը առաւ նոյն կնոջը:

<span id="an_12:22">12:22</span> Եւ եօթն էլ զաւակ չթողեցին. ամենքից
յետոյ մեռաւ նաեւ կինը:

<span id="an_12:23">12:23</span> Արդ, յարութեան ժամանակ, երբ յարութիւն
առնեն, նրանցից ո՞ւմ կինը կը լինի. քանի որ եօթն էլ նրան կին առան»:

<span id="an_12:24">12:24</span> Յիսուս պատասխան տուեց եւ ասաց նրանց.
«Հէնց դրա համար չէ՞, որ մոլորուած էք. քանի որ չգիտէք Գրքերը եւ ոչ էլ՝
Աստծու զօրութիւնը.

<span id="an_12:25">12:25</span> որովհետեւ, երբ մեռելներից յարութիւն
առնեն, ո՛չ տղամարդիկ կին կ՚առնեն եւ ո՛չ էլ կանայք մարդու կը գնան, այլ կը
լինեն հրեշտակների նման, որ երկնքում են:

<span id="an_12:26">12:26</span> Իսկ գալով մեռելներին, թէ յարութիւն են
առնում, դուք չէ՞ք կարդացել Մովսէսի գրքում, մորենու դրուագում, թէ ինչպէս
Աստուած ասաց նրան. «Ե՛ս եմ, - ասում է, - Աբրահամի Աստուածը, Իսահակի
Աստուածը եւ Յակոբի Աստուածը»:

<span id="an_12:27">12:27</span> Իսկ Աստուած մեռելների Աստուածը չէ, այլ՝
ողջերի. ուստի, դուք խիստ մոլորուած էք»:

<span id="an_12:28">12:28</span> Օրէնսգէտներից մէկը, մօտենալով, լսում էր
նրանց, մինչ վիճում էին. երբ նա տեսաւ, թէ Յիսուս նրանց պատասխանը լաւ
տուեց, հարցրեց նրան եւ ասաց. «Ո՞ր պատուիրանն է առաջինը»:

<span id="an_12:29">12:29</span> Եւ Յիսուս ասաց նրան. «Ամենից առաջինն է՝
«Լսի՛ր, Իսրայէ՛լ, մեր Տէր Աստուածը միակ Տէրն է.

<span id="an_12:30">12:30</span> եւ դու պիտի սիրես քո Տէր Աստծուն քո
ամբողջ սրտով, քո ամբողջ հոգով, քո ամբողջ մտքով եւ քո ամբողջ զօրութեամբ».
սա՛ է առաջին պատուիրանը:

<span id="an_12:31">12:31</span> Եւ երկրորդը նման է սրան. «Դու պիտի
սիրես քո ընկերոջը քո անձի պէս». չկայ ուրիշ պատուիրան աւելի մեծ, քան
սրանք»:

<span id="an_12:32">12:32</span> Եւ օրէնսգէտը նրան ասաց. «Լաւ է,
Վարդապե՛տ, ճշմարտութեամբ ասացիր, թէ Աստուած մէկ է, եւ բացի նրանից, ուրիշ
Աստուած չկայ.

<span id="an_12:33">12:33</span> եւ նրան ամբողջ սրտով, ամբողջ
զօրութեամբ, ամբողջ մտքով սիրելը, ինչպէս եւ ընկերոջն իր անձի պէս սիրելը
առաւել է, քան ողջակէզները եւ զոհերը»:

<span id="an_12:34">12:34</span> Եւ Յիսուս տեսնելով, թէ նա իմաստութեամբ
պատասխան տուեց, նրան ասաց. «Հեռու չես Աստծու արքայութիւնից»: Եւ այլեւս
ոչ ոք չէր համարձակւում նրան բան հարցնել:

<span id="an_12:35">12:35</span> Մինչ Յիսուս ուսուցանում էր տաճարում,
հարց տուեց ժողովրդին ու ասաց. «Ինչպէ՞ս են ասում օրէնսգէտները, թէ Քրիստոս
Դաւթի Որդի է,

<span id="an_12:36">12:36</span> մինչ Դաւիթն ինքը Սուրբ Հոգով ասում է.
«Տէրն իմ Տիրոջն ասաց. նստի՛ր իմ աջում, մինչեւ որ քո թշնամիներին քո
ոտքերի համար պատուանդան դնեմ»:

<span id="an_12:37">12:37</span> Արդ, եթէ Դաւիթն ինքն իսկ նրան Տէր է
կոչում, ինչպէ՞ս նրա Որդին կը լինի»: Եւ շատ ժողովուրդ նրան լսում էր
սիրով:

<span id="an_12:38">12:38</span> Եւ սովորեցնելով՝ նա իր ուսուցման
ընթացքում ասում էր. «Զգո՛յշ եղէք այդ օրէնսգէտներից, որ ուզում են աչքի
զարնող զգեստներով ման գալ, հրապարակներում յարգանքի ողջոյններ որոնել,

<span id="an_12:39">12:39</span> ժողովարաններում՝ առաջին աթոռները եւ
ընթրիքների ժամանակ՝ պատուոյ տեղերը:

<span id="an_12:40">12:40</span> Նրանք ուտում են այրիների տները,
ցուցադրաբար երկարացնում են աղօթքները, որպէսզի աւելի խիստ դատաստան
ընդունեն»:

<span id="an_12:41">12:41</span> Յիսուս կանգնած էր գանձանակի դիմաց.
դիտում էր, թէ ինչպէս ժողովուրդը պղինձ դրամ է գցում գանձանակի մէջ: Եւ շատ
մեծահարուստներ շատ բան գցեցին:

<span id="an_12:42">12:42</span> Մի այրի կին եկաւ եւ երկու լումայ գցեց,
որ մի գրոշ է:

<span id="an_12:43">12:43</span> Եւ Յիսուս իր մօտ կանչելով իր
աշակերտներին՝ նրանց ասաց. «Ճշմարիտ եմ ասում ձեզ, որ այդ չքաւոր այրին
աւելի շատ գցեց, քան գանձանակի մէջ միւս բոլոր դրամ գցողները,

<span id="an_12:44">12:44</span> քանի որ ամէնքը իրենց աւելորդից գցեցին,
իսկ նա, իր չքաւորութիւնից, գցեց ամէն ինչ, որ ունէր՝ իր ամբողջ ապրուստը»:

<span id="an_13:1">13:1</span> Երբ նա տաճարից դուրս էր գալիս, իր
աշակերտներից մէկը նրան ասաց. «Վարդապե՛տ, տե՛ս ինչպիսի՜ քարեր են սրանք,
եւ ինչպիսի՜ շինուածք»:

<span id="an_13:2">13:2</span> Յիսուս նրան պատասխան տուեց եւ ասաց.
«Տեսնո՞ւմ ես այդ բոլոր շինութիւնները. ճշմարիտ եմ ասում ձեզ, որ դրանց
քարը քարի վրայ չպիտի թողնուի, որ չքանդուի»:

<span id="an_13:3">13:3</span> Եւ մինչ նստած էր նա Ձիթենեաց լերան վրայ,
տաճարի դիմաց, Պետրոսն ու Յակոբոսը եւ Յովհաննէսն ու Անդրէասը, առանձին,
հարցրին նրան.

<span id="an_13:4">13:4</span> «Ասա՛ մեզ, ե՞րբ պիտի լինի այդ, եւ ի՞նչ կը
լինի նշանը, երբ կատարուելու լինի այդ բոլորը»:

<span id="an_13:5">13:5</span> Յիսուս պատասխանեց եւ ասաց նրանց. «Զգո՛յշ
կացէք, ոչ ոք ձեզ չխաբի,

<span id="an_13:6">13:6</span> որովհետեւ շատեր պիտի գան իմ անունով եւ
պիտի ասեն՝ ե՛ս եմ Քրիստոսը, եւ շատերին պիտի մոլորեցնեն:

<span id="an_13:7">13:7</span> Սակայն երբ լսէք պատերազմների ձայներ կամ
պատերազմների լուրեր, չխռովուէք, որովհետեւ այդ պէտք է որ լինի, բայց դեռ
աշխարհի վախճանը չէ:

<span id="an_13:8">13:8</span> Ազգ ազգի դէմ պիտի ելնի եւ թագաւորութիւն՝
թագաւորութեան դէմ, եւ տեղ-տեղ երկրաշարժներ պիտի լինեն, սով եւ համաճարակ
ու խռովութիւններ. բայց այդ բոլորը սկիզբն է երկանց:

<span id="an_13:9">13:9</span> Եւ դեռ ձեզ էլ պիտի մատնեն ատեանների, եւ
ժողովարանների մէջ պիտի տանջուէք. եւ ինձ համար կուսակալների ու
թագաւորների առաջ պիտի կանգնէք՝ ի վկայութիւն նրանց:

<span id="an_13:10">13:10</span> Բայց նախ պէտք է, որ Աւետարանը քարոզուի
բոլոր հեթանոսների մէջ:

<span id="an_13:11">13:11</span> Եւ երբ ձեզ տանեն յանձնելու, առաջուց հոգ
մի՛ արէք եւ մի՛ մտածէք, թէ ինչ պիտի խօսէք, այլ, ինչ որ ձեզ տրուի այդ
նոյն ժամին, ա՛յն խօսեցէք, որովհետեւ դո՛ւք չէ, որ պիտի խօսէք, այլ՝ Սուրբ
Հոգին:

<span id="an_13:12">13:12</span> Եղբայրն իր եղբօրը մահուան պիտի մատնի,
եւ հայրը՝ որդուն. եւ որդիները հայրերի դէմ պիտի ելնեն ու պիտի սպանեն
նրանց:

<span id="an_13:13">13:13</span> Եւ իմ անուան համար բոլորից պիտի ատուէք.
բայց ով որ մինչեւ վերջ համբերի, նա կը փրկուի»:

<span id="an_13:14">13:14</span> «Եւ երբ տեսնէք սարսափելի պղծութիւնը՝
տեղ գտած այնտեղ, ուր չպէտք է լինէր (ով կարդում է, թող իմանայ), այն
ժամանակ նրանք, որ Հրէաստանում են, լեռները թող փախչեն.

<span id="an_13:15">13:15</span> եւ ով տանիքի վրայ է, թող չիջնի եւ տուն
չմտնի՝ այնտեղից բան վերցնելու.

<span id="an_13:16">13:16</span> եւ ով արտի մէջ է, թող ետ չդառնայ՝ իր
զգեստները վերցնելու:

<span id="an_13:17">13:17</span> Բայց վա՜յ յղիներին եւ ստնտուներին այն
օրերին:

<span id="an_13:18">13:18</span> Աղօթեցէ՛ք, որ ձմեռ ժամանակ չլինի դա:

<span id="an_13:19">13:19</span> Այդ օրերը պիտի լինեն օրեր այնպիսի
նեղութիւնների, որոնց նմանը չի եղել երբեք արարչագործութեան սկզբից մինչեւ
այժմ եւ չի էլ լինի:

<span id="an_13:20">13:20</span> Եւ եթէ Աստուած այդ օրերը իր ընտրեալների
համար չկարճէր, ոչ մի մարդ չէր ազատուի. բայց նա իր ընտրեալների պատճառով,
- որոնց ընտրեց, - կարճեց այդ օրերը:

<span id="an_13:21">13:21</span> Այն ժամանակ եթէ մէկը ձեզ ասի, թէ՝ «Ահա՛
այստեղ է Քրիստոսը կամ այնտեղ», չհաւատաք.

<span id="an_13:22">13:22</span> որովհետեւ սուտ քրիստոսներ եւ սուտ
մարգարէներ պիտի ելնեն եւ նշաններ ու զարմանալի գործեր պիտի ցոյց տան՝
մոլորեցնելու նպատակով, եթէ հնար լինի, նոյնիսկ ընտրեալներին:

<span id="an_13:23">13:23</span> Բայց դուք զգո՛յշ եղէք. ահա առաջուց ձեզ
ամէն ինչ ասացի»:

<span id="an_13:24">13:24</span> «Բայց այդ օրերին, այդ նեղութիւնից
յետոյ, արեգակը պիտի խաւարի, եւ լուսինն իր լոյսը չպիտի տայ:

<span id="an_13:25">13:25</span> Եւ աստղերը երկնքից վայր պիտի թափուեն,
եւ երկնքում զօրութիւնները պիտի շարժուեն:

<span id="an_13:26">13:26</span> Եւ այն ժամանակ պիտի տեսնեն մարդու
Որդուն՝ եկած ամպերի վրայով՝ զօրութեամբ եւ բազում փառքով:

<span id="an_13:27">13:27</span> Եւ այն ժամանակ պիտի ուղարկի իր
հրեշտակներին ու պիտի հաւաքի իր ընտրեալներին չորս կողմերից, երկրի ծագերից
մինչեւ երկնքի ծագերը»:

<span id="an_13:28">13:28</span> «Բայց դուք այդ թզենո՛ւց սովորեցէք
առակը. հէնց որ նրա ոստերը կակղեն, եւ նրա վրայ տերեւ դուրս գայ, իմանում
էք, որ ամառը մօտ է.

<span id="an_13:29">13:29</span> նոյնպէս եւ դուք. երբ այս բոլորը
կատարուած տեսնէք, իմացէ՛ք, որ նա մօտ է, դռների առջեւ:

<span id="an_13:30">13:30</span> Ճշմարիտ եմ ասում ձեզ, որ չի անցնի այս
սերունդը, մինչեւ որ այս բոլորը կատարուեն:

<span id="an_13:31">13:31</span> Երկինք ու երկիր կ՚անցնեն, բայց իմ
խօսքերը չեն անցնի»:

<span id="an_13:32">13:32</span> «Սակայն այդ օրուայ եւ ժամի մասին ոչ ոք
չգիտէ. ո՛չ հրեշտակները երկնքում եւ ո՛չ էլ՝ Որդին, այլ միայն՝ Հայրը:

<span id="an_13:33">13:33</span> Զգո՛յշ եղէք, հսկեցէ՛ք ու աղօթեցէ՛ք,
քանի որ չգիտէք, թէ ե՛րբ է ժամանակը.

<span id="an_13:34">13:34</span> ինչպէս հեռու երկիր գնացած մի մարդ, որ
կը թողնի իր տունը եւ իր ծառաներին իշխանութիւն կը տայ եւ իւրաքանչիւրին՝
իր գործը, եւ դռնապանին կը պատուիրի, որ արթուն լինի:

<span id="an_13:35">13:35</span> Արդ, արթո՛ւն կացէք, որովհետեւ չգիտէք,
թէ տանտէրը ե՛րբ կը գայ՝ երեկոյեա՞ն, թէ՞ կէսգիշերին, աքլորականչի՞ն, թէ՞
առաւօտեան դէմ:

<span id="an_13:36">13:36</span> Գուցէ յանկարծակի գալով՝ ձեզ քնի մէջ
գտնի:

<span id="an_13:37">13:37</span> Բայց ինչ որ ձեզ եմ ասում, ամենքին եմ
ասում՝ արթո՛ւն կացէք»:

<span id="an_14:1">14:1</span> Եւ երկու օր յետոյ զատիկ էր ու
Բաղարջակերաց տօնը. քահանայապետները եւ օրէնսգէտները հնար էին որոնում, թէ
ինչպէս նրան նենգութեամբ բռնելով սպանեն:

<span id="an_14:2">14:2</span> Բայց ասում էին. «Ո՛չ այս տօնին, որպէսզի
ժողովրդի մէջ խռովութիւն չլինի»:

<span id="an_14:3">14:3</span> Եւ մինչ նա Բեթանիայում էր, բորոտ Սիմոնի
տանը սեղան նստած, եկաւ մի կին, որ հետն ունէր նարդոսի ազնիւ, մեծարժէք
իւղի մի շիշ. եւ շիշը կոտրելով՝ իւղը թափեց Յիսուսի գլխին:

<span id="an_14:4">14:4</span> Աշակերտները զայրացան եւ ասացին. «Այդ իւղը
ինչո՞ւ այսպէս պիտի կորչէր.

<span id="an_14:5">14:5</span> կարելի էր այդ անուշահոտ իւղը վաճառել
աւելի քան երեք հարիւր դահեկանի եւ տալ աղքատներին»: Եւ խիստ զայրանում էին
կնոջ վրայ:

<span id="an_14:6">14:6</span> Եւ Յիսուս նրանց ասաց. «Թո՛յլ տուէք դրան.
ինչո՞ւ էք նեղութիւն տալիս, որովհետեւ նա ինձ համար մի բարի գործ արեց:

<span id="an_14:7">14:7</span> Ամէն ժամ աղքատներին ձեզ հետ ունէք եւ երբ
ուզենաք, կարող էք նրանց բարիք անել: Բայց ինձ ամէն ժամ ձեզ հետ չունէք:

<span id="an_14:8">14:8</span> Դա, ինչ որ կարող էր, արեց. առաջուց
խնկաւետեց իմ մարմինը ի նշան պատանքուելու:

<span id="an_14:9">14:9</span> Ճշմարիտ եմ ասում ձեզ, ուր էլ քարոզուի այս
Աւետարանը ամբողջ աշխարհում, ինչ որ նա արեց, այդ եւս պիտի պատմուի նրա
յիշատակի համար»:

<span id="an_14:10">14:10</span> Եւ Յուդա Իսկարիովտացին՝ Տասներկուսից
մէկը, գնաց քահանայապետների մօտ, որ Յիսուսին մատնի նրանց:

<span id="an_14:11">14:11</span> Երբ նրանք լսեցին, ուրախացան եւ խոստացան
նրան դրամ տալ. եւ նա առիթ էր փնտռում, թէ ինչպէս յարմար ժամանակ մատնի
նրան:

<span id="an_14:12">14:12</span> Եւ Բաղարջակերաց տօնի առաջին օրը, երբ
զատկի գառն էին մորթում, աշակերտները նրան ասացին. «Ո՞ւր ես ուզում գնանք
պատրաստենք, որ զատկական ընթրիքն ուտես»:

<span id="an_14:13">14:13</span> Եւ նա աշակերտներից երկուսին ուղարկեց ու
նրանց ասաց. «Գնացէ՛ք այն քաղաքը եւ երբ այն քաղաքը մտնէք, կը պատահի ձեզ
մի մարդ, որ ուսին ջրի սափոր ունի. գնացէ՛ք նրա յետեւից:

<span id="an_14:14">14:14</span> Եւ նա ո՛ր տունը որ մտնի, տանտիրոջը
կ՚ասէք. «Վարդապետն ասում է՝ ո՞ւր է այն իջեւանը, ուր իմ աշակերտների հետ
զատկական ընթրիքը պիտի ուտեմ»:

<span id="an_14:15">14:15</span> Եւ նա ձեզ ցոյց կը տայ զարդարուած մի
վերնատուն. այնտե՛ղ պատարաստեցէք մեզ համար»:

<span id="an_14:16">14:16</span> Եւ նրա աշակերտները գնացին պատրաստելու.
եկան այն քաղաքը եւ գտան՝ ինչպէս որ նա իրենց ասել էր. ու զատկական ընթրիքը
պատրաստեցին:

<span id="an_14:17">14:17</span> Երբ երեկոյ եղաւ, նա եկաւ Տասներկուսի
հետ միասին:

<span id="an_14:18">14:18</span> Եւ երբ սեղան նստեցին ու դեռ ուտում էին,
Յիսուս ասաց. «Ճշմարիտ եմ ասում ձեզ, որ ձեզանից մէկը մատնելու է ինձ. նա,
որ ինձ հետ իսկ ուտում է»:

<span id="an_14:19">14:19</span> Եւ նրանք սկսեցին տրտմել ու ասել մէկը
միւսի յետեւից՝ միթէ ե՞ս եմ. եւ միւսը՝ թէ՝ միթէ ե՞ս եմ:

<span id="an_14:20">14:20</span> Նա պատասխան տուեց եւ ասաց.
«Տասներկուսիցդ մէկը, որ ձեռքը ինձ հետ մտցրեց պնակի մէջ:

<span id="an_14:21">14:21</span> Ճիշտ է, մարդու Որդին կը գնայ այս
աշխարհից, ինչպէս որ նրա մասին գրուած է. բայց վա՜յ այն մարդուն, որի
ձեռքով մարդու Որդին կը մատնուի. լաւ կը լինէր նրան, եթէ այդ մարդը ծնուած
անգամ չլինէր»:

<span id="an_14:22">14:22</span> Եւ մինչ դեռ ուտում էին, Յիսուս հաց
վերցնելով՝ օրհնեց եւ կտրեց, տուեց նրանց ու ասաց. «Առէ՛ք, ա՛յս է իմ
մարմինը»:

<span id="an_14:23">14:23</span> Եւ բաժակը վերցնելով՝ գոհութիւն յայտնեց,
տուեց նրանց, եւ բոլորն էլ նրանից խմեցին:

<span id="an_14:24">14:24</span> Եւ Յիսուս ասաց նրանց. «Ա՛յս է Նոր Ուխտի
իմ արիւնը, որ կը թափուի շատերի համար:

<span id="an_14:25">14:25</span> Ճշմարիտ եմ ասում ձեզ, որ այլեւս
որթատունկի բերքից չեմ խմելու մինչեւ այն օրը, երբ կը խմեմ նոր գինին
Աստծու արքայութեան մէջ»:

<span id="an_14:26">14:26</span> Եւ գոհութիւն մատուցելուց յետոյ ելան
Ձիթենեաց լեռը:

<span id="an_14:27">14:27</span> Եւ Յիսուս նրանց ասաց. «Այս գիշեր ամէնքդ
գայթակղուելու էք իմ պատճառով, որովհետեւ գրուած է. «Պիտի հարուածեմ
հովուին, եւ ոչխարները պիտի ցրուեն»:

<span id="an_14:28">14:28</span> Բայց իմ յարութիւնից յետոյ ձեզնից առաջ
Գալիլիա պիտի գնամ»:

<span id="an_14:29">14:29</span> Պետրոսը պատասխանեց եւ ասաց նրան.
«Թէկուզ բոլորն էլ գայթակղուեն, բայց ես չեմ գայթակղուի»:

<span id="an_14:30">14:30</span> Եւ Յիսուս նրան ասաց. «Ճշմարիտ եմ ասում
քեզ, որ դու այս գիշեր իսկ, դեռ աքաղաղը չկանչած, երեք անգամ պիտի ուրանաս
ինձ»:

<span id="an_14:31">14:31</span> Իսկ Պետրոսն առաւել եւս պնդում էր ու
ասում. «Թէ քեզ հետ մեռնել իսկ հարկ լինի, քեզ չեմ ուրանայ»: Եւ ամէնքն էլ
նոյնն էին ասում:

<span id="an_14:32">14:32</span> Եկան այն տեղը, որը Գեթսեմանի էր
կոչւում: Եւ նա աշակերտներին ասաց. «Նստեցէ՛ք այստեղ, մինչեւ ես աղօթեմ»:

<span id="an_14:33">14:33</span> Եւ նա իր հետ վերցրեց Պետրոսին,
Յակոբոսին եւ Յովհաննէսին եւ սկսեց տխրել ու տագնապել:

<span id="an_14:34">14:34</span> Այն ժամանակ նրանց ասաց. «Տխուր է հոգիս
մեռնելու աստիճան. մնացէ՛ք այստեղ եւ արթո՛ւն կացէք»:

<span id="an_14:35">14:35</span> Եւ փոքր-ինչ առաջ գնալով՝ երեսի վրայ
ընկաւ գետին. եւ աղօթում էր, որ, եթէ կարելի է, այդ ժամը իրենից հեռանայ:

<span id="an_14:36">14:36</span> Եւ ասում էր. «Աբբա՛, Հա՛յր, ամէն ինչ
քեզ կարելի է. այս բաժակը ինձնից հեռացրո՛ւ, բայց ոչ թէ ինչպէս ե՛ս եմ
կամենում, այլ՝ ինչպէս դո՛ւ ես կամենում»:

<span id="an_14:37">14:37</span> Եւ Յիսուս եկաւ ու նրանց քնած գտաւ. եւ
Պետրոսին ասաց. «Սիմո՛ն, ննջո՞ւմ ես. չկարողացա՞ր մէկ ժամ արթուն մնալ:

<span id="an_14:38">14:38</span> Արթո՛ւն կացէք եւ աղօթեցէ՛ք, որպէսզի
փորձութեան մէջ չընկնէք: Հոգին յօժար է, բայց մարմինը՝ տկար»:

<span id="an_14:39">14:39</span> Եւ նորից գնաց, աղօթքի կանգնեց ու նոյն
բաներն ասաց:

<span id="an_14:40">14:40</span> Կրկին անգամ դարձաւ այնտեղ եւ նրանց քնի
մէջ գտաւ. որովհետեւ նրանց աչքերը ծանրացել էին, եւ չէին իմանում, թէ ինչ
պատասխան տան նրան:

<span id="an_14:41">14:41</span> Երրորդ անգամ եկաւ եւ նրանց ասաց.
«Քնեցէ՛ք այսուհետեւ եւ հանգստացէ՛ք, քանի որ վախճանը հասել . եկաւ ժամը,
եւ ահա մարդու Որդին մատնւում է մեղաւորների ձեռքը:

<span id="an_14:42">14:42</span> Օ՛ն, վե՛ր կացէք գնանք, որովհետեւ ահա
մօտեցաւ նա, ով ինձ մատնելու է»:

<span id="an_14:43">14:43</span> Եւ մինչ նա դեռ խօսում էր այս բաները,
եկաւ Յուդա Իսկարիովտացին՝ Տասներկուսից մէկը, եւ իր հետ՝ սրերով,
մահակներով զինուած ամբոխ՝ ուղարկուած քահանայապետների, օրէնսգէտների ու
ծերերի կողմից:

<span id="an_14:44">14:44</span> Մատնիչը նրանց նշան էր տուել ասելով՝ ում
հետ ես համբուրուեմ, նա՛ է, բռնեցէ՛ք նրան եւ տարէ՛ք զգուշութեամբ:

<span id="an_14:45">14:45</span> Եւ մօտենալով նրան՝ իսկոյն ասաց.
«Ռաբբի՛, Ռաբբի՛». եւ համբուրեց նրան:

<span id="an_14:46">14:46</span> Եւ նրանք ձեռք դրեցին նրա վրայ ու
բռնեցին:

<span id="an_14:47">14:47</span> Ապա նրա շուրջը գտնուողներից մէկը սուրը
քաշեց եւ զարկեց քահանայապետի ծառային ու նրա ականջը կտրեց:

<span id="an_14:48">14:48</span> Յիսուս դարձաւ եւ ասաց նրանց. «Սրերով եւ
մահակներով դուրս էք եկել ինձ բռնելու որպէս աւազակի՞:

<span id="an_14:49">14:49</span> Ես միշտ ձեզ մօտ էի եւ ուսուցանում էի
տաճարում. եւ ինձ չբռնեցիք. բայց այս եղաւ, որպէսզի մարգարէների
Գրուածքները կատարուեն»:

<span id="an_14:50">14:50</span> Այն ժամանակ աշակերտները բոլորն էլ
լքեցին նրան եւ փախան:

<span id="an_14:51">14:51</span> Եւ մի երիտասարդ գնում էր նրա յետեւից՝
իր մերկ մարմնի վրայ մի սաւան գցած: Երիտասարդները նրան բռնեցին,

<span id="an_14:52">14:52</span> եւ նա թողնելով հագի կտորը՝ մերկ փախաւ
նրանցից:

<span id="an_14:53">14:53</span> Եւ Յիսուսին տարան Կայիափա քահանայապետի
մօտ. եւ նրա հետ հաւաքուած էին բոլոր քահանայապետները, օրէնսգէտներն ու
ծերերը:

<span id="an_14:54">14:54</span> Իսկ Պետրոսը հեռուից նրա յետեւից գնաց
մինչեւ ներս, քահանայապետի գաւիթը: Եւ նստած էր սպասաւորների մօտ ու
տաքանում էր կրակի բոցի առջեւ:

<span id="an_14:55">14:55</span> Իսկ քահանայապետներն ու ամբողջ ատեանը մի
որեւէ վկայութիւն էին փնտռում Յիսուսի դէմ, որպէսզի նրան սպանեն, բայց չէին
գտնում.

<span id="an_14:56">14:56</span> քանի որ նրա դէմ շատեր սուտ վկայութիւն
էին տալիս, բայց վկայութիւնները իրար նման չէին:

<span id="an_14:57">14:57</span> Ոմանք վեր կենալով՝ սուտ էին վկայում նրա
դէմ ու ասում.

<span id="an_14:58">14:58</span> «Մենք լսեցինք դրանից, երբ ասում էր. «Ես
կը քանդեմ այս ձեռակերտ տաճարը եւ երեք օրում կը շինեմ մէկ ուրիշը՝
անձեռակերտ»:

<span id="an_14:59">14:59</span> Բայց եւ այնպէս նրանց վկայութիւնը
նոյնանման չէր:

<span id="an_14:60">14:60</span> Ապա քահանայապետը կանգնելով մէջտեղում՝
Յիսուսին հարց տուեց ու ասաց. «Ոչինչ չե՞ս պատասխանում. այդ ինչե՜ր են
վկայում դրանք քո դէմ»:

<span id="an_14:61">14:61</span> Եւ նա միայն լուռ էր մնում ու պատասխան
չէր տալիս: Քահանայապետը կրկին անգամ հարցրեց նրան ու ասաց. «Դո՞ւ ես
Քրիստոսը՝ օրհնեալ Աստծու Որդին»:

<span id="an_14:62">14:62</span> Յիսուս պատասխանեց եւ ասաց նրան. «Դու
ասացիր, թէ ես եմ. բայց պիտի տեսնէք մարդու Որդուն՝ ամենազօր Աստծու աջ
կողմում նստած եւ երկնքի ամպերի վրայով եկած»:

<span id="an_14:63">14:63</span> Եւ քահանայապետը իսկոյն պատռեց իր
պատմուճանը եւ ասաց. «Էլ ի՞նչ պէտք են մեզ վկաներ:

<span id="an_14:64">14:64</span> Ահա ամէնքդ դրա բերանից լսեցիք
հայհոյութիւնը. ձեզ ինչպէ՞ս է թւում...»: Եւ ամէնքը դատապարտեցին նրան, թէ
մահապարտ է:

<span id="an_14:65">14:65</span> Եւ ոմանք սկսեցին թքել նրա երեսին, շորով
գլուխը ծածկել, բռունցքով խփել ու ասել. «Մարգարէացի՛ր մեզ, Քրիստո՛սդ, այն
ո՞վ է, որ քեզ խփեց»: Եւ սպասաւորները ապտակում էին նրան:

<span id="an_14:66">14:66</span> Եւ մինչ Պետրոսը դեռ ներքեւում, գաւթում
էր, քահանայապետի մի աղախինը եկաւ եւ տեսաւ նրան տաքանալիս:

<span id="an_14:67">14:67</span> Նայեց նրան ու ասաց. «Դու էլ Յիսուս
Նազովրեցու հետ էիր»:

<span id="an_14:68">14:68</span> Նա ուրացաւ եւ ասաց. «Չեմ ճանաչում նրան
եւ չգիտեմ՝ ինչ ես ասում դու»: Եւ երբ նա դրսի գաւիթը ելաւ, աքաղաղը
կանչեց:

<span id="an_14:69">14:69</span> Աղախինը նորից տեսաւ նրան եւ սկսեց իր
շուրջը գտնուողներին ասել. «Սա էլ նրանցից է»:

<span id="an_14:70">14:70</span> Եւ Պետրոսը դարձեալ ուրացաւ: Փոքր-ինչ
յետոյ, նորից, նրանք, որ շուրջը կանգնել էին, ասացին Պետրոսին. «Իրօք, դու
էլ նրանցից ես, քանի որ գալիլիացի ես, եւ քո խօսուածքն էլ նման է»:

<span id="an_14:71">14:71</span> Եւ նա սկսեց նզովք կարդալ, երդուել եւ
ասել. «Չեմ ճանաչում այն մարդուն, որի մասին դուք խօսում էք»:

<span id="an_14:72">14:72</span> Եւ հէնց նոյն ժամին աքաղաղը երկրորդ
անգամ կանչեց: Եւ Պետրոսը յիշեց այն խօսքը, որ Յիսուս ասել էր իրեն, թէ՝
«Աքաղաղը դեռ երկու անգամ չկանչած՝ դու երեք անգամ ինձ պիտի ուրանաս». եւ
սկսեց լալ:

<span id="an_15:1">15:1</span> Եւ իսկոյն, վաղ առաւօտեան, ծերերի եւ
օրէնսգէտների հետ միասին, քահանայապետները եւ ամբողջ ատեանը խորհուրդ
անելով՝ կապեցին Յիսուսին եւ տարան յանձնեցին Պիղատոսին:

<span id="an_15:2">15:2</span> Պիղատոսը հարցրեց նրան եւ ասաց. «Դո՞ւ ես
հրեաների թագաւորը»: Յիսուս պատասխան տուեց նրան եւ ասաց. «Դու ասում ես»:

<span id="an_15:3">15:3</span> Եւ քահանայապետները նրան շատ էին
ամբաստանում, բայց նա ոչինչ չէր պատասխանում:

<span id="an_15:4">15:4</span> Իսկ Պիղատոսը դարձեալ հարցրեց նրան. «Ոչ մի
պատասխան չե՞ս տալիս. տե՛ս, ինչքա՜ն են քեզ ամբաստանում»:

<span id="an_15:5">15:5</span> Եւ Յիսուս, այնուհետեւ, էլ ոչինչ
չպատասխանեց, այնպէս որ Պիղատոսը շատ զարմացաւ:

<span id="an_15:6">15:6</span> Սակայն տօնի առիթով Պիղատոսը նրանց համար
արձակում էր մի կալանաւոր, ում որ նրանք ուզում էին:

<span id="an_15:7">15:7</span> Եւ Բարաբբա անունով մէկը կար՝ բանտարկուած
այն խռովարարների հետ, որոնք խռովութեան ժամանակ մի մարդ էին սպանել:

<span id="an_15:8">15:8</span> Ամբոխն սկսեց բարձր ձայնով աղաղակել եւ
պահանջել, որ, ինչպէս սովորութիւն էր անել, Բարաբբայի՛ն արձակի:

<span id="an_15:9">15:9</span> Պիղատոսը պատասխանեց եւ ասաց նրանց.
«Ուզո՞ւմ էք, որ հրեաների արքային արձակեմ ձեզ համար».

<span id="an_15:10">15:10</span> քանի որ նա գիտէր, թէ նախանձի՛ց մատնեցին
նրան քահանայապետները,

<span id="an_15:11">15:11</span> որոնք եւ ամբոխին համոզեցին, որ
Բարաբբայի՛ն արձակի իրենց համար:

<span id="an_15:12">15:12</span> Պիղատոսը դարձեալ խօսք առաւ եւ ասաց
նրանց. «Իսկ ի՞նչ էք ուզում, որ անեմ հրեաների արքային»:

<span id="an_15:13">15:13</span> Եւ նրանք, քահանայապետներից դրդուած,
դարձեալ աղաղակեցին. «Խա՛չը հանիր դրան»:

<span id="an_15:14">15:14</span> Պիղատոսը նրանց ասաց. «Ի՞նչ չար բան է
արել նա»: Եւ նրանք առաւել եւս աղաղակում էին ու ասում. «Խա՛չը հանիր
դրան»:

<span id="an_15:15">15:15</span> Իսկ Պիղատոսը, որովհետեւ ուզեց ամբոխին
գոհացնել, նրանց համար Բարաբբային արձակեց: Իսկ Յիսուսին ծեծել տալով՝
նրանց ձեռքը յանձնեց, որպէսզի խաչը հանուի:

<span id="an_15:16">15:16</span> Եւ զինուորները նրան ներսի գաւիթը տարան,
ուր պալատի բակն էր. մէկտեղ կանչեցին ամբողջ գունդը,

<span id="an_15:17">15:17</span> եւ նրան հագցրին կարմիր քղամիդ եւ ծիրանի
ու նրա գլխին փշերից պատրաստուած պսակ դրեցին

<span id="an_15:18">15:18</span> եւ սկսեցին նրան ողջոյն տալ ու ասել.
«Ողջո՜յն քեզ, հրեաների թագաւո՛րդ»:

<span id="an_15:19">15:19</span> Եւ եղէգով հարուածում էին նրա գլխին,
թքում էին երեսին ու ծնկի գալով՝ երկրպագում էին նրան:

<span id="an_15:20">15:20</span> Եւ նրան ծաղրուծանակի ենթարկելուց յետոյ,
քղամիդն ու ծիրանին հանեցին եւ նրան իր զգեստները հագցրին ու դուրս տարան,
որ խաչը հանեն նրան:

<span id="an_15:21">15:21</span> Եւ ստիպեցին Սիմոն Կիւրենացուն՝
Ալեքսանդրի եւ Ռուփոսի հօրը, որը ագարակից էր գալիս ու այդ տեղով էր
անցնում, որ Յիսուսի խաչափայտը կրի:

<span id="an_15:22">15:22</span> Եւ նրան տարան Գողգոթա, մի տեղ, որ
թարգմանւում է կառափնատեղի:

<span id="an_15:23">15:23</span> Զմուռսով խառնուած գինի տուին նրան, բայց
նա չվերցրեց:

<span id="an_15:24">15:24</span> Եւ նրան խաչը հանեցին: Եւ նրա
հագուստները բաժանեցին՝ դրանց վրայ վիճակ գցելով, թէ ով ի՛նչ պիտի վերցնի:

<span id="an_15:25">15:25</span> Առաւօտեան ժամը ինն էր, երբ նրան
խաչեցին:

<span id="an_15:26">15:26</span> Եւ կար նրա դատապարտութեան մասին
գրութիւն՝ գրուած այսպէս. «Հրեաների թագաւորն է»:

<span id="an_15:27">15:27</span> Եւ նրա հետ խաչեցին երկու աւազակներ,
մէկը՝ նրա աջում եւ միւսը՝ ձախում:

<span id="an_15:28">15:28</span> Եւ կատարուեց գրուածը, թէ՝ «Անօրէնների
հետ դասուեց»:

<span id="an_15:29">15:29</span> Եւ ովքեր անցնում էին, հայհոյում էին
նրան, շարժում իրենց գլուխները եւ ասում. «Վա՛հ, որ քանդում էիր տաճարը եւ
երեք օրում շինում,

<span id="an_15:30">15:30</span> ազատի՛ր ինքդ քեզ եւ իջի՛ր այդ խաչից»:

<span id="an_15:31">15:31</span> Նոյնպէս եւ քահանայապետները, իրենք իրենց
մէջ, օրէնսգէտների հետ միասին, ծաղր էին անում ու ասում. «Ուրիշներին
ազատեց, ինքն իրեն չի կարողանում ազատել:

<span id="an_15:32">15:32</span> Այդ Քրիստոսը՝ Իսրայէլի այդ թագաւորը,
թող այժմ իջնի խաչից, որպէսզի տեսնենք եւ հաւատանք դրան»: Եւ նրա հետ
խաչուածներն էլ նախատում էին նրան:

<span id="an_15:33">15:33</span> Երբ կէսօր եղաւ, խաւար պատեց ամբողջ
երկիրը, մինչեւ ժամը երեքը:

<span id="an_15:34">15:34</span> Եւ ժամը երեքին Յիսուս բարձրաձայն
աղաղակեց եւ ասաց. «Էլի՜, Էլի՜, լա՞մա սաբաքթանի», որ թարգմանւում է՝
Աստուա՜ծ իմ, Աստուա՜ծ իմ, ինչո՞ւ թողեցիր ինձ:

<span id="an_15:35">15:35</span> Եւ նրանցից ոմանք, որ նրա շուրջն էին
կանգնել, երբ լսեցին այդ, ասացին. «Եղիային է կանչում»:

<span id="an_15:36">15:36</span> Եւ մէկը առաջ վազելով՝ սպունգը թաթախեց
քացախի մէջ, անցկացրեց եղէգի ծայրին, տուեց նրան, որ խմի, ու ասաց. «Թողէ՛ք
տեսնենք, արդեօք Եղիան կը գա՞յ նրան իջեցնելու»:

<span id="an_15:37">15:37</span> Եւ Յիսուս բարձր ձայն արձակեց ու հոգին
աւանդեց:

<span id="an_15:38">15:38</span> Եւ տաճարի վարագոյրը վերեւից մինչեւ
ներքեւ երկուսի պատռուեց:

<span id="an_15:39">15:39</span> Եւ այնտեղ կանգնած հարիւրապետը տեսնելով,
թէ ինչպէս նա աղաղակեց եւ հոգին աւանդեց, ասաց. «Իրօք այս մարդը Աստծու
Որդի էր»:

<span id="an_15:40">15:40</span> Կային եւ կանայք, որոնք դիտում էին
հեռուից: Նրանց մէջ էին Մարիամ Մագդաղենացին, Կրտսեր Յակոբոսի եւ Յովսէի
մայրը՝ Մարիամը, ինչպէս եւ Սաղոմէն,

<span id="an_15:41">15:41</span> որոնք, երբ Յիսուս Գալիլիայում էր, նրա
յետեւից էին գնում եւ ծառայում նրան. կային նաեւ շատ այլ կանայք, որոնք նրա
հետ Երուսաղէմ էին ելել:

<span id="an_15:42">15:42</span> Եւ երբ երեկոյ եղաւ, - քանի որ ուրբաթ
էր, եւ շաբաթամուտն էր սկսւում, -

<span id="an_15:43">15:43</span> արիմաթիացի Յովսէփը, որ մի պարկեշտ մարդ
էր ու հրեաների ժողովի անդամ եւ որ ինքն էլ Աստծու արքայութեանն էր
սպասում, համարձակուեց մտնել Պիղատոսի մօտ եւ ուզեց Յիսուսի մարմինը:

<span id="an_15:44">15:44</span> Եւ Պիղատոսը զարմացաւ, որ Յիսուս այդչափ
շուտ էր մեռել. եւ իր մօտ կանչելով հարիւրապետին՝ հարցրեց նրան ու ասաց.
«Իրօք այդչափ շո՞ւտ մեռաւ»:

<span id="an_15:45">15:45</span> Երբ այդ ստուգեց հարիւրապետից, մարմինը
շնորհեց Յովսէփին:

<span id="an_15:46">15:46</span> Եւ Յովսէփը կտաւ գնեց ու նրան իջեցնելով՝
պատեց այդ կտաւով ու դրեց մի գերեզմանի մէջ, որ փորուած էր ժայռի մէջ: Եւ
մի քար գլորեց գերեզմանի դռան առաջ:

<span id="an_15:47">15:47</span> Իսկ Մարիամ Մագդաղենացին եւ Յակոբոսի ու
Յովսէի մայր Մարիամը տեսան այն տեղը, ուր նա դրուեց:

<span id="an_16:1">16:1</span> Եւ երբ շաբաթն անցաւ, Մարիամ Մագդաղենացին,
Յակոբոսի մայր Մարիամը եւ Սաղոմէն գնացին խնկի պատրաստութիւն տեսան,
որպէսզի գան եւ օծեն նրա մարմինը:

<span id="an_16:2">16:2</span> Եւ կիրակի օրը, առաւօտեան, արեւածագին եկան
գերեզման:

<span id="an_16:3">16:3</span> Եւ ասում էին միմեանց. «Քարը գերեզմանի
դռնից մեզ համար ո՞վ պիտի գլորի»:

<span id="an_16:4">16:4</span> Եւ նայեցին ու տեսան, որ գերեզմանից քարը
գլորուած էր. եւ այն շատ մեծ էր:

<span id="an_16:5">16:5</span> Եւ ներս, գերեզման մտնելով՝ տեսան մի
երիտասարդի, որ նստած էր աջ կողմը՝ սպիտակ պատմուճան հագած. եւ
զարհուրեցին:

<span id="an_16:6">16:6</span> Եւ նա ասաց նրանց. «Մի՛ վախեցէք, դուք
Յիսուսին էք փնտռում՝ խաչուած Նազովրեցուն. նա յարութիւն առաւ, այստեղ չէ:
Ահաւասիկ այն տեղը, ուր նրան դրել էին:

<span id="an_16:7">16:7</span> Բայց գնացէք ասացէ՛ք նրա աշակերտներին եւ
Պետրոսին, թէ՝ ահա նա ձեզնից առաջ գնում է Գալիլիա. այնտե՛ղ կը տեսնէք
նրան, ինչպէս ձեզ ասել էր»:

<span id="an_16:8">16:8</span> Եւ երբ այս լսեցին, ելան ու փախան
գերեզմանից, քանի որ սարսափահար էին եղել. եւ ոչ ոքի բան չասացին,
որովհետեւ վախենում էին:

<span id="an_16:9">16:9</span> Կիրակի առաւօտեան յարութիւն առած լինելով՝
Յիսուս նախ երեւաց Մարիամ Մագդաղենացուն, որից եօթը դեւ էր հանել:

<span id="an_16:10">16:10</span> Եւ սա գնաց ու պատմեց նրանց, որ Յիսուսի
հետ էին եւ դեռեւս սգում ու լաց էին լինում:

<span id="an_16:11">16:11</span> Երբ նրանք լսեցին, թէ նա կենդանի է եւ
երեւացել է Մարիամին, չհաւատացին:

<span id="an_16:12">16:12</span> Յետոյ Յիսուս այլ կերպարանքով երեւաց
նրանց, որոնք հանդ էին գնում:

<span id="an_16:13">16:13</span> Սրանք էլ եկան ու պատմեցին ուրիշների.
բայց նրանք էլ չհաւատացին:

<span id="an_16:14">16:14</span> Յետոյ, մինչ Տասնմէկը սեղան էին նստել,
Յիսուս նրանց երեւաց եւ յանդիմանեց նրանց իրենց անհաւատութեան եւ
խստասրտութեան համար, որովհետեւ չէին հաւատացել նրանց, որոնց ինքը երեւացել
էր՝ մեռելներից յարութիւն առած:

<span id="an_16:15">16:15</span> Եւ նրանց ասաց. «Գնացէ՛ք ամբողջ աշխարհով
մէկ եւ քարոզեցէ՛ք Աւետարանը բոլոր մարդկանց:

<span id="an_16:16">16:16</span> Ով հաւատայ եւ մկրտուի, պիտի փրկուի, եւ
ով չհաւատայ, պիտի դատապարտուի:

<span id="an_16:17">16:17</span> Սրանք են նշանները, որոնք պիտի ուղեկցեն
նրանց, որոնք հաւատում են. իմ անունով դեւեր պիտի հանեն, լեզուներ պիտի
խօսեն,

<span id="an_16:18">16:18</span> իրենց ձեռքերին օձեր պիտի բռնեն, եւ եթէ
մահացու թոյն խմեն, դա նրանց չպիտի վնասի. հիւանդների վրայ ձեռք պիտի դնեն
եւ բժշկեն»:

<span id="an_16:19">16:19</span> Եւ ինքը Տէր Յիսուս, նրանց հետ խօսելուց
յետոյ, դէպի երկինք վերացաւ եւ նստեց Հօր աջ կողմը:

<span id="an_16:20">16:20</span> Իսկ նրանք ելան ու քարոզեցին Աւետարանը
ամբողջ աշխարհում՝ Տիրոջ գործակցութեամբ. եւ իրենց ուղեկցող բոլոր
նշաններով հաստատում էին Խօսքը:

------------------------------------------------------------------------

[Next: Luke](luk.md)
