[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Breton Bible: Mark

<span id="an_1:1">1:1</span> Penn-kentañ Aviel Jezuz-Krist, Mab Doue.

<span id="an_1:2">1:2</span> Hervez ar pezh a oa bet skrivet er
brofeded: Setu e kasan va c'hannad dirak da zremm, da gempenn an hent
dirazout;

<span id="an_1:3">1:3</span> mouezh an hini a gri el lec'h distro a
lavar: Kempennit hent an Aotrou, plaenit e wenodennoù.

<span id="an_1:4">1:4</span> Yann a zeuas o badeziñ el lec'h distro, hag
o prezeg badeziant ar geuzidigezh evit pardon ar pec'hedoù.

<span id="an_1:5">1:5</span> An holl Judea hag holl dud Jeruzalem a yae
d'e gavout, hag e oant badezet gantañ er stêr Jordan, oc'h anzav o
fec'hedoù.

<span id="an_1:6">1:6</span> Yann a zouge ur sae a vlev kañval hag ur
gouriz lêr en-dro d'e groazell; e voued a oa kilheien-raden ha mel
gouez.

<span id="an_1:7">1:7</span> Hag e prezege, o lavarout: Dont a ra unan
war va lerc'h, hag a zo galloudusoc'h egedon, ha n'on ket dellezek, en
ur blegañ, da zieren korreenn e votoù.

<span id="an_1:8">1:8</span> Evidon-me, ho padezet em eus en dour, met
eñ ho padezo er Spered-Santel.

<span id="an_1:9">1:9</span> Erruout a reas, en amzer-se, ma teuas Jezuz
eus Nazared e Galilea, hag e voe badezet gant Yann er Jordan.

<span id="an_1:10">1:10</span> Kerkent, evel ma save eus an dour, e
welas an neñvoù digor hag ar Spered-Santel, evel ur goulm, o tiskenn
warnañ.

<span id="an_1:11">1:11</span> Ur vouezh a zeuas eus an neñvoù, o
lavarout: Te eo va Mab karet-mat, ennout em eus lakaet va holl levenez.

<span id="an_1:12">1:12</span> Ha raktal ar Spered a gasas Jezuz el
lec'h distro.

<span id="an_1:13">1:13</span> Hag e voe el lec'h distro daou-ugent
devezh, o vezañ temptet gant Satan; eno e oa gant al loened gouez, hag
an aeled a servije anezhañ.

<span id="an_1:14">1:14</span> Met goude ma voe bet lakaet Yann er
prizon, Jezuz a yeas e Galilea, o prezeg Aviel rouantelezh Doue,

<span id="an_1:15">1:15</span> hag o lavarout: An amzer a zo
peurc'hraet, ha rouantelezh Doue a zo tost. Ho pet keuz ha kredit en
Aviel.

<span id="an_1:16">1:16</span> Hag, evel ma valee a-hed mor Galilea, e
welas Simon hag Andrev e vreur, o teurel o roued er mor, rak
pesketaerien e oant.

<span id="an_1:17">1:17</span> Neuze Jezuz a lavaras dezho: Heuilhit
ac'hanon, ha me ho raio pesketaerien dud.

<span id="an_1:18">1:18</span> Kerkent, o lezel o rouedoù, e heuilhjont
anezhañ.

<span id="an_1:19">1:19</span> Hag ac'hano, o vont un tamm a-raokoc'h, e
welas en ur vag Jakez mab Zebedea, ha Yann e vreur, o fichañ o rouedoù.

<span id="an_1:20">1:20</span> Raktal e c'halvas anezho; hag int, o
lezel Zebedea o zad er vag gant an devezhourien, a heulias anezhañ.

<span id="an_1:21">1:21</span> Goude-se ez ejont e Kafarnaoum; Jezuz, o
vezañ da gentañ aet er sinagogenn deiz ar Sabad, a gelenne enni.

<span id="an_1:22">1:22</span> Hag e oant souezhet eus e gelenn; rak o
deskiñ a rae evel o kaout galloud, ha neket evel ar skribed.

<span id="an_1:23">1:23</span> Neuze, en em gavas er sinagogenn un den
dalc'het gant ur spered hudur hag a grias, o lavarout:

<span id="an_1:24">1:24</span> Ah! Petra a zo etre te ha ni, Jezuz a
Nazared? Deuet out evit hor c'holl? Me a oar piv out: Sant Doue.

<span id="an_1:25">1:25</span> Jezuz a c'hourdrouzas anezhañ o lavarout:
Tav, ha kae eus an den-se.

<span id="an_1:26">1:26</span> Neuze ar spered hudur en hejas start hag
o leuskel ur griadenn vras, a yeas kuit outañ.

<span id="an_1:27">1:27</span> Souezhet bras e voent holl, en hevelep
doare ma en em c'houlennent etrezo: Petra eo kement-mañ? Petra eo ar
gredenn nevez-mañ? Rak gant galloud e c'hourc'hemenn, memes d'ar
speredoù hudur, hag e sentont outañ.

<span id="an_1:28">1:28</span> Hag ar vrud anezhañ en em skuilhas
kerkent en holl vro en-dro da C'halilea.

<span id="an_1:29">1:29</span> Kerkent goude, o vezañ aet er-maez eus ar
sinagogenn, e teujont gant Jakez ha Yann e ti Simon hag Andrev.

<span id="an_1:30">1:30</span> Mamm-gaer Simon a oa en he gwele, klañv
gant an derzhienn, ha raktal e komzjont outañ diwar he fenn.

<span id="an_1:31">1:31</span> Neuze, o tostaat, en ur gemer he dorn e
reas dezhi sevel; raktal an derzhienn a yeas kuit diouti, hag e servijas
anezho.

<span id="an_1:32">1:32</span> War an abardaez, pa voe kuzhet an heol, e
tegasjont dezhañ an holl dud klañv, hag ar re a oa dalc'het gant
diaoulien.

<span id="an_1:33">1:33</span> Holl dud kêr a oa dastumet dirak dor an
ti.

<span id="an_1:34">1:34</span> Hag e yac'haas kalz a dud klañv eus meur
a gleñved, hag e kasas kuit meur a ziaoul, o tifenn outo lavarout ec'h
anavezent anezhañ.

<span id="an_1:35">1:35</span> Ar beure, evel ma rae c'hoazh gwall
deñval, o vezañ savet, ez eas er-maez, hag o vont en ul lec'h a-du, e
pedas eno.

<span id="an_1:36">1:36</span> Simon, hag ar re a oa gantañ a yeas d'e
glask.

<span id="an_1:37">1:37</span> O vezañ e gavet, e lavarjont dezhañ: An
holl a glask ac'hanout.

<span id="an_1:38">1:38</span> Eñ a lavaras dezho: Deomp d'an nesañ
bourc'hioù, evit ma prezegin ivez eno; rak evit-se eo on deuet.

<span id="an_1:39">1:39</span> Hag e prezege en o sinagogennoù, dre an
holl C'halilea, hag e kase kuit an diaoulien.

<span id="an_1:40">1:40</span> Un den lovr a zeuas d'e gavout, en em
daolas war e zaoulin, en pedas hag a lavaras dezhañ: Mar fell dit, e
c'hellez va glanaat.

<span id="an_1:41">1:41</span> Jezuz, o kaout truez outañ, a astennas e
zorn, en stokas, hag a lavaras dezhañ: Fellout a ra din, bez glanaet.

<span id="an_1:42">1:42</span> Hag adalek m'en devoa lavaret-se, al
lorgnez a guitaas raktal an den-mañ, hag e voe glanaet.

<span id="an_1:43">1:43</span> Jezuz a gasas anezhañ kuit raktal, gant
gourc'hemennoù start,

<span id="an_1:44">1:44</span> o lavarout dezhañ: Diwall da lavarout
netra da zen; met kae hag en em ziskouez d'ar beleg, ha kinnig evit da
c'hlanidigezh ar pezh en deus Moizez gourc'hemennet, evit ma servijo-se
da desteni dezho.

<span id="an_1:45">1:45</span> Met an den-mañ, o vezañ aet kuit, en em
lakaas da zisklêriañ uhel an dra ha da skuilhañ ar vrud aze, en hevelep
doare na c'helle mui Jezuz mont e kêr dirak an holl; met en em zerc'hel
a rae er-maez el lec'hioù distro, hag a bep tu e teued d'e gavout.

<span id="an_2:1">2:1</span> Un devezh bennak goude, Jezuz a zistroas da
Gafarnaoum, hag e voe klevet e oa en ti.

<span id="an_2:2">2:2</span> Ha kerkent kement a dud en em zastumas eno,
en hevelep doare ma ne oa ket a lec'h a-walc'h dirak an nor evit o
derc'hel; eñ a brezege dezho ger Doue.

<span id="an_2:3">2:3</span> Neuze e teuas d'e gavout tud o tegas dezhañ
un den seizet, douget gant pevar den.

<span id="an_2:4">2:4</span> Met evel na c'hellent ket tostaat ouzh an
nor abalamour d'an dud niverus, e tistojont an ti ma oa ennañ; hag o
vezañ e doullet, e tiskennjont ar gwele war ma oa gourvezet an den
seizet warnañ.

<span id="an_2:5">2:5</span> Neuze Jezuz, o welout o feiz, a lavaras
d'an den seizet: Va mab, da bec'hedoù a zo pardonet dit.

<span id="an_2:6">2:6</span> Ur re eus ar skribed a oa azezet eno, a
soñje en o c'halonoù:

<span id="an_2:7">2:7</span> Perak e lavar hemañ gwallgomzoù? Piv a
c'hell pardoniñ ar pec'hedoù nemet Doue hepken?

<span id="an_2:8">2:8</span> Jezuz, o vezañ anavezet raktal dre e spered
e lavarent evel-se enno o-unan, a lavaras dezho: Perak hoc'h eus ar
soñjoù-se en ho kalonoù?

<span id="an_2:9">2:9</span> Petra eo an aesoc'h, lavarout d'an den
seizet- mañ: Da bec'hedoù a zo pardonet dit, pe lavarout: Sav, kemer da
wele, ha bale?

<span id="an_2:10">2:10</span> Met evit ma ouiot penaos Mab an den en
deus war an douar ar galloud da bardoniñ ar pec'hedoù, -e lavaras d'an
den seizet-:

<span id="an_2:11">2:11</span> Me a lavar dit, sav, kemer da wele, ha
kae da'z ti.

<span id="an_2:12">2:12</span> Ha kerkent e savas, hag o vezañ kemeret e
wele, ez eas er-maez, dirak an holl, en hevelep doare ma oant holl
souezhet, ha ma roent gloar da Zoue, o lavarout: Biskoazh n'hon eus
gwelet kemend-all.

<span id="an_2:13">2:13</span> Neuze Jezuz a zistroas war-zu ar mor; an
holl bobl a zeue d'e gavout, hag eñ o c'helenne.

<span id="an_2:14">2:14</span> En ur dremen, e welas Levi, mab Alfe,
azezet e ti ar gwirioù, hag e lavaras dezhañ: Deus war va lerc'h. Eñ, o
vezañ savet, en heulias.

<span id="an_2:15">2:15</span> Jezuz o vezañ ouzh taol e ti an den-mañ,
kalz a bublikaned hag a dud a vuhez fall en em lakaas ivez ouzh taol
gantañ ha gant e ziskibien; rak kalz anezho o devoa heuliet anezhañ.

<span id="an_2:16">2:16</span> Ar skribed hag ar farizianed, o welout
penaos e tebre gant ar bublikaned ha gant an dud a vuhez fall, a lavaras
d'e ziskibien: Perak e tebr hag ec'h ev-eñ gant ar bublikaned ha gant an
dud a vuhez fall?

<span id="an_2:17">2:17</span> Jezuz o vezañ klevet-se a lavaras dezho:
N'eo ket ar re a zo yac'h o deus ezhomm a vedisin, met ar re a zo klañv;
n'on ket deuet evit gervel ar re reizh \[d'ar geuzidigezh\], met ar
bec'herien.

<span id="an_2:18">2:18</span> Diskibien Yann ha re ar farizianed a yune
alies, hag e teujont hag e lavarjont dezhañ: A-belec'h e teu, ma yun
diskibien Yann ha re ar farizianed, ha da ziskibien-te ne yunont ket?

<span id="an_2:19">2:19</span> Jezuz a lavaras dezho: Mignoned ar pried,
ha gallout a reont yunañ e-pad ma'z emañ ar pried ganto? E-pad an holl
amzer ma emañ ar pried ganto, ne c'hellont ket yunañ.

<span id="an_2:20">2:20</span> Met deizioù a zeuio ma vo lamet ar pried
diganto, ha neuze e yunint, en deizioù-se.

<span id="an_2:21">2:21</span> Den ne wri un tamm mezher nevez ouzh un
dilhad kozh, pe an tamm nevez a ziframmfe an hini kozh, hag ar rog a
vefe brasoc'h.

<span id="an_2:22">2:22</span> Den kennebeut ne lak gwin nevez e
seier-lêr kozh; rak ar gwin \[nevez\] a dorrfe ar seier, ar gwin en em
skuilhfe, hag ar seier-lêr a vefe kollet; met ar gwin nevez a zle bezañ
lakaet e seier nevez.

<span id="an_2:23">2:23</span> C'hoarvezout a reas, evel ma tremene
Jezuz dre barkeier ed un deiz sabad, penaos e ziskibien, en ur vale, en
em lakaas da ziframmañ tañvouezennoù.

<span id="an_2:24">2:24</span> Ar farizianed a lavaras dezhañ: Sell,
perak e reont ar pezh n'eo ket aotreet ober deizioù ar sabad?

<span id="an_2:25">2:25</span> Eñ a lavaras dezho: N'hoc'h eus ket
biskoazh lennet ar pezh a reas David, p'en devoa ezhomm, ha p'en devoa
naon, eñ hag ar re a oa gantañ?

<span id="an_2:26">2:26</span> Penaos ez eas e ti Doue, e amzer Abiazar,
beleg-meur, hag e tebras baraoù a ginnig, evit ne oa nemet ar veleien a
dlee o debriñ, hag e roas lod ivez d'ar re a oa gantañ?

<span id="an_2:27">2:27</span> Neuze e lavaras dezho: Ar sabad a zo bet
graet evit an den, neket an den evit ar sabad.

<span id="an_2:28">2:28</span> Dre-se Mab an den a zo mestr memes war ar
sabad.

<span id="an_3:1">3:1</span> Jezuz a yeas ur wech all er sinagogenn, hag
e oa eno un den en devoa un dorn disec'het.

<span id="an_3:2">3:2</span> Hag ec'h eveshaent outañ da welout hag eñ a
yac'hafe anezhañ, deiz ar sabad, evit e damall.

<span id="an_3:3">3:3</span> Neuze e lavaras d'an den en devoa an dorn
disec'het: En em zalc'h aze er c'hreiz.

<span id="an_3:4">3:4</span> Hag e lavaras dezho: Hag aotreet eo ober
vad pe droug, e deizioù ar sabad, saveteiñ un den pe e lezel da goll?
Hag int a davas.

<span id="an_3:5">3:5</span> Neuze, o sellout outo gant fae, hag o vezañ
glac'haret eus kaleter o c'halon, e lavaras d'an den-se: Astenn da zorn.
Hag ec'h astennas anezhañ, hag e teuas yac'h \[evel egile\].

<span id="an_3:6">3:6</span> Ar farizianed, o vezañ aet er-maez, a
zalc'has raktal kuzul gant an herodianed a-enep dezhañ, evit e lakaat da
vervel.

<span id="an_3:7">3:7</span> Neuze Jezuz en em dennas gant e ziskibien
war-zu ar mor, hag ul lod bras a dud a heulie anezhañ eus Galilea, eus
Judea,

<span id="an_3:8">3:8</span> eus Jeruzalem, eus Idumea, hag eus an tu
all d'ar Jordan. Hag ar re a oa diwar-dro Tir ha Sidon, o vezañ klevet
komz eus an traoù bras a reas, a zeuas e niver bras war-zu ennañ.

<span id="an_3:9">3:9</span> Eñ a lavaras d'e ziskibien derc'hel prest
ur vag dezhañ, abalamour d'ar bobl vras-se, gant aon na vije re wasket
ganto.

<span id="an_3:10">3:10</span> Rak kalz anezho en devoa yac'haet, en
hevelep doare ma en em daole warnañ, evit stekiñ outañ, kement en devoa
ur c'hleñved.

<span id="an_3:11">3:11</span> Ha pa wele an speredoù hudur anezhañ, e
taoulinent dirazañ hag e krient: Te eo Mab Doue!

<span id="an_3:12">3:12</span> Met eñ a c'hourc'hemenne start dezho na
zisklêrjent ket anezhañ.

<span id="an_3:13">3:13</span> Pignat a reas neuze war ur menez, hag e
c'halvas ar re a felle dezhañ, hag e teujont d'e gavout.

<span id="an_3:14">3:14</span> Hag e lakaas daouzek anezho, da vezañ
gantañ, evit o c'has da brezeg,

<span id="an_3:15">3:15</span> hag evit kaout ar galloud \[da yac'haat
ar re glañv ha\] da gas kuit an diaoulien.

<span id="an_3:16">3:16</span> Bez' e oant: Simon, ma roas an anv a Bêr
dezhañ;

<span id="an_3:17">3:17</span> Jakez mab Zebedea, ha Yann breur Jakez,
ma roas an anv a Voanergez dezho, da lavarout eo, mibien ar c'hurun;

<span id="an_3:18">3:18</span> Andrev, Filip, Bartolome, Mazhev, Tomaz,
Jakez mab Alfe, Tadde, Simon ar C'hananeat,

<span id="an_3:19">3:19</span> ha Judaz Iskariod, a oa an hini en
gwerzhas. Neuze e tistrojont d'an ti;

<span id="an_3:20">3:20</span> ar bobl en em zastumas a-nevez eno, en
hevelep doare ma ne c'hellent ket memes kemer o fred.

<span id="an_3:21">3:21</span> E gerent, o vezañ klevet kement-se, a
yeas evit e gemer, rak lavarout a raent: Diskiantet eo.

<span id="an_3:22">3:22</span> Hag ar skribed, a oa diskennet eus
Jeruzalem, a lavare: Trec'het eo gant Beelzebul; kas a ra kuit an
diaoulien dre briñs an diaoulien.

<span id="an_3:23">3:23</span> Met Jezuz, o vezañ o galvet, a lavaras
dezho dre barabolennoù: Penaos e c'hell Satan kas Satan kuit?

<span id="an_3:24">3:24</span> Mar bez ur rouantelezh a-enep dezhi
hec'h-unan, ne c'hell ket ar rouantelezh-se padout;

<span id="an_3:25">3:25</span> ha mar bez un ti a-enep dezhañ e-unan, ne
c'hell ket an ti-se padout;

<span id="an_3:26">3:26</span> evel-se, mar sav Satan a-enep dezhañ
e-unan ha mar deo dizunvan, ne c'hell ket padout, met e ziwezh eo.

<span id="an_3:27">3:27</span> Den ne c'hell mont e ti un den kreñv ha
preizhañ e vadoù, nemet en defe da gentañ ereet an den kreñv-se; neuze e
preizho e di.

<span id="an_3:28">3:28</span> Me a lavar deoc'h e gwirionez, penaos pep
pec'hed a vo pardonet da vugale an dud, kenkoulz hag ar gwallgomzoù m'o
devo touet drezo;

<span id="an_3:29">3:29</span> met piv bennak en devo gwallgomzet a-enep
ar Spered-Santel, n'en devo biken a bardon; met dalc'het e vo dindan ar
varn peurbadus.

<span id="an_3:30">3:30</span> Jezuz a gomze evel-se, abalamour ma
lavarent: Dalc'het eo gant ur spered hudur.

<span id="an_3:31">3:31</span> E vreudeur hag e vamm a erruas eta, hag
oc'h en em zerc'hel er-maez, e kasjont d'e c'hervel;

<span id="an_3:32">3:32</span> ar bobl a oa azezet en-dro dezhañ, hag e
voe lavaret dezhañ: Setu, da vamm ha da vreudeur a zo er-maez aze o
c'houlenn ac'hanout.

<span id="an_3:33">3:33</span> Met eñ a respontas: Piv eo va mamm, piv
eo va breudeur?

<span id="an_3:34">3:34</span> Hag o teurel e zaoulagad war ar re a oa
en-dro dezhañ, e lavaras: Setu va mamm ha va breudeur.

<span id="an_3:35">3:35</span> Rak piv bennak a ra bolontez Doue,
hennezh eo va breur ha va c'hoar ha va mamm.

<span id="an_4:1">4:1</span> Jezuz en em lakaas c'hoazh da gelenn, e-tal
ar mor, hag ur bobl vras o vezañ en em zastumet en e gichen, e pignas en
ur vag hag ec'h azezas enni, hag an holl bobl a oa war an douar e-tal ar
mor.

<span id="an_4:2">4:2</span> Deskiñ a rae dezho kalz a draoù, dre
barabolennoù, hag e lavare dezho en e gelennadurezh:

<span id="an_4:3">4:3</span> Selaouit. Setu, un hader a yeas er-maez da
hadañ;

<span id="an_4:4">4:4</span> hag evel ma hade, ul lodenn eus an had a
gouezhas a-hed an hent, hag al laboused a zeuas hag he debras holl.

<span id="an_4:5">4:5</span> Ul lodenn all a gouezhas war ul lec'h
meinek, e-lec'h ma oa nebeut a zouar; ha kerkent e savas, abalamour ne
oa ket aet don en douar;

<span id="an_4:6">4:6</span> met pa zeuas an heol, e voe devet, ha dre
ma ne oa ket a wrizienn, e sec'has.

<span id="an_4:7">4:7</span> Ul lodenn all a gouezhas e-touez ar spern;
hag ar spern a greskas hag he mougas, ha ne roas ket a frouezh.

<span id="an_4:8">4:8</span> Ul lodenn all a gouezhas en douar mat hag e
roas frouezh, o sevel hag o kreskiñ, en hevelep doare ma roas ur
c'hreunenn tregont, unan all tri-ugent, hag unan all kant.

<span id="an_4:9">4:9</span> Hag e lavaras dezho: ra selaouo, an neb en
deus divskouarn da glevout.

<span id="an_4:10">4:10</span> Met, pa voe e-unan, ar re a oa en-dro
dezhañ, gant an daouzek, a c'houlennas digantañ diwar-benn ar
barabolenn-se.

<span id="an_4:11">4:11</span> Eñ a lavaras dezho: Roet eo deoc'h-hu
\[da anavezout\] traoù kuzhet rouantelezh Doue; met evit ar re
a-ziavaez, pep tra a zo lavaret dre barabolennoù,

<span id="an_4:12">4:12</span> evit o welout, e welont ha n'anavezont
ket, hag o klevout, e klevont ha ne gomprenont ket, en aon na
zistrofent, ha na vefe pardonet dezho o fec'hedoù.

<span id="an_4:13">4:13</span> Hag e lavaras dezho: Ha ne gomprenit ket
ar barabolenn-se? Ha penaos e komprenot ar re all?

<span id="an_4:14">4:14</span> An hader a had ger Doue.

<span id="an_4:15">4:15</span> Ar re a zo a-hed an hent, eo ar re ma'z
eo hadet ar ger ennañ, met raktal m'o deus e glevet, e teu Satan hag a
zilam ar ger a oa bet hadet en o c'halonoù;

<span id="an_4:16">4:16</span> ar re a zegemer an had el lec'hioù
meinek, eo ar re a glev ar ger, hag e zegemer da gentañ gant joa;

<span id="an_4:17">4:17</span> met n'o deus ket a wrizienn enno
oc'h-unan, ha ne badont nemet ur pennad; dre-se, pa zeu ar glac'har pe
an heskinerezh abalamour d'ar ger, e kavont kerkent skouer fall.

<span id="an_4:18">4:18</span> Hag ar re a zegemer an had e-touez an
drein, eo ar re a selaou ar ger;

<span id="an_4:19">4:19</span> met prederioù ar bed-mañ, ha tromplerezh
ar pinvidigezhioù hag an holl c'hoantoù evit an traoù all o tont, a voug
ar ger, hag e laka difrouezh.

<span id="an_4:20">4:20</span> Met ar re o deus degemeret an had en un
douar mat, eo ar re a selaou ar ger, en degemer, hag a zoug frouezh, ur
c'hreunenn tregont, unan all tri-ugent, hag unan all kant.

<span id="an_4:21">4:21</span> Lavarout a reas dezho c'hoazh: Degas a
reer ur c'houlaouenn evit he lakaat dindan ar boezell, pe dindan ar
gwele? N'eo ket evit he lakaat war ur c'hantolor?

<span id="an_4:22">4:22</span> Rak n'eus netra kuzhet na zle bezañ
disklêriet, ha n'eus netra goloet na vo gwelet gant an holl.

<span id="an_4:23">4:23</span> Mar en deus unan bennak divskouarn da
glevout, ra selaouo.

<span id="an_4:24">4:24</span> Lavarout a reas dezho c'hoazh: Lakait
evezh ouzh ar pezh a glevit. Muzuliet e vo deoc'h gant ar memes muzul ho
po muzuliet d'ar re all, ha c'hoazh e vo roet ouzhpenn deoc'h-hu \[c'hwi
a selaou\].

<span id="an_4:25">4:25</span> Rak roet e vo d'an neb en deus; met an
hini n'en deus ket, e vo lamet digantañ memes ar pezh en deus.

<span id="an_4:26">4:26</span> Lavarout a reas c'hoazh: Bez' emañ
diwar-benn rouantelezh Doue evel ma taolfe un den had en douar;

<span id="an_4:27">4:27</span> pe e kousk, pe e sav, noz pe deiz, an had
a ziwan hag a gresk hep ma oar penaos.

<span id="an_4:28">4:28</span> Rak an douar a ro anezhañ e-unan, da
gentañ ar geot, goude an dañvouezenn, hag ar c'hreunenn en dañvouezenn.

<span id="an_4:29">4:29</span> Ha pa vez darev ar frouezh, e lakaer
raktal ar falz ennañ, dre ma'z eo prest an eost.

<span id="an_4:30">4:30</span> Lavarout a reas c'hoazh: Ouzh petra e
hañvalin rouantelezh Doue? Pe dre beseurt parabolenn he diskouezimp?

<span id="an_4:31">4:31</span> Heñvel eo ouzh ur c'hreunenn sezo; pa he
hader, ez eo ar bihanañ eus holl hadoù an douar;

<span id="an_4:32">4:32</span> met goude ma vez hadet, e sav hag e teu
brasoc'h eget al louzoù all, hag e taol brankoù, en hevelep doare ma
c'hell laboused an neñv chom dindan he skeud.

<span id="an_4:33">4:33</span> Disklêriañ a reas dezho ger Doue dre galz
a barabolennoù en doare-mañ, hervez ma c'hellent e glevout.

<span id="an_4:34">4:34</span> Ha ne gomze ket outo hep parabolenn; met
a-du, e tisplege pep tra d'e ziskibien.

<span id="an_4:35">4:35</span> En deiz-se, pa voe deuet an noz, e
lavaras dezho: Tremenomp en tu all d'an dour.

<span id="an_4:36">4:36</span> Ha goude bezañ kaset kuit ar bobl, e
tegasjont Jezuz er vag, evel ma oa enni; hag e oa ivez bagoù bihan all
ouzh e ambroug.

<span id="an_4:37">4:37</span> Neuze e savas un taol-avel bras, hag ar
c'hoummoù-mor a yeas er vag, en hevelep doare ma leunie.

<span id="an_4:38">4:38</span> Eñ a oa e diadreñv ar vag, kousket war ur
blueg; hag e tihunjont anezhañ o lavarout: Mestr, ha ne rez van ebet eus
ma en em gollomp?

<span id="an_4:39">4:39</span> Eñ, o vezañ dihunet, a c'hourc'hemennas
an avelioù, hag a lavaras d'ar mor: Tav, bez sioul. An avel a davas, hag
e voe ur sioulder bras.

<span id="an_4:40">4:40</span> Neuze e lavaras dezho: Perak hoc'h eus
aon? Penaos n'hoc'h eus ket a feiz?

<span id="an_4:41">4:41</span> Hag o devoe un aon bras, hag e lavarent
an eil d'egile: Met piv eo hemañ, ma sent memes an avel hag ar mor
outañ?

<span id="an_5:1">5:1</span> Erruout a rejont en tu all d'ar mor, e bro
ar C'hadareniz.

<span id="an_5:2">5:2</span> Ha raktal, evel ma tiskennas Jezuz eus ar
vag, un den dalc'het gant ur spered hudur a zeuas eus ar bezioù d'e
gavout.

<span id="an_5:3">5:3</span> Chom a rae er bezioù, ha den ne c'helle e
zerc'hel ereet, na zoken gant chadennoù;

<span id="an_5:4">5:4</span> rak alies, o kaout an hern ouzh e dreid,
hag o vezañ bet ereet gant chadennoù, en devoa torret ar chadennoù ha
friket an hern; ha den ne c'helle e zoñvaat.

<span id="an_5:5">5:5</span> Chom a rae dalc'hmat, noz ha deiz, war ar
menezioù hag er bezioù, o krial hag oc'h en em vloñsañ gant mein.

<span id="an_5:6">5:6</span> P'en devoe gwelet Jezuz a-bell, e teredas,
e taoulinas dirazañ,

<span id="an_5:7">5:7</span> hag e lavaras, o krial a vouezh uhel: Petra
a zo etre te ha me, Jezuz, Mab an Doue uhel-meurbet? Da bediñ a ran dre
anv Doue, na boagn ket ac'hanon.

<span id="an_5:8">5:8</span> Rak Jezuz a lavare dezhañ: Spered hudur,
kae eus an den-se.

<span id="an_5:9">5:9</span> Ha Jezuz a c'houlennas digantañ: Pe anv
ac'h eus? Eñ a respontas: Va anv a zo Lejion; rak kalz omp.

<span id="an_5:10">5:10</span> Hag e pede start anezhañ na gasje ket
anezho er-maez eus ar vro-se.

<span id="an_5:11">5:11</span> Bez' e oa eno, war ar menezioù, ur
vandenn vras a voc'h o peuriñ.

<span id="an_5:12">5:12</span> Hag an holl diaoulien en pede, o
lavarout: Kas ac'hanomp er moc'h-se, evit ma'z aimp enno.

<span id="an_5:13">5:13</span> Raktal Jezuz o lezas da vont. Neuze ar
speredoù hudur-mañ, o vezañ aet er-maez, a yeas er moc'h, hag ar vandenn
voc'h en em daolas eus al lec'h uhel-se er mor, hag e oant beuzet er
mor; bez' e oa anezho war-dro daou vil.

<span id="an_5:14">5:14</span> Ar re a vesae ar moc'h a dec'has kuit da
lavarout kement-se e kêr ha war ar maez. An dud a zeuas da welout ar
pezh a oa erruet;

<span id="an_5:15">5:15</span> dont a rejont da gavout Jezuz, hag e
weljont an hini a oa bet dalc'het gant an diaoul, an hini a oa bet
dalc'het gant al lejion, azezet, gwisket hag en e skiant vat; hag o
devoe aon.

<span id="an_5:16">5:16</span> Ar re o devoa gwelet-se a lavaras dezho
ar pezh a oa c'hoarvezet gant an hini a oa dalc'het gant an diaoul, ha
gant ar moc'h.

<span id="an_5:17">5:17</span> Neuze en em lakajont d'e bediñ da bellaat
diouzh o bro.

<span id="an_5:18">5:18</span> Pa oa aet er vag, an hini a oa bet
dalc'het gant an diaoul en pedas d'e lezel da vont gantañ.

<span id="an_5:19">5:19</span> Met Jezuz n'en lezas ket, hag a lavaras
dezhañ: Kae da'z ti, etrezek da dud, ha lavar dezho an traoù bras en
deus an Aotrou graet dit, ha penaos en deus bet truez ouzhit.

<span id="an_5:20">5:20</span> Eñ a yeas kuit, hag en em lakaas da
embann e Dekapoliz an traoù bras en devoa Jezuz graet dezhañ, hag e oant
holl souezhet bras.

<span id="an_5:21">5:21</span> Jezuz o vezañ, dre ar vag, tremenet en tu
all, ul lod bras a bobl en em zastumas en-dro dezhañ; tost d'ar mor e
oa.

<span id="an_5:22">5:22</span> Unan a vestroù ar sinagogenn, anvet
Jairuz, a zeuas, hag o vezañ e welet, en em daolas d'e dreid,

<span id="an_5:23">5:23</span> hag e pedas start anezhañ, o lavarout: Va
merc'h vihan a zo ar marv ganti; deus da lakaat da zaouarn warni, evit
ma vo yac'haet, hag e vevo.

<span id="an_5:24">5:24</span> Ha Jezuz a yeas gantañ; ur bobl vras a
yeas war e lerc'h, hag a waske anezhañ.

<span id="an_5:25">5:25</span> Bez' e oa ur wreg klañv, daouzek vloaz a
oa, gant an diwadañ;

<span id="an_5:26">5:26</span> gouzañvet he devoa kalz a boan etre
daouarn ar vedisined, ha dispignet he devoa he holl vadoù hep bezañ bet
diboan ebet, met aet e oa kentoc'h war gwashaat;

<span id="an_5:27">5:27</span> o vezañ klevet komz eus Jezuz, e teuas
e-touez ar vandenn dre ziadreñv, hag e stokas ouzh e zilhad.

<span id="an_5:28">5:28</span> Rak hi a lavare: Mar gellan hepken stekiñ
ouzh e zilhad, e vin yac'haet.

<span id="an_5:29">5:29</span> Raktal he diwadañ a baouezas, hag e
santas, en he c'horf, e oa yac'haet eus he foan.

<span id="an_5:30">5:30</span> Kerkent, Jezuz, oc'h anavezout ennañ
e-unan ar galloud a oa aet er-maez anezhañ, en em droas e-kreiz ar bobl,
o lavarout: Piv en deus stoket ouzh va dilhad?

<span id="an_5:31">5:31</span> E ziskibien a lavaras dezhañ: Te a wel e
wask ar bobl ac'hanout hag e lavarez: Piv en deus stoket ouzhin?

<span id="an_5:32">5:32</span> Hag e selle en-dro, evit gwelout piv en
devoa graet-se.

<span id="an_5:33">5:33</span> Neuze ar wreg, spontet hag en ur grenañ,
o c'houzout ar pezh a oa bet graet enni, a zeuas hag en em daolas d'e
dreid, hag e lavaras dezhañ an holl wirionez.

<span id="an_5:34">5:34</span> Jezuz a lavaras dezhi: Va merc'h, da feiz
he deus da yac'haet; kae e peoc'h, ha bez dizereet eus da gleñved.

<span id="an_5:35">5:35</span> Evel ma komze c'hoazh, tud penn ar
sinagogenn a zeuas da lavarout dezhañ: Da verc'h a zo marv; na ro ket
ken muioc'h a boan d'ar Mestr.

<span id="an_5:36">5:36</span> Kerkent, evel ma klevas Jezuz kement-se,
e lavaras da benn ar sinagogenn: Na'z pez ket aon, kred hepken.

<span id="an_5:37">5:37</span> Ha ne lezas den da heuliañ anezhañ, nemet
Pêr, Jakez, ha Yann, breur Jakez.

<span id="an_5:38">5:38</span> O vezañ erruet e ti penn ar sinagogenn, e
welas e raed ennañ un drouz vras, ha tud a ouele, hag a laoske
kriadennoù kreñv.

<span id="an_5:39">5:39</span> Hag o vezañ aet e-barzh, e lavaras dezho:
Perak e rit an drouz-se, ha perak e ouelit? Ar bugel n'eo ket marv, met
kousket a ra.

<span id="an_5:40">5:40</span> Hag int a rae goap outañ; met eñ, o vezañ
graet dezho holl mont er-maez, a gemeras tad ha mamm ar bugel, hag ar re
a oa gantañ, hag ez eas el lec'h ma oa gourvezet.

<span id="an_5:41">5:41</span> O kemer he dorn, e lavaras dezhi: Talitha
koumi, da lavarout eo: Plac'h yaouank, me a lavar dit, sav.

<span id="an_5:42">5:42</span> Kerkent ar plac'h yaouank a savas hag en
em lakaas da vale, rak oadet e oa a zaouzek vloaz; hag e oant souezhet
meurbet.

<span id="an_5:43">5:43</span> Neuze e c'hourc'hemennas start dezho na
lavarjent kement-se da zen, hag e lavaras reiñ da zebriñ d'ar plac'h
yaouank.

<span id="an_6:1">6:1</span> Jezuz, o vezañ aet ac'hano, a zeuas en e
vro, hag e ziskibien a heulias anezhañ.

<span id="an_6:2">6:2</span> Pa zeuas ar sabad, en em lakaas de gelenn
er sinagogenn; kalz eus ar re en kleve, a oa souezhet hag a lavare: A
belec'h e teu an traoù-se d'an den-mañ? Petra eo ar furnez-se a zo bet
roet dezhañ, hag ar mirakloù bras en em ra dre e zaouarn?

<span id="an_6:3">6:3</span> Ha n'eo ket eñ ar c'halvez, mab Mari, breur
Jakez, Jozez, Jud ha Simon? E c'hoarezed, ha n'emaint ket amañ en hon
touez? Hag e kavent tamall ennañ.

<span id="an_6:4">6:4</span> Met Jezuz a lavaras dezho: Ur profed n'eo
disprizet nemet en e vro, e-touez e gerent hag ar re eus e di e-unan.

<span id="an_6:5">6:5</span> Ne c'hellas ober eno mirakl ebet, nemet e
yac'haas un nebeud tud klañv, en ur lakaat e zaouarn warno.

<span id="an_6:6">6:6</span> Souezhet e oa eus o diskredoni; hag e
valeas ar bourc'hioù war-dro en ur gelenn.

<span id="an_6:7">6:7</span> Neuze e c'halvas an daouzek, hag en em
lakaas d'o c'has daou ha daou, en ur reiñ dezho ar galloud war ar
speredoù hudur;

<span id="an_6:8">6:8</span> hag e c'hourc'hemennas dezho na gemerjent
netra evit an hent, nemet ur vazh, na sac'h, na bara, na moneiz er
c'houriz,

<span id="an_6:9">6:9</span> met sandalennoù en o zreid, ha na zougjent
ket daou wiskamant.

<span id="an_6:10">6:10</span> Lavarout a reas ivez dezho: En ti bennak
ma'z it, chomit eno betek ma'z eot kuit eus al lec'h-se.

<span id="an_6:11">6:11</span> Ha pa en em gavo tud n'ho tegemerint ket,
ha n'ho selaouint ket, en ur vont ac'hano, hejit ar poultr eus ho treid
e testeni a-enep dezho. \[Me a lavar deoc'h, e gwirionez, penaos e vo
dousoc'h da Sodom ha da C'homora e deiz ar varn, eget d'ar gêr-se.\]

<span id="an_6:12">6:12</span> O vezañ aet eta, e prezegjont d'an dud
kaout keuz.

<span id="an_6:13">6:13</span> Kas a rejont kuit kalz a ziaoulien, hag
ec'h eouljont gant eoul kalz a dud glañv, hag e yac'hajont anezho.

<span id="an_6:14">6:14</span> Ar roue Herodez a glevas komz eus Jezuz,
rak e anv a oa dija brudet bras; hag e lavaras: Ar Yann-se, an hini a
vadeze, a zo adsavet a-douez ar re varv; setu perak en em ra kalz a
virakloù drezañ.

<span id="an_6:15">6:15</span> Re all a lavare: Elia eo; ha re all: Ur
profed eo, pe evel unan eus ar brofeded.

<span id="an_6:16">6:16</span> Herodez eta, o klevout kement-se, a
lavaras: Yann eo, an hini am eus graet dibennañ; adsavet eo a varv.

<span id="an_6:17">6:17</span> Rak Herodez en devoa kaset da gemer Yann,
hag en devoa graet e eren er prizon, abalamour da Herodiaz, gwreg Filip
e vreur, dre m'en devoa he dimezet.

<span id="an_6:18">6:18</span> Ha Yann a lavare da Herodez: N'eo ket
grataet dit kaout gwreg da vreur.

<span id="an_6:19">6:19</span> Dre-se, Herodiaz he devoa droug outañ,
hag e c'hoantae e lakaat d'ar marv; met ne c'helle ket,

<span id="an_6:20">6:20</span> rak Herodez a zouje Yann, oc'h anavezout
penaos e oa un den reizh ha santel; prederius e oa en e geñver; ober a
rae memes kalz a draoù eus e alioù, hag en selaoue gant plijadur.

<span id="an_6:21">6:21</span> Met un devezh mat a zeuas. Herodez, dre
ma oa deiz e c'hanedigezh, a roas ur fest da re vras e lez, da vistri e
arme, ha da re vras Galilea.

<span id="an_6:22">6:22</span> Merc'h Herodiaz, o vezañ deuet, o vezañ
dañset, hag o vezañ plijet da Herodez ha d'ar re en devoa pedet, ar roue
a lavaras d'ar plac'h yaouank: Goulenn diganin ar pezh a gari hag en
roin dit.

<span id="an_6:23">6:23</span> Ha gant le e lavaras: Kement a c'houlenni
a roin dit, betek an hanter eus va rouantelezh.

<span id="an_6:24">6:24</span> O vezañ aet er-maez, hi a lavaras d'he
mamm: Petra a c'houlennin? Hag he mamm a lavaras dezhi: Penn
Yann-Vadezour.

<span id="an_6:25">6:25</span> Hag o vezañ deuet buan da gavout ar roue,
e reas he goulenn, hag e lavaras: C'hoantaat a ran e rofes din, war ur
plad, raktal, penn Yann-Vadezour.

<span id="an_6:26">6:26</span> Ar roue a voe glac'haret bras;
koulskoude, abalamour d'e le ha d'ar re a oa azezet gantañ, ne fellas
ket dezhañ nac'hañ outi.

<span id="an_6:27">6:27</span> Hag e kasas raktal unan eus e warded, hag
e c'hourc'hemennas dezhañ degas penn Yann. Ar gward a yeas hag a
droc'has e benn er prizon,

<span id="an_6:28">6:28</span> hag e zegasas war ur plad, e reiñ a reas
d'ar plac'h yaouank, hag ar plac'h yaouank e roas d'he mamm.

<span id="an_6:29">6:29</span> Diskibien Yann o vezañ klevet kement-se,
a zeuas hag a gemeras e gorf, hag e lakajont anezhañ en ur bez.

<span id="an_6:30">6:30</span> An ebestel a zeuas da gavout Jezuz, hag a
lavarjont dezhañ kement o devoa graet, ha kement o devoa kelennet.

<span id="an_6:31">6:31</span> Eñ a lavaras dezho: Deuit a-du, en ul
lec'h distro, ha diskuizhit un nebeud; rak kement a dud a yae hag a zeue
ken n'o devoe ket amzer memes da zebriñ.

<span id="an_6:32">6:32</span> Mont a rejont eta en ur vag, a-du en ul
lec'h distro.

<span id="an_6:33">6:33</span> Met ar bobl a welas anezho o vont kuit,
ha kalz en anavezas; hag o redek, war droad, eus an holl gêrioù, ec'h
errujont a-raok dezho, \[hag en em zastumjont en e gichen.\]

<span id="an_6:34">6:34</span> Neuze Jezuz, o vezañ aet, a welas ul lod
bras a dud, hag en devoe truez outo, abalamour ma oant evel deñved hep
pastor, hag en em lakaas da zeskiñ dezho meur a dra.

<span id="an_6:35">6:35</span> Evel ma oa dija diwezhat, e ziskibien a
dostaas outañ hag a lavaras: Al lec'h-mañ a zo distro, ha diwezhat eo;

<span id="an_6:36">6:36</span> kas anezho kuit, evit ma'z aint er
c'hêrioùigoù hag er bourc'hioù war-dro, ha ma prenint boued, rak n'o
deus netra da zebriñ.

<span id="an_6:37">6:37</span> Eñ a lavaras dezho: Roit hoc'h-unan da
zebriñ dezho. Hag e respontjont dezhañ: Mont a rafemp da brenañ evit
daou c'hant diner a vara, evit reiñ dezho da zebriñ?

<span id="an_6:38">6:38</span> Hag e lavaras dezho: Pet bara hoc'h eus?
It, ha sellit. P'o devoe gwelet, e lavarjont: Pemp ha daou besk.

<span id="an_6:39">6:39</span> Neuze e c'hourc'hemennas dezho ober d'an
holl azezañ, a vandennoù, war ar geot glas.

<span id="an_6:40">6:40</span> Hag ec'h azezjont a renkoù, dre gantadoù
ha dre hanter-kantadoù.

<span id="an_6:41">6:41</span> Jezuz a gemeras ar pemp bara hag an daou
besk, hag o sevel e zaoulagad etrezek an neñv, e rentas grasoù, e torras
ar baraoù, hag e roas anezho d'e ziskibien, evit m'o rojent d'ar bobl;
lodennañ a reas ivez an daou besk kenetrezo holl.

<span id="an_6:42">6:42</span> Debriñ a rejont holl hag o devoa
a-walc'h.

<span id="an_6:43">6:43</span> Hag e kasjont ganto daouzek panerad leun
eus an nemorantoù bara hag eus ar pesked.

<span id="an_6:44">6:44</span> Ar re o devoa debret eus ar baraoù-se a
oa war-dro pemp mil den.

<span id="an_6:45">6:45</span> Kerkent goude, e reas d'e ziskibien mont
er vag, hag e ziaraogiñ en tu all, etrezek Betsaida, e-pad ma kasje kuit
ar bobl.

<span id="an_6:46">6:46</span> Ha p'en devoe o c'haset kuit, e pignas
war ar menez evit pediñ.

<span id="an_6:47">6:47</span> An abardaez o vezañ deuet, ar vag a oa e
kreiz ar mor, hag eñ a oa e-unan war an douar.

<span id="an_6:48">6:48</span> Hag e welas o devoa kalz a boan o
roeñvat, rak an avel a oa en o enep; war-dro ar bedervet beilhadenn eus
an noz e teuas d'o c'havout, o vale war ar mor; c'hoant en devoa d'o
diaraogiñ.

<span id="an_6:49">6:49</span> Met pa weljont anezhañ, o vale war ar
mor, e kredjont e oa un teuz, hag e krijont.

<span id="an_6:50">6:50</span> Rak holl a weljont anezhañ, hag e voent
spontet; met kerkent e komzas outo hag e lavaras dezho: Ho pet fiziañs,
me eo, n'ho pet ket aon.

<span id="an_6:51">6:51</span> Hag e pignas d'o c'havout er vag, an avel
a baouezas, hag e voent souezhet meurbet o-unan ha leuniet a estlamm,

<span id="an_6:52">6:52</span> rak n'o devoa ket komprenet mirakl ar
baraoù, dre ma oa o c'halonoù kaledet.

<span id="an_6:53">6:53</span> P'o devoe treuzet ar mor, e teujont da
vro C'henezared, hag e touarjont eno.

<span id="an_6:54">6:54</span> Pa oant aet er-maez ar vag, re al
lec'h-se en anavezas raktal,

<span id="an_6:55">6:55</span> hag e redjont en holl vro tro-war-dro,
hag en em lakajont da zougen war gweleoù bihan ar re a oa klañv, e
kement lec'h ma klevent lavarout e oa.

<span id="an_6:56">6:56</span> E pelec'h bennak ma'z ae, er bourc'hioù,
pe er c'hêrioù, pe war ar maez, e lakaent an dud klañv war al leurgêrioù
hag e pedent anezhañ d'o lezel da stekiñ, da vihanañ, ouzh bord e sae;
hag an holl re a stoke outañ, a oa yac'haet.

<span id="an_7:1">7:1</span> Neuze ar farizianed ha lod eus ar skribed,
deuet eus Jeruzalem, a yeas da gavout Jezuz;

<span id="an_7:2">7:2</span> gwelout a rejont ur re bennak eus e
ziskibien o kemer o fred gant daouarn lous, da lavarout eo, hep bezañ
bet gwalc'het, \[hag e kavjont da damall\].

<span id="an_7:3">7:3</span> (Rak ar farizianed hag an holl Yuzevien ne
zebront ket hep gwalc'hiñ o daouarn betek an ilin, o terc'hel hengoun ar
re gozh;

<span id="an_7:4">7:4</span> ha pa zeuont eus ar marc'had, ne zebront
ket kennebeut hep bezañ en em walc'het. Ha kalz a draoù all a zo ivez, o
deus resevet evit o mirout, evel gwalc'hiñ an hanafoù, ar podoù, al
listri-arem hag ar gweleoù.)

<span id="an_7:5">7:5</span> War gement-se ar farizianed hag ar skribed
a c'houlennas outañ: A-belec'h e teu, ma ne heul ket da ziskibien-te
hengoun ar re gozh, ha ma kemeront o fred hep bezañ gwalc'het o daouarn?

<span id="an_7:6">7:6</span> Eñ a respontas dezho: Pilpouzed, Izaia en
deus profedet mat diwar ho penn, p'en deus lavaret: Ar bobl-mañ a enor
ac'hanon a vuzelloù, met o c'halonoù a zo gwall bell diouzhin.

<span id="an_7:7">7:7</span> Met e ven eo ec'h enoront ac'hanon, o
teskiñ kredennoù a zo gourc'hemennoù tud.

<span id="an_7:8">7:8</span> Rak, o lezel gourc'hemenn Doue, e virit
hengoun an dud, o walc'hiñ ar podoù hag an hanafoù, hag oc'h ober kalz a
draoù all heñvel outo.

<span id="an_7:9">7:9</span> Lavarout a reas dezho c'hoazh: Gwall-vat e
torrit gourc'hemenn Doue evit mirout an hengoun;

<span id="an_7:10">7:10</span> rak Moizez en deus lavaret: Enor da dad
ha da vamm, ha: Piv bennak a villigo e dad pe e vamm a vo lakaet d'ar
marv;

<span id="an_7:11">7:11</span> met c'hwi a lavar: An hini a lavaro d'e
dad pe d'e vamm: Ar pezh am bije gallet reiñ dit a zo Korban, da
lavarout eo ur prof da Zoue,

<span id="an_7:12">7:12</span> ne lezit ket anezhañ d'ober netra ken
evit e dad pe e vamm,

<span id="an_7:13">7:13</span> o kas da netra ger Doue gant ho hengoun
hoc'h eus graet; ha kalz a draoù all a rit evel-se.

<span id="an_7:14">7:14</span> Neuze, o vezañ galvet an holl bobl, e
lavaras dezho: Selaouit holl ac'hanon, ha komprenit kement-mañ:

<span id="an_7:15">7:15</span> Netra eus ar pezh a zo er-maez eus an den
hag a ya ennañ, ne c'hell e huduraat; met ar pezh a zeu eus an den, ar
re-se eo a hudura anezhañ.

<span id="an_7:16">7:16</span> Ra selaouo, an neb en deus divskouarn da
glevout.

<span id="an_7:17">7:17</span> Pa voe aet en ti, goude bezañ kuitaet ar
bobl, e ziskibien a c'houlennas outañ petra oa ar barabolenn-se.

<span id="an_7:18">7:18</span> Eñ a lavaras dezho: Bez' oc'h ivez hep
skiant? Ne gomprenit ket penaos netra eus ar pezh a ya eus er-maez an
den, ne c'hell e lousaat?

<span id="an_7:19">7:19</span> Rak an dra-se ne ya ket er galon, met er
c'hof, a belec'h e kouezh el lec'h distro, ar pezh a c'hlana ar boued
holl.

<span id="an_7:20">7:20</span> Lavarout a rae eta: Ar pezh a zeu eus an
den, eo ar pezh a hudara anezhañ.

<span id="an_7:21">7:21</span> Rak a-ziabarzh, eus kalon an dud eo, e
teu ar soñjoù fall, an avoultriezhioù, ar gastaouerezhioù, al
lazherezhioù, al laeroñsioù,

<span id="an_7:22">7:22</span> an avaristed, ar fallentezoù, ar faosoni,
al loustoni, al lagad avius, an droukkomz, an ourgouilh, ar follentez.

<span id="an_7:23">7:23</span> An holl fallentezoù-se a zeu eus an
diabarzh hag a hudara an den.

<span id="an_7:24">7:24</span> Hag, o vont ac'hano, ez eas da gostezioù
Tir ha Sidon; o vezañ aet en un ti, e felle dezhañ na ouije den
kement-se, met ne c'hellas ket chom kuzhet.

<span id="an_7:25">7:25</span> Rak ur wreg, a oa trec'het he merc'h gant
un spered hudur, o vezañ klevet komz dioutañ, a zeuas hag en em daolas
d'e dreid.

<span id="an_7:26">7:26</span> Ar wreg-mañ a oa gresian, ha sirofenikian
a bobl; hag e pedas anezhañ da gas an diaoul kuit eus he merc'h.

<span id="an_7:27">7:27</span> Jezuz a lavaras dezhi: Lez da gentañ ar
vugale da gaout o gwalc'h; rak n'eo ket mat kemer bara ar vugale, hag e
deurel d'ar chas bihan.

<span id="an_7:28">7:28</span> Met hi a respontas hag a lavaras dezhañ:
Gwir eo, Aotrou; koulskoude ar chas bihan a zebr, dindan an daol, bruzun
ar vugale.

<span id="an_7:29">7:29</span> Neuze eñ a lavaras dezhi: Abalamour d'ar
gomz-se, kae, an diaoul a zo aet eus da verc'h.

<span id="an_7:30">7:30</span> Hag, o vezañ distroet d'he zi, e kavas an
diaoul aet kuit, hag he merc'h gourvezet war ar gwele.

<span id="an_7:31">7:31</span> Jezuz, o vezañ kuitaet kostezioù Tir ha
Sidon, a zeuas tost da vor Galilea, o treuziñ bro Dekapoliz.

<span id="an_7:32">7:32</span> Hag e voe degaset dezhañ un den bouzar ha
mut, hag e voe pedet da lakaat e zaouarn warnañ.

<span id="an_7:33">7:33</span> O vezañ e dennet eus ar bobl a-du, e
lakaas e vizied en e zivskouarn; hag o vezañ kemeret eus e grañch, e
stokas e deod,

<span id="an_7:34">7:34</span> hag, o sevel e zaoulagad etrezek an neñv,
e huanadas hag e lavaras: Effata, da lavarout eo, digor-te.

<span id="an_7:35">7:35</span> Kerkent e zivskouarn a voe digoret, e
deod a voe dizereet, hag e komze hep poan.

<span id="an_7:36">7:36</span> Jezuz a zifennas outo na lavarjent
kement-se da zen; met mui e tifenne outo, seul vui e vrudent anezhañ.

<span id="an_7:37">7:37</span> Souezhet meurbet e lavarent: Kement a ra
a zo burzhudus; d'ar re vouzar e ra klevout, ha d'ar re vut komz.

<span id="an_8:1">8:1</span> En deizioù-se, e oa gant Jezuz un niver
bras a dud, hag evel n'o devoa netra da zebriñ, e c'halvas e ziskibien
hag e lavaras dezho:

<span id="an_8:2">8:2</span> Truez am eus ouzh ar bobl-mañ; rak tri deiz
a zo bremañ ne'm c'huitaont ket, ha n'o deus netra da zebriñ.

<span id="an_8:3">8:3</span> Ha mar kasan anezho war yun d'o ziez, o
nerzh o dilezo en hent, rak darn anezho a zo deuet a-bell.

<span id="an_8:4">8:4</span> E ziskibien a respontas dezhañ: A belec'h e
vefe kavet bara a-walc'h da bredañ anezho el lec'h distro-mañ.

<span id="an_8:5">8:5</span> Eñ a c'houlennas outo: Pet bara hoc'h eus?
Hag int a lavaras: Seizh.

<span id="an_8:6">8:6</span> Neuze e reas d'ar bobl azezañ war an douar;
hag o vezañ kemeret ar seizh bara, ha trugarekaet, e torras anezho hag o
roas d'e ziskibien; an diskibien o lodennas d'ar bobl.

<span id="an_8:7">8:7</span> Bez' e oa ivez peskedigoù; ha Jezuz, o
vezañ trugarekaet, a c'hourc'hemennas o reiñ ivez dezho.

<span id="an_8:8">8:8</span> Hag e tebrjont, hag o devoe a-walc'h, hag e
tegasjont seizh panerad leun eus an tammoù a oa manet.

<span id="an_8:9">8:9</span> Ar re o devoa debret a oa war-dro pevar
mil; goude-se o c'hasas kuit.

<span id="an_8:10">8:10</span> Hag, o vont kerkent en ur vag gant e
ziskibien, ez eas e kostezioù Dalmanuta.

<span id="an_8:11">8:11</span> Eno e teuas ar farizianed, hag en em
lakajont da riotal anezhañ, o c'houlenn outañ, evit e demptañ, ur mirakl
eus an neñv.

<span id="an_8:12">8:12</span> Jezuz, o huanadiñ en e spered, a lavaras:
Perak e c'houlenn ar rummad-mañ ur mirakl? Me a lavar deoc'h e
gwirionez, ne vo roet hini ebet dezhañ.

<span id="an_8:13">8:13</span> Hag o vezañ o c'huitaet, ez eas er vag,
hag e tremenas en tu all.

<span id="an_8:14">8:14</span> Met ankounac'haet o devoa kemer bara
ganto, ha n'o devoa nemet ur bara er vag.

<span id="an_8:15">8:15</span> Eñ a reas outo an difenn-mañ: En em virit
gant evezh eus goell ar farizianed, hag eus goell Herodez.

<span id="an_8:16">8:16</span> Int a soñje etrezo, o lavarout: Abalamour
n'hon eus ket a vara eo.

<span id="an_8:17">8:17</span> Jezuz, o vezañ anavezet kement-se, a
lavaras dezho: Perak e soñjit ez eo abalamour n'hoc'h eus ket kemeret a
vara? Bez' oc'h c'hoazh hep skiant? Ha ne gomprenit ket c'hoazh? Bepred
eo dall ho kalon?

<span id="an_8:18">8:18</span> O kaout daoulagad, ne welit ket? O kaout
divskouarn, ne glevit ket? Ha n'hoc'h eus ket a soñj?

<span id="an_8:19">8:19</span> Pa dorris pemp bara evit pemp mil den,
pet panerad leun a dammoù chomet a zilerc'h ho poa dastumet? Int a
lavaras dezhañ: Daouzek.

<span id="an_8:20">8:20</span> Ha pa dorris ar seizh bara evit ar pevar
mil den, pet panerad leun a dammoù ho poa dastumet? Int a lavaras
dezhañ: Seizh.

<span id="an_8:21">8:21</span> Hag e lavaras dezho: Penaos eta ne
gomprenit ket?

<span id="an_8:22">8:22</span> Jezuz o vezañ deuet da Vetsaida, e voe
degaset dezhañ un den dall, hag en pedjont da stekiñ outañ.

<span id="an_8:23">8:23</span> Neuze e kemeras dorn an dall, hag o vezañ
e gaset er-maez eus ar bourc'h, e lakaas krañch war e zaoulagad, hag o
vezañ lakaet e zaouarn warnañ, e c'houlennas outañ hag eñ a wele un dra
bennak.

<span id="an_8:24">8:24</span> Eñ, o vezañ sellet, a lavaras: Gwelout a
ran tud o vale hag a zo evel gwez.

<span id="an_8:25">8:25</span> Jezuz a lakaas adarre e zaouarn war e
zaoulagad, hag a lavaras dezhañ sellout: hag e oa yac'haet, hag o gwele
holl fraezh mat.

<span id="an_8:26">8:26</span> Hag e kasas anezhañ d'e di, o lavarout
dezhañ: N'a ket er bourc'h, \[ha na lavar ket an dra-mañ da zen eus ar
bourc'h\].

<span id="an_8:27">8:27</span> Jezuz a yeas, gant e ziskibien, e
bourc'hioù Kezarea-Filip; ha, war an hent, e c'houlennas ouzh e
ziskibien: Piv a lavar an dud on-me?

<span id="an_8:28">8:28</span> Respont a rejont: Darn a lavar out
Yann-Vadezour; darn all, Elia; ha darn all, unan ar brofeded.

<span id="an_8:29">8:29</span> Eñ a lavaras dezho: Ha c'hwi, piv a
lavarit ez on-me? Pêr a respontas dezhañ: Te eo ar C'hrist.

<span id="an_8:30">8:30</span> Hag e tifennas gwall start outo lavarout
kement-se anezhañ da zen.

<span id="an_8:31">8:31</span> Neuze en em lakaas da zisklêriañ dezho e
oa ret da Vab an den gouzañv kalz a draoù, ha bezañ taolet kuit gant an
henaourien, gant ar veleien vras, ha gant ar skribed, bezañ lakaet d'ar
marv, hag adsevel a varv tri deiz goude.

<span id="an_8:32">8:32</span> Hag e lavare ar c'homzoù-se dezho
sklaer-mat. Neuze Pêr, o vezañ e gemeret a-du, en em lakaas d'e repren.

<span id="an_8:33">8:33</span> Met Jezuz, o tistreiñ hag o sellout ouzh
e ziskibien, a c'hourdrouzas Pêr hag a lavaras dezhañ: A-dreñv din,
Satan! Rak da soñjoù n'emaint ket en traoù a sell ouzh Doue, met er re a
sell ouzh an dud.

<span id="an_8:34">8:34</span> Hag o c'hervel ar bobl gant e ziskibien,
e lavaras dezho: Mar fell da unan bennak dont war va lerc'h, ra raio
dilez anezhañ e-unan, ra gemero e groaz, ha ra heulio ac'hanon.

<span id="an_8:35">8:35</span> Rak piv bennak a fello dezhañ saveteiñ e
vuhez, he c'hollo; met piv bennak a gollo e vuhez abalamour din ha d'an
Aviel, he saveteo.

<span id="an_8:36">8:36</span> Rak petra a dalvfe d'un den gounit ar bed
holl, ma kollfe e ene?

<span id="an_8:37">8:37</span> Pe petra a rofe an den e trok ouzh e ene?

<span id="an_8:38">8:38</span> Rak piv bennak en devo bet mezh ac'hanon
hag eus va c'homzoù, e-touez ar rummad avoultr ha pec'her-mañ, Mab an
den ivez en devo mezh anezhañ, pa zeuio e gloar e Dad gant an aelez
santel.

<span id="an_9:1">9:1</span> Lavarout a reas dezho ivez: Me a lavar
deoc'h e gwirionez, ez eus hiniennoù eus a-douez ar re a zo amañ, ha ne
varvint ket, ken n'o devo gwelet rouantelezh Doue o tont gant galloud.

<span id="an_9:2">9:2</span> C'hwec'h devezh goude, Jezuz a gemeras
gantañ Pêr, Jakez ha Yann, hag o c'hasas o-unan a-du war ur menez uhel;
hag e voe treuzneuziet dirazo.

<span id="an_9:3">9:3</span> E zilhad a zeuas da vezañ lugernus, \[gwenn
evel an erc'h,\] ha kaer skedus ken n'eus kouez ebet war an douar a
c'hellfe gwennañ evel-se.

<span id="an_9:4">9:4</span> Ha Moizez hag Elia en em ziskouezas dezho,
o komz gant Jezuz.

<span id="an_9:5">9:5</span> Neuze Pêr, o kemer ar gomz, a lavaras da
Jezuz: Mestr, mat eo deomp chom amañ; greomp amañ teir deltenn, unan
evidout, unan evit Moizez, hag unan evit Elia.

<span id="an_9:6">9:6</span> Rak ne ouie ket petra a lavare, abalamour
ma oa spontet.

<span id="an_9:7">9:7</span> Hag e teuas ur goabrenn a c'holoas anezho;
ur vouezh a zeuas eus ar goabrenn, hag a lavaras: Hemañ eo va Mab
karet-mat, selaouit eñ.

<span id="an_9:8">9:8</span> Kerkent an diskibien, o vezañ sellet en-dro
dezho, ne weljont den ken nemet Jezuz e-unan ganto.

<span id="an_9:9">9:9</span> Evel ma tiskennent eus ar menez, e tifennas
outo lavarout da zen ar pezh o devoa gwelet, betek ma vije Mab an den
adsavet a-douez ar re varv.

<span id="an_9:10">9:10</span> Hag e talc'hjont ar gomz-se, o c'houlenn
an eil digant egile petra a c'hellje bezañ, adsevel a-douez ar re varv.

<span id="an_9:11">9:11</span> Hag e rejont ar goulenn-mañ outañ: Perak
e lavar ar skribed eo ret da Elia dont da gentañ?

<span id="an_9:12">9:12</span> Respont a reas dezho: Gwir eo Elia a dle
dont da gentañ hag adlakaat pep tra; ha Mab an den, hervez ma'z eo
skrivet diwar e benn, a dle gouzañv kalz a draoù, ha bezañ disprizet.

<span id="an_9:13">9:13</span> Met me a lavar deoc'h penaos Elia a zo
deuet, ha penaos o deus graet dezhañ kement o deus c'hoantaet, evel ma'z
eo skrivet diwar e benn.

<span id="an_9:14">9:14</span> O vezañ deuet etrezek an diskibien all, e
welas kalz a bobl en-dro dezho, ha skribed a stourme outo.

<span id="an_9:15">9:15</span> Raktal evel ma welas an holl bobl-se
anezhañ, e voent souezhet bras, hag o vezañ deredet e saludjont anezhañ.

<span id="an_9:16">9:16</span> Neuze eñ a c'houlennas ouzh ar skribed:
diwar-benn petra e stourmec'h outo?

<span id="an_9:17">9:17</span> Hag un den eus ar bobl, o kemer ar gomz,
a lavaras: Mestr, degaset em eus dit va mab hag a zo dalc'het gant ur
spered mut,

<span id="an_9:18">9:18</span> e pelec'h bennak ma krog ennañ, e taol
anezhañ d'an douar, e tispenn anezhañ, hag eñ a eon, a c'hrigoñs e zent,
hag en em disec'h; hag em eus pedet da ziskibien d'e gas kuit, met n'o
deus ket gallet.

<span id="an_9:19">9:19</span> Neuze Jezuz a lavaras dezho: O rummad
diskredik, betek pegeit e vin ganeoc'h? Betek pegeit e c'houzañvin
ac'hanoc'h? Degasit eñ din.

<span id="an_9:20">9:20</span> E zegas a rejont eta dezhañ; ha raktal ma
welas Jezuz, ar spered a zifretas anezhañ gant nerzh, hag e kouezhas
d'an douar, hag en em ruilhe oc'h eoniñ.

<span id="an_9:21">9:21</span> Neuze Jezuz a c'houlennas ouzh e dad:
Pegeit amzer a zo abaoe ma c'hoarvez kement-mañ gantañ? Eñ a respontas:
Abaoe e vugaleaj.

<span id="an_9:22">9:22</span> Hag ar spered en deus e daolet alies en
tan hag en dour, evit e lakaat da vervel; met mar gellez un dra bennak,
sikour ac'hanomp, hag az pez truez ouzhimp.

<span id="an_9:23">9:23</span> Jezuz a lavaras dezhañ: Mar gellez! ...,
pep tra a c'hell c'hoarvezout evit an hini a gred.

<span id="an_9:24">9:24</span> Kerkent tad ar bugel a grias \[gant
daeroù\]: Me a gred, \[Aotrou,\] va nerzh em diskredoni!

<span id="an_9:25">9:25</span> Ha Jezuz, o welout ar bobl o redek a
vandenn, a c'hourdrouzas start ar spered hudur hag a lavaras dezhañ:
Spered mut ha bouzar, me a c'hourc'hemenn dit, me, kae kuit eus ar
bugel-se, ha na da ken ennañ.

<span id="an_9:26">9:26</span> Ar spered a yeas kuit, o tifretañ anezhañ
gant nerzh hag o leuskel ur griadenn vras; ar bugel a zeuas evel marv,
en hevelep doare ma lavare meur a hini: Marv eo.

<span id="an_9:27">9:27</span> Met Jezuz, o kemer e zorn, a reas dezhañ
sevel; hag en em zalc'has en e sav.

<span id="an_9:28">9:28</span> Pa voe aet Jezuz en ti, e ziskibien a
c'houlennas digantañ a-du: Perak n'hon eus ket gallet kas kuit an
diaoul-se?

<span id="an_9:29">9:29</span> Eñ a respontas dezho: Ar seurt
diaoulien-se ne c'hellont mont kuit nemet dre ar bedenn \[hag ar yun\].

<span id="an_9:30">9:30</span> Hag, o vezañ aet ac'hano, e treuzjont
Galilea; Jezuz ne felle ket dezhañ ec'h anavezje den kement-se.

<span id="an_9:31">9:31</span> Rak e kelenne e ziskibien, hag e lavare
dezho: Mab an den a vo lakaet etre daouarn an dud, hag e lakaint anezhañ
d'ar marv; met goude ma vo bet lazhet, ec'h adsavo a varv an trede deiz.

<span id="an_9:32">9:32</span> Met ne gomprenent ket ar c'homzoù-se, ha
ne gredent ket goulenn digantañ.

<span id="an_9:33">9:33</span> Goude e teujont da Gafarnaoum; hag o
vezañ en ti, e c'houlennas outo: Diwar-benn petra en em stourmec'h en
hent?

<span id="an_9:34">9:34</span> Int a dave; rak en em stourmet o devoa en
hent war an hini a vije ar brasañ.

<span id="an_9:35">9:35</span> O vezañ azezet, e c'halvas an daouzek hag
e lavaras dezho: Mar c'hoanta unan bennak bezañ ar c'hentañ, e vo an
diwezhañ eus an holl, ha servijer an holl.

<span id="an_9:36">9:36</span> Hag o vezañ kemeret ur bugel bihan, e
lakaas anezhañ en o c'hreiz; o terc'hel anezhañ etre e zivrec'h, e
lavaras dezho:

<span id="an_9:37">9:37</span> Piv bennak a zegemer unan eus ar vugale
vihan-mañ abalamour da'm anv, a zegemer ac'hanon, ha piv bennak a
zegemer ac'hanon, n'eo ket me eo a zegemer, met an hini en deus va
c'haset.

<span id="an_9:38">9:38</span> Neuze Yann, o kemer ar gomz, a lavaras
dezhañ: Mestr, ni hon eus gwelet unan o kas kuit an diaoulien ez anv,
hag hon eus difennet-se outañ, abalamour na heul ket ac'hanomp.

<span id="an_9:39">9:39</span> Met Jezuz a lavaras: Na zifennit ket-se;
rak n'eus den a rafe mirakloù em anv, hag a c'hellfe kerkent droukkomz
ac'hanon.

<span id="an_9:40">9:40</span> Rak an hini n'emañ ket a-enep deomp, a zo
evidomp.

<span id="an_9:41">9:41</span> Ha piv bennak a roio deoc'h ur werennad
dour em anv, abalamour ma'z oc'h d'ar C'hrist, me a lavar deoc'h e
gwirionez, ne gollo ket e c'hopr;

<span id="an_9:42">9:42</span> met piv bennak a roio skouer fall da unan
eus ar re vihan-se a gred ennon, ez eo gwelloc'h dezhañ e vefe staget ur
maen-milin ouzh e c'houzoug, ha e vefe taolet er mor.

<span id="an_9:43">9:43</span> Ma ra da zorn lakaat ac'hanout da
gouezhañ, troc'h anezhañ; rak gwelloc'h eo dit mont er vuhez, o kaout
nemet un dorn, eget kaout daou zorn ha bezañ taolet er gehenn,

<span id="an_9:44">9:44</span> \[en tan divougus, e pelec'h o freñv ne
varv ket, hag an tan ne voug ket\].

<span id="an_9:45">9:45</span> Ha ma ra da droad lakaat ac'hanout da
gouezhañ, troc'h anezhañ; gwelloc'h eo dit mont er vuhez, o kaout un
troad, eget kaout daou droad, ha bezañ taolet er gehenn, \[en tan
divougus,

<span id="an_9:46">9:46</span> e pelec'h o freñv ne varv ket, hag an tan
ne voug ket\].

<span id="an_9:47">9:47</span> Ha ma ra da lagad lakaat ac'hanout da
gouezhañ, diframm anezhañ; gwelloc'h eo dit mont e rouantelezh Doue gant
ul lagad hepken, eget kaout daou lagad ha bezañ taolet e tan ar gehenn,

<span id="an_9:48">9:48</span> e pelec'h o freñv ne varv ket, hag an tan
ne voug ket.

<span id="an_9:49">9:49</span> Rak pep hini a vo sallet gant tan, ha pep
prof a vo sallet gant holen;

<span id="an_9:50">9:50</span> Un dra vat eo an holen, met mar koll e
vlaz gant petra e vo e roet dezhañ? Ho pet holen ennoc'h hoc'h-unan, ha
bezit e peoc'h etrezoc'h.

<span id="an_10:1">10:1</span> Jezuz, o vont ac'hano, a zeuas e
kostezioù Judea, en tu all d'ar Jordan; ar bobl en em zastumas adarre
war e dro, hag eñ, evel ma oa e c'hiz, en em lakaas d'o c'helenn.

<span id="an_10:2">10:2</span> Neuze ar farizianed a zeuas hag a
c'houlennas outañ evit e demptañ: Hag e c'hell un den kas e wreg kuit?

<span id="an_10:3">10:3</span> Eñ a respontas hag a lavaras dezho: Petra
en deus Moizez gourc'hemennet deoc'h?

<span id="an_10:4">10:4</span> Int a lavaras: Moizez a lez reiñ ur skrid
a dorr-dimeziñ hag he c'has kuit.

<span id="an_10:5">10:5</span> Neuze Jezuz a respontas, hag a lavaras
dezho: Skrivet en deus deoc'h al lezenn-se abalamour da galeter ho
kalon.

<span id="an_10:6">10:6</span> Met er penn-kentañ eus ar grouidigezh,
Doue ne reas nemet ur gwaz hag ur plac'h.

<span id="an_10:7">10:7</span> Setu perak ar gwaz a guitaio e dad hag e
vamm, hag en em unano d'e wreg,

<span id="an_10:8">10:8</span> hag e vint ur c'hig hepken; evel-se n'int
mui daou, met ur c'hig hepken.

<span id="an_10:9">10:9</span> Ra ne zisranno ket eta an den, ar pezh en
deus Doue unanet.

<span id="an_10:10">10:10</span> Hag an diskibien a c'houlennas c'hoazh
digantañ diwar-benn-se e-barzh an ti;

<span id="an_10:11">10:11</span> eñ a lavaras dezho: Piv bennak a gas
kuit e wreg hag a zimez da unan all, a ra avoultriezh en he c'heñver;

<span id="an_10:12">10:12</span> hag ar wreg a guita he gwaz hag a zimez
da unan all, a ra avoultriezh.

<span id="an_10:13">10:13</span> Neuze e voe degaset dezhañ bugale
vihan, evit ma stokje outo; met an diskibien a c'hrozmole d'ar re o
degase.

<span id="an_10:14">10:14</span> Ha Jezuz o welout-se, a yeas droug
ennañ, hag a lavaras dezho: Lezit ar vugale vihan da zont da'm c'havout,
ha na zifennit ket outo; rak rouantelezh Doue a zo d'an neb a zo heñvel
outo.

<span id="an_10:15">10:15</span> Me a lavar deoc'h e gwirionez, penaos
piv bennak ne zegemero ket rouantelezh Doue evel ur bugel bihan, ne yelo
ket e-barzh.

<span id="an_10:16">10:16</span> Hag o vezañ o c'hemeret etre e
zivrec'h, e lakaas e zaouarn warno hag o bennigas.

<span id="an_10:17">10:17</span> Evel ma oa evit en em lakaat en hent,
un den a zeredas, hag, o vezañ daoulinet dirazañ, e c'houlennas
digantañ: Mestr mat, petra a dlean d'ober evit kaout ar vuhez peurbadus?

<span id="an_10:18">10:18</span> Jezuz a lavaras dezhañ: Perak em galvez
mat? N'eus hini mat nemet Doue hepken.

<span id="an_10:19">10:19</span> Anavezout a rez ar gourc'hemennoù: Na
lazh ket; Na ra ket avoultriezh; Na laer ket; Na lavar ket a desteni
faos; Na ra ket a faosoni; Enor da dad ha da vamm.

<span id="an_10:20">10:20</span> Eñ a respontas: Mestr, miret em eus an
holl draoù-se adalek va yaouankiz.

<span id="an_10:21">10:21</span> Ha Jezuz, o teurel e zaoulagad warnañ,
e garas hag a lavaras dezhañ: Mankout a ra dit un dra: Kae, gwerzh
kement ac'h eus, en ro d'ar beorien, hag ez po un teñzor en neñv;
goude-se deus hag heul ac'hanon, \[o vezañ en em vec'hiet eus ar
groaz\].

<span id="an_10:22">10:22</span> Glac'haret o klevout-se, ez eas kuit
gwall drist, rak madoù bras en devoa.

<span id="an_10:23">10:23</span> Neuze Jezuz, o sellout en-dro dezhañ, a
lavaras d'e ziskibien: Pegen diaes eo d'ar re o deus madoù mont e-barzh
rouantelezh Doue!

<span id="an_10:24">10:24</span> An diskibien a voe souezhet eus ar
c'homzoù-se. Met Jezuz, oc'h adkemer ar gomz, a lavaras dezho: Va
bugale, pegen diaes eo d'ar re a laka o fiziañs er madoù mont e
rouantelezh Doue!

<span id="an_10:25">10:25</span> Aesoc'h eo d'ur c'hañval tremen dre
graoenn un nadoz eget d'un den pinvidik mont e-barzh rouantelezh Doue.

<span id="an_10:26">10:26</span> Hag e voent c'hoazh muioc'h souezhet,
hag e lavarent an eil d'egile: Ha piv eta a c'hell bezañ salvet?

<span id="an_10:27">10:27</span> Met Jezuz o sellout outo, a lavaras:
Dibosupl eo-se d'an dud, met n'eo ket da Zoue; rak Doue a c'hell pep
tra.

<span id="an_10:28">10:28</span> Neuze Pêr en em lakaas da lavarout
dezhañ: Setu, ni hon eus dilezet pep tra, hag hon eus da heuliet.

<span id="an_10:29">10:29</span> Ha Jezuz a respontas: Me a lavar deoc'h
e gwirionez: N'eus den en defe kuitaet, ti, pe vreudeur, pe c'hoarezed,
pe dad, pe vamm, pe vugale, pe zouaroù, abalamour din ha d'an Aviel,

<span id="an_10:30">10:30</span> ha ne resevo adalek ar c'hantved-mañ,
kant kement all, a diez, a vreudeur, a c'hoarezed, a vammoù, a vugale,
hag a zouaroù, gant heskinerezhioù, hag, er c'hantved da zont, ar vuhez
peurbadus.

<span id="an_10:31">10:31</span> Met kalz a zo ar re gentañ a vo ar re
ziwezhañ, ha kalz a zo ar re ziwezhañ a vo ar re gentañ.

<span id="an_10:32">10:32</span> Bez' e oant en hent, o pignat da
Jeruzalem, Jezuz a valee a-raok dezho; spouronet e oant hag o devoa aon
o heuliañ anezhañ. Jezuz, o kemer adarre a-du an daouzek diskibl, en em
lakaas da zisklêriañ dezho ar pezh a dlee c'hoarvezout gantañ:

<span id="an_10:33">10:33</span> Setu, e pignomp da Jeruzalem, ha Mab an
den a vo lakaet etre daouarn ar veleien vras ha re ar skribed, hag e
kondaonint anezhañ d'ar marv, hag e lakaint anezhañ etre daouarn ar
baganed.

<span id="an_10:34">10:34</span> Goap a raint anezhañ, e skourjezañ a
raint, hag e krañchint en e vizaj, hag e lakaint anezhañ d'ar marv; met
ec'h adsavo a varv d'an trede deiz.

<span id="an_10:35">10:35</span> Neuze Jakez ha Yann, mibien Zebedea, a
zeuas hag a lavaras dezhañ: Mestr, ni a garfe e rafes deomp ar pezh a
c'houlennimp ouzhit.

<span id="an_10:36">10:36</span> Eñ a lavaras dezho: Petra a fell deoc'h
e rafen evidoc'h?

<span id="an_10:37">10:37</span> Int a lavaras dezhañ: Ro deomp da vezañ
azezet e-barzh da c'hloar, unan a-zehou dit hag egile a-gleiz.

<span id="an_10:38">10:38</span> Jezuz a lavaras dezho: N'ouzoc'h ket ar
pezh a c'houlennit. Ha gallout e c'hellit evañ an hanaf a dlean evañ, ha
bezañ badezet eus ar vadeziant ma tlean bezañ badezet ganti?

<span id="an_10:39">10:39</span> Int a lavaras dezhañ: Ni a c'hell. Ha
Jezuz a lavaras dezho: Gwir eo ec'h evot an hanaf am eus da evañ, hag e
viot badezet eus ar vadeziant am eus da vezañ badezet ganti;

<span id="an_10:40">10:40</span> met bezañ azezet a-zehou pe a-gleiz
din, n'eo ket din da reiñ; roet e vo d'ar re ma'z eo bet-se kempennet
evito.

<span id="an_10:41">10:41</span> An dek all o vezañ klevet kement-se, a
yeas droug enno a-enep Jakez ha Yann.

<span id="an_10:42">10:42</span> Met Jezuz, o vezañ o galvet, a lavaras
dezho: Gouzout a rit penaos ar re a seller evel pennoù ar pobloù a
vestroni anezho, ha penaos ar re vras a ziskouez o galloud warno.

<span id="an_10:43">10:43</span> Na vo ket evel-se en ho touez; met piv
bennak a fello dezhañ bezañ bras en ho touez, a vo ho servijer.

<span id="an_10:44">10:44</span> Ha piv bennak a fello dezhañ bezañ ar
c'hentañ en ho touez, a vo mevel an holl.

<span id="an_10:45">10:45</span> Rak Mab an den n'eo ket deuet evit
bezañ servijet, met evit servijañ hag evit reiñ e vuhez e daspren evit
kalz.

<span id="an_10:46">10:46</span> Goude e teujont da Jeriko; hag evel
ma'z eas kuit ac'hano gant e ziskibien ha kalz a dud, mab Time, Bartime,
an dall, a oa azezet war gostez an hent, o c'houlenn an aluzen.

<span id="an_10:47">10:47</span> O vezañ klevet e oa Jezuz a Nazared a
dremene, en em lakaas da grial ha da lavarout: Jezuz, mab David, az pez
truez ouzhin!

<span id="an_10:48">10:48</span> Kalz a c'hourdrouze anezhañ, evit ober
dezhañ tevel; met eñ a grie c'hoazh kreñvoc'h: Mab David, az pez truez
ouzhin!

<span id="an_10:49">10:49</span> Jezuz o chom en e sav, a lavaras e
c'hervel. Gervel a rejont eta an dall, hag e lavarjont dezhañ: Sav, bez
kalonek, da c'hervel a ra.

<span id="an_10:50">10:50</span> O teurel e vantell, e savas hag e teuas
da gavout Jezuz.

<span id="an_10:51">10:51</span> Neuze Jezuz, o kemer ar gomz, a lavaras
dezhañ: Petra a fell dit e rafen evidout? An dall a respontas: Mestr, ma
kavin ar gweled.

<span id="an_10:52">10:52</span> Ha Jezuz a lavaras dezhañ: Kae, da feiz
he deus da yac'haet. Ha kerkent e kavas ar gweled, hag e heulias Jezuz
en hent.

<span id="an_11:1">11:1</span> Evel ma tostaent ouzh Jeruzalem, ouzh
Betfage, hag ouzh Betania, tost da Venez an Olived, Jezuz a gasas daou
eus e ziskibien,

<span id="an_11:2">11:2</span> o lavarout dezho: It d'ar vourc'h a zo
dirazoc'h; ha kerkent ha ma viot aet enni, e kavot un azen yaouank stag,
ma n'eus bet c'hoazh pignet den warnañ; distagit eñ, ha degasit eñ din.

<span id="an_11:3">11:3</span> Mar lavar unan bennak deoc'h: Perak e rit
an dra-se? Lavarit: An Aotrou en deus ezhomm anezhañ. Ha raktal en lezo
da vont.

<span id="an_11:4">11:4</span> Mont a rejont eta, hag e kavjont an azen
a oa stag en-diavaez dirak an nor, etre daou hent; hag e tistagjont
anezhañ.

<span id="an_11:5">11:5</span> Unan bennak eus ar re a oa eno a lavaras
dezho: Perak e tistagit an azenig-se?

<span id="an_11:6">11:6</span> Int a respontas evel m'en devoa Jezuz
gourc'hemennet dezho; hag e voent lezet da vont.

<span id="an_11:7">11:7</span> Degas a rejont an azenig da Jezuz, e
lakajont o dilhad warnañ, hag e rejont Jezuz azezañ warnañ.

<span id="an_11:8">11:8</span> Kalz a astenne o dilhad war an hent, ha
re all a droc'he brankoù glas, hag a c'holoe ganto an hent.

<span id="an_11:9">11:9</span> Ar re a valee a-raok, hag ar re a heulie,
a grie o lavarout: Hozanna! Benniget ra vo an hini a zeu en anv an
Aotrou!

<span id="an_11:10">11:10</span> Benniget ra vo ren David hon tad, ar
ren a zeu en anv an Aotrou! Hozanna el lec'hioù uhel-meurbet!

<span id="an_11:11">11:11</span> Evel-se Jezuz a yeas e Jeruzalem, hag
en templ; hag o vezañ sellet ouzh pep tra, evel ma oa diwezhat, ez eas
da Vetania gant an daouzek.

<span id="an_11:12">11:12</span> An deiz war-lerc'h, evel ma'z ae eus
Betania, en devoe naon.

<span id="an_11:13">11:13</span> O welout a-bell ur wezenn-fiez he devoa
delioù, ez eas evit gwelout hag-eñ e kavje un dra bennak enni; hag o
vezañ tostaet, ne gavas nemet delioù, rak ne oa ket mare ar fiez.

<span id="an_11:14">11:14</span> Neuze Jezuz o kemer ar gomz a lavaras:
Ra ne zebro biken den eus da frouezh. Hag e ziskibien a glevas
kement-se.

<span id="an_11:15">11:15</span> Dont a rejont da Jeruzalem; Jezuz o
vezañ aet en templ, en em lakaas da gas kuit ar re a werzhe hag a brene
en templ, hag e tiskaras taolioù an drokerien arc'hant ha kadorioù ar re
a werzhe koulmed.

<span id="an_11:16">11:16</span> Ne leze den da zougen tra ebet dre an
templ,

<span id="an_11:17">11:17</span> hag e kelenne en ur lavarout: N'eo ket
skrivet: Va zi a vo galvet un ti a bedennoù evit an holl bobloù? Met
c'hwi hoc'h eus graet anezhañ ur c'havarn laeron.

<span id="an_11:18">11:18</span> Ar veleien vras hag ar skribed, o vezañ
klevet-se, a glaske an doare d'e lakaat d'ar marv; rak aon o devoa
dirazañ, abalamour an holl bobl a oa souezhet bras gant e gelenn.

<span id="an_11:19">11:19</span> An abardaez o vezañ deuet, Jezuz a yeas
er-maez eus kêr.

<span id="an_11:20">11:20</span> Diouzh ar beure, evel ma tremenent, e
ziskibien a welas ar wezenn-fiez sec'het betek ar gwrizioù.

<span id="an_11:21">11:21</span> Neuze Pêr, o kaout soñj eus ar pezh a
oa c'hoarvezet, a lavaras dezhañ: Mestr, setu, ar wezenn-fiez ac'h eus
milliget a zo sec'het.

<span id="an_11:22">11:22</span> Jezuz, o respont, a lavaras: Ho pet
feiz e Doue;

<span id="an_11:23">11:23</span> rak me a lavar deoc'h e gwirionez,
penaos piv bennak a lavaro d'ar menez-se: Sav alese hag en em daol er
mor, ha kement-se hep argrediñ en e galon, met en ur grediñ e
c'hoarvezo, ar pezh a lavar a vo roet dezhañ.

<span id="an_11:24">11:24</span> Setu perak e lavaran deoc'h: Kement a
c'houlennot en ur bediñ, kredit e vo roet deoc'h, ha kement-se a
c'hoarvezo.

<span id="an_11:25">11:25</span> Met pa'z eot evit pediñ, pardonit, mar
hoc'h eus un dra bennak a-enep unan bennak, pardonit dezhañ, abalamour
d'ho Tad a zo en neñvoù da bardoniñ deoc'h ivez ho pec'hedoù.

<span id="an_11:26">11:26</span> Rak ma ne bardonit ket, ho Tad a zo en
neñvoù ne bardono ket deoc'h kennebeut ho pec'hedoù.

<span id="an_11:27">11:27</span> Distreiñ a rejont c'hoazh da Jeruzalem;
hag evel ma'z ae dre an templ, ar veleien vras, ar skribed hag an
henaourien a dostaas outañ,

<span id="an_11:28">11:28</span> hag a lavaras dezhañ: Dre beseurt
galloud e rez an traoù-se, ha piv en deus roet dit galloud d'ober an
traoù-se?

<span id="an_11:29">11:29</span> Jezuz a respontas dezho: Me a
c'houlenno ivez un dra ouzhoc'h; respontit din hag e lavarin deoc'h dre
beseurt galloud e ran an traoù-se.

<span id="an_11:30">11:30</span> Badeziant Yann, ha dont a rae eus an
neñv pe eus an dud? Respontit din.

<span id="an_11:31">11:31</span> Int a soñje enno oc'h-unan, o lavarout:
Mar lavaromp: Eus an neñv, e lavaro: Perak eta n'hoc'h eus ket kredet
ennañ?

<span id="an_11:32">11:32</span> Ha mar lavaromp: Eus an dud ... Aon o
devoa rak ar bobl; an holl a grede e oa Yann ur gwir brofed.

<span id="an_11:33">11:33</span> Neuze e respontjont da Jezuz: N'ouzomp
ket. Ha Jezuz a lavaras dezho: Ha me kennebeut, ne lavarin ket deoc'h
dre beseurt galloud e ran an traoù-se.

<span id="an_12:1">12:1</span> Neuze Jezuz en em lakaas da gomz outo dre
barabolennoù: Un den, emezañ, a blantas ur winieg, a reas ur c'harzh
en-dro dezhi, a gleuzias enni ur wask, hag a savas enni un tour; neuze e
feurmas anezhi da winierien, hag ez eas en ur vro all.

<span id="an_12:2">12:2</span> Da amzer ar frouezh e kasas unan eus e
servijerien etrezek ar winierien, evit kemer diganto frouezh ar winieg.

<span id="an_12:3">12:3</span> Met o vezañ kroget ennañ e kannjont
anezhañ hag e kasjont anezhañ kuit hep netra.

<span id="an_12:4">12:4</span> Kas a reas dezho c'hoazh ur servijer all;
met e veinata a rejont, e c'hloazjont en e benn, hag e gasjont kuit
goude bezañ graet dezhañ meur a zismegañs.

<span id="an_12:5">12:5</span> Hag e kasas c'hoazh unan all, hag a voe
lazhet ganto; ha kalz a re all, ma oa kannet lod ha lazhet lod all
ganto.

<span id="an_12:6">12:6</span> Da ziwezhañ, o kaout ur mab a gare kalz,
e kasas anezhañ dezho, en ur lavarout: Doujañ a raint va mab.

<span id="an_12:7">12:7</span> Met ar winierien-mañ a lavaras etrezo:
Setu an heritour; deuit, lazhomp-eñ, hag e heritaj a vo deomp.

<span id="an_12:8">12:8</span> Hag o vezañ kroget ennañ, en lazhjont,
hag e taoljont anezhañ er-maez eus ar winieg.

<span id="an_12:9">12:9</span> Petra eta a raio mestr ar winieg? Dont a
raio, hag e tistrujo ar winierien-se, hag e roio ar winieg da re all.

<span id="an_12:10">12:10</span> Ha n'hoc'h eus ket lennet ar gomz-mañ
er Skritur: Ar maen taolet kuit gant ar re a vañsone, a zo deuet da
vezañ penn ar c'horn.

<span id="an_12:11">12:11</span> Kement-se a zo bet graet gant an
Aotrou, hag un dra marzhus eo d'hon daoulagad?

<span id="an_12:12">12:12</span> Neuze e klaskjont kregiñ ennañ, rak
anavezout a rejont mat en devoa lavaret ar barabolenn-se a-enep dezho,
met aon o devoa rak ar bobl; setu perak e lezjont anezhañ hag ez ejont
kuit.

<span id="an_12:13">12:13</span> Kas a rejont dezhañ hiniennoù eus ar
farizianed hag eus an herodianed, evit e dapout en e gomzoù.

<span id="an_12:14">12:14</span> O vezañ eta deuet d'e gavout, e
lavarjont dezhañ: Mestr, gouzout a reomp penaos out gwirion ha ne rez
van a zen ebet; rak ne sellez ket ouzh diavaez an dud, met kelenn a rez
hent Doue hervez ar wirionez: Ha dleet eo paeañ ar gwir da Gezar, pe
n'eo ket?

<span id="an_12:15">12:15</span> E baeañ a raimp-ni, pe ne raimp ket?
Met eñ, oc'h anavezout o filpouzerezh, a lavaras dezho: Perak e temptit
ac'hanon? Degasit din un diner, evit ma welin anezhañ.

<span id="an_12:16">12:16</span> Hag e tegasjont dezhañ unan. Neuze e
lavaras dezho: Eus piv eo ar skeud hag ar skrid-mañ? Int a lavaras
dezhañ: Eus Kezar.

<span id="an_12:17">12:17</span> Ha Jezuz a respontas dezho: Roit eta da
Gezar ar pezh a zo da Gezar, ha da Zoue ar pezh a zo da Zoue. Hag e
voent souezhet bras gantañ.

<span id="an_12:18">12:18</span> Neuze ar sadukeiz, hag a lavar n'eus
ket a adsavidigezh a varv, a zeuas d'e gavout, hag a reas outañ ar
goulenn-mañ:

<span id="an_12:19">12:19</span> Mestr, Moizez en deus gourc'hemennet
deomp ma teuje breur unan bennak da vervel ha da lezel e wreg hep
bugale, e vreur a zimezo d'e intañvez, evit sevel lignez d'e vreur.

<span id="an_12:20">12:20</span> Bez' e oa seizh breur. An hini kentañ,
o vezañ kemeret ur wreg, a varvas hep lezel bugale.

<span id="an_12:21">12:21</span> An eil a gemeras anezhi, hag a varvas,
hep lezel kennebeut a vugale. Hag an trede en hevelep doare.

<span id="an_12:22">12:22</span> Ar seizh breur a gemeras anezhi; ha ne
lezjont ket a vugale. Ha d'an diwezhañ-holl, ar wreg a varvas ivez.

<span id="an_12:23">12:23</span> Da behini eta anezho e vo gwreg, en
adsavidigezh a varv? Rak bet eo gwreg dezho o seizh.

<span id="an_12:24">12:24</span> Jezuz a respontas dezho: Ha n'oc'h ket
en dallentez, dre n'anavezit ket ar Skriturioù, na galloud Doue?

<span id="an_12:25">12:25</span> Rak pa adsavor a varv, ar wazed n'o
devo ket a wragez, nag ar gwragez a ezhec'h, met bez' e vint evel aeled
en neñv.

<span id="an_12:26">12:26</span> Met diwar-benn an adsavidigezh a varv,
ha n'hoc'h eus ket lennet e levr Moizez, penaos Doue a lavaras dezhañ er
vodenn loskus: Me eo Doue Abraham, Doue Izaak, ha Doue Jakob?

<span id="an_12:27">12:27</span> Doue n'eo ket Doue ar re varv, met Doue
ar re vev. En ur fazi bras oc'h eta.

<span id="an_12:28">12:28</span> Neuze unan ar skribed en devoa o
c'hlevet o riotal; o welout en devoa Jezuz respontet mat dezho, e
tostaas hag e c'houlennas outañ: Pehini eo ar c'hentañ eus an holl
c'hourc'hemennoù?

<span id="an_12:29">12:29</span> Jezuz a respontas dezhañ: Ar c'hentañ
eus an holl c'hourc'hemennoù eo: Selaou Israel, an Aotrou hon Doue eo an
Aotrou hepken.

<span id="an_12:30">12:30</span> Karout a ri an Aotrou da Zoue, eus da
holl galon, eus da holl ene, eus da holl soñj, hag eus da holl nerzh.
\[Hennezh eo ar c'hentañ gourc'hemenn.\]

<span id="an_12:31">12:31</span> Ha setu an eil \[a zo heñvel outañ\]:
Karout a ri da nesañ eveldout da-unan. N'eus ket a c'hourc'hemennoù all
brasoc'h eget ar re-mañ.

<span id="an_12:32">12:32</span> Hag ar skrib a respontas dezhañ: Mat
eo, Mestr, lavaret ec'h eus gant gwirionez, n'eus nemet un Doue, ha
n'eus hini all ebet nemetañ,

<span id="an_12:33">12:33</span> ha penaos karout anezhañ eus e holl
galon, eus e holl soñj, eus e holl ene, hag eus e holl nerzh, ha karout
e nesañ eveltañ e-unan a zo mui eget an holl loskaberzhoù hag ar
sakrifisoù.

<span id="an_12:34">12:34</span> Jezuz, o welout en devoa respontet gant
furnez, a lavaras dezhañ: N'out ket pell diouzh rouantelezh Doue. Ha
neuze den ne gredas mui ober goulenn ebet outañ.

<span id="an_12:35">12:35</span> Evel ma kelenne Jezuz en templ, e
lavaras: Perak e lavar ar skribed eo ar C'hrist Mab David?

<span id="an_12:36">12:36</span> Rak David a lavar e-unan dre ar
Spered-Santel: An Aotrou en deus lavaret da'm Aotrou: Azez a-zehou din,
betek ma em bo graet eus da enebourien ur skabell dindan da dreid.

<span id="an_12:37">12:37</span> Mar galv eta David e-unan anezhañ
Aotrou, penaos eo-eñ e vab? Ha kalz a dud a selaoue anezhañ gant
plijadur.

<span id="an_12:38">12:38</span> En ur gelenn anezho, e lavare ivez
dezho: Diwallit diouzh ar skribed a gar pourmen gant saeoù hir ha bezañ
saludet er marc'hallac'hioù,

<span id="an_12:39">12:39</span> hag a gar ar c'hadorioù kentañ er
sinagogennoù, hag ar plasoù kentañ er festoù;

<span id="an_12:40">12:40</span> dismantrañ a reont tiez an intañvezed,
hag e reont evit ar gweled pedennoù hir; bez' o devo ur varnedigezh
gwashoc'h.

<span id="an_12:41">12:41</span> Jezuz, o vezañ azezet dirak ar c'hef, a
selle penaos e lakae an dud arc'hant er c'hef: kalz a dud pinvidik a
daole kalz.

<span id="an_12:42">12:42</span> Dont a reas ivez un intañvez paour, hag
a daolas e-barzh daou bezhig, oc'h ober ur c'hadrin.

<span id="an_12:43">12:43</span> Neuze, o vezañ galvet e ziskibien, e
lavaras dezho: Me a lavar deoc'h e gwirionez, an intañvez paour-se he
deus lakaet muioc'h er c'hef, eget an holl re all o deus lakaet ennañ.

<span id="an_12:44">12:44</span> Rak holl o deus lakaet eus ar pezh o
devoa a-re; met houmañ he deus lakaet eus he dienez, kement he devoa,
kement holl a oa chomet ganti evit bevañ.

<span id="an_13:1">13:1</span> Evel ma'z ae Jezuz kuit eus an templ,
unan eus e ziskibien a lavaras dezhañ: Mestr, sell pebezh mein, ha
pebezh tiez!

<span id="an_13:2">13:2</span> Jezuz a respontas dezhañ: Ha gwelout a
rez an holl diez bras-se? Ne chomo ket anezho maen war vaen na vo
diskaret.

<span id="an_13:3">13:3</span> Hag evel ma oa azezet war Venez an
Olived, dirak an templ, Pêr, Jakez, Yann hag Andrev a reas a-du ar
goulenn-mañ outañ:

<span id="an_13:4">13:4</span> Lavar deomp pegoulz e c'hoarvezo
kement-se, ha pehini e vo ar sin eus o oberiañs nesañ?

<span id="an_13:5">13:5</span> Neuze Jezuz, o respont, en em lakaas da
lavarout: Diwallit na dromplfe den ac'hanoc'h.

<span id="an_13:6">13:6</span> Rak kalz a zeuio em anv, o lavarout: Me
eo ar C'hrist; hag e tallint meur a hini.

<span id="an_13:7">13:7</span> Pa glevot komz eus brezelioù, ha brud eus
brezelioù, na spontit ket; rak ret eo e teufe an traoù-se, met kement-se
ne vo ket c'hoazh ar fin.

<span id="an_13:8">13:8</span> Rak ur bobl a savo a-enep ur bobl all,
hag ur rouantelezh a-enep ur rouantelezh all; ha bez' e vo krenoù-douar
e meur a lec'h, ha naonegezhioù, ha trubuilhoù; an traoù-mañ a vo ar
penn-kentañ eus ar gloazioù.

<span id="an_13:9">13:9</span> Met diwallit ouzhoc'h hoc'h-unan, rak ho
kas a raint dirak al lezioù-barn, ho skourjezañ a raint en o
sinagogennoù, ha mont a reot dirak an ouarnerien ha dirak ar rouaned
abalamour din, evit reiñ testeni din dirazo.

<span id="an_13:10">13:10</span> Met ret eo e vefe da gentañ prezeget an
Aviel d'an holl bobloù.

<span id="an_13:11">13:11</span> Pa gasint ac'hanoc'h evit ho lakaat
etre o daouarn, na vezit ket en poan a-raok eus ar pezh ho po da
lavarout, ha na brederit ket anezhañ; met lavarit ar pezh a vo roet
deoc'h war an eur-se; rak ne vo ket c'hwi a gomzo, met ar Spered-Santel.

<span id="an_13:12">13:12</span> Ar breur a roio e vreur d'ar marv, hag
an tad e vugel; ar vugale en em savo a-enep o zud, hag o lakaint d'ar
marv.

<span id="an_13:13">13:13</span> Kasaet e viot gant an holl abalamour
da'm anv, met an hini a gendalc'ho betek ar fin, a vo salvet.

<span id="an_13:14">13:14</span> Pa welot an euzhusted eus ar glac'har,
\[m'en deus komzet ar profed Daniel anezhi,\] deuet el lec'h ne dle ket
bezañ (ra gompreno an neb a lenn), neuze ar re a vo e Judea, ra dec'hint
war ar menezioù,

<span id="an_13:15">13:15</span> hag an hini a vo war an doenn, ra ne
ziskenno ket en ti, ha n'aio ket ennañ da gemer un dra bennak eus e di,

<span id="an_13:16">13:16</span> hag an hini a vo er parkeier, ra ne
zistroio ket a-dreñv da gemer e vantell.

<span id="an_13:17">13:17</span> Gwalleur d'ar gwragez brazez, ha d'ar
magerezed en deizioù-se!

<span id="an_13:18">13:18</span> Pedit evit na erruo ket ho tec'h er
goañv.

<span id="an_13:19">13:19</span> Rak bez' e vo en deizioù-se an hevelep
glac'har, ken adalek penn-kentañ ar bed en deus Doue krouet betek
vremañ, n'en deus ket bet, ha ne vo biken eveltañ.

<span id="an_13:20">13:20</span> Ha ma n'en divije ket an Aotrou berraet
an deizioù-se, den ebet ne vije salvet; met abalamour d'ar re dibabet en
deus o berraet.

<span id="an_13:21">13:21</span> Neuze, mar lavar unan bennak deoc'h:
Setu, ar C'hrist a zo amañ, pe aze, na gredit ket.

<span id="an_13:22">13:22</span> Rak fals-kristed ha fals-profeded a
savo; hag e raint sinoù ha burzhudoù da dromplañ memes ar re dibabet, ma
vije gallet.

<span id="an_13:23">13:23</span> Bezit war evezh eta; setu, em eus
lavaret holl deoc'h a-raok.

<span id="an_13:24">13:24</span> En deizioù-se, goude ar glac'har-mañ,
an heol a vo teñvalaet, al loar ne roio ket he sklêrijenn,

<span id="an_13:25">13:25</span> ar stered a gouezho eus an oabl, hag ar
galloudoù a zo en neñv a vo brañsellet.

<span id="an_13:26">13:26</span> Neuze e vo gwelet Mab an den, o tont
war ar c'hoabr, gant ur galloud hag ur gloar bras;

<span id="an_13:27">13:27</span> hag e kaso e aeled, da zastum e re
dibabet eus ar pevar avel, adalek pennoù pell an douar betek pennoù
pellañ an neñv.

<span id="an_13:28">13:28</span> Deskit dre barabolenn ar wezenn-fiez:
pa zeu he brankoù da vezañ tener hag he delioù da vountañ, ec'h anavezit
eo tost an hañv;

<span id="an_13:29">13:29</span> evel-se ivez, pa welot kement-se oc'h
erruout, gouezit Mab an den a zo tost, hag ouzh an nor.

<span id="an_13:30">13:30</span> Me a lavar deoc'h e gwirionez, penaos
ar rummad-mañ ne dremeno ket, ken na vo c'hoarvezet an holl draoù-se.

<span id="an_13:31">13:31</span> An neñv hag an douar a dremeno, met va
gerioù ne dremenint ket.

<span id="an_13:32">13:32</span> Evit ar pezh a sell ouzh an deiz hag an
eur, den n'o anavez, nag an aeled a zo en neñv, nag ar Mab, met an Tad
hepken.

<span id="an_13:33">13:33</span> Bezit war evezh, chomit dihun ha pedit;
rak n'ouzoc'h ket pegoulz e teuio an amzer-se.

<span id="an_13:34">13:34</span> Bez' e vo evel un den a ya e beaj, a
lez e di, a ro ar gundu anezhañ d'e vevelien, o lakaat da bep hini e
labour, hag a c'hourc'hemenn d'ar porzhier bezañ dihun.

<span id="an_13:35">13:35</span> Chomit dihun eta, rak n'ouzoc'h ket
pegoulz e teuio mestr an ti, pe d'an abardaez, pe da hanternoz, pe da
gan ar c'hilhog, pe diouzh ar beure,

<span id="an_13:36">13:36</span> gant aon na zeufe en un taol, ha n'ho
kavfe kousket.

<span id="an_13:37">13:37</span> Dre-se, ar pezh a lavaran, a lavaran
deoc'h holl: Chomit dihun.

<span id="an_14:1">14:1</span> Gouel ar Pask hag ar bara hep goell a
dlee bezañ daou zevezh goude; ar veleien vras hag ar skribed a glaske an
doare da gregiñ e Jezuz dre droidell ha d'e lakaat d'ar marv.

<span id="an_14:2">14:2</span> Met e lavarent: Arabat e vefe e-pad ar
gouel, gant aon na savfe un drubuilh bennak e-touez ar bobl.

<span id="an_14:3">14:3</span> Jezuz, o vezañ e Betania ouzh taol e ti
Simon al lovr, ur wreg a zeuas d'e gavout gant ul lestr alabastr leun a
c'hwezh-vat a nard pur hag eus ur priz bras, hag, o vezañ torret al
lestr, e skuilhas ar c'hwezh-vat war e benn.

<span id="an_14:4">14:4</span> Hiniennoù a yeas droug enno o-unan, hag a
lavaras: Perak koll evel-se ar c'hwezh-vat-se?

<span id="an_14:5">14:5</span> Rak gallet e vije bet gwerzhañ anezhi
ouzhpenn tri c'hant diner, hag o reiñ d'ar beorien. Evel-se e krozmolent
en he enep.

<span id="an_14:6">14:6</span> Met Jezuz a lavaras: Lezit anezhi; perak
e rit poan dezhi? Un dra vat he deus graet em c'heñver.

<span id="an_14:7">14:7</span> Rak c'hwi ho po atav peorien ganeoc'h, ha
bep gwech ma c'hoantaot e c'hellot ober vat dezho, met n'ho po ket atav
ac'hanon..

<span id="an_14:8">14:8</span> Graet he deus ar pezh a oa en he galloud;
balzamet he deus dre ziaraok va c'horf evit va beziadur.

<span id="an_14:9">14:9</span> Me a lavar deoc'h e gwirionez, penaos en
holl lec'hioù eus ar bed ma vo an aviel-mañ prezeget, ar pezh he deus
graet a vo ivez lavaret en eñvor anezhi.

<span id="an_14:10">14:10</span> Neuze Judaz Iskariod, unan eus an
daouzek, a yeas da gavout ar veleien vras evit lakaat Jezuz etre o
daouarn.

<span id="an_14:11">14:11</span> Selaou a rejont gant joa, hag e
lavarjont reiñ arc'hant dezhañ; diwar neuze e klaskas an tu dereat d'e
lakaat etre o daouarn.

<span id="an_14:12">14:12</span> Ar c'hentañ deiz eus ar bara hep goell,
pa aberzhed ar Pask, e ziskibien a lavaras dezhañ: Pelec'h e c'hoantaez
ez afemp da gempenn ar pezh a zo ret evit debriñ ar Pask?

<span id="an_14:13">14:13</span> Neuze e kasas daou eus e ziskibien hag
e lavaras dezho: It e kêr, hag e kavot dirazoc'h un den o tougen ur
podad dour, it war e lerc'h.

<span id="an_14:14">14:14</span> E pe lec'h bennak ma'z aio, lavarit da
vestr an ti: Ar Mestr a lavar: Pelec'h emañ al lec'h e tebrin ar Pask
ennañ, gant va diskibien?

<span id="an_14:15">14:15</span> Hag e tiskouezo deoc'h ur gambr uhel,
urzhiet ha kempennet mat; fichit eno deomp ar Pask.

<span id="an_14:16">14:16</span> E ziskibien eta a yeas, hag a zeuas e
kêr, hag e kavjont an traoù evel m'en devoa lavaret dezho; hag e
fichjont ar Pask.

<span id="an_14:17">14:17</span> Pa voe deuet an abardaez, e teuas gant
an daouzek.

<span id="an_14:18">14:18</span> Evel ma oant ouzh taol, ha ma tebrent,
Jezuz a lavaras: Me a lavar deoc'h e gwirionez, unan ac'hanoc'h, unan a
zebr ganin, am gwerzho.

<span id="an_14:19">14:19</span> Neuze en em lakajont d'en em
c'hlac'hariñ; hag e lavarjont dezhañ, an eil goude egile: Ha me eo?

<span id="an_14:20">14:20</span> Eñ a respontas dezho: Unan an daouzek
eo, ha lakaat a ra e zorn er plad ganin.

<span id="an_14:21">14:21</span> Mab an den, evit gwir, a ya hervez ar
pezh a zo skrivet anezhañ; met gwalleur d'an den ma vo gwerzhet gantañ;
gwell e vije d'an den-se, ne vije biken bet ganet.

<span id="an_14:22">14:22</span> Evel ma tebrent, Jezuz a gemeras bara
ha, goude bezañ trugarekaet, e torras anezhañ, hag en roas dezho, o
lavarout: Kemerit, \[debrit,\] hemañ eo va c'horf.

<span id="an_14:23">14:23</span> Kemer a reas ivez an hanaf ha, goude
bezañ trugarekaet, en roas dezho, hag ec'h evjont holl dioutañ.

<span id="an_14:24">14:24</span> Hag e lavaras dezho: Hemañ eo va gwad,
ar gwad eus an emglev \[nevez\], skuilhet evit kalz.

<span id="an_14:25">14:25</span> Me a lavar deoc'h e gwirionez, n'evin
mui eus frouezh ar gwini, betek an deiz ma'c'h evin anezhañ nevez e
rouantelezh Doue.

<span id="an_14:26">14:26</span> Goude m'o devoe kanet ar c'hantikoù, ez
ejont da Venez an Olived.

<span id="an_14:27">14:27</span> Neuze, Jezuz a lavaras dezho: Me a vo
deoc'h holl en noz-mañ un abeg da gouezhañ, rak skrivet eo: skeiñ a rin
ar pastor, hag an deñved a vo stlabezet.

<span id="an_14:28">14:28</span> Met goude ma vin adsavet a varv, ho
tiaraogin e Galilea.

<span id="an_14:29">14:29</span> Ha Pêr a lavaras dezhañ: Pa vefe an
holl gwallskoueriet, evidon-me, ne vin ket.

<span id="an_14:30">14:30</span> Neuze Jezuz a lavaras dezhañ: Me a
lavar dit e gwirionez, penaos hiziv, en noz-mañ, a-raok ma kano ar
c'hilhog div wech, te az po va dinac'het teir gwech.

<span id="an_14:31">14:31</span> Met eñ a lavare kreñvoc'h c'hoazh: Ha
pa vefe ret din mervel ganit, ne zinac'hin ket ac'hanout. Hag holl, e
lavarent ar memes tra.

<span id="an_14:32">14:32</span> Neuze ez ejont en ul lec'h galvet
Getsemane, ha Jezuz a lavaras d'e ziskibien: Azezit amañ e-pad ma pedin.

<span id="an_14:33">14:33</span> Kemer a reas gantañ Pêr, Jakez ha Yann,
hag e voe leuniet a aon hag a anken.

<span id="an_14:34">14:34</span> Hag e lavaras dezho: Trist eo va ene
betek ar marv; chomit amañ ha beilhit.

<span id="an_14:35">14:35</span> O vont un tamm a-raokoc'h, en em stouas
d'an douar, da bediñ ma c'hellje an eur-se pellaat dioutañ.

<span id="an_14:36">14:36</span> Hag e lavare: Abba! Tad! An holl draoù
a c'hellez; pella an hanaf-se diouzhin! Koulskoude neket evel ma fell
din, met evel ma fell dit.

<span id="an_14:37">14:37</span> Hag e tistroas, o c'havas kousket, hag
e lavaras da Bêr: Simon, kousket a rez! Ne'c'h eus ket gallet beilhañ un
eur?

<span id="an_14:38">14:38</span> Beilhit ha pedit evit na gouezhot ket
en temptadur; ar spered a zo buan, met ar c'hig a zo dinerzh.

<span id="an_14:39">14:39</span> Mont a reas adarre, hag e pedas, o
lavarout ar memes komzoù.

<span id="an_14:40">14:40</span> O vezañ distroet, o c'havas adarre
kousket, rak o daoulagad a oa pounneraet; ha ne ouient petra da lavarout
dezhañ.

<span id="an_14:41">14:41</span> Hag e tistroas evit an trede gwech, hag
e lavaras dezho: Kouskit bremañ ha diskuizhit! A-walc'h eo! An eur a zo
deuet; setu, Mab an den a zo lakaet etre daouarn ar bec'herien.

<span id="an_14:42">14:42</span> Savit, ha deomp, setu, an hini am
gwerzh a dosta.

<span id="an_14:43">14:43</span> Ha kerkent, evel ma komze c'hoazh,
Judaz, unan an daouzek, a zeuas, ha gantañ ur vandenn vras a dud gant
klezeier ha gant bizhier, a-berzh ar veleien vras, ar skribed hag an
henaourien.

<span id="an_14:44">14:44</span> An hini en gwerzhe en devoa roet ar
sin-mañ: An hini a bokin dezhañ, hennezh eo; krogit ennañ, ha kasit eñ
sur.

<span id="an_14:45">14:45</span> Raktal eta evel ma oa erruet, e tostaas
outañ, hag e lavaras dezhañ: Mestr! Mestr! Hag e pokas dezhañ.

<span id="an_14:46">14:46</span> Neuze e lakajont o daouarn war Jezuz,
hag e krogjont ennañ.

<span id="an_14:47">14:47</span> Unan eus ar re a oa eno a dennas e
gleze, a skoas servijer ar beleg-meur, hag a droc'has e skouarn dezhañ.

<span id="an_14:48">14:48</span> Neuze Jezuz a gemeras ar gomz hag a
lavaras dezho: Deuet oc'h er-maez evel war-lerc'h ul laer, gant klezeier
ha gant bizhier, evit kregiñ ennon.

<span id="an_14:49">14:49</span> Bemdez e oan en ho touez, o kelenn en
templ, ha n'hoc'h eus ket va c'hemeret; met bez' eo evit ma vo ar
Skriturioù peurc'hraet.

<span id="an_14:50">14:50</span> Neuze, o vezañ e zilezet, an holl a
dec'has kuit.

<span id="an_14:51">14:51</span> Un den yaouank en heulie, goloet hepken
gant ul linenn skañv; an dud yaouank a grogas ennañ,

<span id="an_14:52">14:52</span> met eñ a lezas ganto e wiskamant, hag a
dec'has en noazh deus etre o daouarn.

<span id="an_14:53">14:53</span> Kas a rejont neuze Jezuz da di ar
beleg-meur, e-lec'h ma oa en em zastumet an holl veleien vras, an
henaourien hag ar skribed.

<span id="an_14:54">14:54</span> Pêr a heulias anezhañ a-bell betek
porzh ar beleg-meur. Hag o vezañ azezet gant ar vevelien, en em domme
e-tal an tan.

<span id="an_14:55">14:55</span> Ar veleien vras hag an holl sanedrin a
glaske un testeni a-enep Jezuz, evit e lakaat d'ar marv, hogen ne gavent
ket.

<span id="an_14:56">14:56</span> Rak kalz a roe testeni fals en e enep,
met o zestenioù ne oant ket heñvel etrezo.

<span id="an_14:57">14:57</span> Hiniennoù a savas neuze, hag a zougas
ur fals testeni a-enep dezhañ o lavarout:

<span id="an_14:58">14:58</span> Ni hon eus e glevet o lavarout: Me a
ziskaro an templ-mañ, graet gant dorn an den, hag a-benn tri deiz ec'h
adsavin unan all, ha ne vo ket graet gant dorn an den.

<span id="an_14:59">14:59</span> Met o zestenioù ne oant ket heñvel
etrezo kennebeut.

<span id="an_14:60">14:60</span> Neuze ar beleg-meur, o sevel e-kreiz ar
sanhedrin, a reas ouzh Jezuz ar goulenn-mañ: Ha ne respontez netra?
Petra a destenn an dud-se en da enep?

<span id="an_14:61">14:61</span> Met Jezuz a davas ha ne respontas
netra. Ar beleg-meur a reas c'hoazh outañ ar goulenn-mañ: Bez' out-te ar
C'hrist, Mab an Hini a zo benniget?

<span id="an_14:62">14:62</span> Ha Jezuz a lavaras dezhañ: Bez' ez on;
ha gwelout a reot Mab an den azezet a-zehou da c'halloud Doue, hag o
tont war goabr an neñv.

<span id="an_14:63">14:63</span> Neuze ar beleg-meur a rogas e zilhad,
hag a lavaras: Da betra hon eus mui ezhomm a destoù?

<span id="an_14:64">14:64</span> Klevet hoc'h eus al ledoued; petra a
soñjit a-se? Holl neuze, e varnjont anezhañ evel din a varv.

<span id="an_14:65">14:65</span> Hiniennoù en em lakaas da grañchat
outañ, da c'holeiñ e vizaj, ha da reiñ dezhañ karvanadoù, o lavarout:
Divin! Hag ar vevelien a skoe anezhañ gant bizhier.

<span id="an_14:66">14:66</span> Pêr a oa e traoñ ar porzh, hag e teuas
eno unan eus mitizhien ar beleg-meur;

<span id="an_14:67">14:67</span> hag o welout Pêr oc'h en em dommañ, e
sellas outañ hag e lavaras: Te ivez, te a oa gant Jezuz a Nazared.

<span id="an_14:68">14:68</span> Met eñ a nac'has anezhañ, hag a
lavaras: N'anavezan ket anezhañ, ha n'ouzon ket petra a lavarez; mont a
reas er-maez er porzh; hag ar c'hilhog a ganas.

<span id="an_14:69">14:69</span> Ar vatezh-se, o vezañ e welet adarre,
en em lakaas da lavarout d'ar re a oa eno: An den-mañ a zo eus an
dud-se. Met eñ e nac'has adarre.

<span id="an_14:70">14:70</span> Ur penad goude, ar re a oa eno a
lavaras da Bêr: Evit gwir te a zo eus an dud-se, rak te a zo Galileat,
\[ha da yezh a zo heñvel ouzh o hini\].

<span id="an_14:71">14:71</span> Neuze en em lakaas da zroukpediñ ha da
douiñ, o lavarout: N'anavezan ket an den-se a gomzit anezhañ.

<span id="an_14:72">14:72</span> Raktal ar c'hilhog a ganas un eil
gwech; ha Pêr en devoe soñj eus ar gomz en devoa Jezuz lavaret dezhañ:
A-raok ma kano ar c'hilhog div wech, ez po va dinac'het teir gwech. Hag
o vezañ aet buan er-maez, e ouelas.

<span id="an_15:1">15:1</span> Kerkent ha ma voe deiz, ar veleien vras,
gant an henaourien hag ar skribed, hag ar sanedrin o vezañ en em
guzuliet, a zegasas Jezuz ereet hag en lakajont etre daouarn Pilat.

<span id="an_15:2">15:2</span> Pilat a c'houlennas outañ: Bez' out-te
roue ar Yuzevien? Jezuz a respontas dezhañ: Te en lavar.

<span id="an_15:3">15:3</span> Ar veleien vras a damalle anezhañ eus
meur a dra.

<span id="an_15:4">15:4</span> Met Pilat a reas c'hoazh ar goulenn-mañ
outañ, o lavarout: Ne respontez netra dezho? Gwel pegement a draoù a
damallont dit.

<span id="an_15:5">15:5</span> Met Jezuz ne respontas ken netra, en
hevelep doare ma oa Pilat souezhet.

<span id="an_15:6">15:6</span> Bez' e oa ar c'hiz da leuskel dezho, da
bep gouel, an hini eus ar brizonidi a c'houlenne ar bobl.

<span id="an_15:7">15:7</span> Hag e oa er prizon unan galvet Barabbaz
gant e genseurted, rak graet o devoa ur muntr e-pad un dispac'h.

<span id="an_15:8">15:8</span> Ar bobl en em lakaas da c'houlenn \[gant
kriadennoù bras,\] ma vije graet dezho evel m'en devoa atav graet.

<span id="an_15:9">15:9</span> Pilat a respontas dezho: Fellout a ra
deoc'h e laoskfen deoc'h roue ar Yuzevien?

<span id="an_15:10">15:10</span> Rak anavezout a rae e oa dre avi o
devoa ar veleien vras e lakaet etre e zaouarn.

<span id="an_15:11">15:11</span> Met ar veleien vras a vroude ar bobl da
c'houlenn ma vije laosket kentoc'h dezho Barabbaz.

<span id="an_15:12">15:12</span> Pilat, oc'h adkemer ar gomz, a lavaras
dezho: Petra a fell deoc'h e rafen eta eus an hini e c'halvit roue ar
Yuzevien?

<span id="an_15:13">15:13</span> Int a grias a-nevez: Ouzh ar groaz!

<span id="an_15:14">15:14</span> Pilat a lavaras dezho: Met peseurt
droug en deus graet? Hag e krijont c'hoazh kreñvoc'h: Ouzh ar groaz!

<span id="an_15:15">15:15</span> Pilat eta, o c'hoantaat plijout d'ar
bobl, a laoskas dezho Barrabaz; ha goude bezañ lakaet skourjezañ Jezuz,
en roas evit bezañ staget ouzh ar groaz.

<span id="an_15:16">15:16</span> Ar soudarded a zegasas anezhañ e
diabarzh ar palez, da lavarout eo er pretordi, hag e tastumjont eno an
holl strollad.

<span id="an_15:17">15:17</span> Hag e wiskjont anezhañ gant ur vantell
vouk, hag e lakajont war e benn ur gurunenn spern o devoa gweet.

<span id="an_15:18">15:18</span> Neuze en em lakajont d'e saludiñ, o
lavarout: Salud, roue ar Yuzevien!

<span id="an_15:19">15:19</span> Hag e skojont war e benn gant ur
gorzenn, hag e krañchjont outañ, hag, o plegañ o glin, e stoujont
dirazañ.

<span id="an_15:20">15:20</span> Goude bezañ graet goap anezhañ, e
lamjont ar vantell vouk diwarnañ, e wiskjont dezhañ e zilhad en-dro, hag
e kasjont anezhañ evit e lakaat ouzh ar groaz.

<span id="an_15:21">15:21</span> Un den eus Siren, anvet Simon, tad da
Aleksandr ha da Rufuz, a dremene dre eno, o tont eus ar parkeier; ober a
rejont dezhañ dougen kroaz Jezuz.

<span id="an_15:22">15:22</span> Hag e kasjont Jezuz d'ul lec'h anvet
Golgota, da lavarout eo lec'h ar c'hlopenn.

<span id="an_15:23">15:23</span> Hag e kinnigjont dezhañ da evañ gwin
mesket gant mir; met ne evas ket anezhañ.

<span id="an_15:24">15:24</span> Goude m'o devoe e staget ouzh ar groaz,
e lodennjont e zilhad, o teurel d'ar sord, evit anavezout lod pep hini.

<span id="an_15:25">15:25</span> Bez' e oa an trede eur, pa en stagjont
ouzh ar groaz.

<span id="an_15:26">15:26</span> Abeg e gondaonidigezh a oa lakaet dre
ar skrid-mañ: ROUE AR YUZEVIEN.

<span id="an_15:27">15:27</span> Stagañ a rejont ivez ouzh ar groaz
gantañ daou laer, unan a-zehou, hag egile a-gleiz dezhañ.

<span id="an_15:28">15:28</span> \[Evel-se ar gomz-mañ eus ar Skritur a
voe peurc'hraet: Lakaet eo bet e renk an dorfedourien.\]

<span id="an_15:29">15:29</span> Ar re a dremene dre eno a lavare
dismegañsoù dezhañ, o hejañ o fenn, hag o lavarout: He! Te, an hini a
ziskar an templ hag en adsav e tri deiz,

<span id="an_15:30">15:30</span> en em savete da-unan, ha diskenn eus ar
groaz!

<span id="an_15:31">15:31</span> Evel-se ivez, ar veleien vras, gant ar
skribed, a lavare etrezo, en ur c'hoapaat: Saveteet en deus ar re all,
ha ne c'hell ket en em saveteiñ e-unan!

<span id="an_15:32">15:32</span> Ra ziskenno ar C'hrist, roue Israel,
bremañ eus ar groaz, abalamour deomp d'e welout, ha ma kredimp! Hag ar
re a oa staget ouzh ar groaz gantañ, a lavare ivez dismegañsoù dezhañ.

<span id="an_15:33">15:33</span> Pa zeuas ar c'hwec'hvet eur, e voe
teñvalijenn war an douar holl, betek an navet eur.

<span id="an_15:34">15:34</span> Ha d'an navet eur, Jezuz a grias gant
ur vouezh kreñv: Eloi, Eloi, lama sabaktani? Da lavarout eo: Va Doue, va
Doue, perak ec'h eus va dilezet?

<span id="an_15:35">15:35</span> Hiniennoù eus ar re a oa eno, o vezañ e
glevet, a lavare: Setu e c'halv Elia.

<span id="an_15:36">15:36</span> Unan anezho a redas, a leunias ur
spoueenn a winegr, he lakaas e penn ur gorzenn, hag he roas dezhañ da
evañ, en ur lavarout: Lezit; gwelomp hag-eñ e teuio Elia d'e ziskenn.

<span id="an_15:37">15:37</span> Neuze Jezuz, o vezañ taolet ur griadenn
vras, a varvas.

<span id="an_15:38">15:38</span> Gouel an templ a rogas e div, adalek
krec'h betek traoñ.

<span id="an_15:39">15:39</span> Ar c'hantener a oa dirazañ, o welout e
oa marvet en ur grial evel-se, a lavaras: Hemañ, evit gwir, a oa Mab
Doue.

<span id="an_15:40">15:40</span> Bez' e oa ivez gwragez a selle a-bell.
En o-zouez e oa Mari a Vagdala, ha Mari mamm da Jakez ar Yaouankañ ha da
Jozef, ha Salome,

<span id="an_15:41">15:41</span> ar re en heulie hag en servije pa oa e
Galilea, ha meur a hini all a oa pignet gantañ da Jeruzalem.

<span id="an_15:42">15:42</span> Diouzh an abardaez, evel ma oa deiz ar
c'hempennadur, da lavarout eo deiz kent ar sabad,

<span id="an_15:43">15:43</span> Jozef a Arimatea, ur c'huzulier enoret
a c'hortoze ivez rouantelezh Doue, a zeuas gant hardizhegezh da gavout
Pilat, hag a c'houlennas digantañ korf Jezuz.

<span id="an_15:44">15:44</span> Pilat a voe souezhet bras ma oa marv
ken buan; hag o vezañ galvet ar c'hantener, e c'houlennas digantañ
hag-eñ e oa marv pell a oa.

<span id="an_15:45">15:45</span> O vezañ anavezet kement-se, gant ar
c'hantener, e roas ar c'horf da Jozef.

<span id="an_15:46">15:46</span> Jozef, o vezañ prenet ul lienenn, en
diskennas eus ar groaz, en goloas gant ul lienenn, a lakaas anezhañ en
ur bez toullet er roc'h, hag a ruilhas ur maen ouzh dor ar bez.

<span id="an_15:47">15:47</span> Mari a Vagdala ha Mari mamm Jozef, a
selle pelec'h e oa lakaet.

<span id="an_16:1">16:1</span> Goude ma oa ar sabad tremenet, Mari a
Vagdala, Mari mamm Jakez, ha Salome, a brenas louzoù a c'hwez-vat evit
dont da valzamañ ar c'horf.

<span id="an_16:2">16:2</span> Deiz kentañ ar sizhun, da sav-heol, e
teujont mintin mat d'ar bez.

<span id="an_16:3">16:3</span> Hag e lavarent etrezo: Piv a lamo deomp
ar maen a zo ouzh dor ar bez?

<span id="an_16:4">16:4</span> O vezañ sellet, e weljont ar maen a oa
bet lamet; ha gwall vras e oa.

<span id="an_16:5">16:5</span> Neuze, o vezañ aet er bez, e weljont un
den yaouank azezet en tu dehou, gwisket gant ur sae wenn; spontet e
oant.

<span id="an_16:6">16:6</span> Met eñ a lavaras dezho: Na vezit ket
spontet; c'hwi a glask Jezuz a Nazared, an hini a zo bet staget ouzh ar
groaz; adsavet eo a varv, n'emañ ken amañ; setu al lec'h m'o devoa
lakaet anezhañ.

<span id="an_16:7">16:7</span> Met it, ha lavarit d'e ziskibien ha da
Bêr ho tiaraogo e Galilea, eno en gwelot, evel m'en deus lavaret deoc'h.

<span id="an_16:8">16:8</span> Int a yeas kuit hag a dec'has diouzh ar
bez, rak souezhet e oant ha leuniet a aon. Ne lavarjont netra da zen,
rak spontet e oant.

<span id="an_16:9">16:9</span> Jezuz, o vezañ adsavet a varv diouzh ar
beure, deiz kentañ ar sizhun, en em ziskouezas da gentañ da Vari a
Vagdala, m'en devoa kaset kuit seizh diaoul anezhi.

<span id="an_16:10">16:10</span> Hi a yeas, hag a roas d'e anavezout
d'ar re a oa bet gantañ, hag a oa e kañv hag en daeroù.

<span id="an_16:11">16:11</span> Met int, o klevout e oa bev, hag he
devoa-hi e welet, ne gredjont ket anezhi.

<span id="an_16:12">16:12</span> Goude-se, en em ziskouezas en un doare
all da zaou anezho a oa en hent, o vont war ar maez.

<span id="an_16:13">16:13</span> Ar re-mañ a yeas da lavarout d'ar re
all ha n'o c'hredjont ket kennebeut.

<span id="an_16:14">16:14</span> Da ziwezhañ, en em ziskouezas d'an
unnek abostol, evel ma oant ouzh taol, hag e rebechas dezho o diskredoni
ha kaleter o c'halon, abalamour n'o devoa ket kredet ar re o devoa e
welet adsavet a varv.

<span id="an_16:15">16:15</span> Hag e lavaras dezho: It dre ar bed
holl, ha prezegit an Aviel da bep krouadur.

<span id="an_16:16">16:16</span> An hini a gredo hag a vo badezet a vo
salvet; met an hini na gredo ket a vo kondaonet.

<span id="an_16:17">16:17</span> Ha setu ar mirakloù a heulio ar re o
devo kredet: Kas a raint kuit an diaoulien em anv; komz a raint yezhoù
nevez;

<span id="an_16:18">16:18</span> kemer a raint an naered; mar evont un
dra marvus bennak, ne raio ket a boan dezho; lakaat a raint o daouarn
war ar re glañv, hag e vint yac'haet.

<span id="an_16:19">16:19</span> An Aotrou, goude bezañ komzet outo, a
voe savet en neñv, hag ec'h azezas a-zehou da Zoue.

<span id="an_16:20">16:20</span> Hag int, o vezañ aet, a brezegas dre
holl, an Aotrou o kenober ganto, hag o reiñ kred da C'her Doue dre ar
mirakloù o heulie.

------------------------------------------------------------------------

[Next: Luke](luk)
