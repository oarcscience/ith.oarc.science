[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](luk) 

------------------------------------------------------------------------

### Breton Bible: John

<span id="an_1:1">1:1</span> Er penn-kentañ e oa ar Ger, hag ar Ger a oa
gant Doue, hag ar Ger a oa Doue.

<span id="an_1:2">1:2</span> Er penn-kentañ e oa gant Doue.

<span id="an_1:3">1:3</span> An holl draoù a zo bet graet drezañ, ha
netra eus ar pezh a zo bet graet, n'eo bet graet heptañ.

<span id="an_1:4">1:4</span> Ennañ e oa ar vuhez, hag ar vuhez a oa
sklêrijenn an dud.

<span id="an_1:5">1:5</span> Ar sklêrijenn he deus lugernet en
deñvalijenn, hag an deñvalijenn n'he deus ket he degemeret.

<span id="an_1:6">1:6</span> Bez' e voe un den, anvet Yann, kaset
a-berzh Doue.

<span id="an_1:7">1:7</span> Dont a reas da vezañ test, da reiñ testeni
d'ar sklêrijenn, evit ma kredje an holl drezañ.

<span id="an_1:8">1:8</span> Ne oa ket ar sklêrijenn, met kaset e oa da
reiñ testeni d'ar sklêrijenn.

<span id="an_1:9">1:9</span> Ar sklêrijenn wirion, an hini a sklaera pep
den, a oa o tont er bed.

<span id="an_1:10">1:10</span> Er bed e oa, hag ar bed a zo bet graet
gantañ; met ar bed n'en deus ket e anavezet.

<span id="an_1:11">1:11</span> Deuet eo da gavout e re, hag e re n'o eus
ket e zegemeret.

<span id="an_1:12">1:12</span> Met d'an holl re o deus e zegemeret, en
deus roet an droed da vezañ graet bugale da Zoue, da c'houzout eo, d'an
holl re a gred en e anv,

<span id="an_1:13">1:13</span> ar re n'int ket bet ganet eus ar gwad,
nag eus bolontez ar c'hig, nag eus bolontez an den, met eus Doue.

<span id="an_1:14">1:14</span> Hag ar Ger a zo bet graet kig, hag en
deus chomet en hon touez, leun a c'hras hag a wirionez, ha gwelet hon
eus e c'hloar, ur gloar evel hini Mab nemetañ an Tad.

<span id="an_1:15">1:15</span> Yann a roas testeni dezhañ, pa grias o
lavarout: Hemañ eo an hini a lavaren diwar e benn: An hini a zeu war va
lerc'h a zo dreiston, abalamour ma oa kentoc'h egedon.

<span id="an_1:16">1:16</span> Ni holl hon eus resevet eus e leunder, ha
gras evit gras.

<span id="an_1:17">1:17</span> Rak al lezenn a zo bet roet dre Voizez,
an drugarez hag ar wirionez a zo deuet dre Jezuz-Krist.

<span id="an_1:18">1:18</span> Den n'en deus biskoazh gwelet Doue; ar
Mab nemetañ a zo en askre an Tad, eo an hini en deus graet e anavezout.

<span id="an_1:19">1:19</span> Setu amañ testeni Yann, pa gasas ar
Yuzevien eus Jeruzalem beleien ha levited da c'houlenn outañ: Piv
out-te?

<span id="an_1:20">1:20</span> Disklêriañ a reas ha ne nac'has ket,
disklêriañ a reas: N'on ket-me ar C'hrist.

<span id="an_1:21">1:21</span> Hag e c'houlennjont outañ: Piv out eta?
Bez' out Elia? Eñ a lavaras: N'on ket. Bez' out ar profed? Eñ a
respontas: Nann.

<span id="an_1:22">1:22</span> Int a lavaras eta dezhañ: Piv out-te?
Evit ma roimp respont d'ar re o deus hon degaset. Petra a lavarez
ac'hanout da-unan?

<span id="an_1:23">1:23</span> Eñ a lavaras: Me eo mouezh an hini a gri
el lec'h distro: Plaenit hent an Aotrou, evel m'en deus lavaret ar
profed Izaia.

<span id="an_1:24">1:24</span> Ar re a oa bet kaset a oa farizianed.

<span id="an_1:25">1:25</span> Goulenn a rejont outañ: Perak e vadezez,
ma n'out nag ar C'hrist, nag Elia, nag ar profed?

<span id="an_1:26">1:26</span> Yann a respontas hag a lavaras dezho:
Evidon-me, me a vadez en dour; met unan bennak a zo en ho touez, ha
n'anavezit ket anezhañ.

<span id="an_1:27">1:27</span> Hennezh eo an hini a zeu war va lerc'h,
\[hag a zo dreiston\]; ha n'on ket dellezek da zieren korreenn e votoù.

<span id="an_1:28">1:28</span> Kement-mañ a c'hoarvezas e Betania, en tu
all d'ar Jordan, e-lec'h ma vadeze Yann.

<span id="an_1:29">1:29</span> An deiz war-lerc'h, Yann a welas Jezuz o
tont d'e gavout, hag a lavaras: Setu Oan Doue, an hini a lam pec'hed ar
bed.

<span id="an_1:30">1:30</span> Eñ eo an hini e lavaren diwar e benn:
Dont a ra war va lerc'h un den hag a zo dreiston, rak a-raok din e oa.

<span id="an_1:31">1:31</span> Evidon-me, n'anavezen ket anezhañ; met
deuet on da vadeziñ en dour, evit ma vo disklêriet da Israel.

<span id="an_1:32">1:32</span> Yann a roas c'hoazh an testeni-mañ, o
lavarout: Gwelet em eus ar Spered o tiskenn eus an neñv evel ur goulm,
hag o tont warnañ.

<span id="an_1:33">1:33</span> Evidon-me, n'anavezen ket anezhañ; met an
hini en deus va c'haset da vadeziñ en dour, en deus lavaret din: An hini
a weli ar Spered o tiskenn hag o chom warnañ, hennezh eo an hini a vadez
er Spered-Santel.

<span id="an_1:34">1:34</span> Hag em eus gwelet, hag em eus roet
testeni eo eñ Mab Doue.

<span id="an_1:35">1:35</span> An deiz war-lerc'h, Yann a oa c'hoazh eno
gant daou eus e ziskibien,

<span id="an_1:36">1:36</span> hag o welout Jezuz a valee, e lavaras:
Setu Oan Doue.

<span id="an_1:37">1:37</span> An daou ziskibl, o vezañ e glevet o komz
evel-se, a heulias Jezuz.

<span id="an_1:38">1:38</span> Jezuz o vezañ distroet hag o welout e
heulient anezhañ, a lavaras dezho: Petra a glaskit? Respont a rejont
dezhañ: Rabbi (da lavarout eo Mestr), pelec'h e chomez?

<span id="an_1:39">1:39</span> Eñ a lavaras dezho: Deuit ha gwelit. Mont
a rejont, hag e weljont pelec'h e chome, hag e chomjont gantañ an
deiz-se, rak war-dro an dekvet eur e oa.

<span id="an_1:40">1:40</span> Andrev, breur Simon-Pêr, a oa unan eus an
daou o devoa klevet ar pezh en devoa lavaret Yann, hag o devoa heuliet
Jezuz.

<span id="an_1:41">1:41</span> Andrev a gavas da gentañ Simon e vreur,
hag a lavaras dezhañ: Ni hon eus kavet ar Mesiaz (da lavarout eo ar
C'hrist, an Eouliet).

<span id="an_1:42">1:42</span> Hag e tegasas anezhañ da Jezuz. Jezuz, o
vezañ sellet outañ, a lavaras dezhañ: Te eo Simon, mab Jona; te a vo
galvet Kefaz (da lavarout eo Pêr).

<span id="an_1:43">1:43</span> An deiz war-lerc'h, Jezuz a c'hoantaas
mont e Galilea, hag e kavas Filip; lavarout a reas dezhañ: Heul
ac'hanon.

<span id="an_1:44">1:44</span> Filip a oa eus Betsaida, kêr Andrev ha
Pêr.

<span id="an_1:45">1:45</span> Filip a gavas Natanael hag a lavaras
dezhañ: Kavet hon eus an hini a zo bet skrivet diwar e benn gant Moizez
el lezenn ha gant ar brofeded: Jezuz, mab Jozef, eus Nazared.

<span id="an_1:46">1:46</span> Natanael a lavaras dezhañ: Hag eus
Nazared e c'hell dont un dra vat bennak? Filip a lavaras dezhañ: Deus ha
gwel.

<span id="an_1:47">1:47</span> Jezuz, o welout Natanael o tont d'e
gavout, a lavaras diwar e benn: Setu ur gwir Israelad, ha n'eus ket a
droidell ennañ.

<span id="an_1:48">1:48</span> Natanael a lavaras dezhañ: A-belec'h ec'h
anavezez ac'hanon? Jezuz a respontas dezhañ: A-raok ma c'halvas Filip
ac'hanout, pa oas dindan ar wezenn-fiez, e welen ac'hanout.

<span id="an_1:49">1:49</span> Natanael a respontas dezhañ: Mestr, te eo
Mab Doue, te eo roue Israel.

<span id="an_1:50">1:50</span> Jezuz a respontas dezhañ: Abalamour ma em
eus lavaret dit em boa da welet dindan ar wezenn-fiez, e kredez; te a
welo traoù brasoc'h eget ar re-mañ.

<span id="an_1:51">1:51</span> Lavarout a reas ivez dezhañ: E gwirionez,
e gwirionez, me a lavar deoc'h: A-vremañ c'hwi a welo an neñv digor, hag
aeled Doue o pignat hag o tiskenn a-us da Vab an den.

<span id="an_2:1">2:1</span> Tri devezh goude, e voe un eured e Kana e
Galilea, ha mamm Jezuz a oa eno.

<span id="an_2:2">2:2</span> Jezuz ivez a voe pedet da vont d'an eured
gant e ziskibien.

<span id="an_2:3">2:3</span> Ar gwin o vezañ manket, mamm Jezuz a
lavaras dezhañ: N'o deus ken a win.

<span id="an_2:4">2:4</span> Jezuz a respontas dezhi: Gwreg, petra a zo
etre te ha me? Va eur n'eo ket c'hoazh deuet.

<span id="an_2:5">2:5</span> E vamm a lavaras d'ar re a servije: Grit
kement a lavaro deoc'h.

<span id="an_2:6">2:6</span> Bez' e oa eno c'hwec'h lestr-maen, lakaet
evit glanidigezh ar Yuzevien, o terc'hel pep hini anezho daou pe dri
muzuliad.

<span id="an_2:7">2:7</span> Jezuz a lavaras dezho: Leugnit a zour al
listri-se; hag e kargjont anezho leun-barr.

<span id="an_2:8">2:8</span> Lavarout a reas dezho: Tennit bremañ
anezhañ, ha kasit da vestr ar fest. Hag e kasjont.

<span id="an_2:9">2:9</span> P'en devoe mestr ar fest tañvaet an dour
troet e gwin (ne ouie ket a-belec'h e teue ar gwin-se, met ar vevelien o
devoa tennet an dour a ouie), e c'halvas ar pried,

<span id="an_2:10">2:10</span> hag e lavaras dezhañ: Pep den a ro da
gentañ ar gwin mat, hag an hini falloc'h goude ma vefe bet evet kalz;
met te ac'h eus miret ar gwin mat betek vremañ.

<span id="an_2:11">2:11</span> Jezuz a reas ar c'hentañ mirakl-mañ e
Kana Galilea, hag e tiskouezas e c'hloar; e ziskibien a gredas ennañ.

<span id="an_2:12">2:12</span> Goude-se, e tiskennas da Gafarnaoum gant
e vamm, e vreudeur hag e ziskibien, ha ne chomjont eno nemet un nebeut
devezhioù.

<span id="an_2:13">2:13</span> Pask ar Yuzevien a oa tost, ha Jezuz a
bignas da Jeruzalem.

<span id="an_2:14">2:14</span> En templ e kavas ar re a werzhe ejened,
deñved ha koulmed, gant an drokerien a oa azezet eno.

<span id="an_2:15">2:15</span> O vezañ graet ur skourjez-kerdin, e kasas
anezho holl kuit eus an templ, hag an deñved hag an ejened; teurel a
reas d'an douar arc'hant an drokerien, hag e tiskaras o zaolioù,

<span id="an_2:16">2:16</span> hag e lavaras d'ar re a werzhe koulmed:
Tennit an dra-se ac'han, ha na rit ket eus ti va Zad un ti a varc'had.

<span id="an_2:17">2:17</span> Neuze e ziskibien o devoe soñj eo
skrivet: An oaz evit da di en deus va devet.

<span id="an_2:18">2:18</span> Ar Yuzevien, o kemer ar gomz, a lavaras
dezhañ: Dre beseurt sin e tiskouezez deomp e c'hellez ober kement-se?

<span id="an_2:19">2:19</span> Jezuz a respontas hag a lavaras dezho:
Diskarit an templ-mañ, ha me a adsavo anezhañ a-benn tri devezh.

<span id="an_2:20">2:20</span> Ar Yuzevien a lavaras dezhañ: C'hwec'h
vloaz ha daou-ugent e oar bet o sevel an templ-mañ, ha te en adsavfe e
tri devezh?

<span id="an_2:21">2:21</span> Met eñ a gomze eus templ e gorf.

<span id="an_2:22">2:22</span> Goude eta ma oa adsavet a-douez ar re
varv, e ziskibien o devoe soñj en devoa lavaret an dra-se, hag e
kredjont er Skritur ha d'ar ger-se en devoa Jezuz lavaret.

<span id="an_2:23">2:23</span> E-pad ma oa e Jeruzalem, da ouel ar pask,
kalz a dud a gredas en e anv, o welout ar mirakloù a rae.

<span id="an_2:24">2:24</span> Met Jezuz ne fizie ket enno, rak o
anavezout a rae holl.

<span id="an_2:25">2:25</span> Ha n'en devoa ket ezhomm e vije roet
testeni dezhañ gant den, rak anavezout a rae e-unan ar pezh a oa en den.

<span id="an_3:1">3:1</span> Bez' e oa un den, e-touez ar farizianed,
anvet Nikodem, unan eus re vras ar Yuzevien.

<span id="an_3:2">3:2</span> Hemañ a zeuas, e-pad an noz, da gavout
Jezuz hag a lavaras dezhañ: Mestr, ni a oar out un doktor deuet a-berzh
Doue, rak den ne c'hell ober ar mirakloù-se a rez, nemet Doue a vefe
gantañ.

<span id="an_3:3">3:3</span> Jezuz a respontas dezhañ: E gwirionez, e
gwirionez, me a lavar dit, ma ne vez ket ganet un den a-nevez, ne c'hell
ket gwelout rouantelezh Doue.

<span id="an_3:4">3:4</span> Nikodem a lavaras dezhañ: Penaos e c'hell
un den bezañ ganet pa'z eo kozh? Hag eñ a c'hell distreiñ e kof e vamm,
ha bezañ ganet un eil gwech?

<span id="an_3:5">3:5</span> Jezuz a respontas: E gwirionez, e
gwirionez, me a lavar dit, ma ne vez ket un den ganet a zour hag a
Spered, ne c'hell ket mont e rouantelezh Doue.

<span id="an_3:6">3:6</span> Ar pezh a zo ganet eus ar c'hig, a zo kig,
hag ar pezh a zo ganet eus ar Spered, a zo spered.

<span id="an_3:7">3:7</span> Na vez ket souezhet eus ar pezh am eus
lavaret dit: Ret eo ma viot ganet a-nevez.

<span id="an_3:8">3:8</span> An avel a c'hwezh e-lec'h ma kar, hag e
klevez an trouz; met n'ouzout ket nag a-belec'h e teu, na pelec'h ez a.
Evel-se e c'hoarvez gant pep den a zo ganet eus ar Spered.

<span id="an_3:9">3:9</span> Nikodem a lavaras dezhañ: Penaos e c'hell
an traoù-se en em ober?

<span id="an_3:10">3:10</span> Jezuz a respontas dezhañ: Te a zo doktor
Israel, ha n'ouzout ket an traoù-se?

<span id="an_3:11">3:11</span> E gwirionez, e gwirionez, me a lavar dit:
ni a lavar ar pezh a ouzomp, hag e roomp testeni eus ar pezh hon eus
gwelet, met ne zegemerit ket hon testeni.

<span id="an_3:12">3:12</span> Ma ne gredit ket pa em eus komzet deoc'h
eus traoù douarel, penaos e kredot pa gomzin deoc'h eus traoù neñvel?

<span id="an_3:13">3:13</span> Den n'eo pignet en neñv, nemet an hini a
zo diskennet eus an neñv, Mab an den \[a zo en neñv\].

<span id="an_3:14">3:14</span> Hag evel ma savas Moizez an naer el lec'h
distro, evel-se eo ret e vo savet Mab an den,

<span id="an_3:15">3:15</span> evit \[na vo ket kollet\] piv bennak a
gred ennañ, \[met ma\] en devo ar vuhez peurbadus.

<span id="an_3:16">3:16</span> Rak kement en deus Doue karet ar bed,
m'en deus roet e Vab nemetañ, evit na vo ket kollet piv bennak a gred
ennañ, met m'en devo ar vuhez peurbadus.

<span id="an_3:17">3:17</span> Rak Doue n'en deus ket kaset e Vab er bed
evit barn ar bed, met evit ma vo salvet ar bed drezañ.

<span id="an_3:18">3:18</span> An hini a gred ennañ n'eo ket barnet, met
an hini na gred ket a zo dija barnet, abalamour n'en deus ket kredet e
anv Mab nemetañ Doue.

<span id="an_3:19">3:19</span> Hag an dra kiriek d'ar varnedigezh eo
penaos ar sklêrijenn a zo deuet er bed, ha penaos o deus an dud karet
muioc'h an deñvalijenn eget ar sklêrijenn, abalamour ma oa fall o
oberoù.

<span id="an_3:20">3:20</span> Rak piv bennak a ra an droug a gasa ar
sklêrijenn, ha ne zeu ket d'ar sklêrijenn, gant aon na vefe rebechet e
oberoù.

<span id="an_3:21">3:21</span> Met an hini a ra hervez ar wirionez, a
zeu d'ar sklêrijenn, evit ma vo disklêriet e oberoù, abalamour int graet
e Doue.

<span id="an_3:22">3:22</span> Goude-se, Jezuz a yeas gant e ziskibien
war douar Judea, hag eno e chomas ganto hag e vadeze.

<span id="an_3:23">3:23</span> Yann a vadeze ivez e Enon, tost ouzh
Salim, abalamour ma oa eno kalz a zour, hag ez aed di evit bezañ
badezet,

<span id="an_3:24">3:24</span> rak Yann ne oa ket bet c'hoazh lakaet er
prizon.

<span id="an_3:25">3:25</span> Bez' e voe un tamall etre diskibien Yann
hag ar Yuzevien, diwar-benn ar c'hlanidigezh.

<span id="an_3:26">3:26</span> Dont a rejont da gavout Yann, hag e
lavarjont dezhañ: Mestr, an hini a oa ganit d'an tu all d'ar Jordan, hag
ac'h eus roet testeni dezhañ, setu, eñ a vadez, hag an holl a ya d'e
gavout.

<span id="an_3:27">3:27</span> Yann a respontas: Den ne c'hell ober
netra, ma n'eo ket bet roet dezhañ eus an neñv.

<span id="an_3:28">3:28</span> C'hwi hoc'h-unan a zo testoù din em eus
lavaret: N'eo ket me eo ar C'hrist, met kaset on bet a-raok dezhañ.

<span id="an_3:29">3:29</span> An hini en deus ar wreg eo an ozhac'h;
met mignon an ozhac'h a zo eno hag en selaou; leuniet eo a levenez o
klevout mouezh an ozhac'h, hag al levenez-se a zo va hini; mat-tre eo.

<span id="an_3:30">3:30</span> Ret eo dezhañ kreskiñ ha din bihanaat.

<span id="an_3:31">3:31</span> An hini a zeu eus an nec'h a zo dreist an
holl; an hini a zeu eus an douar a zo eus an douar hag a gomz eus an
douar; an hini a zeu eus an neñv a zo dreist an holl;

<span id="an_3:32">3:32</span> reiñ a ra testeni eus ar pezh en deus
gwelet ha klevet; met den ne zegemer e desteni.

<span id="an_3:33">3:33</span> An hini a zegemer e desteni, en deus
siellet penaos eo Doue gwirion.

<span id="an_3:34">3:34</span> Rak an hini en deus Doue kaset a lavar
komzoù Doue, rak Doue ne ro ket dezhañ ar Spered dre vuzul.

<span id="an_3:35">3:35</span> An Tad a gar ar Mab hag en deus lakaet
pep tra etre e zaouarn.

<span id="an_3:36">3:36</span> An hini a gred er Mab en deus ar vuhez
peurbadus, met an hini na sent ket ouzh ar Mab ne welo ket ar vuhez, met
fulor Doue a chomo warnañ.

<span id="an_4:1">4:1</span> An Aotrou, o vezañ gouezet o devoa ar
farizianed klevet e rae hag e vadeze muioc'h a ziskibien eget Yann,

<span id="an_4:2">4:2</span> (koulskoude ne oa ket Jezuz e-unan a
vadeze, met e ziskibien)

<span id="an_4:3">4:3</span> a guitaas Bro-Judea, hag a zistroas e
Galilea;

<span id="an_4:4">4:4</span> met, ret e oa dezhañ tremen dre Samaria.

<span id="an_4:5">4:5</span> Erruout a reas eta en ur gêr eus Samaria,
anvet Sikar, tost d'an douar en devoa Jakob roet d'e vab Jozef.

<span id="an_4:6">4:6</span> Eno e oa puñs Jakob. Jezuz eta, skuizh gant
an hent, a azezas e-kichen ar puñs; war-dro ar c'hwec'hvet eur e oa.

<span id="an_4:7">4:7</span> Ur wreg samaritan o vezañ deuet evit tennañ
dour, Jezuz a lavaras dezhi: Ro din da evañ.

<span id="an_4:8">4:8</span> E ziskibien a oa aet e kêr, evit prenañ
boued.

<span id="an_4:9">4:9</span> Ar wreg samaritan a respontas dezhañ:
Penaos, te hag a zo yuzev, a c'houlenn da evañ diganin-me, ur
Samaritanez? (Rak ar Yuzevien ne zarempredont ket gant ar Samaritaned.)

<span id="an_4:10">4:10</span> Jezuz a respontas hag a lavaras dezhi:
Mar anavezjes donezon Doue, ha piv eo an hini a lavar dit: Ro din da
evañ, te a c'houlennje da-unan digantañ, hag eñ a roje dit dour bev.

<span id="an_4:11">4:11</span> Ar wreg a lavaras dezhañ: Aotrou, te
ne'c'h eus netra evit tennañ dour, hag ar puñs a zo don; a-belec'h eta
ez pefe an dour bev-se?

<span id="an_4:12">4:12</span> Brasoc'h out eget hon tad Jakob en deus
roet deomp ar puñs-mañ hag en deus evet e-unan anezhañ, kenkoulz evel e
vibien hag e loened?

<span id="an_4:13">4:13</span> Jezuz a respontas dezhi: Piv bennak a ev
eus an dour-mañ en devo c'hoazh sec'hed;

<span id="an_4:14">4:14</span> met an hini a evo eus an dour a roin
dezhañ n'en devo biken sec'hed; hag an dour a roin dezhañ a zeuio ennañ
ur vammenn-dour a strinko evit ar vuhez peurbadus.

<span id="an_4:15">4:15</span> Ar wreg a lavaras dezhañ: Aotrou, ro din
an dour-se, evit na'm bo ken sec'hed, ha na zeuin ken da dennañ dour
amañ.

<span id="an_4:16">4:16</span> Jezuz a lavaras dezhi: Kae, galv da
bried, ha deus amañ.

<span id="an_4:17">4:17</span> Ar wreg a respontas: Ne'm eus pried ebet.
Jezuz a lavaras dezhi: Lavaret mat ec'h eus: Ne'm eus pried ebet;

<span id="an_4:18">4:18</span> rak pemp pried ac'h eus bet; hag an hini
a zo ganit bremañ n'eo ket da bried; gwir ac'h eus lavaret e kement-se.

<span id="an_4:19">4:19</span> Ar wreg a lavaras dezhañ: Aotrou, gwelout
a ran out ur profed.

<span id="an_4:20">4:20</span> Hon tadoù o deus azeulet war ar
menez-mañ, ha c'hwi a lavar penaos al lec'h e pelec'h eo ret azeuliñ eo
Jeruzalem.

<span id="an_4:21">4:21</span> Jezuz a lavaras dezhi: Gwreg, kred
ac'hanon; an amzer a zeu ma n'azeulor ken an Tad na war ar menez-mañ nag
e Jeruzalem.

<span id="an_4:22">4:22</span> C'hwi a azeul ar pezh n'anavezit ket;
evidomp-ni, ni a azeul ar pezh a anavezomp, rak ar silividigezh a zeu
eus ar Yuzevien.

<span id="an_4:23">4:23</span> Met an eur a zeu, ha deuet eo dija,
ma'c'h azeulo ar gwir azeulerien an Tad e spered hag e gwirionez, rak an
Tad a c'houlenn ar seurt azeulerien-se.

<span id="an_4:24">4:24</span> Doue a zo Spered, hag eo ret d'ar re en
azeul, e azeuliñ e spered hag e gwirionez.

<span id="an_4:25">4:25</span> Ar wreg a lavaras dezhañ: Gouzout a ran
penaos ar Mesiaz, an hini a c'halver Krist, a dle dont; pa vo-eñ deuet,
e tisklêrio deomp an holl draoù.

<span id="an_4:26">4:26</span> Jezuz a lavaras dezhi: Me eo, me, an hini
a gomz ouzhit.

<span id="an_4:27">4:27</span> War gement-se, e ziskibien a erruas, hag
e oant souezhet dre ma komze gant ur wreg; koulskoude hini anezho ne
lavaras dezhañ: Petra a c'houlennez? Pe, perak e komzez ganti?

<span id="an_4:28">4:28</span> Neuze ar wreg a lezas he fod-dour, a yeas
e kêr, hag a lavaras d'an dud:

<span id="an_4:29">4:29</span> Deuit da welout un den en deus lavaret
din kement am eus graet; ne vefe ket eñ ar C'hrist?

<span id="an_4:30">4:30</span> Mont a rejont eta eus kêr, hag ez ejont
d'e gavout.

<span id="an_4:31">4:31</span> Koulskoude, e ziskibien a bede anezhañ, o
lavarout: Mestr, debr.

<span id="an_4:32">4:32</span> Met eñ a lavaras dezho: Me am eus da
zebriñ ur boued n'anavezit ket.

<span id="an_4:33">4:33</span> An diskibien a lavare eta an eil d'egile:
Unan bennak en defe degaset da zebriñ dezhañ?

<span id="an_4:34">4:34</span> Jezuz a lavaras dezho: Va boued eo ober
bolontez an hini en deus va c'haset, ha peurober e oberenn.

<span id="an_4:35">4:35</span> Ne lavarit ket ez eus c'hoazh pevar miz
ac'han d'an eost? Setu, me a lavar deoc'h: Savit ho taoulagad, ha sellit
ouzh ar maezioù a wenna dija evit an eost.

<span id="an_4:36">4:36</span> An hini a ved en deus ur gopr, hag a
zastum frouezh evit ar vuhez peurbadus, evit m'en em laouenaio an hini a
had ivez gant an hini a ved.

<span id="an_4:37">4:37</span> Rak e kement-mañ eo gwir ar gomz-mañ:
Unan all eo an hader, hag unan all eo ar meder.

<span id="an_4:38">4:38</span> Me am eus ho kaset e-lec'h n'hoc'h eus
ket labouret; reoù all o deus labouret, ha c'hwi a zo aet war o labour.

<span id="an_4:39">4:39</span> Kalz eus Samaritaned ar gêr-se a gredas
ennañ, abalamour da gomz ar wreg; roet he devoa an testeni-mañ: Lavaret
en deus din kement am eus graet.

<span id="an_4:40">4:40</span> Ar Samaritaned eta, o vezañ deuet d'e
gavout, a bedas anezhañ da chom ganto; hag e chomas daou zevezh eno.

<span id="an_4:41">4:41</span> Hag un niver brasoc'h a gredas abalamour
d'e gelennadurezh.

<span id="an_4:42">4:42</span> Hag e lavarent d'ar wreg: N'eo ket
abalamour da'z lavar eo e kredomp, rak klevet hon eus anezhañ hon-unan,
hag ec'h anavezomp penaos hemañ eo e gwirionez Salver ar bed\[, ar
C'hrist\].

<span id="an_4:43">4:43</span> Daou zevezh goude, ez eas kuit ac'hano,
evit mont e Galilea,

<span id="an_4:44">4:44</span> rak Jezuz e-unan en devoa disklêriet
penaos ur profed n'eo ket enoret en e vro.

<span id="an_4:45">4:45</span> Pa oa erru e Galilea, e voe degemeret mat
gant ar C'halileiz o devoa gwelet kement en devoa graet e Jeruzalem deiz
ar gouel; rak int ivez a oa aet d'ar gouel.

<span id="an_4:46">4:46</span> Jezuz a zeuas eta a-nevez da Gana e
Galilea, e-lec'h m'en devoa graet gwin gant dour. Ha, bez' e oa e
Kafarnaoum un Aotrou a di ar roue a oa klañv e vab.

<span id="an_4:47">4:47</span> An den-mañ, o vezañ anavezet penaos Jezuz
a oa deuet eus Judea da C'halilea, a yeas d'e gavout hag a bedas anezhañ
da ziskenn evit yac'haat e vab, rak mont a rae da vervel.

<span id="an_4:48">4:48</span> Jezuz a lavaras: Ma ne welit ket a sinoù
hag a virakloù, ne gredit ket.

<span id="an_4:49">4:49</span> An Aotrou-mañ a di ar roue a lavaras
dezhañ: Aotrou, diskenn, a-raok ma varvo va bugel.

<span id="an_4:50">4:50</span> Jezuz a lavaras dezhañ: Kae, da vab a
vev. An den-mañ a gredas ar pezh en devoa Jezuz lavaret dezhañ, hag a
yeas kuit.

<span id="an_4:51">4:51</span> Evel ma tiskenne, e vevelien a zeuas
a-raok dezhañ, hag a lavaras dezhañ: Da vab a vev.

<span id="an_4:52">4:52</span> Eñ a c'houlennas outo da bet eur e oa en
em gavet gwelloc'h. Hag int a lavaras dezhañ: Dec'h d'ar seizhvet eur,
an derzhienn a guitaas anezhañ.

<span id="an_4:53">4:53</span> Hag an tad a anavezas e oa d'an eur-se en
devoa Jezuz lavaret dezhañ: Da vab a vev; hag e kredas, eñ hag holl dud
e di.

<span id="an_4:54">4:54</span> Jezuz a reas an eil mirakl-se en e zistro
eus Judea da C'halilea.

<span id="an_5:1">5:1</span> Goude-se, e teue ur gouel gant ar Yuzevien,
ha Jezuz a bignas da Jeruzalem.

<span id="an_5:2">5:2</span> Bez' e oa e Jeruzalem, tost ouzh dor an
Deñved, ur stank, galvet en hebraeg Betesda, hag en devoa pemp porched.

<span id="an_5:3">5:3</span> Eno e oa gourvezet un niver bras a dud
klañv, dall, kamm ha seizet, \[a c'hortoze keflusk an dour.

<span id="an_5:4">5:4</span> Rak un ael a ziskenne er stank, a
amzer-da-amzer, hag a gemmeske an dour. An hini kentañ a yae e-barzh,
goude ma vije bet kemmesket an dour, a veze yac'haet, n'eus forzh
peseurt kleñved a vije gantañ\].

<span id="an_5:5">5:5</span> Bez' e oa eno un den hag a oa klañv abaoe
eizh vloaz ha tregont.

<span id="an_5:6">5:6</span> Jezuz, o welout anezhañ gourvezet hag oc'h
anavezout e oa dija klañv abaoe pell amzer, a lavaras dezhañ: Fellout a
ra dit bezañ yac'haet?

<span id="an_5:7">5:7</span> Ar c'hlañvour a respontas dezhañ: Aotrou,
ne'm eus den evit va zeurel er stank pa vez kemmesket an dour; hag e-pad
m'emaon o vont, unan all a ziskenn a-raok din.

<span id="an_5:8">5:8</span> Jezuz a lavaras dezhañ: Sav, doug da wele,
ha bale.

<span id="an_5:9">5:9</span> Kerkent, an den a oa yac'haet; hag e
kemeras e wele, hag e valeas. Met an deiz-mañ a oa un deiz sabad.

<span id="an_5:10">5:10</span> Ar Yuzevien eta a lavaras d'an hini a oa
bet yac'haet: Ar sabad eo; n'eo ket aotreet dit dougen da wele.

<span id="an_5:11">5:11</span> Eñ a respontas dezho: An hini en deus va
yac'haet, en deus lavaret din: Doug da wele ha bale.

<span id="an_5:12">5:12</span> Hag int a c'houlennas outañ: Piv eo an
den-se en deus lavaret dit: Doug da wele ha bale?

<span id="an_5:13">5:13</span> Met an hini a oa bet yac'haet ne ouie ket
piv e oa; rak Jezuz a oa en em dennet e-kuzh abalamour ma oa kalz a dud
eno.

<span id="an_5:14">5:14</span> Goude-se, Jezuz a gavas anezhañ en templ,
hag a lavaras dezhañ: Setu, te a zo bet yac'haet; na bec'h ken, gant aon
en em gavfe ganit un dra bennak gwashoc'h.

<span id="an_5:15">5:15</span> An den-mañ a yeas hag a lavaras d'ar
Yuzevien e oa Jezuz en devoa e yac'haet.

<span id="an_5:16">5:16</span> Abalamour da gement-se, ar Yuzevien a
heskine Jezuz, \[hag a glaske e lakaat d'ar marv,\] dre m'en devoa
graet-se deiz ar sabad.

<span id="an_5:17">5:17</span> Met Jezuz a lavaras dezho: Va Zad a
labour betek vremañ, ha me a labour ivez.

<span id="an_5:18">5:18</span> Abalamour da-se, ar Yuzevien a glaske
c'hoazh muioc'h e lakaat d'ar marv, neket hepken dre ma torre ar sabad,
met c'hoazh abalamour ma c'halve Doue e Dad, oc'h en em ober e-unan
kevatal da Zoue.

<span id="an_5:19">5:19</span> Jezuz, o kemer ar gomz, a lavaras dezho:
E gwirionez, e gwirionez, me a lavar deoc'h: ar Mab ne c'hell netra
anezhañ e-unan, nemet en defe gwelet an Tad ouzh e ober; rak kement a ra
an Tad, ar Mab ivez en gra eveltañ.

<span id="an_5:20">5:20</span> Rak an Tad a gar ar Mab, hag a ziskouez
dezhañ kement a ra. Ha diskouez a raio dezhañ oberoù brasoc'h eget ar
re-mañ, evit ma viot sabatuet.

<span id="an_5:21">5:21</span> Rak, evel ma ro an Tad ar vuhez d'ar re
varv, evel-se ivez ar Mab a ro ar vuhez d'ar re a fell dezhañ.

<span id="an_5:22">5:22</span> An Tad ne varn den, met roet en deus pep
barn d'ar Mab,

<span id="an_5:23">5:23</span> evit ma'c'h enoro an holl ar Mab, evel
ma'c'h enoront an Tad. An hini na enor ket ar Mab, n'enor ket an Tad en
deus e gaset.

<span id="an_5:24">5:24</span> E gwirionez, e gwirionez, me a lavar
deoc'h, an hini a selaou va c'homz, hag a gred en hini en deus va
c'haset, en deus ar vuhez peurbadus, ha ne zeu ket e barnedigezh, met
tremenet eo eus ar marv d'ar vuhez.

<span id="an_5:25">5:25</span> E gwirionez, e gwirionez, me a lavar
deoc'h, an amzer a zeu, ha deuet eo dija, ma klevo ar re varv mouezh Mab
Doue; hag ar re he c'hlevo, a vevo.

<span id="an_5:26">5:26</span> Rak, evel m'en deus an Tad ar vuhez ennañ
e-unan, roet en deus ivez d'ar Mab ar galloud da gaout ar vuhez ennañ
e-unan,

<span id="an_5:27">5:27</span> hag roet en deus dezhañ ar galloud da
varn, abalamour ma'z eo Mab an den.

<span id="an_5:28">5:28</span> Na vezit ket eta souezhet a gement-se;
rak dont a ra an eur ma klevo e vouezh an holl re a zo er bezioù, ha
ma'z aint er-maez:

<span id="an_5:29">5:29</span> ar re o devo graet mat, en adsavidigezh a
vuhez; hag ar re o devo graet fall, en adsavidigezh a varn.

<span id="an_5:30">5:30</span> Ne c'hellan ober netra ac'hanon va-unan,
barn a ran diouzh ma klevan, ha va barn a zo reizh, rak ne glaskan ket
va c'hoant, met bolontez va Zad en deus va c'haset.

<span id="an_5:31">5:31</span> Mar roan testeni ac'hanon va-unan, va
zesteni n'eo ket gwir.

<span id="an_5:32">5:32</span> Bez' ez eus unan hag a ro testeni
ac'hanon, ha gouzout a ran an testeni a ro ac'hanon a zo gwir.

<span id="an_5:33">5:33</span> Kaset hoc'h eus tud da gavout Yann, hag
eñ en deus roet testeni d'ar wirionez.

<span id="an_5:34">5:34</span> Evidon-me, ne glaskan ket testeni an den,
met lavarout a ran kement-mañ evit ma viot salvet.

<span id="an_5:35">5:35</span> Yann a oa ar c'houlaouenn a zev, hag a
sklaera, ha fellet eo bet deoc'h, evit ur pennad, en em laouenaat ouzh e
sklêrijenn.

<span id="an_5:36">5:36</span> Met me am eus un testeni brasoc'h eget
hini Yann, rak an oberoù en deus va Zad roet din da beurober, an
oberoù-mañ memes a ran, a ro ac'hanon an testeni-mañ, penaos en deus an
Tad va c'haset.

<span id="an_5:37">5:37</span> Hag an Tad en deus va c'haset, en deus
e-unan roet testeni ac'hanon. C'hwi n'hoc'h eus biskoazh klevet e
vouezh, na gwelet e zremm.

<span id="an_5:38">5:38</span> Hag e c'her ne chom ket ennoc'h, pa'z eo
gwir ne gredit ket en hini en deus kaset deoc'h.

<span id="an_5:39">5:39</span> Furchal a rit ar Skriturioù, rak enno e
kredit kaout ar vuhez peurbadus, hag int eo ar re a ro testeni ac'hanon.

<span id="an_5:40">5:40</span> Koulskoude c'hwi ne fell ket deoc'h dont
da'm c'havout, evit kaout ar vuhez.

<span id="an_5:41">5:41</span> Ne dennan ket a c'hloar a-berzh an dud;

<span id="an_5:42">5:42</span> met gouzout a ran n'emañ ket karantez
Doue ennoc'h hoc'h-unan.

<span id="an_5:43">5:43</span> Deuet on en anv va Zad, ha ne zegemerit
ket ac'hanon; mar deu unan all en e anv e-unan, c'hwi a zegemero
anezhañ.

<span id="an_5:44">5:44</span> Penaos e c'hellit krediñ, pa dennit ho
kloar an eil digant egile, ha pa ne glaskit ket ar gloar a zeu eus Doue
hepken?

<span id="an_5:45">5:45</span> Na soñjit ket eo me ho tamallo dirak an
Tad; Moizez, an hini a esperit ennañ, eo an hini ho tamallo.

<span id="an_5:46">5:46</span> Rak mar kredjec'h Moizez, e kredjec'h
ivez ac'hanon, rak eñ en deus skrivet diwar va fenn.

<span id="an_5:47">5:47</span> Met ma ne gredit ket e skridoù, penaos e
kredot va c'homzoù?

<span id="an_6:1">6:1</span> Goude-se, Jezuz a dremenas en tu all da vor
Galilea, pe vor Tiberiaz.

<span id="an_6:2">6:2</span> Ur bobl vras a heulie anezhañ, abalamour ma
welent ar mirakloù a rae war ar re glañv.

<span id="an_6:3">6:3</span> Jezuz a bignas war ar menez, hag eno ec'h
azezas gant e ziskibien.

<span id="an_6:4">6:4</span> Setu, ar Pask, gouel ar Yuzevien, a oa
tost.

<span id="an_6:5">6:5</span> Jezuz eta, o vezañ savet e zaoulagad, hag o
welout ul lod bras a dud o tont d'e gavout, a lavaras da Filip: Pelec'h
e prenimp bara evit m'o devo an dud-mañ da zebriñ?

<span id="an_6:6">6:6</span> Met, eñ a lavare kement-se evit amprouiñ
anezhañ, rak gouzout a rae ar pezh edo o vont d'ober.

<span id="an_6:7">6:7</span> Filip a respontas dezhañ: Daou c'hant diner
a vara ne vefe ket a-walc'h evit reiñ un tammig da bep hini.

<span id="an_6:8">6:8</span> Unan eus e ziskibien, Andrev, breur
Simon-Pêr, a lavaras dezhañ:

<span id="an_6:9">6:9</span> Bez' ez eus amañ ur paotrig en deus pemp
bara heiz, ha daou besk; met petra eo kement-se evit kement a dud?

<span id="an_6:10">6:10</span> Koulskoude Jezuz a lavaras: Grit d'an dud
azezañ. Bez' e oa kalz a c'heot el lec'h-se. Ar wersed eta a azezas, en
niver a war-dro pemp mil.

<span id="an_6:11">6:11</span> Jezuz a gemeras ar baraoù, hag o vezañ
trugarekaet, o roas \[d'an diskibien, hag an diskibien\] d'ar re a oa
azezet; en hevelep doare e rojont eus ar pesked, kement ha ma fellas
dezho.

<span id="an_6:12">6:12</span> Goude m'o devoe bet o gwalc'h, e lavaras
d'e ziskibien: Dastumit an tammoù a zo manet, evit na vo kollet netra.

<span id="an_6:13">6:13</span> Dastum a rejont eta anezho hag e
leugnjont daouzek paner gant an tammoù eus ar pemp bara heiz, chomet a
zilerc'h gant ar re o devoa debret.

<span id="an_6:14">6:14</span> An dud-se, o welout ar mirakl en devoa
Jezuz graet, a lavare: Hemañ eo e gwirionez ar profed a dlee dont er
bed.

<span id="an_6:15">6:15</span> Jezuz, oc'h anavezout ez aent da zont d'e
gemer evit e lakaat da roue, en em dennas adarre e-unan war ar menez.

<span id="an_6:16">6:16</span> Pa voe deuet an abardaez, e ziskibien a
ziskennas betek ar mor,

<span id="an_6:17">6:17</span> hag o vezañ aet er vag, e fellas dezho
mont en tu all d'ar mor, da Gafarnaoum; dija e oa teñval, ha Jezuz ne oa
ket c'hoazh deuet d'o c'havout.

<span id="an_6:18">6:18</span> Dre ma oa kreñv an avel, koummoù ar mor a
save.

<span id="an_6:19">6:19</span> Ha, p'o devoa roeñvet war-dro pemp
war-n-ugent pe tregont stadenn, e weljont Jezuz a valee war ar mor hag a
dostae ouzh ar vag; hag o devoe aon.

<span id="an_6:20">6:20</span> Met eñ a lavaras dezho: Me eo, n'ho pet
ket aon.

<span id="an_6:21">6:21</span> Degemer a rejont anezhañ eta gant joa er
vag, ha kerkent ar vag en em gavas el lec'h ma'z aent.

<span id="an_6:22">6:22</span> An deiz war-lerc'h, ar bobl, hag a oa
chomet en tu all d'ar mor, a welas ne oa bet eno bag ebet, nemet an hini
ma oa aet e ziskibien enni, ha penaos Jezuz ne oa ket aet e-barzh ganto,
met penaos e ziskibien a oa aet kuit o-unan;

<span id="an_6:23">6:23</span> koulskoude bagoù all a oa erruet eus
Tiberiaz, tost ouzh al lec'h m'o devoa debret ar bara, goude m'en devoe
Jezuz trugarekaet.

<span id="an_6:24">6:24</span> Pa welas eta ar bobl ne oa na Jezuz nag e
ziskibien eno, e pignjont er bagoù hag ez ejont da Gafarnaoum da glask
Jezuz.

<span id="an_6:25">6:25</span> Hag o vezañ e gavet en tu all d'ar mor, e
lavarjont dezhañ: Mestr, pegoulz out en em gavet amañ?

<span id="an_6:26">6:26</span> Jezuz a respontas dezho hag a lavaras: E
gwirionez, e gwirionez, me a lavar deoc'h, c'hwi am c'hlaske, neket
abalamour m'hoc'h eus gwelet mirakloù, met abalamour m'hoc'h eus debret
bara ha m'hoc'h eus bet ho kwalc'h.

<span id="an_6:27">6:27</span> Labourit, neket evit ar boued a ya da
goll, met evit an hini a chom betek ar vuhez peurbadus, hag a vo roet
deoc'h gant Mab an den; rak Doue, an Tad, en deus e verket gant e siell.

<span id="an_6:28">6:28</span> Lavarout a rejont eta dezhañ: Petra a
raimp evit labourat da oberoù Doue?

<span id="an_6:29">6:29</span> Jezuz a respontas dezho: Hemañ eo ober
Doue, ma kredot en hini en deus kaset.

<span id="an_6:30">6:30</span> Neuze e lavarjont dezhañ: Peseurt mirakl
a rez eta, evit m'en gwelimp ha ma kredimp ennout? Peseurt labour a rez?

<span id="an_6:31">6:31</span> Hon tadoù o deus debret ar mann el lec'h
distro, hervez ma'z eo skrivet: Roet en deus dezho da zebriñ bara an
neñv.

<span id="an_6:32">6:32</span> Ha Jezuz a lavaras dezho: E gwirionez, e
gwirionez, me a lavar deoc'h, Moizez n'en deus ket roet deoc'h bara an
neñv, met va Zad a ro deoc'h gwir vara an neñv.

<span id="an_6:33">6:33</span> Rak bara Doue eo an hini en deus
diskennet eus an neñv, hag a ro ar vuhez d'ar bed.

<span id="an_6:34">6:34</span> Int a lavaras dezhañ: Aotrou, ro deomp
atav eus ar bara-se.

<span id="an_6:35">6:35</span> Ha Jezuz a respontas dezho: Me eo ar bara
a vuhez; an hini a zeuio da'm c'havout n'en devo biken naon, hag an hini
a gred ennon n'en devo biken sec'hed.

<span id="an_6:36">6:36</span> Met e lavaret em eus deoc'h, gwelet hoc'h
eus ac'hanon, ha ne gredit ket.

<span id="an_6:37">6:37</span> Kement a roio an Tad din a zeuio da'm
c'havout, ha ne lakain ket er-maez an hini a zeuio davedon.

<span id="an_6:38">6:38</span> Rak diskennet on eus an neñv, neket evit
ober va bolontez, met bolontez an hini en deus va c'haset.

<span id="an_6:39">6:39</span> Ha setu amañ bolontez an Tad en deus va
c'haset, na gollin hini eus ar re a zo bet roet din, met ma'c'h adsavin
anezho a varv en deiz diwezhañ.

<span id="an_6:40">6:40</span> Houmañ eo bolontez an hini en deus va
c'haset, penaos piv bennak a wel ar Mab hag a gred ennañ, en devo ar
vuhez peurbadus; ha me en adsavo a varv en deiz diwezhañ.

<span id="an_6:41">6:41</span> Ar Yuzevien a c'hrozmole eta a-enep
dezhañ, abalamour ma lavare: Me eo ar bara diskennet eus an neñv.

<span id="an_6:42">6:42</span> Hag e lavarent: N'eo ket hemañ Jezuz, mab
Jozef, a anavezomp e dad hag e vamm? Penaos eta e lavar: Me a zo
diskennet eus an neñv?

<span id="an_6:43">6:43</span> Jezuz a respontas hag a lavaras dezho: Na
c'hrozmolit ket etrezoc'h.

<span id="an_6:44">6:44</span> Den ne c'hell dont da'm c'havout ma ne
vefe sachet gant an Tad en deus va c'haset; ha me en adsavo a varv en
deiz diwezhañ.

<span id="an_6:45">6:45</span> Skrivet eo er brofeded: Kelennet e vint
holl gant Doue. Piv bennak en deus selaouet an Tad hag en deus desket
digantañ, a zeu da'm c'havout.

<span id="an_6:46">6:46</span> N'eo ket en defe un den gwelet an Tad;
nemet an hini a zeu eus Doue, hennezh nemetken en deus gwelet an Tad.

<span id="an_6:47">6:47</span> E gwirionez, e gwirionez, ma a lavar
deoc'h: An hini a gred ennon en deus ar vuhez peurbadus.

<span id="an_6:48">6:48</span> Me eo ar bara a vuhez.

<span id="an_6:49">6:49</span> Ho tadoù o deus debret ar mann el lec'h
distro, hag int a zo marv.

<span id="an_6:50">6:50</span> Amañ eo ar bara a zo diskennet eus an
neñv, evit na varvo ket an hini a zebro dioutañ.

<span id="an_6:51">6:51</span> Me eo ar bara bev a zo diskennet eus an
neñv; mar debr unan bennak eus ar bara-mañ, e vevo da viken; hag ar bara
a roin eo va c'hig. Reiñ a rin anezhañ evit buhez ar bed.

<span id="an_6:52">6:52</span> Ar Yuzevien a dabute eta etrezo, o
lavarout: Penaos e c'hell an den-mañ reiñ deomp e gig da zebriñ?

<span id="an_6:53">6:53</span> Jezuz a lavaras dezho: E gwirionez, e
gwirionez, me a lavar deoc'h: Ma ne zebrit ket kig Mab an den, ha ma
n'evit ket e wad, n'ho po ket ar vuhez ennoc'h hoc'h-unan.

<span id="an_6:54">6:54</span> An hini a zebr va c'hig hag a ev va gwad,
en deus ar vuhez peurbadus; hag ec'h adsavin anezhañ a varv en deiz
diwezhañ.

<span id="an_6:55">6:55</span> Rak va c'hig a zo e gwirionez ur boued,
ha va gwad a zo e gwirionez un evaj.

<span id="an_6:56">6:56</span> An hini a zebr va c'horf hag a ev va gwad
a chom ennon, ha me ennañ.

<span id="an_6:57">6:57</span> Evel m'en deus an Tad, hag a zo bev,
kaset ac'hanon, ha ma vevan dre an Tad, evel-se an hini a zebr ac'hanon
a vevo drezon.

<span id="an_6:58">6:58</span> Amañ eo ar bara a zo diskennet eus an
neñv. N'eo ket evel ho tadoù; debret o deus ar mann hag int a zo marv;
an hini a zebro ar bara-mañ a vevo da viken.

<span id="an_6:59">6:59</span> Jezuz a lavaras an traoù-mañ, o kelenn e
sinagogenn Gafarnaoum.

<span id="an_6:60">6:60</span> Kalz eus e ziskibien, o vezañ e glevet, a
lavaras: Ar ger-se a zo kalet; piv a c'hell e selaou?

<span id="an_6:61">6:61</span> Met Jezuz, oc'h anavezout ennañ e-unan e
c'hrozmole e ziskibien a gement-se, a lavaras dezho: Skouer fall a
gemerit a gement-se?

<span id="an_6:62">6:62</span> Petra eta e vo, mar gwelfec'h Mab an den
o pignat el lec'h ma oa kent?

<span id="an_6:63">6:63</span> Ar spered eo a vuhezeka; ar c'hig ne
servij da netra. Ar gerioù a lavaran deoc'h a zo spered ha buhez.

<span id="an_6:64">6:64</span> Met, bez' ez eus en ho touez lod ha ne
gredont ket. Rak Jezuz a ouie adalek ar penn-kentañ pere a oa ar re na
gredent ket, ha piv e oa an hini en gwerzhje.

<span id="an_6:65">6:65</span> Hag e lavare: Abalamour da gement-se eo,
em eus lavaret deoc'h penaos den ne c'hell dont da'm c'havout, ma n'eo
ket roet kement-se dezhañ gant va Zad.

<span id="an_6:66">6:66</span> Adalek neuze kalz eus e ziskibien en em
dennas, ha n'aent ket ken gantañ.

<span id="an_6:67">6:67</span> Jezuz a lavaras eta d'an daouzek: Ha
c'hwi, ne fell ket deoc'h mont kuit ivez?

<span id="an_6:68">6:68</span> Simon-Pêr a respontas dezhañ: Aotrou, da
biv ez afemp? Te ac'h eus komzoù ar vuhez peurbadus,

<span id="an_6:69">6:69</span> ha ni hon eus kredet, hag hon eus
anavezet out \[ar C'hrist,\] Mab an Doue bev.

<span id="an_6:70">6:70</span> Jezuz a respontas dezho: Ne'm eus ket ho
tibabet, ho taouzek? Hag unan ac'hanoc'h a zo un diaoul.

<span id="an_6:71">6:71</span> Komz a rae diwar-benn Judaz-Iskariod, mab
Simon, rak hemañ eo a dlee e werzhañ, evitañ da vezañ unan eus an
daouzek.

<span id="an_7:1">7:1</span> Goude an traoù-se, Jezuz a valee dre
C'halilea, rak ne felle ket dezhañ chom e Judea, abalamour ma klaske ar
Yuzevien e lazhañ.

<span id="an_7:2">7:2</span> Met, gouel ar Yuzevien, galvet an
Teltennoù, a dostae.

<span id="an_7:3">7:3</span> E vreudeur a lavaras dezhañ: Kae ac'han, ha
kae e Judea, evit ma welo ivez da ziskibien an oberoù a rez.

<span id="an_7:4">7:4</span> Rak den ne ra netra e-kuzh, pa glask bezañ
anavezet. Mar rez an traoù-se, en em ziskouez da-unan d'ar bed.

<span id="an_7:5">7:5</span> Rak e vreudeur memes ne gredent ket ennañ.

<span id="an_7:6">7:6</span> Jezuz a lavaras dezho: Va amzer n'eo ket
c'hoazh deuet; met hoc'h amzer-hu a zo atav deuet.

<span id="an_7:7">7:7</span> Ar bed ne c'hell ket ho kasaat; met kasaat
a ra ac'hanon, abalamour ma roan testeni anezhañ, penaos eo fall e
oberoù.

<span id="an_7:8">7:8</span> Evidoc'h-c'hwi, pignit d'ar gouel-mañ;
evidon-me, ne bignin ket c'hoazh dezhañ, rak va amzer n'eo ket c'hoazh
deuet.

<span id="an_7:9">7:9</span> Hag o vezañ lavaret kement-se dezho, e
chomas e Galilea.

<span id="an_7:10">7:10</span> Met, pa voe aet e vreudeur, e pignas ivez
d'ar gouel, neket a-wel d'an holl, met evel e-kuzh.

<span id="an_7:11">7:11</span> Ar Yuzevien eta a glaske anezhañ e-pad ar
gouel, hag a lavare: Pelec'h emañ?

<span id="an_7:12">7:12</span> Hag e voe ur brud diwar e benn e-touez ar
bobl. Darn a lavare: Un den mat eo; ha darn all a lavare: Nann, met
touellañ a ra ar bobl.

<span id="an_7:13">7:13</span> Koulskoude, den ne gomze frank anezhañ,
gant aon rak ar Yuzevien.

<span id="an_7:14">7:14</span> War-dro hanter ar gouel, Jezuz a bignas
en templ, hag a gelenne.

<span id="an_7:15">7:15</span> Ar Yuzevien a oa souezhet hag a lavare:
Penaos ec'h anavez an den-mañ ar skriturioù, o vezañ n'en deus ket o
desket?

<span id="an_7:16">7:16</span> Jezuz a respontas dezho: Va
c'helennadurezh n'eo ket ac'hanon, met eus an hini en deus va c'haset.

<span id="an_7:17">7:17</span> Mar fell da unan bennak ober bolontez
Doue, ec'h anavezo hag-eñ eo va c'helennadurezh eus Doue, pe ha me a
gomz ac'hanon va-unan.

<span id="an_7:18">7:18</span> An hini a gomz anezhañ e-unan, a glask e
c'hloar e-unan; met an hini a glask gloar an hini en deus e gaset, a dle
bezañ kredet, ha n'eus ket a zireizhder ennañ.

<span id="an_7:19">7:19</span> N'en deus ket Moizez roet al lezenn
deoc'h? Hag hini ac'hanoc'h ne vir anezhi. Perak e klaskit va lazhañ?

<span id="an_7:20">7:20</span> Ar bobl a respontas dezhañ: Un diaoul
ac'h eus; piv eo an hini a glask da lazhañ?

<span id="an_7:21">7:21</span> Jezuz a respontas hag a lavaras dezho: Un
oberenn am eus graet, hag oc'h holl souezhet a gement-se.

<span id="an_7:22">7:22</span> Moizez en deus gourc'hemennet deoc'h an
amdroc'h (n'eo ket ma teu eus Moizez, met eus an Tadoù), ha c'hwi a
amdroc'h un den deiz ar sabad.

<span id="an_7:23">7:23</span> Mar bez amdroc'het un den deiz ar sabad,
evit na vo ket torret lezenn Voizez, perak en em fulorit a-enep ac'hanon
abalamour ma em eus yac'haet un den penn-da-benn deiz ar sabad?

<span id="an_7:24">7:24</span> Na varnit ket hervez an doare, met barnit
hervez ar reizhder.

<span id="an_7:25">7:25</span> Hag ur re bennak eus Jeruzalem a lavare:
n'eo ket an hini a glasker da lakaat da vervel?

<span id="an_7:26">7:26</span> Ha setu aze e komz frank, ha ne lavarer
netra dezhañ. Ar mestroù, hag anavezet o defe ez eo e gwirionez ar
C'hrist?

<span id="an_7:27">7:27</span> Koulskoude, ni a oar a-belec'h eo hemañ;
e-lec'h pa zeuio ar C'hrist, den n'anavezo a-belec'h eo.

<span id="an_7:28">7:28</span> Ha Jezuz a grie en templ eta, o kelenn,
hag o lavarout: C'hwi a anavez ac'hanon, hag ec'h ouzoc'h a-belec'h on.
N'on ket deuet ac'hanon va-unan, met an hini en deus va c'haset a zo
gwirion, ha c'hwi n'anavezit ket anezhañ.

<span id="an_7:29">7:29</span> Me a anavez anezhañ, rak dont a ran eus e
berzh, hag eñ eo en deus va c'haset.

<span id="an_7:30">7:30</span> Klask a raent kregiñ ennañ; met den ne
grede lakaat e zorn warnañ, abalamour e eur ne oa ket c'hoazh deuet.

<span id="an_7:31">7:31</span> Koulskoude, kalz eus ar bobl a gredas
ennañ, hag a lavare: Pa zeuio ar C'hrist, hag ober a raio brasoc'h
mirakloù eget ma ra hemañ?

<span id="an_7:32">7:32</span> Ar farizianed, o vezañ klevet ar pezh a
lavare ar bobl anezhañ e-kuzh, a gasas, a-unvan gant ar veleien vras,
serjanted evit kregiñ ennañ.

<span id="an_7:33">7:33</span> Setu perak Jezuz a lavaras dezho: Me a zo
ganeoc'h c'hoazh evit un nebeut amzer, ha mont a ran da gavout an hini
en deus va c'haset;

<span id="an_7:34">7:34</span> klask a reot ac'hanon, ha ne'm c'havot
ket; ha c'hwi, ne c'hellit ket dont e-lec'h ma'z on.

<span id="an_7:35">7:35</span> Ar Yuzevien eta a lavare etrezo: Pelec'h
ez aio, na c'hellimp ket kavout anezhañ? Mont a raio etrezek ar re a zo
strewet e-touez ar C'hresianed, ha kelenn a raio ar C'hresianed?

<span id="an_7:36">7:36</span> Petra eo ar pezh en deus lavaret: C'hwi
am c'hlasko, ha ne'm c'havot ket; ha c'hwi ne c'hellit ket dont e-lec'h
ma'z on?

<span id="an_7:37">7:37</span> An deiz diwezhañ ha brasañ eus ar gouel,
Jezuz en em gave eno, hag a grie: Mar en deus unan bennak sec'hed, ra
zeuio da'm c'havout, ha ra evo.

<span id="an_7:38">7:38</span> An hini a gred ennon, stêrioù dour a
vuhez a redo eus e askre, evel ma lavar ar Skritur.

<span id="an_7:39">7:39</span> Met eñ a lavare kement-se eus ar Spered a
dlee resev ar re a gredje ennañ; rak ar Spered-Santel ne oa ket bet
c'hoazh roet, abalamour na oa ket bet c'hoazh roet da Jezuz e c'hloar.

<span id="an_7:40">7:40</span> Kalz eus ar bobl, o vezañ klevet ar
gerioù-se, a lavare: Hemañ eo e gwirionez ar profed.

<span id="an_7:41">7:41</span> Reoù all a lavare: Ar C'hrist eo. Ha reoù
all a lavare: Met ar C'hrist, ha dont a ra eus Galilea?

<span id="an_7:42">7:42</span> Ar Skritur, ha ne lavar ket e teuio ar
C'hrist eus lignez David hag eus bourc'h Betlehem, a-belec'h e oa David?

<span id="an_7:43">7:43</span> Ar bobl eta a oa lodennet diwar e benn.

<span id="an_7:44">7:44</span> Hag ur re bennak anezho a c'hoantae
kregiñ ennañ, met den ne lakaas e zaouarn warnañ.

<span id="an_7:45">7:45</span> Ar serjanted eta a zistroas etrezek ar
veleien vras hag ar farizianed; ar re-mañ a lavaras dezho: Perak n'hoc'h
eus ket e zegaset?

<span id="an_7:46">7:46</span> Ar serjanted a respontas: Biskoazh den
n'en deus komzet evel an den-se.

<span id="an_7:47">7:47</span> Ar farizianed a lavaras dezho: Bet
oc'h-hu ivez touellet?

<span id="an_7:48">7:48</span> Ha bez' ez eus unan bennak eus ar mestroù
pe eus ar farizianed hag en defe kredet ennañ?

<span id="an_7:49">7:49</span> Met ar bobl villiget-mañ n'anavez ket al
lezenn.

<span id="an_7:50">7:50</span> Nikodem, an hini a oa deuet en noz da
gavout Jezuz hag a oa unan anezho, a lavaras dezho:

<span id="an_7:51">7:51</span> Ha barn a ra hol lezenn un den hep bezañ
e glevet hag hep anavezout ar pezh en deus graet?

<span id="an_7:52">7:52</span> Int a respontas dezhañ: Bez' out ivez
Galileat? Evesha ha gwel: profed ebet a zo deuet eus Galilea.

<span id="an_7:53">7:53</span> Ha pep hini en em dennas en e di.

<span id="an_8:1">8:1</span> Jezuz a yeas da Venez an Olived.

<span id="an_8:2">8:2</span> Da c'houlou-deiz e tistroas adarre d'an
templ, hag an holl bobl a zeuas d'e gavout; o vezañ azezet e kelenne
anezho.

<span id="an_8:3">8:3</span> Neuze ar skribed hag ar farizianed a
zegasas ur wreg tapet en avoultriezh, hag, o vezañ he lakaet en o
c'hreiz,

<span id="an_8:4">8:4</span> e lavarjont dezhañ: Mestr, ar wreg-mañ a zo
bet souprenet oc'h ober avoultriezh,

<span id="an_8:5">8:5</span> ha Moizez en deus gourc'hemennet deomp
meinata an hevelep dud; te eta, petra a lavarez a gement-se?

<span id="an_8:6">8:6</span> Lavarout a raent kement-se evit e amprouiñ,
evit gallout e damall. Met Jezuz, o vezañ en em bleget, a skrive gant e
viz war an douar.

<span id="an_8:7">8:7</span> Evel ma talc'hent d'ober goulennoù outañ, e
savas hag e lavaras dezho: An hini ac'hanoc'h a zo hep pec'hed, ra daolo
ar maen kentañ ganti.

<span id="an_8:8">8:8</span> Hag o taoublegañ a-nevez, e skrive war an
douar.

<span id="an_8:9">8:9</span> Pa glevjont kement-se, o kaout rebech
digant o c'houstiañs, ez ejont kuit an eil goude egile, ar re goshañ da
gentañ, betek ar re diwezhañ, ha Jezuz a voe lezet e-unan gant ar wreg
chomet eno e-kreiz.

<span id="an_8:10">8:10</span> Neuze Jezuz, o vezañ savet, evel na wele
den nemet ar wreg, a lavaras dezhi: Gwreg, pelec'h emañ da damallerien?
Ha n'en deus den barnet ac'hanout?

<span id="an_8:11">8:11</span> Hi a respontas: Den, Aotrou. Jezuz a
lavaras dezhi: Me ne varnan ket ac'hanout kennebeut; kae ha na bec'h
ken.

<span id="an_8:12">8:12</span> Jezuz a gomzas c'hoazh d'ar bobl, hag a
lavaras: Me eo sklêrijenn ar bed; an hini a heul ac'hanon ne valeo ket
en deñvalijenn, met bez' en devo sklêrijenn ar vuhez.

<span id="an_8:13">8:13</span> Ar farizianed a lavaras dezhañ: Te a ro
testeni ac'hanout da-unan; da desteni n'eo ket gwirion.

<span id="an_8:14">8:14</span> Jezuz a respontas dezho: Petra bennak ma
roan testeni ac'hanon va-unan, va zesteni a zo gwirion, rak gouzout a
ran a-belec'h on deuet, ha pelec'h ez an; met c'hwi, n'ouzoc'h ket
a-belec'h e teuan, na pelec'h ez an.

<span id="an_8:15">8:15</span> C'hwi a varn hervez ar c'hig; me ne
varnan den.

<span id="an_8:16">8:16</span> Ha mar barnan, va barnedigezh a zo gwir;
rak n'on ket va-unan-penn, met ganin emañ an Tad en deus va c'haset.

<span id="an_8:17">8:17</span> Skrivet eo en ho lezenn penaos testeni
daou zen a zo gwir.

<span id="an_8:18">8:18</span> Me eo a ro testeni ac'hanon va-unan; hag
an Tad en deus va c'haset a ro ivez testeni ac'hanon.

<span id="an_8:19">8:19</span> Lavarout a rejont eta dezhañ: Pelec'h
emañ da Dad? Jezuz a respontas: C'hwi n'anavezit na me, na va Zad. Mar
anavezfec'h ac'hanon, ec'h anavezfec'h ivez va Zad.

<span id="an_8:20">8:20</span> Jezuz a lavaras ar c'homzoù-mañ el lec'h
ma oa an teñzor, o kelenn en templ; ha den ne groge ennañ, rak e eur ne
oa ket deuet c'hoazh.

<span id="an_8:21">8:21</span> Jezuz a lavaras dezho c'hoazh: Mont a ran
kuit, ha c'hwi am c'hlasko, hag e varvot en ho pec'hed; ne c'hellit ket
dont e-lec'h ez an.

<span id="an_8:22">8:22</span> Ar Yuzevien a lavare eta: En em lazhañ a
raio e-unan, peogwir e lavar: c'hwi ne c'hellit ket dont e-lec'h ez an.

<span id="an_8:23">8:23</span> Hag eñ a lavaras dezho: C'hwi a zo eus
traoñ, me a zo eus krec'h. C'hwi a zo eus ar bed-mañ; me n'on ket eus ar
bed-mañ.

<span id="an_8:24">8:24</span> Setu perak em eus lavaret deoc'h e varvot
en ho pec'hedoù: rak ma ne gredit ket ar pezh emaon, c'hwi a varvo en ho
pec'hedoù.

<span id="an_8:25">8:25</span> Lavarout a rejont eta dezhañ: Piv out-te?
Ha Jezuz a lavaras dezho: Ar pezh a lavaran deoc'h abaoe ar penn-kentañ.

<span id="an_8:26">8:26</span> Kalz a draoù am eus da lavarout
ac'hanoc'h ha da varn ennoc'h; met an hini en deus va c'haset a zo
gwirion, hag ar pezh am eus klevet digantañ, a lavaran d'ar bed.

<span id="an_8:27">8:27</span> Ne gomprenjont ket e komze dezho eus an
Tad.

<span id="an_8:28">8:28</span> Ha Jezuz a lavaras dezho: Pa ho po savet
Mab an den, neuze ec'h anavezot ar pezh emaon, ha penaos ne ran netra
ac'hanon va-unan, met e lavaran an traoù evel m'en deus va Zad o desket
din.

<span id="an_8:29">8:29</span> An hini en deus va c'haset a zo ganin.
Hag an Tad n'en deus ket va lezet va-unan, abalamour ma ran atav ar pezh
a blij dezhañ.

<span id="an_8:30">8:30</span> Evel ma lavare Jezuz an traoù-se, kalz a
gredas ennañ.

<span id="an_8:31">8:31</span> Jezuz a lavaras eta d'ar Yuzevien o devoa
kredet ennañ: Mar chomit em ger, emaoc'h e gwirionez va diskibien.

<span id="an_8:32">8:32</span> Anavezout a reot ar wirionez, hag ar
wirionez ho tizereo.

<span id="an_8:33">8:33</span> Respont a rejont dezhañ: Ni a zo eus
lignez Abraham, ha biskoazh n'omp bet mevelien da zen; penaos eta e
lavarez: C'hwi a vo lakaet dieub?

<span id="an_8:34">8:34</span> Jezuz a respontas dezho: E gwirionez, e
gwirionez, me a lavar deoc'h, an hini en em ro d'ar pec'hed a zo mevel
d'ar pec'hed.

<span id="an_8:35">8:35</span> Hag ar mevel ne chom ket atav en ti; met
ar mab a chom ennañ atav.

<span id="an_8:36">8:36</span> Mar en deus ar Mab eta ho tizereet, c'hwi
a vo e gwirionez dieub.

<span id="an_8:37">8:37</span> Gouzout a ran oc'h lignez Abraham, met
c'hwi a glask va lazhañ abalamour na gav ket va ger a zigor en ho kalon.

<span id="an_8:38">8:38</span> Me a lavar ar pezh am eus gwelet e ti va
Zad; ha c'hwi ivez, c'hwi a ra ar pezh hoc'h eus gwelet e ti ho tad.

<span id="an_8:39">8:39</span> Int a respontas dezhañ: Hon tad eo
Abraham. Jezuz a lavaras dezho: Ma vijec'h bugale Abraham, c'hwi a raje
oberoù Abraham.

<span id="an_8:40">8:40</span> Met bremañ, c'hwi a glask va lazhañ, me,
un den en deus lavaret deoc'h ar wirionez am eus desket gant Doue;
Abraham n'en deus ket graet kement-se.

<span id="an_8:41">8:41</span> C'hwi a ra oberoù ho tad. Lavarout a
rejont eta dezhañ: Ni n'omp ket bet ganet eus un avoultriezh; un Tad
hepken hon eus, Doue eo.

<span id="an_8:42">8:42</span> Jezuz a lavaras dezho: Ma vije Doue ho
Tad, e karjec'h ac'hanon, abalamour ma'z on deuet eus Doue, hag a-berzh
Doue e teuan; rak n'on ket deuet ac'hanon va-unan, met eñ eo an hini en
deus va c'haset.

<span id="an_8:43">8:43</span> Perak ne gomprenit ket va lavar?
Abalamour da-se, ne c'hellit ket selaou va c'homz.

<span id="an_8:44">8:44</span> Ho tad, a ziskennit anezhañ, eo an
diaoul, ha c'hwi a fell deoc'h ober c'hoantoù ho tad. Lazher-den eo bet
adalek ar penn-kentañ, ha n'en deus ket kendalc'het er wirionez, dre ma
n'eus ket a wirionez ennañ. Pa lavar ar gaou, e komz eus ar pezh a zo
ennañ e-unan, rak gaouiat eo, ha tad d'ar gaou.

<span id="an_8:45">8:45</span> Met abalamour ma lavaran ar wirionez, ne
gredit ket ac'hanon.

<span id="an_8:46">8:46</span> Piv ac'hanoc'h a gendrec'ho ac'hanon a
bec'hed? Mar lavaran ar wirionez, perak ne gredit ket ac'hanon?

<span id="an_8:47">8:47</span> An hini a zo eus Doue a selaou komzoù
Doue; dre-se c'hwi ne selaouit ket, abalamour n'oc'h ket eus Doue.

<span id="an_8:48">8:48</span> Ar Yuzevien a respontas dezhañ: Ha n'hon
eus ket lavaret mat penaos out ur Samaritan, ha penaos ez eus un diaoul
ennout?

<span id="an_8:49">8:49</span> Jezuz a respontas: Ne'm eus ket un
diaoul, met enoriñ a ran va Zad, ha c'hwi a zizenor ac'hanon.

<span id="an_8:50">8:50</span> Ne glaskan ket va gloar, bez' ez eus unan
hag e glask, ha barn a ra.

<span id="an_8:51">8:51</span> E gwirionez, e gwirionez, me a lavar
deoc'h: mar mir unan bennak va ger, ne welo biken ar marv.

<span id="an_8:52">8:52</span> Ar Yuzevien a lavaras dezhañ: Anavezout a
reomp bremañ ez eus un diaoul ennout; Abraham a zo marv, hag ar brofeded
ivez, ha te a lavar: Mar mir unan bennak va ger, ne welo biken ar marv.

<span id="an_8:53">8:53</span> Ha brasoc'h out eget Abraham hon tad, hag
a zo marv? Ar brofeded ivez a zo marv. Da biv e fell dit en em dremen?

<span id="an_8:54">8:54</span> Jezuz a respontas dezho: Mar tennan gloar
ac'hanon va-unan, va gloar n'eo netra; va Zad eo an hini a ro gloar din,
an hini a lavarit eo ho Toue.

<span id="an_8:55">8:55</span> Koulskoude, n'hoc'h eus ket e anavezet,
met me a anavez anezhañ; ha ma lavarfen n'anavezan ket anezhañ, e vefen
ur gaouiad eveldoc'h; met anavezout a ran anezhañ hag e viran e c'her.

<span id="an_8:56">8:56</span> Abraham ho tad en deus tridet gant al
levenez, o soñjal e tlee gwelout va deiz; hag e welet en deus, hag eo en
em laouenaet.

<span id="an_8:57">8:57</span> Ar Yuzevien a lavaras dezhañ: Te ne'c'h
eus ket c'hoazh hanter kant vloaz, hag ac'h eus gwelet Abraham?

<span id="an_8:58">8:58</span> Jezuz a lavaras dezho: E gwirionez, e
gwirionez, me a lavar deoc'h, a-raok ma voe Abraham, emaon.

<span id="an_8:59">8:59</span> Neuze e kemerjont mein evit o zeurel
gantañ; met Jezuz en em guzhas hag a yeas er-maez eus an templ \[o
tremen dre o c'hreiz, hag evel-se ez eas kuit\].

<span id="an_9:1">9:1</span> Evel ma oa Jezuz o tremen, e welas un den a
oa dall abaoe e c'hanedigezh.

<span id="an_9:2">9:2</span> E ziskibien a c'houlennas digantañ: Mestr,
piv en deus pec'het, hemañ pe e gerent, dre ma'z eo ganet dall?

<span id="an_9:3">9:3</span> Jezuz a respontas: N'eo ket en defe hemañ
pe e dud pec'het, met abalamour ma vefe oberoù Doue disklêriet ennañ.

<span id="an_9:4">9:4</span> E-pad ma'z eo deiz, eo ret din kas da benn
oberoù an hini en deus va c'haset; an noz a zeu, ha den ne c'hell
labourat enni.

<span id="an_9:5">9:5</span> E-pad ma'z on er bed, ez on sklêrijenn ar
bed.

<span id="an_9:6">9:6</span> O vezañ lavaret kement-se, e krañchas d'an
douar, hag e reas fank gant e halv; neuze e frotas daoulagad an dall
gant ar fank-se,

<span id="an_9:7">9:7</span> hag e lavaras dezhañ: Kae, hag en em walc'h
e stank Siloa (da lavarout eo: Kaset). Mont a reas di, en em walc'has,
hag ez eas kuit o welout sklaer.

<span id="an_9:8">9:8</span> An amezeien hag ar re o devoa e welet
a-raok, pa oa dall, a lavare: N'eo ket hemañ an hini en em zalc'he
azezet, hag a c'houlenne an aluzen?

<span id="an_9:9">9:9</span> Darn a lavare: Eñ eo; darn all a lavare:
Heñvel eo outañ; eñ e-unan a lavare: Me va-unan eo.

<span id="an_9:10">9:10</span> Int a lavaras eta dezhañ: Penaos eo bet
digoret da zaoulagad dit?

<span id="an_9:11">9:11</span> Eñ a respontas: Un den a c'halver Jezuz
en deus graet fank, en deus eouliet gantañ va daoulagad, ha lavaret din:
Kae da stank Siloa, hag en em walc'h enni. Me a zo eta aet, hag ez on en
em walc'het, hag e welan.

<span id="an_9:12">9:12</span> Int a lavaras dezhañ: Pelec'h emañ an
den-se? Eñ a lavaras: N'ouzon ket.

<span id="an_9:13">9:13</span> Kas a rejont d'ar farizianed an hini a oa
bet dall.

<span id="an_9:14">9:14</span> Un deiz sabad e oa, p'en devoa Jezuz
graet ar fank, ha p'en devoa digoret e zaoulagad dezhañ.

<span id="an_9:15">9:15</span> Ar farizianed a c'houlenne eta digantañ
ivez penaos en devoa adkavet ar gweled. Eñ a lavaras dezho: Lakaet en
deus fank din war va daoulagad, hag ez on en em walc'het hag e welan.

<span id="an_9:16">9:16</span> Neuze hiniennoù eus ar farizianed a
lavaras: An den-se n'eo ket a-berzh Doue, peogwir ne vir ket ar sabad.
Reoù all a lavare: Penaos e c'hell un den fall ober hevelep mirakloù?
Hag e oant dizunvan etrezo.

<span id="an_9:17">9:17</span> Lavarout a rejont a-nevez d'an dall: Ha
te, petra a lavarez diwar e benn, p'en deus digoret dit da zaoulagad? Eñ
a respontas: Ur profed eo.

<span id="an_9:18">9:18</span> Met ar Yuzevien ne gredjont ket e oa bet
an den-se dall, hag e oa digoret e zaoulagad dezhañ, ken ma lakajont
gervel e dud.

<span id="an_9:19">9:19</span> Hag e c'houlennjont diganto, o lavarout:
Hennezh eo ho mab, a lavarit eo bet ganet dall? Penaos eta e wel bremañ?

<span id="an_9:20">9:20</span> E dud a respontas: Ni a oar eo hor mab,
hag eo bet ganet dall;

<span id="an_9:21">9:21</span> met n'ouzomp ket penaos e wel bremañ, ha
n'ouzomp ket piv en deus digoret dezhañ e zaoulagad. Oad en deus,
goulennit digantañ, komz a raio e-unan eus ar pezh a sell outañ.

<span id="an_9:22">9:22</span> E dud a lavare kement-se, abalamour m'o
devoa aon rak ar Yuzevien; ar Yuzevien o devoa lakaet en o fenn, penaos
piv bennak a anavezje Jezuz evit ar C'hrist, a vije kaset kuit eus ar
sinagogenn.

<span id="an_9:23">9:23</span> Dre-se e dud a lavaras: Oad en deus,
goulennit digantañ.

<span id="an_9:24">9:24</span> Gervel a rejont eta evit an eil wech an
den a oa bet dall, hag e lavarjont dezhañ: Ro gloar da Zoue, ni a oar an
den-se a zo ur pec'her.

<span id="an_9:25">9:25</span> Eñ a respontas: N'ouzon ket hag-eñ eo ur
pec'her; un dra a ouzon eo penaos e oan dall, ha penaos e welan bremañ.

<span id="an_9:26">9:26</span> Int a lavaras c'hoazh dezhañ: Petra en
deus graet dit? Penaos en deus digoret da zaoulagad dit?

<span id="an_9:27">9:27</span> Eñ a respontas dezho: E lavaret em eus
dija deoc'h, ha n'hoc'h eus ket e selaouet? Perak e fell deoc'h e
glevout a-nevez? C'hoantaat a rit ivez dont da vezañ e ziskibien?

<span id="an_9:28">9:28</span> Neuze e tismegañsjont anezhañ hag e
lavarjont: Te eo a zo e ziskibl, evidomp-ni, ni a zo diskibien Moizez.

<span id="an_9:29">9:29</span> Ni a oar en deus Doue komzet ouzh Moizez,
met evit hemañ, n'ouzomp ket a-belec'h eo.

<span id="an_9:30">9:30</span> An den a respontas: Un dra souezhus eo,
penaos n'ouzoc'h ket a-belec'h eo; ha koulskoude en deus digoret va
daoulagad din!

<span id="an_9:31">9:31</span> Ha, ni a oar penaos Doue ne selaou ket ar
re fall; met mar deu unan bennak da enoriñ Doue ha da ober e volontez, e
selaou anezhañ.

<span id="an_9:32">9:32</span> N'eus bet klevet biskoazh en defe den
digoret daoulagad un den ganet dall.

<span id="an_9:33">9:33</span> Ma ne vije ket hemañ eus Doue, ne
c'hellje ober netra.

<span id="an_9:34">9:34</span> Int a respontas dezhañ: Te a zo bet ganet
holl er pec'hed, hag e kelennez ac'hanomp! Hag e kasjont anezhañ kuit.

<span id="an_9:35">9:35</span> Jezuz a glevas penaos o devoa e gaset
kuit, hag o vezañ en em gavet gantañ, e lavaras dezhañ: Ha krediñ a rez
e Mab Doue?

<span id="an_9:36">9:36</span> Eñ a respontas: Piv eo Aotrou, evit ma
kredin ennañ?

<span id="an_9:37">9:37</span> Ha Jezuz a lavaras dezhañ: Gwelet ec'h
eus anezhañ, eñ e-unan eo an hini a gomz ouzhit.

<span id="an_9:38">9:38</span> Neuze e lavaras: Krediñ a ran, Aotrou,
hag ec'h azeulas anezhañ.

<span id="an_9:39">9:39</span> Ha Jezuz a lavaras: Me a zo deuet er
bed-mañ da varn, evit ma welo ar re na welont ket, ha ma teuio dall ar
re a wel.

<span id="an_9:40">9:40</span> Hag hiniennoù eus ar farizianed a oa
gantañ, o klevout kement-se, a lavaras dezhañ: Ha ni, bez' omp-ni ivez
dall?

<span id="an_9:41">9:41</span> Jezuz a lavaras dezho: Ma vijec'h dall,
n'ho pije ket a bec'hed; met bremañ e lavarit: Gwelout a reomp;
abalamour da gement-se ho pec'hed a chom.

<span id="an_10:1">10:1</span> E gwirionez, e gwirionez, me a lavar
deoc'h, an hini na da ket e kraou an deñved dre an nor, met a bign dre
ul lec'h all, a zo ul laer hag ur brigant.

<span id="an_10:2">10:2</span> Met an hini a ya dre an nor, eo mesaer an
deñved.

<span id="an_10:3">10:3</span> Ar porzhier a zigor dezhañ an nor, hag an
deñved a glev e vouezh; gervel a ra e zeñved e-unan dre o anv, hag e kas
anezho er-maez.

<span id="an_10:4">10:4</span> Ha p'en deus lakaet er-maez e zeñved
e-unan, e vale a-raok dezho, hag an deñved a heul anezhañ, abalamour
ma'c'h anavezont e vouezh.

<span id="an_10:5">10:5</span> Met ne heuilhint ket un diavaeziad,
tec'hout a raint kentoc'h dre ma n'anavezont ket mouezh an diavaezidi.

<span id="an_10:6">10:6</span> Jezuz a lavaras dezho ar barabolenn-se,
met ne gomprenjont ket ar pezh a lavare dezho.

<span id="an_10:7">10:7</span> Jezuz eta a lavaras dezho c'hoazh: E
gwirionez, e gwirionez, me a lavar deoc'h, me eo dor an deñved.

<span id="an_10:8">10:8</span> An holl re a zo deuet a-raok din a zo
laeron ha briganted, met an deñved n'o deus ket o selaouet.

<span id="an_10:9">10:9</span> Me eo an nor; mar deu unan bennak e-barzh
drezon, e vo salvet; dont ha mont a raio hag e kavo peurvan.

<span id="an_10:10">10:10</span> Al laer ne zeu nemet evit laerezh,
lazhañ ha distrujañ; met me a zo deuet evit m'o devo va deñved ar vuhez
ha ma vint er fonnuster.

<span id="an_10:11">10:11</span> Me eo ar mesaer mat; ar mesaer mat a ro
e vuhez evit e zeñved.

<span id="an_10:12">10:12</span> Met an devezhour n'eo ket ar mesaer,
hag an deñved n'int ket dezhañ; pa wel ar bleiz o tont, e tilez an
deñved hag e tec'h; ar bleiz a grog en deñved hag a stlabez anezho.

<span id="an_10:13">10:13</span> An devezhour a dec'h, abalamour ma'z eo
devezhour, ha ne gemer ket preder eus an deñved.

<span id="an_10:14">10:14</span> Me eo ar mesaer mat, me a anavez va
deñved, hag anavezet on ganto,

<span id="an_10:15">10:15</span> evel ma'c'h anavez va Zad ac'hanon, hag
evel ma'c'h anavezan va Zad; ha reiñ a ran va buhez evit va deñved.

<span id="an_10:16">10:16</span> Deñved all am eus ha n'int ket eus an
tropell-mañ; ret eo din ivez degas anezho; hag e klevint va mouezh, ha
ne vo nemet ur bagad, hag ur mesaer hepken.

<span id="an_10:17">10:17</span> Dre-se eo e kar va Zad ac'hanon,
abalamour ma roan va buhez evit he adkemer.

<span id="an_10:18">10:18</span> Den ne lam anezhi diganin, me a ro
anezhi ac'hanon va-unan; ar galloud am eus d'he c'huitaat, hag ar
galloud d'he adkemer; an urzh-se am eus bet digant va Zad.

<span id="an_10:19">10:19</span> Neuze e voe dizunvaniezh adarre etre ar
Yuzevien, abalamour d'ar gerioù-se.

<span id="an_10:20">10:20</span> Kalz anezho a lavare: Un diaoul en
deus, diskiantet eo; perak e selaouit anezhañ?

<span id="an_10:21">10:21</span> Re all a lavare: Ar gerioù-se n'int ket
eus un den dalc'het gant un diaoul. Hag un diaoul a c'hell digeriñ
daoulagad ar re dall?

<span id="an_10:22">10:22</span> Bez' e oa e Jeruzalem gouel an Dedi,
hag ar goañv a oa.

<span id="an_10:23">10:23</span> Evel ma valee Jezuz en templ, e porched
Salomon,

<span id="an_10:24">10:24</span> ar Yuzevien en em zastumas eta en-dro
dezhañ, hag a lavaras dezhañ: Betek pegeit e talc'hi hor spered en
douetañs? Mar dout ar C'hrist, lavar eñ deomp freals.

<span id="an_10:25">10:25</span> Jezuz a respontas dezho: E lavaret em
eus deoc'h, ha ne gredit ket; an oberoù a ran e anv va Zad a ro testeni
ac'hanon.

<span id="an_10:26">10:26</span> Met c'hwi ne gredit ket abalamour
n'oc'h ket eus va deñved, evel ma em eus e lavaret deoc'h.

<span id="an_10:27">10:27</span> Va deñved a glev va mouezh, ha me a
anavez anezho, hag int a heul ac'hanon.

<span id="an_10:28">10:28</span> Me a ro dezho ar vuhez peurbadus; ne
vint kollet biken, ha den n'o lamo eus va dorn.

<span id="an_10:29">10:29</span> Va Zad en deus o roet din, ha brasoc'h
eo eget an holl; den ne c'hell o lemel eus dorn va Zad.

<span id="an_10:30">10:30</span> Me hag an Tad a zo unan.

<span id="an_10:31">10:31</span> Neuze ar Yuzevien a gemeras a-nevez
mein evit e veinata.

<span id="an_10:32">10:32</span> Ha Jezuz a lavaras dezho: Graet em eus
dirazoc'h kalz a oberoù mat, a-berzh va Zad; evit pehini anezho e
veinatait ac'hanon?

<span id="an_10:33">10:33</span> Ar Yuzevien a respontas dezhañ: N'eo
ket evit un ober mat e veinataomp ac'hanout, met abalamour d'ur
gwallgomz, dre ma n'out nemet un den hag en em rez Doue.

<span id="an_10:34">10:34</span> Jezuz a respontas dezho: N'eo ket
skrivet en ho lezenn: Lavaret em eus: C'hwi a zo doueed?

<span id="an_10:35">10:35</span> Mar he deus eta galvet doueed ar re ma
oa ger Doue kaset dezho (hag ar Skritur ne c'hell ket bezañ torret),

<span id="an_10:36">10:36</span> lavarout a rit-hu e wallgomzan, me an
hini en deus an Tad santelaet ha kaset er bed, abalamour ma em eus
lavaret: Me eo Mab Doue?

<span id="an_10:37">10:37</span> Ma ne ran ket oberoù va Zad, na gredit
ket ac'hanon.

<span id="an_10:38">10:38</span> Met mar o gran, ha pa ne gredfec'h ket
ac'hanon, kredit da'm oberoù, evit ma'c'h anavezot ha ma kredot an Tad a
zo ennon, hag ez on ennañ.

<span id="an_10:39">10:39</span> Klask a raent eta c'hoazh kregiñ ennañ,
met en em dennañ a reas eus o daouarn.

<span id="an_10:40">10:40</span> Mont a reas a-nevez en tu all d'ar
Jordan, e-lec'h ma oa Yann o vadeziñ da gentañ, hag e chomas eno.

<span id="an_10:41">10:41</span> Kalz a dud a zeuas d'e gavout, hag e
lavarent: Yann, evit gwir, n'en deus graet mirakl ebet; met kement-holl
en deus Yann lavaret eus an den-mañ a zo gwir.

<span id="an_10:42">10:42</span> Ha kalz a gredas ennañ el lec'h-se.

<span id="an_11:1">11:1</span> Bez' e oa ur c'hlañvour, anvet Lazar, eus
Betania, kêriadenn Mari ha Marta he c'hoar.

<span id="an_11:2">11:2</span> Mari a oa an hini a eoulias an Aotrou a
c'hwez-vat, hag a dorchas e dreid gant he blev; ha Lazar, he breur, a oa
klañv.

<span id="an_11:3">11:3</span> Ar c'hoarezed eta a gasas da lavarout da
Jezuz: Aotrou, an hini a garez a zo klañv.

<span id="an_11:4">11:4</span> Jezuz, o vezañ klevet kement-se, a
lavaras: Ar c'hleñved-se n'eo ket d'ar marv, met evit gloar Doue eo,
evit ma vo roet gloar da Vab Doue a gement-se.

<span id="an_11:5">11:5</span> Jezuz a gare Marta, hag he c'hoar, ha
Lazar.

<span id="an_11:6">11:6</span> Koulskoude, p'en devoa klevet penaos e oa
klañv, e chomas daou zevezh c'hoazh el lec'h ma oa.

<span id="an_11:7">11:7</span> Neuze e lavaras d'e ziskibien: Distroomp
e Judea.

<span id="an_11:8">11:8</span> An diskibien a lavaras dezhañ: Mestr, ar
Yuzevien a glaske, n'eus ket pell, da veinata, hag e tistroez a-nevez
di!

<span id="an_11:9">11:9</span> Jezuz a respontas dezho: Ha n'eus ket
daouzek eur en deiz? Mar bale unan bennak e-pad an deiz, ne gouezh ket,
abalamour ma wel sklêrijenn ar bed-mañ.

<span id="an_11:10">11:10</span> Met mar bale unan bennak e-pad an noz,
e kouezh, abalamour n'eus ket a sklêrijenn ennañ.

<span id="an_11:11">11:11</span> Komz a reas evel-se, ha goude e lavaras
dezho: Lazar, hor mignon, a gousk; met me a ya d'e zihuniñ.

<span id="an_11:12">11:12</span> E ziskibien a lavaras dezhañ: Aotrou,
mar kousk, e vo yac'haet.

<span id="an_11:13">11:13</span> Met Jezuz en devoa komzet eus marv
Lazar; hag int a grede e komze eus diskuizh ar c'housked.

<span id="an_11:14">11:14</span> Neuze Jezuz a lavaras dezho freals:
Lazar a zo marv.

<span id="an_11:15">11:15</span> Hag ez eus joa ganin abalamour deoc'h,
dre ne oan ket eno evit ma kredot; met deomp d'e gavout.

<span id="an_11:16">11:16</span> Tomaz, galvet Didim, a lavaras d'an
diskibien all: Deomp, ni ivez, evit mervel gant Jezuz.

<span id="an_11:17">11:17</span> Jezuz, o vezañ erruet, a gavas Lazar er
bez abaoe dija pevar devezh.

<span id="an_11:18">11:18</span> Betania a oa war-dro pemzek stadenn eus
Jeruzalem,

<span id="an_11:19">11:19</span> ha kalz eus ar Yuzevien a oa deuet
da-gichen Marta ha Mari, evit o frealziñ diwar-benn o breur.

<span id="an_11:20">11:20</span> Pa ouezas Marta e teue Jezuz, ez eas
a-raok dezhañ; met Mari a chomas azezet er gêr.

<span id="an_11:21">11:21</span> Ha Marta a lavaras da Jezuz: Aotrou, ma
vijes bet amañ, va breur ne vije ket marvet.

<span id="an_11:22">11:22</span> Met anavezout a ran penaos bremañ
memes, holl gement a c'houlenni digant Doue, Doue en roio dit.

<span id="an_11:23">11:23</span> Jezuz a lavaras dezhi: Da vreur a
adsavo a varv.

<span id="an_11:24">11:24</span> Marta a respontas dezhañ: Gouzout a ran
ec'h adsavo da vev da adsavidigezh an deiz diwezhañ.

<span id="an_11:25">11:25</span> Jezuz a lavaras dezhi: Me eo an
adsavidigezh hag ar vuhez; an hini a gred ennon a vevo, memes ha pa vefe
marv.

<span id="an_11:26">11:26</span> Ha piv bennak a vev hag a gred ennon,
ne varvo biken. Ha krediñ a rez kement-se?

<span id="an_11:27">11:27</span> Hi a lavaras dezhañ: Ya, Aotrou, me a
gred out ar C'hrist, Mab Doue, an hini a zlee dont er bed.

<span id="an_11:28">11:28</span> P'he devoe lavaret kement-se, ez eas
hag e c'halvas Mari, he c'hoar, e-kuzh, hag e lavaras dezhi: Ar Mestr a
zo amañ, hag e c'halv ac'hanout.

<span id="an_11:29">11:29</span> Houmañ, o vezañ klevet anezhi, a savas
buan, hag a zeuas d'e gavout.

<span id="an_11:30">11:30</span> Jezuz ne oa ket c'hoazh aet er bourc'h,
bez' e oa el lec'h ma oa deuet Marta a-raok dezhañ.

<span id="an_11:31">11:31</span> Yuzevien a oa gant Mari en ti, ouzh he
frealziñ; pa weljont e oa savet ken buan, hag e oa aet er-maez, e
heuilhjont anezhi, o lavarout: Mont a ra da ouelañ d'ar bez.

<span id="an_11:32">11:32</span> Pa voe deuet Mari el lec'h ma oa Jezuz,
ha pa welas anezhañ, en em daolas d'e dreid, hag e lavaras dezhañ:
Aotrou, ma vijes bet amañ, va breur ne vije ket marvet.

<span id="an_11:33">11:33</span> Pa welas Jezuz anezhi o ouelañ, ha
penaos e ouele ivez ar Yuzevien a oa deuet ganti, e huanadas en e spered
hag e voe trubuilhet;

<span id="an_11:34">11:34</span> neuze e lavaras: Pelec'h hoc'h eus e
lakaet? Int a lavaras dezhañ: Aotrou, deus ha gwel.

<span id="an_11:35">11:35</span> Jezuz en em lakaas da ouelañ.

<span id="an_11:36">11:36</span> War gement-se ar Yuzevien a lavaras:
Gwelit penaos e kare anezhañ.

<span id="an_11:37">11:37</span> Met hiniennoù anezho a lavaras: Eñ, an
hini en deus digoret daoulagad an dall, ha ne c'hellje ket ober ivez na
varvje ket hemañ?

<span id="an_11:38">11:38</span> Neuze Jezuz, o huanadiñ a-nevez ennañ
e-unan, a zeuas d'ar bez: ur c'hev e oa, hag ur maen a oa lakaet warnañ.

<span id="an_11:39">11:39</span> Jezuz a lavaras: Lamit ar maen. Marta,
c'hoar an hini marv, a lavaras dezhañ: Aotrou, c'hwez fall a zo dija
gantañ, rak aze emañ abaoe pevar deiz zo.

<span id="an_11:40">11:40</span> Jezuz a lavaras dezhi: Ne'm eus ket
lavaret dit penaos, mar kredez, e weli gloar Doue?

<span id="an_11:41">11:41</span> Lemel a rejont eta ar maen \[eus al
lec'h ma oa gourvezet an hini marv\]. Ha Jezuz, o sevel e zaoulagad
war-zu an neñv, a lavaras: Tad, da drugarekaat a ran eus ma ec'h eus va
selaouet.

<span id="an_11:42">11:42</span> Gouzout a raen e selaouez ac'hanon
atav, met e lavaret em eus abalamour d'ar bobl-mañ a zo en-dro din, evit
ma kredo ec'h eus va degaset.

<span id="an_11:43">11:43</span> P'en devoe lavaret kement-se, e krias a
vouezh uhel: Lazar, deus er-maez!

<span id="an_11:44">11:44</span> Hag an hini marv a zeuas er-maez, e
zaouarn hag e dreid ereet gant bandennoù, hag e zremm goloet gant ul
lienenn. Jezuz a lavaras dezho: Diereit anezhañ, ha lezit eñ da vont.

<span id="an_11:45">11:45</span> Kalz eta a-douez ar Yuzevien a oa deuet
da welout Mari, hag o devoa gwelet ar pezh en devoa Jezuz graet, a
gredas ennañ.

<span id="an_11:46">11:46</span> Met hiniennoù anezho a yeas da gavout
ar farizianed, hag a lavaras dezho ar pezh en devoa Jezuz graet.

<span id="an_11:47">11:47</span> Neuze ar veleien vras hag ar farizianed
a zastumas ar sanedrin, hag a lavaras: Petra a raimp? Rak an den-se a ra
kalz a virakloù.

<span id="an_11:48">11:48</span> Mar en lezomp d'ober, an holl a gredo
ennañ, hag ar Romaned a zeuio, hag a zistrujo al lec'h-mañ hag hor pobl.

<span id="an_11:49">11:49</span> Met Kaifaz, unan anezho, hag a oa
beleg-meur er bloavezh-se, a lavaras dezho: C'hwi n'ouzoc'h netra;

<span id="an_11:50">11:50</span> ha ne soñjit ket eo gwelloc'h da un den
hepken mervel evit ar bobl, eget na vefe kollet holl dud ar vro?

<span id="an_11:51">11:51</span> Hogen ne lavare ket kement-se anezhañ
e-unan, met o vezañ beleg-meur er bloaz-se, e tiouganas penaos e tlee
Jezuz mervel evit ar bobl;

<span id="an_11:52">11:52</span> ha n'eo ket hepken evit ar bobl, met
ivez evit dastum en ur c'horf hepken bugale Doue a zo a-stlabez.

<span id="an_11:53">11:53</span> Adalek an deiz-se en em guzuilhjont
evit e lakaat d'ar marv.

<span id="an_11:54">11:54</span> Dre-se Jezuz n'en em ziskoueze ket en
un doare frank e-touez ar Yuzevien, met mont a reas ac'hane en ur vro
tost d'al lec'h distro, d'ur gêr galvet Efraim; hag e chomas eno gant e
ziskibien.

<span id="an_11:55">11:55</span> Pask ar Yuzevien a oa tost, ha kalz a
dud eus ar vro a bigne da Jeruzalem a-raok ar Pask, evit en em
c'hlanaat.

<span id="an_11:56">11:56</span> Klask a raent eta Jezuz, hag, oc'h en
em zerc'hel en templ, e lavarent an eil d'egile: Petra a soñjit? Ne
zeuio ket d'ar gouel?

<span id="an_11:57">11:57</span> Met ar veleien vras hag ar farizianed o
devoa roet urzh, penaos ma ouije unan bennak pelec'h e oa, ra en
diskuilhje, evit ma krogjed ennañ.

<span id="an_12:1">12:1</span> C'hwec'h devezh a-raok ar Pask, Jezuz a
zeuas da Vetania, e-lec'h ma oa Lazar, an hini a oa bet marv hag en
devoa adsavet a-douez ar re varv.

<span id="an_12:2">12:2</span> Graet e voe dezhañ eno ur goan, Marta a
servije, ha Lazar a oa unan eus ar re a oa ouzh taol gantañ.

<span id="an_12:3">12:3</span> Neuze Mari, o vezañ kemeret ul lur
c'hwezh-vat a nard pur, eus ur priz bras, a eoulias ganti treid Jezuz,
hag o zorchas gant e blev; an ti a voe leuniet gant c'hwezh an traet-se.

<span id="an_12:4">12:4</span> Neuze Judaz Iskariod, mab Simon, unan eus
an diskibien, an hini a dlee e werzhañ, a lavaras:

<span id="an_12:5">12:5</span> Perak n'eo ket bet gwerzhet ar
c'hwezh-vat-se tri c'hant diner, evit o reiñ d'ar beorien?

<span id="an_12:6">12:6</span> Lavarout a rae kement-se, n'eo ket m'en
dije preder ouzh ar beorien, met abalamour ma oa laer, hag o vezañ ma oa
gantañ ar yalc'h, e kemere ar pezh a lakaed enni.

<span id="an_12:7">12:7</span> Jezuz a lavaras eta dezhañ: Lez anezhi
d'ober; miret he deus ar c'hwezh-vat-se evit deiz va beziadur.

<span id="an_12:8">12:8</span> Rak c'hwi ho po bepred ar beorien
ganeoc'h, met n'ho po ket atav ac'hanon.

<span id="an_12:9">12:9</span> Neuze ur vandenn vras a Yuzevien, o vezañ
gouezet e oa Jezuz eno, a zeuas di, n'eo ket hepken abalamour da Jezuz,
met ivez evit gwelout Lazar, an hini en devoa adsavet a-douez ar re
varv.

<span id="an_12:10">12:10</span> Hag ar veleien vras en em guzulias da
lakaat ivez Lazar d'ar marv,

<span id="an_12:11">12:11</span> rak kalz eus ar Yuzevien, abalamour
dezhañ, a yae hag a grede e Jezuz.

<span id="an_12:12">12:12</span> An deiz war-lerc'h, ul lod bras a dud
deuet evit ar gouel, o klevout e oa deuet Jezuz e Jeruzalem,

<span id="an_12:13">12:13</span> a gemeras brankoù palmez, hag a yeas
a-raok dezhañ, o krial: Hozanna! Benniget ra vo roue Israel, an hini a
zeu en anv an Aotrou!

<span id="an_12:14">12:14</span> Ha Jezuz, o vezañ kavet un azenig, a
bignas warnañ eno, hervez ma'z eo skrivet:

<span id="an_12:15">12:15</span> Na'z pez ket aon, merc'h Sion: setu, da
roue a zeu, pignet war ebeul un azenez.

<span id="an_12:16">12:16</span> E ziskibien ne gomprenjont ket da
gentañ kement-se; met pa voe roet gloar da Jezuz, neuze e teuas da soñj
dezho penaos e oa bet skrivet an traoù-se diwar e benn, hag e oant bet
c'hoarvezet gantañ.

<span id="an_12:17">12:17</span> Ar vandenn a oa gantañ p'en devoa
galvet Lazar eus ar bez, ha p'en devoa e adsavet a-douez ar re varv, a
roe testeni dezhañ.

<span id="an_12:18">12:18</span> Hag abalamour ivez m'en devoa anavezet
ar bobl penaos en devoa graet ar mirakl-se eo, e oant aet a-raok dezhañ.

<span id="an_12:19">12:19</span> Ar farizianed a lavaras eta etrezo:
Gwelout a rit na c'hounezit netra; setu, an holl dud a ya war e lerc'h.

<span id="an_12:20">12:20</span> Met, bez' e oa un toullad Gresianed
e-touez ar re a oa pignet evit azeuliñ e-pad ar gouel.

<span id="an_12:21">12:21</span> Dont a rejont da gavout Filip eus
Betsaida e Galilea; hag, o pediñ anezhañ, e lavarjont dezhañ: Aotrou, ni
a garfe gwelout Jezuz.

<span id="an_12:22">12:22</span> Filip a zeuas hag a lavaras da Andrev,
hag Andrev ha Filip en lavaras da Jezuz.

<span id="an_12:23">12:23</span> Ha Jezuz a respontas dezho: An eur a zo
deuet ma tle Mab an den resev gloar.

<span id="an_12:24">12:24</span> E gwirionez, e gwirionez, me a lavar
deoc'h: ma ne varv ket ar c'hreunenn winizh goude ma vez taolet en
douar, e chom hec'h-unan; met mar marv, e toug kalz a frouezh.

<span id="an_12:25">12:25</span> An hini a gar e vuhez he c'hollo, hag
an hini a gasa e vuhez er bed-mañ he miro evit ar vuhez peurbadus.

<span id="an_12:26">12:26</span> Mar servij unan bennak ac'hanon, ra
zeuio war va lerc'h; hag e-lec'h ma vin, eno e vo ivez va servijer; ha
mar servij unan bennak ac'hanon, an Tad a enoro anezhañ.

<span id="an_12:27">12:27</span> Bremañ va ene a zo trubuilhet; ha petra
a lavarin? Tad, savete ac'hanon eus an eur-mañ! Met evit kement-se on
deuet en eur-mañ.

<span id="an_12:28">12:28</span> Tad, ro gloar da'z anv. Neuze e teuas
ur vouezh eus an neñv, hag a lavaras: Roet em eus gloar dezhañ, hag e
roin gloar dezhañ c'hoazh.

<span id="an_12:29">12:29</span> Ar bobl a oa eno, hag o devoa klevet, a
lavare e oa ar c'hurun; re all a lavare: Un ael en deus komzet outañ.

<span id="an_12:30">12:30</span> Jezuz a gemeras ar gomz hag a lavaras
dezho: Ar vouezh-se n'eo ket evidon-me, met evidoc'h.

<span id="an_12:31">12:31</span> Bremañ en em ra barnedigezh ar bed-mañ;
bremañ priñs ar bed-mañ a vo taolet er-maez.

<span id="an_12:32">12:32</span> Ha me, pa vin bet savet eus an douar, a
denno an holl dud da'm c'havout.

<span id="an_12:33">12:33</span> Met, lavarout a rae kement-se evit
merkañ dre beseurt marv e tlee mervel.

<span id="an_12:34">12:34</span> Ar bobl a respontas dezhañ: Desket hon
eus dre al lezenn e tle ar C'hrist chom da viken; penaos eta e lavarez
eo ret da Vab an den bezañ savet? Piv eo ar Mab an den-se?

<span id="an_12:35">12:35</span> Jezuz a lavaras dezho: Ar sklêrijenn a
zo c'hoazh ganeoc'h evit un nebeut amzer. Kerzhit e-pad m'hoc'h eus ar
sklêrijenn, gant aon na zeufe an deñvalijenn d'ho soupren; rak an hini a
gerzh en deñvalijenn ne oar ket pelec'h ez a.

<span id="an_12:36">12:36</span> E-pad m'hoc'h eus ar sklêrijenn, kredit
er sklêrijenn evit ma viot bugale ar sklêrijenn. Jezuz a lavaras an
traoù-se, ha goude ez eas hag en em guzhas diouto.

<span id="an_12:37">12:37</span> Hag evitañ da vezañ graet kement a
virakloù dirazo, ne gredjont ket ennañ,

<span id="an_12:38">12:38</span> abalamour d'ar ger en devoa ar profed
Izaia lavaret da vezañ peurc'hraet: Aotrou, piv en deus kredet d'hor
prezegenn? Ha da biv eo bet disklêriet brec'h an Aotrou?

<span id="an_12:39">12:39</span> Dre-se, ne c'hellent ket krediñ, rak
Izaia en deus lavaret c'hoazh:

<span id="an_12:40">12:40</span> Dallet en deus o daoulagad ha kaletaet
o c'halon, gant aon na welfent gant o daoulagad, ha na gomprenfent gant
o c'halon, ha na zistrofent ouzh Doue, ha na yac'hafen anezho.

<span id="an_12:41">12:41</span> Izaia a lavaras an traoù-mañ, pa welas
e c'hloar, ha pa gomzas anezhañ.

<span id="an_12:42">12:42</span> Koulskoude kalz, memes eus ar re vras,
a gredas ennañ; met n'anzavent ket kement-se abalamour d'ar farizianed,
gant aon da vezañ kaset kuit eus ar sinagogenn.

<span id="an_12:43">12:43</span> Rak karout a raent muioc'h ar gloar a
zeu eus an dud, eget gloar Doue.

<span id="an_12:44">12:44</span> Met Jezuz a grias hag a lavaras: An
hini a gred ennon, ne gred ket ennon, met en hini en deus va c'haset.

<span id="an_12:45">12:45</span> Hag an hini a wel ac'hanon, a wel an
hini an deus va c'haset.

<span id="an_12:46">12:46</span> Me a zo deuet er bed evel sklêrijenn,
evit na chomo ket en deñvalijenn an neb a gred ennon.

<span id="an_12:47">12:47</span> Ha mar klev unan bennak va gerioù ha ne
gred ket ennon, ne varnan ket anezhañ, rak n'on ket deuet evit barn ar
bed, met evit e saveteiñ.

<span id="an_12:48">12:48</span> An hini na'm degemer ket ha na zegemer
ket va gerioù en deus e varner; ar ger am eus prezeget eo, a varno
anezhañ en deiz diwezhañ.

<span id="an_12:49">12:49</span> Rak n'eo ket ac'hanon va-unan em eus
komzet, met an Tad en deus va c'haset, en deus gourc'hemennet din ar
pezh a dleen lavarout ha prezeg.

<span id="an_12:50">12:50</span> Hag anavezout a ran penaos e
c'hourc'hemenn eo ar vuhez peurbadus. An traoù a lavaran eta, a lavaran
evel m'en deus an Tad o lavaret din.

<span id="an_13:1">13:1</span> A-raok gouel ar Pask, Jezuz, oc'h
anavezout e oa deuet e eur evit tremen eus ar bed-mañ d'an Tad, evel
m'en devoa karet e re a oa er bed, o c'haras betek ar fin.

<span id="an_13:2">13:2</span> Ha da goulz koan (an diaoul o vezañ
lakaet e kalon Judaz Iskariod, mab Simon, e werzhañ),

<span id="an_13:3">13:3</span> Jezuz, oc'h anavezout en devoa an Tad
lakaet pep tra etre e zaouarn, hag e oa deuet eus Doue, hag e tistroe da
Zoue,

<span id="an_13:4">13:4</span> a savas diouzh koan, a lamas e vantell,
hag o vezañ kemeret ul lienenn, en em c'hourizas ganti.

<span id="an_13:5">13:5</span> Goude-se e lakaas dour en ur billig, hag
en em lakaas da walc'hiñ treid e ziskibien, ha d'o zorchañ gant al
lienenn a oa en-dro dezhañ.

<span id="an_13:6">13:6</span> Dont a reas eta da Simon-Pêr, hag hemañ a
lavaras dezhañ: Te, Aotrou, te a walc'hfe din va zreid!

<span id="an_13:7">13:7</span> Jezuz a respontas hag a lavaras dezhañ:
Te n'ouzout ket bremañ ar pezh a ran; met e c'houzout a ri diwezhatoc'h.

<span id="an_13:8">13:8</span> Pêr a lavaras dezhañ: Biken ne walc'hi
din va zreid. Jezuz a respontas dezhañ: Ma ne walc'han ket ac'hanout,
ne'z po ket a lod ganin.

<span id="an_13:9">13:9</span> Neuze Simon-Pêr a lavaras dezhañ: Aotrou,
nann hepken va zreid, met ivez va daouarn ha va fenn.

<span id="an_13:10">13:10</span> Jezuz a lavaras dezhañ: An hini a zo
bet gwalc'het en deus ezhomm e vefe gwalc'het dezhañ e zreid hepken, hag
emañ glan penn-da- benn. Ha c'hwi a zo glan, met n'oc'h ket holl.

<span id="an_13:11">13:11</span> Rak gouzout a rae piv oa an hini a
werzhje anezhañ; abalamour da-se e lavaras: C'hwi n'oc'h ket glan holl.

<span id="an_13:12">13:12</span> Goude eta m'en devoa gwalc'het dezho o
zreid, ha m'en devoa adkemeret e vantell, o vezañ en em lakaet ouzh
taol, e lavaras dezho: Ha gouzout a rit ar pezh am eus graet deoc'h?.

<span id="an_13:13">13:13</span> Va c'hervel a rit Mestr hag Aotrou, ha
gwir a lavarit, rak bez' ez on.

<span id="an_13:14">13:14</span> Mar em eus eta gwalc'het deoc'h ho
treid, me an Aotrou hag ar Mestr, c'hwi a dle ivez gwalc'hiñ ho treid an
eil d'egile.

<span id="an_13:15">13:15</span> Rak roet em eus deoc'h ur skouer,
abalamour ma reot evel ma em eus graet deoc'h.

<span id="an_13:16">13:16</span> E gwirionez, e gwirionez, me a lavar
deoc'h, ar servijer n'eo ket brasoc'h eget e vestr, nag an hini kaset
brasoc'h eget an hini en deus e gaset.

<span id="an_13:17">13:17</span> Mar gouzoc'h an traoù-se, ez oc'h
eürus, mar sentit outo.

<span id="an_13:18">13:18</span> Ne gomzan ket ac'hanoc'h holl; gouzout
a ran ar re am eus choazet. Met ret eo d'ar Skritur bezañ peurc'hraet:
An hini a zebr bara ganin en deus savet e droad em enep.

<span id="an_13:19">13:19</span> Me en lavar deoc'h adalek bremañ,
a-raok ma'c'h erruo an dra, abalamour, pa vo erruet, e kredot ar pezh
emaon.

<span id="an_13:20">13:20</span> E gwirionez, e gwirionez, me a lavar
deoc'h: an hini a zegemer an hini am bo kaset, a zegemer ac'hanon; hag
an hini a zegemer ac'hanon, a zegemer an hini en deus va c'haset.

<span id="an_13:21">13:21</span> P'en devoe Jezuz lavaret kement-se, e
voe poaniet en e spered, hag e roas an testeni-mañ: E gwirionez, e
gwirionez, me a lavar deoc'h, unan ac'hanoc'h am gwerzho.

<span id="an_13:22">13:22</span> Hag an diskibien a selle an eil ouzh
egile, o vezañ ne ouient ket a biv eo e komze.

<span id="an_13:23">13:23</span> Met, unan anezho, an hini a oa karet
gant Jezuz, a oa kousket ouzh taol war-zu askre Jezuz.

<span id="an_13:24">13:24</span> Simon-Pêr a reas sin dezhañ da
c'houlenn eus piv e komze.

<span id="an_13:25">13:25</span> Eñ, o vezañ pleget a-us kerc'henn
Jezuz, a lavaras dezhañ: Aotrou! Piv eo?

<span id="an_13:26">13:26</span> Jezuz a respontas: An hini a roin
dezhañ un tamm soubet. Hag, o vezañ soubet un tamm, e roas anezhañ da
Judaz Iskariod, mab Simon.

<span id="an_13:27">13:27</span> Ha goude m'en devoe Judaz kemeret an
tamm, Satan a yeas ennañ. Jezuz a lavaras dezhañ: Gra raktal ar pezh
ac'h eus d'ober.

<span id="an_13:28">13:28</span> Met hini ebet eus ar re a oa ouzh taol
ne gomprenas perak en devoa lavaret kement-se dezhañ.

<span id="an_13:29">13:29</span> Rak hiniennoù a soñje penaos, evel ma
oa ar yalc'h gant Judaz, en devoa Jezuz lavaret dezhañ: Pren ar pezh hon
eus ezhomm evit ar gouel; pe, ro un dra bennak d'ar beorien.

<span id="an_13:30">13:30</span> O vezañ eta kemeret an tamm, Judaz a
yeas kuit raktal. Noz e oa.

<span id="an_13:31">13:31</span> Pa voe aet kuit, Jezuz a lavaras:
Bremañ, roet eo bet gloar da Vab an den, ha roet eo bet gloar da Zoue
ennañ.

<span id="an_13:32">13:32</span> Mar deo bet roet gloar da Zoue ennañ,
Doue a roio gloar dezhañ ivez ennañ e-unan, hag e roio gloar dezhañ
prest.

<span id="an_13:33">13:33</span> Va bugale vihan, me a zo c'hoazh
ganeoc'h evit un nebeut amzer. C'hwi am c'hlasko, hag, evel ma em eus
lavaret d'ar Yuzevien, me en lavar deoc'h-hu ivez bremañ: E-lec'h ma'z
an, ne c'hellit ket dont.

<span id="an_13:34">13:34</span> Reiñ a ran deoc'h ur gourc'hemenn
nevez: Ma en em garot an eil egile; evel ma em eus ho karet, ma en em
garot ivez an eil egile.

<span id="an_13:35">13:35</span> Eus kement-mañ ec'h anavezo an holl
penaos oc'h va diskibien, ma hoc'h eus karantez an eil evit egile.

<span id="an_13:36">13:36</span> Simon-Pêr a lavaras dezhañ: Aotrou, da
belec'h ez ez-te? Jezuz a lavaras dezhañ: E-lec'h ma'z an, ne c'hellez
ket va heuliañ bremañ; met te am heulio diwezhatoc'h.

<span id="an_13:37">13:37</span> Pêr a lavaras dezhañ: Aotrou, perak ne
c'hellan ket da heuliañ bremañ? Me a rofe va buhez evidout-te.

<span id="an_13:38">13:38</span> Jezuz a respontas dezhañ: Te a rofe da
vuhez evidon-me! E gwirionez, e gwirionez, me a lavar dit, ne gano ket
ar c'hilhog, na'z po va dinac'het teir gwech.

<span id="an_14:1">14:1</span> Na vezent ket trubuilhet ho kalonoù.
Kredit e Doue, kredit ivez ennon.

<span id="an_14:2">14:2</span> Bez' ez eus meur a chomaj e ti va Zad; ma
ne vije ket, me am bije e lavaret deoc'h. Mont a ran da gempenn ul lec'h
deoc'h.

<span id="an_14:3">14:3</span> Ha pa vin aet, ha pa em bo kempennet ul
lec'h deoc'h, e tistroin hag ho kemerin ganin, evit ma viot c'hwi ivez
el lec'h m'emaon.

<span id="an_14:4">14:4</span> Ha c'hwi a oar pelec'h ez an, hag ec'h
ouzoc'h an hent.

<span id="an_14:5">14:5</span> Tomaz a lavaras dezhañ: Aotrou, n'ouzomp
ket pelec'h ez ez; ha penaos e c'hellfemp anavezout an hent?

<span id="an_14:6">14:6</span> Jezuz a lavaras dezhañ: Me eo an hent, ar
wirionez hag ar vuhez; den ne zeu d'an Tad, nemet drezon.

<span id="an_14:7">14:7</span> Mar ho pije va anavezet, ho pije anavezet
va Zad; hag a-vremañ ec'h anavezit anezhañ, hag hoc'h eus e welet.

<span id="an_14:8">14:8</span> Filip a lavaras dezhañ: Aotrou, diskouez
deomp an Tad, hag eo a-walc'h deomp.

<span id="an_14:9">14:9</span> Jezuz a lavaras dezhañ: Keit all a zo
abaoe ma'z on ganeoc'h, ha te ne'c'h eus ket va anavezet! Filip, an hini
en deus va gwelet, en deus gwelet an Tad. Penaos eta e lavarez: Diskouez
deomp an Tad?

<span id="an_14:10">14:10</span> Ha ne gredez ket on-me en Tad, hag emañ
an Tad ennon? Ar gerioù a lavaran deoc'h, n'o lavaran ket ac'hanon
va-unan; met an Tad a chom ennon, a ra e-unan an oberoù a ran.

<span id="an_14:11">14:11</span> Kredit ac'hanon pa lavaran ez on en
Tad, hag emañ an Tad ennon; pe kredit ac'hanon da vihanañ abalamour d'an
oberoù-se memes.

<span id="an_14:12">14:12</span> E gwirionez, e gwirionez, me a lavar
deoc'h: An hini a gred ennon a raio ivez an oberoù a ran, hag e raio
reoù vrasoc'h c'hoazh eget ar re-mañ, abalamour ma'z an da gavout va
Zad.

<span id="an_14:13">14:13</span> Ha kement a c'houlennot em anv, me a
raio anezhañ, evit ma vo roet gloar d'an Tad er Mab.

<span id="an_14:14">14:14</span> Mar goulennit un dra bennak em anv, me
a raio anezhañ.

<span id="an_14:15">14:15</span> Mar karit ac'hanon, mirit va
gourc'hemennoù.

<span id="an_14:16">14:16</span> Ha me a bedo an Tad, hag eñ a roio
deoc'h ur Frealzer all, evit chom da viken ganeoc'h,

<span id="an_14:17">14:17</span> ar Spered a wirionez, na c'hell ket ar
bed degemer anezhañ, dre na wel ket anezhañ, ha n'anavez ket anezhañ;
met c'hwi a anavez anezhañ, abalamour ma chom ganeoc'h, ha ma vo
ennoc'h.

<span id="an_14:18">14:18</span> Ne lezin ket ac'hanoc'h emzivaded; dont
a rin d'ho kavout.

<span id="an_14:19">14:19</span> C'hoazh un nebeut amzer, hag ar bed
ne'm gwelo ken, met c'hwi am gwelo, abalamour ma vevan, ha ma vevot
ivez.

<span id="an_14:20">14:20</span> En deiz-se, ec'h anavezot emaon em Zad,
ha c'hwi ennon, ha me ennoc'h.

<span id="an_14:21">14:21</span> An hini en deus va gourc'hemennoù, hag
a vir anezho, hennezh eo an hini a gar ac'hanon; hag an hini a gar
ac'hanon, a vo karet gant va Zad, ha me en karo hag en em roin da
anavezout dezhañ.

<span id="an_14:22">14:22</span> Judaz, neket an Iskariod, a lavaras
dezhañ: Aotrou! A-belec'h e teu ma en em roi da anavezout deomp, ha nann
d'ar bed?

<span id="an_14:23">14:23</span> Jezuz a respontas dezhañ: Mar kar unan
bennak ac'hanon, e viro va ger, ha va Zad a garo anezhañ, hag e teuimp
d'e gavout, hag e raimp hor chomaj gantañ.

<span id="an_14:24">14:24</span> An hini na gar ket ac'hanon, ne vir ket
va gerioù; hag ar ger hoc'h eus klevet n'eo ket ac'hanon-me, met eus an
Tad en deus va c'haset.

<span id="an_14:25">14:25</span> Lavarout a ran deoc'h an traoù-mañ
e-pad ma choman ganeoc'h.

<span id="an_14:26">14:26</span> Met ar Frealzer, ar Spered-Santel a
gaso an Tad em anv, a gelenno deoc'h an holl draoù, hag a zegaso soñj
deoc'h e kement am eus lavaret deoc'h.

<span id="an_14:27">14:27</span> Lezel a ran ganeoc'h ar peoc'h; reiñ a
ran deoc'h va feoc'h; ne roan ket anezhi deoc'h evel ma ro ar bed. Na
vezet ket ho kalon nec'het, na spontet.

<span id="an_14:28">14:28</span> Klevet hoc'h eus em eus lavaret deoc'h:
Mont a ran kuit, hag e tistroan davedoc'h. Mar karjec'h ac'hanon, ho
pije levenez eus ar pezh am eus lavaret: Mont a ran da gavout an Tad;
rak va Zad a zo brasoc'h egedon.

<span id="an_14:29">14:29</span> Ha me am eus e lavaret deoc'h bremañ,
a-raok ma erruo an dra, evit pa vo erruet, e kredot.

<span id="an_14:30">14:30</span> Ne gomzin ken kalz ganeoc'h, rak priñs
ar bed-mañ a zeu; ha n'en deus netra ennon.

<span id="an_14:31">14:31</span> Met evit ma'c'h anavezo ar bed penaos e
karan va Zad, ha penaos e ran ar pezh en deus an Tad gourc'hemennet din,
savit ha deomp ac'hann.

<span id="an_15:1">15:1</span> Me eo ar wir winienn, ha va Zad eo ar
gwinier.

<span id="an_15:2">15:2</span> Lemel a ra ac'hanon kement brank na zoug
ket a frouezh; hag e tivarr kement brank a zoug frouezh, evit ma tougo
c'hoazh muioc'h a frouezh.

<span id="an_15:3">15:3</span> Dija oc'h-hu glan, abalamour d'ar gomz am
eus lavaret deoc'h.

<span id="an_15:4">15:4</span> Chomit ennon, hag e chomin ennoc'h. Evel
na c'hell ket ar brank dougen frouezh anezhañ e-unan, ma ne chom stag
ouzh ar winienn, c'hwi ne c'hellot ket kennebeut ma ne chomit ket ennon.

<span id="an_15:5">15:5</span> Me eo ar winienn, ha c'hwi eo ar brankoù.
An hini a chom ennon ha ma choman ennañ, a zoug kalz a frouezh; rak
hepdon ne c'hellit ober netra.

<span id="an_15:6">15:6</span> Ma ne chom ket unan bennak ennon, taolet
eo er-maez evel ar brank, hag e sec'h; neuze e tastumer ar brankoù, o
zaoler en tan hag e tevont.

<span id="an_15:7">15:7</span> Mar chomit ennon, ha mar chom va gerioù
ennoc'h, c'hwi a c'houlenno ar pezh a fello deoc'h, hag ho po anezhañ.

<span id="an_15:8">15:8</span> Roet e vo gloar da'm Zad, mar dougit kalz
a frouezh, ha c'hwi a vo va diskibien.

<span id="an_15:9">15:9</span> Evel m'en deus an Tad va c'haret, me am
eus ivez ho karet; chomit em c'harantez.

<span id="an_15:10">15:10</span> Mar mirit va gourc'hemennoù, e chomot
em c'harantez, evel ma em eus miret gourc'hemennoù va Zad, hag e choman
en e garantez.

<span id="an_15:11">15:11</span> Lavaret em eus deoc'h an traoù-mañ,
evit ma chomo va levenez ennoc'h, ha ma vo ho levenez peurleuniet.

<span id="an_15:12">15:12</span> Va gourc'hemenn eo, ma en em garot an
eil egile, evel ma em eus ho karet.

<span id="an_15:13">15:13</span> Den n'en deus brasoc'h karantez eget an
hini a ro e vuhez evit e vignoned.

<span id="an_15:14">15:14</span> C'hwi a vo va mignoned, mar grit kement
a c'hourc'hemennan deoc'h.

<span id="an_15:15">15:15</span> N'ho kalvan ken servijerien, rak ar
servijer ne oar ket petra a ra e vestr, met ho kervel a ran mignoned,
abalamour ma em eus roet deoc'h da anavezout kement am eus klevet gant
va Zad.

<span id="an_15:16">15:16</span> N'eo ket c'hwi hoc'h eus va choazet,
met me eo am eus ho choazet, hag am eus ho lakaet, evit ma'z eot, ha ma
tougot frouezh, ha ma vo ho frouezh kendalc'hus, ha ma roio va Zad
deoc'h ar pezh a c'houlennot outañ em anv.

<span id="an_15:17">15:17</span> Ar pezh a c'hourc'hemennan deoc'h eo ma
en em garot an eil egile.

<span id="an_15:18">15:18</span> Mar kasa ar bed ac'hanoc'h, gouezit
penaos en deus va c'hasaet a-raok deoc'h.

<span id="an_15:19">15:19</span> Mar bijec'h eus ar bed, ar bed a garje
ar pezh a vije dezhañ; met abalamour ma n'oc'h ket eus ar bed, met ma em
eus ho choazet er bed, abalamour da-se eo e kasa ar bed ac'hanoc'h.

<span id="an_15:20">15:20</span> Ho pet soñj eus ar ger am eus lavaret
deoc'h: Ar mevel n'eo ket brasoc'h eget e vestr. Mar o deus va
gwallgaset, e wallgasint ivez ac'hanoc'h; mar o deus miret va ger, e
virint ivez hoc'h hini.

<span id="an_15:21">15:21</span> Met ober a raint deoc'h kement-se holl
abalamour da'm anv, rak n'anavezont ket an hini en deus va c'haset.

<span id="an_15:22">15:22</span> Ma ne vijen ket deuet, ha ma ne'm bije
ket komzet outo, n'o dije ket a bec'hed; met bremañ n'o deus ket a
zigarez evit o fec'hed.

<span id="an_15:23">15:23</span> An hini a gasa ac'hanon, a gasa ivez va
Zad.

<span id="an_15:24">15:24</span> Ma ne'm bije ket graet en o zouez an
oberoù n'en deus graet hini all ebet, n'o dije ket a bec'hed; met bremañ
o deus o gwelet, hag o deus kasaet ac'hanon ha va Zad ivez.

<span id="an_15:25">15:25</span> Met kement-se a zo evit ma vo
peurc'hraet ar ger a zo skrivet en o lezenn: Va c'hasaet o deus hep
abeg.

<span id="an_15:26">15:26</span> Met pa vo deuet ar Frealzer, a zegasin
deoc'h a-berzh an Tad, ar Spered a wirionez a zeu eus an Tad, eñ a roio
testeni ac'hanon.

<span id="an_15:27">15:27</span> Ha c'hwi ivez, c'hwi a roio testeni,
abalamour m'emaoc'h ganin adalek ar penn-kentañ.

<span id="an_16:1">16:1</span> Lavaret em eus deoc'h an traoù-mañ, evit
na gemerot ket a skouer fall.

<span id="an_16:2">16:2</span> Kas a raint ac'hanoc'h kuit eus o
sinagogennoù; an eur a zeu ma kredo piv bennak ho lakaio d'ar marv
servijañ Doue.

<span id="an_16:3">16:3</span> Ober a raint kement-se deoc'h, abalamour
n'o deus ket anavezet na va Zad na me.

<span id="an_16:4">16:4</span> Met me am eus lavaret deoc'h an traoù-se,
evit m'ho po soñj, pa vo deuet an eur, em eus o lavaret deoc'h. Ne'm eus
ket lavaret anezho deoc'h abaoe ar penn-kentañ, abalamour ma oan
ganeoc'h.

<span id="an_16:5">16:5</span> Met bremañ ez an da gavout an hini en
deus va c'haset, hag hini ac'hanoc'h ne c'houlenn ouzhin: Pelec'h ez ez?

<span id="an_16:6">16:6</span> Met, abalamour ma em eus lavaret deoc'h
an traoù-mañ, an dristidigezh he deus leuniet ho kalon.

<span id="an_16:7">16:7</span> Koulskoude, me a lavar deoc'h ar
wirionez, talvoudek eo deoc'h ez afen kuit; rak ma ne dan ket kuit, ar
Frealzer ne zeuio ket d'ho kavout; met mar dan kuit, me a gaso anezhañ
deoc'h.

<span id="an_16:8">16:8</span> Ha pa vo deuet, e kendrec'ho ar bed a
bec'hed, a reizhder, hag a varnedigezh:

<span id="an_16:9">16:9</span> a bec'hed, abalamour na gredont ket
ennon;

<span id="an_16:10">16:10</span> a reizhder, abalamour ma'z an da gavout
va Zad ha ne'm gwelot mui;

<span id="an_16:11">16:11</span> a varnedigezh, abalamour priñs ar
bed-mañ a zo dija barnet.

<span id="an_16:12">16:12</span> Kalz a draoù all am eus c'hoazh da
lavarout deoc'h, met n'oc'h ket c'hoazh evit o dougen.

<span id="an_16:13">16:13</span> Met pa vo deuet hennezh, ar Spered a
wirionez, e reno ac'hanoc'h en holl wirionez, rak ne gomzo ket anezhañ
e-unan, met lavarout a raio kement en devo klevet, hag e tisklêrio
deoc'h an traoù da zont.

<span id="an_16:14">16:14</span> Eñ eo an hini a roio gloar din,
abalamour ma kemero eus ar pezh a zo din, ha ma en disklêrio deoc'h.

<span id="an_16:15">16:15</span> Kement en deus an Tad a zo din; setu
perak em eus lavaret e kemero eus ar pezh a zo din, hag en disklêrio
deoc'h.

<span id="an_16:16">16:16</span> C'hoazh un nebeut amzer ha ne'm gwelot
mui; hag a-nevez un nebeut amzer goude em gwelot, abalamour ma'z an da
gavout va Zad.

<span id="an_16:17">16:17</span> Hag hiniennoù eus an diskibien a
lavaras an eil d'egile: Petra eo ar pezh a lavar deomp: A-benn nebeut
amzer, ne'm gwelot mui; hag a-nevez un nebeut amzer goude em gwelot;
hag: Abalamour ma'z an da gavout va Zad?

<span id="an_16:18">16:18</span> Lavarout a raent eta: Petra eo pa
lavar: A-benn nebeut amzer? N'ouzomp ket ar pezh a lavar.

<span id="an_16:19">16:19</span> Jezuz eta, oc'h anavezout e c'hoantaent
ober goulennoù outañ, a lavaras dezho: C'hwi a ra goulennoù an eil ouzh
egile diwar-benn ar pezh am eus lavaret: A-benn nebeut amzer, ne'm
gwelot mui; hag a-nevez un nebeut amzer goude em gwelot.

<span id="an_16:20">16:20</span> E gwirionez, e gwirionez, me a lavar
deoc'h, c'hwi a welo hag a hirvoudo, hag ar bed en em laouenaio; c'hwi a
vo en dristidigezh, met ho tristidigezh a vo troet e levenez.

<span id="an_16:21">16:21</span> Pa wilioud ur wreg, he devez poan,
abalamour ma vez deuet he amzer; met adalek ma'z eo gwilioudet eus ur
bugel, n'he devez ken soñj eus he foan, gant ar joa he deus da vezañ
ganet un den er bed.

<span id="an_16:22">16:22</span> Evel-se, c'hwi a zo bremañ en
dristidigezh; met me ho kwelo a-nevez, hag ho kalon en em laouenaio, ha
den ne lamo diganeoc'h ho levenez.

<span id="an_16:23">16:23</span> Hag en deiz-se, c'hwi ne c'houlennot
ken mann ouzhin war netra. E gwirionez, e gwirionez, me a lavar deoc'h,
penaos kement a c'houlennot digant an Tad em anv, e roio anezhañ deoc'h.

<span id="an_16:24">16:24</span> Betek vremañ n'hoc'h eus goulennet
netra em anv; goulennit, hag ho po, evit ma vo ho levenez peurleuniet.

<span id="an_16:25">16:25</span> Me am eus lavaret deoc'h an traoù-mañ e
parabolennoù; met an amzer a zeu na gomzin ken deoc'h e parabolennoù;
met me a gomzo deoc'h freals eus an Tad.

<span id="an_16:26">16:26</span> En deiz-se, c'hwi a c'houlenno em anv,
ha ne lavaran ket deoc'h e pedin an Tad evidoc'h,

<span id="an_16:27">16:27</span> rak an Tad e-unan ho kar, abalamour
m'hoc'h eus va c'haret, ha m'hoc'h eus kredet on deuet eus Doue.

<span id="an_16:28">16:28</span> Me a zo deuet eus an Tad, hag on deuet
er bed; lezel a ran a-nevez ar bed, hag ez an da gavout va Zad.

<span id="an_16:29">16:29</span> E ziskibien a lavaras dezhañ: Setu,
bremañ e komzez freals, ha ne lavarez parabolenn ebet.

<span id="an_16:30">16:30</span> Bremañ, ni a oar ec'h anavezez an holl
draoù, ha ne'c'h eus ket ezhomm e c'houlennfe den netra ouzhit;
abalamour da-se eo e kredomp out deuet eus Doue.

<span id="an_16:31">16:31</span> Jezuz a respontas dezho: C'hwi a gred
bremañ?

<span id="an_16:32">16:32</span> Setu, an eur a zeu, hag deuet eo dija,
penaos e viot stlabezet pep hini ouzh e gostez, ha penaos e lezot
ac'hanon va-unan; met me n'on ket va-unan, abalamour va Zad a zo ganin.

<span id="an_16:33">16:33</span> Lavaret em eus deoc'h an traoù-mañ evit
m'ho po ar peoc'h ennon; c'hwi ho po trubuilhoù er bed, met bezit
kalonek, me am eus trec'het ar bed.

<span id="an_17:1">17:1</span> Jezuz a gomzas evel-se, hag o sevel e
zaoulagad etrezek an neñv, e lavaras: Tad, an eur a zo deuet; ro gloar
da'z Mab, evit ma roio gloar da Vab dit,

<span id="an_17:2">17:2</span> hervez ma ec'h eus roet dezhañ galloud
war bep kig, evit ma roio ar vuhez peurbadus d'an holl re ac'h eus roet
dezhañ.

<span id="an_17:3">17:3</span> Hag ar vuhez peurbadus eo, ma'c'h
anavezint ac'hanout, te, ar gwir Doue hepken, ha Jezuz-Krist, an hini
ac'h eus kaset.

<span id="an_17:4">17:4</span> Roet em eus gloar dit war an douar;
echuet em eus al labour az poa roet din d'ober.

<span id="an_17:5">17:5</span> Ha bremañ, ro gloar din, Tad, ez kichen
da-unan, eus ar gloar-se am boa tost ouzhit a-raok ma voe graet ar bed.

<span id="an_17:6">17:6</span> Disklêriet em eus da anv d'an dud ac'h
eus roet din eus ar bed; dit e oant, hag ec'h eus o roet din, hag o deus
miret da c'her.

<span id="an_17:7">17:7</span> Anavezet o deus bremañ penaos kement ac'h
eus roet din a zeu ac'hanout.

<span id="an_17:8">17:8</span> Rak roet em eus dezho ar gerioù ac'h eus
roet din, hag o deus o degemeret, hag o deus anavezet e gwirionez on
deuet ac'hanout, hag o deus kredet ec'h eus va c'haset.

<span id="an_17:9">17:9</span> Pediñ a ran evito, ne bedan ket evit ar
bed, met evit ar re ac'h eus roet din, abalamour ma'z int dit.

<span id="an_17:10">17:10</span> Ha kement a zo din, a zo dit; hag ar
pezh a zo dit, a zo din; hag enno e vez roet gloar din.

<span id="an_17:11">17:11</span> Me n'on ken er bed, met ar re-mañ a zo
er bed, ha me a ya da'z kavout. Tad santel, mir ez anv ar re ac'h eus
roet din, evit ma vint unan, eveldomp-ni.

<span id="an_17:12">17:12</span> E-pad ma oan ganto er bed, e tiwallen
anezho ez anv. Miret em eus ar re ac'h eus roet din, hag hini ebet
anezho n'eo en em gollet, nemet mab ar gollidigezh, evit ma vije ar
Skritur peurc'hraet.

<span id="an_17:13">17:13</span> Ha bremañ, me a ya da'z kavout, hag e
lavaran an traoù-mañ er bed, evit ma vo va levenez peurleuniet enno.

<span id="an_17:14">17:14</span> Roet em eus dezho da c'her, hag ar bed
en deus kasaet anezho, abalamour n'int ket eus ar bed, evel n'on ket
va-unan eus ar bed.

<span id="an_17:15">17:15</span> Ne bedan ket ac'hanout d'o lemel eus ar
bed, met d'o diwall diouzh an droug.

<span id="an_17:16">17:16</span> N'int ket eus ar bed, evel n'on ket
va-unan eus ar bed.

<span id="an_17:17">17:17</span> Santela anezho dre da wirionez; da
c'her eo ar wirionez.

<span id="an_17:18">17:18</span> Evel ma ec'h eus va c'haset er bed, em
eus ivez o c'haset er bed.

<span id="an_17:19">17:19</span> Ha me en em santela va-unan evito, evit
ma vint ivez santelaet dre ar wirionez.

<span id="an_17:20">17:20</span> Ne bedan ket hepken evito, met ivez
evit a re a gredo ennon dre o ger,

<span id="an_17:21">17:21</span> evit ma vint holl unan, evel ma'z out
ennon o Tad, hag evel ma'z on ennout, evit ma vint ivez unan ennomp,
evit ma kredo ar bed eo te ac'h eus va c'haset.

<span id="an_17:22">17:22</span> Roet em eus dezho ar gloar ac'h eus
roet din, evit ma vint unan, evel ma'z omp ni unan,

<span id="an_17:23">17:23</span> me enno, ha te ennon, evit ma vint unan
en un doare klok, ha ma'c'h anavezo ar bed ec'h eus va c'haset, hag e
karez anezho evel ma ec'h eus va c'haret.

<span id="an_17:24">17:24</span> Tad, me a fell din e vo ganin ar re
ac'h eus roet din, el lec'h e vin, evit ma welint ar gloar ac'h eus roet
din, rak va c'haret ec'h eus a-raok krouidigezh ar bed.

<span id="an_17:25">17:25</span> Tad gwirion, ar bed n'en deus ket
anavezet ac'hanout; met me am eus anavezet ac'hanout, hag ar re-mañ o
deus anavezet eo te ac'h eus va c'haset.

<span id="an_17:26">17:26</span> Hag em eus roet da anavezout dezho da
anv, hag e roin anezhañ da anavezout dezho, evit ma vo enno ar garantez
ac'h eus bet evidon, ha ma vin ivez enno.

<span id="an_18:1">18:1</span> Goude m'en devoe Jezuz lavaret an
traoù-mañ, ez eas gant e ziskibien en tu all d'ar froud Kedron, e-lec'h
ma oa ul liorzh; antreal a reas enni, eñ hag e ziskibien.

<span id="an_18:2">18:2</span> Judaz, an hini en gwerzhe, a anaveze ivez
al lec'h-se, abalamour Jezuz a oa aet alies eno gant e ziskibien.

<span id="an_18:3">18:3</span> Judaz eta, o vezañ kemeret ur vandenn
soudarded ha serjanted ar veleien vras hag ar farizianed, a zeuas eno
gant leternioù, gant goulou ha gant armoù.

<span id="an_18:4">18:4</span> Ha Jezuz, o c'houzout kement a dlee
c'hoarvezout gantañ, a yeas en o raok hag a lavaras dezho: Piv a
glaskit?

<span id="an_18:5">18:5</span> Int a respontas dezhañ: Jezuz a Nazared.
Jezuz a lavaras dezho: Me eo. Ha Judaz, an hini en gwerzhe, a oa ivez
ganto.

<span id="an_18:6">18:6</span> Kerkent m'en devoa lavaret dezho: Me eo,
e teujont a-dreñv, hag e kouezhjont d'an douar.

<span id="an_18:7">18:7</span> Goulenn a reas c'hoazh ur wech outo: Piv
a glaskit? Hag int a respontas: Jezuz a Nazared.

<span id="an_18:8">18:8</span> Jezuz a respontas: Lavaret em eus deoc'h
penaos eo me; mar deo eta me a glaskit, lezit ar re-mañ da vont kuit.

<span id="an_18:9">18:9</span> Kement-mañ a c'hoarvezas evit ma vije
peurc'hraet ar gomz-mañ en devoa lavaret: Ne'm eus kollet hini ebet eus
ar re ac'h eus roet din.

<span id="an_18:10">18:10</span> Neuze Simon-Pêr, a oa gantañ ur
c'hleze, a dennas anezhañ, a skoas gantañ ur servijer d'ar beleg-meur,
hag a droc'has e skouarn dehou dezhañ; ar servijer-se a oa anvet Malkuz.

<span id="an_18:11">18:11</span> Met Jezuz a lavaras da Bêr: Laka da
gleze en e c'houin; ha n'evin ket an hanaf en deus an Tad roet din?

<span id="an_18:12">18:12</span> Neuze ar vandenn soudarded, ar
c'habiten hag an dud kaset gant ar Yuzevien a gemeras Jezuz, a ereas
anezhañ,

<span id="an_18:13">18:13</span> hag a gasas anezhañ da gentañ da di
Annaz, abalamour ma oa tad-kaer da Gaifaz, beleg-meur ar bloaz-se.

<span id="an_18:14">18:14</span> Kaifaz a oa an hini en devoa roet ar
c'huzul-se d'ar Yuzevien, penaos e oa talvoudek e varvje un den hepken
evit ar bobl.

<span id="an_18:15">18:15</span> Met, Simon-Pêr, gant un diskibl all, en
devoa heuliet Jezuz. An diskibl-se a oa anavezet gant ar beleg-meur, hag
ez eas gant Jezuz e palez ar beleg-meur.

<span id="an_18:16">18:16</span> Met Pêr a oa chomet er-maez, e-tal an
nor. An diskibl all, hag a oa anavezet gant ar beleg-meur, a yeas eta da
gomz ouzh ar borzhierez, hag a lakaas Pêr da vont e-barzh.

<span id="an_18:17">18:17</span> Neuze ar vatezh (ar borzhierez) a
lavaras da Bêr: N'out ket ivez eus diskibien an den-se? Eñ a lavaras:
N'on ket.

<span id="an_18:18">18:18</span> Ar mevelien hag ar servijerien a oa
eno, o vezañ graet tan, abalamour ma oa yen, e tomment. Pêr a oa ganto,
hag e tomme.

<span id="an_18:19">18:19</span> Ar beleg-meur a reas goulennoù ouzh
Jezuz diwar-benn e ziskibien, ha diwar-benn e gredenn.

<span id="an_18:20">18:20</span> Jezuz a respontas dezhañ: Komzet em eus
sklaer d'an dud; atav em eus kelennet er sinagogenn hag en templ,
e-lec'h m'en em zastum ar Yuzevien eus a bep lec'h, ha ne'm eus lavaret
netra e-kuzh.

<span id="an_18:21">18:21</span> Perak eta e rez goulennoù ouzhin? Gra
da c'houlennoù ouzh a re o deus klevet ar pezh am eus lavaret dezho: an
dud-se a oar ar pezh am eus lavaret.

<span id="an_18:22">18:22</span> P'en devoa lavaret kement-se, unan eus
ar servijerien a oa eno, a roas ur jodad da Jezuz, en ur lavarout
dezhañ: Evel-se eo e respontez d'ar beleg-meur?

<span id="an_18:23">18:23</span> Jezuz a respontas dezhañ: Mar em eus
komzet fall, diskouez ar pezh fall am eus lavaret; met mar em eus komzet
mat, perak e skoez ac'hanon?

<span id="an_18:24">18:24</span> Hag Annaz a gasas anezhañ ereet da
Gaifaz ar beleg-meur.

<span id="an_18:25">18:25</span> Simon-Pêr a oa eno, hag en em domme;
lavarout a rejont dezhañ: Ha n'out ket te ivez eus e ziskibien? Eñ en
nac'has hag a lavaras: N'on ket.

<span id="an_18:26">18:26</span> Unan eus mevelien ar beleg-meur, a oa
kar d'an hini en devoa Pêr troc'het e skouarn, a lavaras dezhañ: Ha ne'm
eus ket da welet el liorzh gantañ?

<span id="an_18:27">18:27</span> Pêr en nac'has adarre; ha kerkent ar
c'hilhog a ganas.

<span id="an_18:28">18:28</span> Neuze e kasjont Jezuz eus ti Kaifaz
d'ar pretordi; ar mintin e oa, ha n'ejont ket e-barzh ar pretordi
o-unan, gant aon d'en em saotrañ, evit ma c'helljent debriñ ar Pask.

<span id="an_18:29">18:29</span> Pilat, o vezañ aet d'o c'havout, a
lavaras dezho: Pet tamall a rit a-enep an den-se?

<span id="an_18:30">18:30</span> Respont a rejont dezhañ: Ma ne vije ket
un torfedour, n'hor bije ket e lakaet etre da zaouarn.

<span id="an_18:31">18:31</span> Pilat a lavaras dezho: Kemerit anezhañ
hoc'h-unan, ha barnit eñ hervez ho lezenn. Ar Yuzevien a lavaras dezhañ:
N'hon eus ket ar galloud da lazhañ den.

<span id="an_18:32">18:32</span> Kement-mañ a c'hoarvezas evit ma vije
peurc'hraet ar pezh en devoa Jezuz lavaret, o verkañ dre beseurt marv e
tlee mervel.

<span id="an_18:33">18:33</span> Neuze Pilat a zistroas d'ar pretordi
hag o vezañ lakaet Jezuz da zont, e lavaras dezhañ: Bez' out-te roue ar
Yuzevien?

<span id="an_18:34">18:34</span> Jezuz a respontas dezhañ: Ac'hanout
da-unan eo e lavarez kement-se, pe reoù all o deus e lavaret dit?

<span id="an_18:35">18:35</span> Pilat a respontas: Ha Yuzev on-me? Da
bobl hag ar veleien vras o deus da lakaet etre va daouarn. Petra ac'h
eus graet?

<span id="an_18:36">18:36</span> Jezuz a respontas dezhañ: Va
rouantelezh n'eo ket eus ar bed-mañ; mar bije bet va rouantelezh eus ar
bed-mañ, va mevelien o dije stourmet evit na vijen ket lakaet e daouarn
ar Yuzevien; met bremañ va rouantelezh n'eo ket ac'han.

<span id="an_18:37">18:37</span> Neuze Pilat a lavaras dezhañ: Te a zo
eta roue? Jezuz a respontas: E lavarout a rez; roue on, evit-se eo on
bet ganet, hag evit-se eo on deuet er bed, evit reiñ testeni d'ar
wirionez. Piv bennak a zo eus ar wirionez, a selaou va mouezh.

<span id="an_18:38">18:38</span> Pilat a lavaras dezhañ: Petra eo ar
wirionez? Ha goude m'en devoa lavaret kement-se, ez eas a-nevez da
gavout ar Yuzevien, hag e lavaras dezho: Ne gavan torfed ebet en den-se.

<span id="an_18:39">18:39</span> Met, bez' hoc'h eus ur c'hiz en ho
touez, ma laoskfen deoc'h unan bennak gant ar Pask. Fellout a ra deoc'h
eta e laoskfen deoc'h roue ar Yuzevien?

<span id="an_18:40">18:40</span> Neuze an holl a grias a-nevez: Na laosk
ket hemañ, met Barabbaz. Ha Barabbaz a oa ul laer.

<span id="an_19:1">19:1</span> Pilat eta a gemeras Jezuz, hag a lakaas
anezhañ da vezañ skourjezet.

<span id="an_19:2">19:2</span> Ar soudarded, o vezañ gweet ur gurunenn
spern, a lakaas anezhi war e benn, hag a wiskas anezhañ gant ur vantell
vouk.

<span id="an_19:3">19:3</span> Hag e lavarent dezhañ: Roue ar Yuzevien,
ni a salud ac'hanout; hag e roent jodadoù dezhañ.

<span id="an_19:4">19:4</span> Pilat o vezañ aet a-nevez er-maez a
lavaras dezho: Setu, e tegasan anezhañ deoc'h er-maez, evit ma ouiot
penaos ne gavan torfed ebet ennañ.

<span id="an_19:5">19:5</span> Jezuz a yeas eta er-maez, o tougen ar
gurunenn spern hag ar vantell vouk; ha Pilat a lavaras dezho: Setu an
den.

<span id="an_19:6">19:6</span> Met pa welas ar veleien vras hag ar
servijerien anezhañ, e krijont: Ouzh ar groaz! Ouzh ar groaz! Pilat a
lavaras dezho: Kemerit anezhañ hoc'h-unan ha kroazstagit anezhañ; rak me
ne gavan torfed ebet ennañ.

<span id="an_19:7">19:7</span> Ar Yuzevien a respontas dezhañ: Ni hon
eus ul lezenn, hag hervez hol lezenn e tle mervel, abalamour ma'z eo en
em raet Mab Doue.

<span id="an_19:8">19:8</span> Pilat, o klevout ar ger-se, en devoe
c'hoazh muioc'h a zoujañs.

<span id="an_19:9">19:9</span> Distreiñ a reas eta er pretordi, hag e
lavaras da Jezuz: A-belec'h out? Met Jezuz ne roas respont ebet dezhañ.

<span id="an_19:10">19:10</span> Neuze Pilat a lavaras dezhañ: Ne
lavarez netra din? N'ouzout ket em eus ar galloud da lakaat kroazstagañ
ac'hanout, hag ar galloud da'z leuskel da vont?

<span id="an_19:11">19:11</span> Jezuz a respontas dezhañ: Te ne'z pije
galloud ebet warnon, ma ne vije ket bet roet dit diouzh krec'h; setu
perak an hini en deus va lakaet etre da zaouarn en deus graet ur pec'hed
brasoc'h.

<span id="an_19:12">19:12</span> Adalek neuze Pilat a glaske e leuskel;
met ar Yuzevien a grie: Mar laoskez an den-se, n'out ket mignon da
Gezar; rak piv bennak en em c'hra roue, en em laka a-enep Kezar.

<span id="an_19:13">19:13</span> Pilat, o klevout ar gomz-se, a gasas
Jezuz er-maez, hag a azezas war e gador-varn, el lec'h galvet ar Pavez,
hag en hebraeg Gabbata

<span id="an_19:14">19:14</span> (met kempennadur ar Pask e oa, ha
war-dro ar c'hwec'hvet eur); hag e lavaras d'ar Yuzevien: Setu ho roue.

<span id="an_19:15">19:15</span> Met int a grias: Lam anezhañ! Lam
anezhañ! Ouzh ar groaz! Pilat a lavaras dezho: Ha kroazstagañ a rin ho
roue? Ar veleien vras a respontas: Ni n'hon eus roue all ebet nemet
Kezar.

<span id="an_19:16">19:16</span> Neuze e roas anezhañ dezho evit bezañ
kroazstaget. Kemer a rejont eta anezhañ hag e kasjont Jezuz ganto.

<span id="an_19:17">19:17</span> Ha Jezuz, o tougen e groaz, a zeuas el
lec'h anvet ar C'hlopenn, hag a zo en hebraeg Golgota.

<span id="an_19:18">19:18</span> Eno e kroazstagjont anezhañ ha daou all
gantañ, unan en un tu, hag unan all en tu all, ha Jezuz er c'hreiz.

<span id="an_19:19">19:19</span> Pilat a reas ivez ur skrid, hag en
lakaas war ar groaz; ennañ e oa skrivet: JEZUZ A NAZARED, ROUE AR
YUZEVIEN.

<span id="an_19:20">19:20</span> Kalz eus ar Yuzevien a lennas ar
skrid-se, abalamour al lec'h ma oa Jezuz kroazstaget a oa tost da gêr;
skrivet e oa en hebraeg, e gresianeg hag e latin.

<span id="an_19:21">19:21</span> Beleien vras ar Yuzevien a lavaras da
Bilat: Na skriv ket: Roue ar Yuzevien, met penaos en deus lavaret: Me eo
roue ar Yuzevien.

<span id="an_19:22">19:22</span> Pilat a respontas: Ar pezh am eus
skrivet, am eus skrivet.

<span id="an_19:23">19:23</span> Goude m'o devoe ar soudarded
kroazstaget Jezuz, e kemerjont e zilhad, hag e rejont peder lodenn, ul
lodenn evit pep hini; kemer a rejont ivez ar sae; met ar sae a oa hep
gwri, eus ur wiadenn, adalek krec'h betek traoñ.

<span id="an_19:24">19:24</span> Lavaret a rejont eta etrezo: Na
lodennomp ket anezhi, met taolomp ar sord da biv e vo. Evel-se e voe,
evit ma vije peurc'hraet ar gomz-mañ eus ar Skritur: Lodennet o deus va
dilhad, ha taolet o deus va sae d'ar sord. Evel-se e reas ar soudarded.

<span id="an_19:25">19:25</span> Mamm Jezuz, ha c'hoar e vamm, Mari
gwreg Klopaz, ha Mari a Vagdala, en em zalc'he tost ouzh kroaz Jezuz.

<span id="an_19:26">19:26</span> Jezuz eta, o welout e vamm hag en he
c'hichen an diskibl a gare, a lavaras d'e vamm: Gwreg, setu da vab.

<span id="an_19:27">19:27</span> Neuze e lavaras d'an diskibl: Setu da
vamm. Hag adalek an eur-se, an diskibl a gemeras anezhi en e di.

<span id="an_19:28">19:28</span> Goude-se, Jezuz, o welout penaos e oa
peurc'hraet holl, a lavaras, evit ma vije ar Skritur peurc'hraet:
Sec'hed am eus.

<span id="an_19:29">19:29</span> Bez' e oa eno ul lestr leun a winegr.
Leuniañ a rejont eta ur spoueenn a winegr, hag o vezañ he lakaet e penn
ur gorzenn sikadez, e kinnigjont anezhi d'e c'henou.

<span id="an_19:30">19:30</span> P'en devoa Jezuz kemeret ar gwinegr e
lavaras: Peurc'hraet eo pep tra! Hag, o vezañ pleget e benn, e roas ar
spered.

<span id="an_19:31">19:31</span> Met, ar Yuzevien, gant aon na chomfe ar
c'horfoù war ar groaz deiz ar sabad (rak kempennadur ar Pask e oa, hag
ar sabad-se a oa un deiz bras), a c'houlennjont digant Pilat ma vije
torret o divhar d'ar re groazstaget, ha ma vijent tennet ac'hane.

<span id="an_19:32">19:32</span> Ar soudarded a zeuas eta hag a dorras e
zivhar d'an hini kentañ, goude d'an eil a oa kroazstaget gantañ.

<span id="an_19:33">19:33</span> Met pa zeujont da Jezuz, o welout e oa
dija marv, ne dorrjont ket dezhañ e zivhar.

<span id="an_19:34">19:34</span> Koulskoude unan eus ar soudarded a
doullas e gostez dezhañ gant ul lañs, ha kerkent e tilamas anezhañ gwad
ha dour.

<span id="an_19:35">19:35</span> An hini en deus gwelet a ro testeni a
gement-se (hag e desteni a zo gwirion, hag e oar e lavar gwir), evit ma
kredot.

<span id="an_19:36">19:36</span> Ha kement-se a erruas evit ma vije ar
Skritur peurc'hraet: E eskern ne vint ket torret.

<span id="an_19:37">19:37</span> Hag e lec'h all ar Skritur a lavar
c'hoazh: Gwelout a raint an hini o deus toullet.

<span id="an_19:38">19:38</span> Goude-se, Jozef a Arimatea hag a oa
diskibl da Jezuz, met e-kuzh gant aon rak ar Yuzevien, a c'houlennas
digant Pilat lemel korf Jezuz, ha Pilat en lezas d'e gemer. Dont a reas
eta hag e lamas korf Jezuz.

<span id="an_19:39">19:39</span> Nikodem, an hini, er penn-kentañ, a oa
aet en noz da gavout Jezuz, a zeuas ivez, o tegas war-dro kant lur eus
ur veskadenn mir hag aloez.

<span id="an_19:40">19:40</span> Kemer a rejont eta korf Jezuz, hag e
c'holojont anezhañ gant bandennoù ha gant al louzoù a c'hwezh-vat, evel
m'o devoa ar Yuzevien ar c'hiz da sebeliañ.

<span id="an_19:41">19:41</span> Setu, e oa ul liorzh el lec'h ma oa bet
kroazstaget, hag el liorzh ur bez nevez na oa bet c'hoazh lakaet den
ennañ.

<span id="an_19:42">19:42</span> Lakaat a rejont eta Jezuz ennañ,
abalamour da gempennadur ar Yuzevien hag ivez dre ma oa tost ar bez.

<span id="an_20:1">20:1</span> An deiz kentañ eus ar sizhun, Mari a
Vagdala a zeuas mintin mat d'ar bez, evel ma oa c'hoazh teñval, hag e
welas ar maen lamet diwar ar bez.

<span id="an_20:2">20:2</span> Redek a reas eta hag e teuas da gavout
Simon-Pêr hag an diskibl all a oa karet gant Jezuz, hag e lavaras dezho:
Tennet eo an Aotrou eus ar bez, ha n'ouzomp ket pelec'h o deus e lakaet.

<span id="an_20:3">20:3</span> Neuze Pêr a yeas er-maez gant an diskibl
all, hag ez ejont d'ar bez.

<span id="an_20:4">20:4</span> Hag e redent o-daou a-unvan, met an
diskibl all-se a redas buanoc'h eget Pêr, hag a erruas da gentañ er bez.

<span id="an_20:5">20:5</span> O vezañ en em bleget, e welas ar
bandennoù war an douar, met ne deas ket e-barzh.

<span id="an_20:6">20:6</span> Simon-Pêr a heulie anezhañ, hag, o vezañ
erruet, a yeas er bez; gwelout a reas ar bandennoù war an douar,

<span id="an_20:7">20:7</span> hag al lienenn a oa bet lakaet dezhañ war
e benn ha ne oa ket gant ar bandennoù, met pleget en ul lec'h a-du.

<span id="an_20:8">20:8</span> An diskibl all, an hini erruet da gentañ
er bez, a yeas ivez ennañ, hag e welas, hag e kredas.

<span id="an_20:9">20:9</span> Rak n'o devoa ket c'hoazh komprenet ar
Skritur a lavare e tlee Jezuz adsevel a varv.

<span id="an_20:10">20:10</span> Hag an diskibien a zistroas d'o ziez.

<span id="an_20:11">20:11</span> Koulskoude Mari en em zalc'he er-maez,
tost ouzh ar bez, o ouelañ; hag evel ma ouele, en em blegas er bez

<span id="an_20:12">20:12</span> hag e welas daou ael gwisket e gwenn,
azezet unan ouzh ar penn hag egile ouzh an treid, el lec'h ma oa bet
gourvezet korf Jezuz.

<span id="an_20:13">20:13</span> Lavarout a rejont dezhi: Gwreg, perak e
ouelez? Hi a lavaras dezho: Abalamour ma'z eo tennet ac'han va Aotrou,
ha n'ouzon ket pelec'h eo bet lakaet.

<span id="an_20:14">20:14</span> Hag o vezañ lavaret kement-se, e
tistroas, hag e welas Jezuz en e sav; met ne ouie ket e oa Jezuz.

<span id="an_20:15">20:15</span> Jezuz a lavaras dezhi: Gwreg, perak e
ouelez? Piv a glaskez? Hi, o krediñ e oa al liorzher, a lavaras dezhañ:
Aotrou, mar ec'h eus e gaset kuit, lavar din pelec'h ec'h eus e lakaet,
hag e kemerin anezhañ.

<span id="an_20:16">20:16</span> Jezuz a lavaras dezhi: Mari! Hag hi, o
vezañ distroet, a lavaras dezhañ: Rabbouni! Da lavarout eo: Mestr!

<span id="an_20:17">20:17</span> Jezuz a lavaras dezhi: Na stok ket
ennon, rak n'on ket c'hoazh pignet etrezek va Zad; met kae da gavout va
breudeur, ha lavar dezho penaos e pignan etrezek va Zad hag ho Tad, hag
etrezek va Doue hag ho Toue.

<span id="an_20:18">20:18</span> Mari a Vagdala a zeuas da gemenn d'an
diskibien penaos he devoa gwelet an Aotrou, ha penaos en devoa lavaret
kement-se dezhi.

<span id="an_20:19">20:19</span> An abardaez eus an deiz-se a oa ar
c'hentañ eus ar sizhun, an dorioù eus al lec'h ma oa an diskibien en em
zastumet o vezañ serret gant aon rak ar Yuzevien, Jezuz a zeuas hag en
em ziskouezas en o c'hreiz, hag e lavaras dezho: Ar peoc'h ra vo
ganeoc'h!

<span id="an_20:20">20:20</span> P'en devoa lavaret kement-se dezho, e
tiskouezas dezho e zaouarn hag e gostez. An diskibien eta, o welout an
Aotrou, o devoe ur joa vras.

<span id="an_20:21">20:21</span> Lavarout a reas dezho a-nevez: Ar
peoc'h ra vo ganeoc'h! Evel m'en deus an Tad kaset ac'hanon, me ho kas
ivez.

<span id="an_20:22">20:22</span> P'en devoe lavaret kement-se, e
c'hwezas warno hag e lavaras dezho: Degemerit ar Spered-Santel.

<span id="an_20:23">20:23</span> D'ar re e pardonot o fec'hedoù, e vint
pardonet dezho, ha d'ar re o dalc'hot, e vint dalc'het dezho.

<span id="an_20:24">20:24</span> Met Tomaz, unan eus an daouzek, galvet
Didim, ne oa ket ganto pa oa deuet Jezuz.

<span id="an_20:25">20:25</span> An diskibien all a lavaras dezhañ eta:
Ni hon eus gwelet an Aotrou. Met eñ a lavaras dezho: Ma ne welan ket
merk an tachoù en e zaouarn, ha ma ne lakaan ket va dorn en e gostez, ne
gredin ket.

<span id="an_20:26">20:26</span> Eizh deiz goude, e ziskibien a oa
a-nevez en ti, ha Tomaz ganto. Jezuz a zeuas, an dorioù o vezañ serret,
en em zalc'has en o c'hreiz hag a lavaras: Ar peoc'h ra vo ganeoc'h!

<span id="an_20:27">20:27</span> Neuze e lavaras da Domaz: Laka amañ da
viz, ha sell ouzh va daouarn; astenn ivez da zorn, ha laka anezhañ em
c'hostez, ha na vez ket diskredik, met kred.

<span id="an_20:28">20:28</span> Tomaz a respontas hag a lavaras dezhañ:
Va Aotrou ha va Doue!

<span id="an_20:29">20:29</span> Jezuz a lavaras dezhañ: Abalamour ma
ec'h eus va gwelet, \[Tomaz,\] ec'h eus kredet. Eürus ar re n'o deus ket
gwelet hag o deus kredet!

<span id="an_20:30">20:30</span> Jezuz a reas c'hoazh dirak e ziskibien
kalz a virakloù all, met n'int ket skrivet el levr-mañ.

<span id="an_20:31">20:31</span> Hag an traoù-mañ a zo bet skrivet, evit
ma kredot ez eo Jezuz eo ar C'hrist, Mab Doue, hag evit, o krediñ, m'ho
po ar vuhez dre e anv.

<span id="an_21:1">21:1</span> Goude-se, Jezuz en em ziskouezas adarre
d'e ziskibien tost ouzh Mor Tiberiaz. En em ziskouez a reas en
doare-mañ.

<span id="an_21:2">21:2</span> Simon-Pêr, Tomaz anvet Didim, Natanael
eus Kana e Galilea, mibien Zebedea, ha daou all eus e ziskibien, a oa
asambles.

<span id="an_21:3">21:3</span> Simon-Pêr a lavaras dezho: Mont a ran da
besketa. Int a lavaras dezhañ: Ni a ya ivez ganit. Mont a rejont, hag e
pignjont er vag; met ne dapjont netra en noz-se.

<span id="an_21:4">21:4</span> Ar mintin o vezañ deuet, Jezuz en em
gavas war an aod, met an diskibien ne ouient ket e oa Jezuz.

<span id="an_21:5">21:5</span> Jezuz a lavaras dezho: Bugale, ha n'hoc'h
eus netra da zebriñ? Int a respontas dezhañ: Nann.

<span id="an_21:6">21:6</span> Eñ a lavaras dezho: Taolit ar roued en tu
dehou d'ar vag, hag e kavot. Teurel a rejont eta anezhi, ha ne c'hellent
ken he zennañ er-maez, abalamour d'an niver bras a besked.

<span id="an_21:7">21:7</span> Setu perak, an diskibl a oa karet gant
Jezuz a lavaras da Bêr: An Aotrou eo! Ha Simon-Pêr, oc'h anavezout e oa
an Aotrou, a lakaas e sae war-c'horre (rak en noazh e oa) hag en em
daolas er mor.

<span id="an_21:8">21:8</span> Met an diskibien all a zeuas gant ar vag,
o ruzañ ar roued leun a besked, rak ne oant ket pell diouzh an douar,
nemet war-dro daou-c'hant ilinad.

<span id="an_21:9">21:9</span> Pa voent diskennet d'an douar, e weljont
glaou-bev a oa eno, ha pesked warno, ha bara.

<span id="an_21:10">21:10</span> Jezuz a lavaras dezho: Degasit eus ar
pesked-se hoc'h eus tapet bremañ.

<span id="an_21:11">21:11</span> Simon-Pêr a adpignas hag a dennas ar
roued d'an douar, leun gant tri hag hanter-kant pesk bras; ha petra
bennak ma oa kement, ne dorre ket ar roued.

<span id="an_21:12">21:12</span> Jezuz a lavaras dezho: Deuit da leinañ.
Hag hini ebet eus an diskibien ne grede goulenn outañ: Piv out-te? o
c'houzout e oa an Aotrou.

<span id="an_21:13">21:13</span> Jezuz eta a dostaas, a gemeras bara,
hag a roas anezhañ dezho, kenkoulz hag eus ar pesked.

<span id="an_21:14">21:14</span> An deirvet gwech a oa dija ma rae Jezuz
en em ziskouez d'e ziskibien, goude bezañ adsavet a-douez ar re varv.

<span id="an_21:15">21:15</span> Goude m'o devoa leinet, Jezuz a lavaras
da Simon-Pêr: Simon, mab Jona, ha karout a rez ac'hanon muioc'h eget ar
re-mañ? Pêr a respontas: Ya, Aotrou, gouzout a rez penaos e karan
ac'hanout. Jezuz a lavaras dezhañ: Mesa va oaned.

<span id="an_21:16">21:16</span> Lavarout a reas dezhañ un eil gwech:
Simon, mab Jona, va c'harout a rez? Pêr a respontas dezhañ: Ya, Aotrou,
te a oar penaos e karan ac'hanout. Jezuz a lavaras dezhañ: Mesa va
deñved.

<span id="an_21:17">21:17</span> Lavarout a reas dezhañ evit un deirvet
gwech: Simon, mab Jona, va c'harout a rez? Pêr a voe glac'haret eus m'en
devoa goulennet digantañ evit an deirvet gwech: Va c'harout a rez? Met
eñ a lavaras dezhañ: Aotrou, anavezout a rez an holl draoù, gouzout a
rez e karan ac'hanout. Jezuz a lavaras dezhañ: Mesa va deñved.

<span id="an_21:18">21:18</span> E gwirionez, e gwirionez, me a lavar
dit: pa oas yaouank, te en em c'hourize da-unan hag ez aes e-lec'h ma
felle dit; met pa vi kozh, ta a astenno da zaouarn, hag unan all a
c'hourizo ac'hanout, hag a gaso ac'hanout e-lec'h na fello ket dit mont.

<span id="an_21:19">21:19</span> Met, lavarout a rae kement-se, evit
merkañ dre beseurt marv Pêr a roje gloar da Zoue. Ha goude bezañ komzet
evel-se, e lavaras dezhañ: Heul ac'hanon.

<span id="an_21:20">21:20</span> Ha Pêr, o vezañ distroet, a welas o
tont war e lerc'h an diskibl a oa karet gant Jezuz, an hini a oa
gourvezet war askre Jezuz e-pad ar goan, hag en devoa lavaret dezhañ:
Aotrou, piv eo an hini a werzh ac'hanout?

<span id="an_21:21">21:21</span> Pêr eta, o vezañ e welet, a lavaras da
Jezuz: Aotrou, hag hemañ, petra a erruo gantañ?

<span id="an_21:22">21:22</span> Jezuz a lavaras: Mar fell din e chomfe
ken a zeuin, petra a ra-se dit? Te, heul ac'hanon.

<span id="an_21:23">21:23</span> Ar vrud eta en em skuilhas e-touez ar
vreudeur, penaos an diskibl-se ne varvje ket. Koulskoude Jezuz n'en
devoa ket lavaret dezhañ: Ne varvo ket; met: Mar fell din e chomfe ken a
zeuin, petra a ra-se dit?

<span id="an_21:24">21:24</span> An diskibl-se eo, a ro testeni eus an
traoù-mañ hag en deus o skrivet, ha ni a oar ez eo gwirion e desteni.

<span id="an_21:25">21:25</span> Kalz a draoù all c'hoazh a zo bet graet
gant Jezuz, ha ma vijent bet skrivet dre ar munud, ne gredan ket e
c'hellje ar bed memes kenderc'hel al levrioù a vije skrivet. \[Amen.\]
