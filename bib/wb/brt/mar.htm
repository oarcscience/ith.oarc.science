<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Breton Bible (NT Gospels), full text etext at Intangible Textual Heritage">
<TITLE>Breton Bible (NT Gospels): Mark</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="mat.htm">Previous</A>&nbsp;
<A HREF="luk.htm">Next</A>&nbsp;
</CENTER>
<HR>
</p> <h3 align="center" align="center">Breton Bible: Mark</h3> 
<p><A NAME="an_1:1">1:1</A>&nbsp;Penn-kenta&#241; Aviel Jezuz-Krist, Mab Doue.</p> 
<p><A NAME="an_1:2">1:2</A>&nbsp;Hervez ar pezh a oa bet skrivet er brofeded: Setu e kasan va c'hannad dirak da zremm, da gempenn an hent dirazout;</p> 
<p><A NAME="an_1:3">1:3</A>&nbsp;mouezh an hini a gri el lec'h distro a lavar: Kempennit hent an Aotrou, plaenit e wenodenno&#249;.</p> 
<p><A NAME="an_1:4">1:4</A>&nbsp;Yann a zeuas o badezi&#241; el lec'h distro, hag o prezeg badeziant ar geuzidigezh evit pardon ar pec'hedo&#249;.</p> 
<p><A NAME="an_1:5">1:5</A>&nbsp;An holl Judea hag holl dud Jeruzalem a yae d'e gavout, hag e oant badezet ganta&#241; er st&#234;r Jordan, oc'h anzav o fec'hedo&#249;.</p> 
<p><A NAME="an_1:6">1:6</A>&nbsp;Yann a zouge ur sae a vlev ka&#241;val hag ur gouriz l&#234;r en-dro d'e groazell; e voued a oa kilheien-raden ha mel gouez.</p> 
<p><A NAME="an_1:7">1:7</A>&nbsp;Hag e prezege, o lavarout: Dont a ra unan war va lerc'h, hag a zo galloudusoc'h egedon, ha n'on ket dellezek, en ur blega&#241;, da zieren korreenn e voto&#249;.</p> 
<p><A NAME="an_1:8">1:8</A>&nbsp;Evidon-me, ho padezet em eus en dour, met e&#241; ho padezo er Spered-Santel.</p> 
<p><A NAME="an_1:9">1:9</A>&nbsp;Erruout a reas, en amzer-se, ma teuas Jezuz eus Nazared e Galilea, hag e voe badezet gant Yann er Jordan.</p> 
<p><A NAME="an_1:10">1:10</A>&nbsp;Kerkent, evel ma save eus an dour, e welas an ne&#241;vo&#249; digor hag ar Spered-Santel, evel ur goulm, o tiskenn warna&#241;.</p> 
<p><A NAME="an_1:11">1:11</A>&nbsp;Ur vouezh a zeuas eus an ne&#241;vo&#249;, o lavarout: Te eo va Mab karet-mat, ennout em eus lakaet va holl levenez.</p> 
<p><A NAME="an_1:12">1:12</A>&nbsp;Ha raktal ar Spered a gasas Jezuz el lec'h distro.</p> 
<p><A NAME="an_1:13">1:13</A>&nbsp;Hag e voe el lec'h distro daou-ugent devezh, o veza&#241; temptet gant Satan; eno e oa gant al loened gouez, hag an aeled a servije anezha&#241;.</p> 
<p><A NAME="an_1:14">1:14</A>&nbsp;Met goude ma voe bet lakaet Yann er prizon, Jezuz a yeas e Galilea, o prezeg Aviel rouantelezh Doue,</p> 
<p><A NAME="an_1:15">1:15</A>&nbsp;hag o lavarout: An amzer a zo peurc'hraet, ha rouantelezh Doue a zo tost. Ho pet keuz ha kredit en Aviel.</p> 
<p><A NAME="an_1:16">1:16</A>&nbsp;Hag, evel ma valee a-hed mor Galilea, e welas Simon hag Andrev e vreur, o teurel o roued er mor, rak pesketaerien e oant.</p> 
<p><A NAME="an_1:17">1:17</A>&nbsp;Neuze Jezuz a lavaras dezho: Heuilhit ac'hanon, ha me ho raio pesketaerien dud.</p> 
<p><A NAME="an_1:18">1:18</A>&nbsp;Kerkent, o lezel o rouedo&#249;, e heuilhjont anezha&#241;.</p> 
<p><A NAME="an_1:19">1:19</A>&nbsp;Hag ac'hano, o vont un tamm a-raokoc'h, e welas en ur vag Jakez mab Zebedea, ha Yann e vreur, o ficha&#241; o rouedo&#249;.</p> 
<p><A NAME="an_1:20">1:20</A>&nbsp;Raktal e c'halvas anezho; hag int, o lezel Zebedea o zad er vag gant an devezhourien, a heulias anezha&#241;.</p> 
<p><A NAME="an_1:21">1:21</A>&nbsp;Goude-se ez ejont e Kafarnaoum; Jezuz, o veza&#241; da genta&#241; aet er sinagogenn deiz ar Sabad, a gelenne enni.</p> 
<p><A NAME="an_1:22">1:22</A>&nbsp;Hag e oant souezhet eus e gelenn; rak o deski&#241; a rae evel o kaout galloud, ha neket evel ar skribed.</p> 
<p><A NAME="an_1:23">1:23</A>&nbsp;Neuze, en em gavas er sinagogenn un den dalc'het gant ur spered hudur hag a grias, o lavarout:</p> 
<p><A NAME="an_1:24">1:24</A>&nbsp;Ah! Petra a zo etre te ha ni, Jezuz a Nazared? Deuet out evit hor c'holl? Me a oar piv out: Sant Doue.</p> 
<p><A NAME="an_1:25">1:25</A>&nbsp;Jezuz a c'hourdrouzas anezha&#241; o lavarout: Tav, ha kae eus an den-se.</p> 
<p><A NAME="an_1:26">1:26</A>&nbsp;Neuze ar spered hudur en hejas start hag o leuskel ur griadenn vras, a yeas kuit outa&#241;.</p> 
<p><A NAME="an_1:27">1:27</A>&nbsp;Souezhet bras e voent holl, en hevelep doare ma en em c'houlennent etrezo: Petra eo kement-ma&#241;? Petra eo ar gredenn nevez-ma&#241;? Rak gant galloud e c'hourc'hemenn, memes d'ar speredo&#249; hudur, hag e sentont outa&#241;.</p> 
<p><A NAME="an_1:28">1:28</A>&nbsp;Hag ar vrud anezha&#241; en em skuilhas kerkent en holl vro en-dro da C'halilea.</p> 
<p><A NAME="an_1:29">1:29</A>&nbsp;Kerkent goude, o veza&#241; aet er-maez eus ar sinagogenn, e teujont gant Jakez ha Yann e ti Simon hag Andrev.</p> 
<p><A NAME="an_1:30">1:30</A>&nbsp;Mamm-gaer Simon a oa en he gwele, kla&#241;v gant an derzhienn, ha raktal e komzjont outa&#241; diwar he fenn.</p> 
<p><A NAME="an_1:31">1:31</A>&nbsp;Neuze, o tostaat, en ur gemer he dorn e reas dezhi sevel; raktal an derzhienn a yeas kuit diouti, hag e servijas anezho.</p> 
<p><A NAME="an_1:32">1:32</A>&nbsp;War an abardaez, pa voe kuzhet an heol, e tegasjont dezha&#241; an holl dud kla&#241;v, hag ar re a oa dalc'het gant diaoulien.</p> 
<p><A NAME="an_1:33">1:33</A>&nbsp;Holl dud k&#234;r a oa dastumet dirak dor an ti.</p> 
<p><A NAME="an_1:34">1:34</A>&nbsp;Hag e yac'haas kalz a dud kla&#241;v eus meur a gle&#241;ved, hag e kasas kuit meur a ziaoul, o tifenn outo lavarout ec'h anavezent anezha&#241;.</p> 
<p><A NAME="an_1:35">1:35</A>&nbsp;Ar beure, evel ma rae c'hoazh gwall de&#241;val, o veza&#241; savet, ez eas er-maez, hag o vont en ul lec'h a-du, e pedas eno.</p> 
<p><A NAME="an_1:36">1:36</A>&nbsp;Simon, hag ar re a oa ganta&#241; a yeas d'e glask.</p> 
<p><A NAME="an_1:37">1:37</A>&nbsp;O veza&#241; e gavet, e lavarjont dezha&#241;: An holl a glask ac'hanout.</p> 
<p><A NAME="an_1:38">1:38</A>&nbsp;E&#241; a lavaras dezho: Deomp d'an nesa&#241; bourc'hio&#249;, evit ma prezegin ivez eno; rak evit-se eo on deuet.</p> 
<p><A NAME="an_1:39">1:39</A>&nbsp;Hag e prezege en o sinagogenno&#249;, dre an holl C'halilea, hag e kase kuit an diaoulien.</p> 
<p><A NAME="an_1:40">1:40</A>&nbsp;Un den lovr a zeuas d'e gavout, en em daolas war e zaoulin, en pedas hag a lavaras dezha&#241;: Mar fell dit, e c'hellez va glanaat.</p> 
<p><A NAME="an_1:41">1:41</A>&nbsp;Jezuz, o kaout truez outa&#241;, a astennas e zorn, en stokas, hag a lavaras dezha&#241;: Fellout a ra din, bez glanaet.</p> 
<p><A NAME="an_1:42">1:42</A>&nbsp;Hag adalek m'en devoa lavaret-se, al lorgnez a guitaas raktal an den-ma&#241;, hag e voe glanaet.</p> 
<p><A NAME="an_1:43">1:43</A>&nbsp;Jezuz a gasas anezha&#241; kuit raktal, gant gourc'hemenno&#249; start,</p> 
<p><A NAME="an_1:44">1:44</A>&nbsp;o lavarout dezha&#241;: Diwall da lavarout netra da zen; met kae hag en em ziskouez d'ar beleg, ha kinnig evit da c'hlanidigezh ar pezh en deus Moizez gourc'hemennet, evit ma servijo-se da desteni dezho.</p> 
<p><A NAME="an_1:45">1:45</A>&nbsp;Met an den-ma&#241;, o veza&#241; aet kuit, en em lakaas da ziskl&#234;ria&#241; uhel an dra ha da skuilha&#241; ar vrud aze, en hevelep doare na c'helle mui Jezuz mont e k&#234;r dirak an holl; met en em zerc'hel a rae er-maez el lec'hio&#249; distro, hag a bep tu e teued d'e gavout.</p> 
<p><A NAME="an_2:1">2:1</A>&nbsp;Un devezh bennak goude, Jezuz a zistroas da Gafarnaoum, hag e voe klevet e oa en ti.</p> 
<p><A NAME="an_2:2">2:2</A>&nbsp;Ha kerkent kement a dud en em zastumas eno, en hevelep doare ma ne oa ket a lec'h a-walc'h dirak an nor evit o derc'hel; e&#241; a brezege dezho ger Doue.</p> 
<p><A NAME="an_2:3">2:3</A>&nbsp;Neuze e teuas d'e gavout tud o tegas dezha&#241; un den seizet, douget gant pevar den.</p> 
<p><A NAME="an_2:4">2:4</A>&nbsp;Met evel na c'hellent ket tostaat ouzh an nor abalamour d'an dud niverus, e tistojont an ti ma oa enna&#241;; hag o veza&#241; e doullet, e tiskennjont ar gwele war ma oa gourvezet an den seizet warna&#241;.</p> 
<p><A NAME="an_2:5">2:5</A>&nbsp;Neuze Jezuz, o welout o feiz, a lavaras d'an den seizet: Va mab, da bec'hedo&#249; a zo pardonet dit.</p> 
<p><A NAME="an_2:6">2:6</A>&nbsp;Ur re eus ar skribed a oa azezet eno, a so&#241;je en o c'halono&#249;:</p> 
<p><A NAME="an_2:7">2:7</A>&nbsp;Perak e lavar hema&#241; gwallgomzo&#249;? Piv a c'hell pardoni&#241; ar pec'hedo&#249; nemet Doue hepken?</p> 
<p><A NAME="an_2:8">2:8</A>&nbsp;Jezuz, o veza&#241; anavezet raktal dre e spered e lavarent evel-se enno o-unan, a lavaras dezho: Perak hoc'h eus ar so&#241;jo&#249;-se en ho kalono&#249;?</p> 
<p><A NAME="an_2:9">2:9</A>&nbsp;Petra eo an aesoc'h, lavarout d'an den seizet- ma&#241;: Da bec'hedo&#249; a zo pardonet dit, pe lavarout: Sav, kemer da wele, ha bale?</p> 
<p><A NAME="an_2:10">2:10</A>&nbsp;Met evit ma ouiot penaos Mab an den en deus war an douar ar galloud da bardoni&#241; ar pec'hedo&#249;, -e lavaras d'an den seizet-:</p> 
<p><A NAME="an_2:11">2:11</A>&nbsp;Me a lavar dit, sav, kemer da wele, ha kae da'z ti.</p> 
<p><A NAME="an_2:12">2:12</A>&nbsp;Ha kerkent e savas, hag o veza&#241; kemeret e wele, ez eas er-maez, dirak an holl, en hevelep doare ma oant holl souezhet, ha ma roent gloar da Zoue, o lavarout: Biskoazh n'hon eus gwelet kemend-all.</p> 
<p><A NAME="an_2:13">2:13</A>&nbsp;Neuze Jezuz a zistroas war-zu ar mor; an holl bobl a zeue d'e gavout, hag e&#241; o c'helenne.</p> 
<p><A NAME="an_2:14">2:14</A>&nbsp;En ur dremen, e welas Levi, mab Alfe, azezet e ti ar gwirio&#249;, hag e lavaras dezha&#241;: Deus war va lerc'h. E&#241;, o veza&#241; savet, en heulias.</p> 
<p><A NAME="an_2:15">2:15</A>&nbsp;Jezuz o veza&#241; ouzh taol e ti an den-ma&#241;, kalz a bublikaned hag a dud a vuhez fall en em lakaas ivez ouzh taol ganta&#241; ha gant e ziskibien; rak kalz anezho o devoa heuliet anezha&#241;.</p> 
<p><A NAME="an_2:16">2:16</A>&nbsp;Ar skribed hag ar farizianed, o welout penaos e tebre gant ar bublikaned ha gant an dud a vuhez fall, a lavaras d'e ziskibien: Perak e tebr hag ec'h ev-e&#241; gant ar bublikaned ha gant an dud a vuhez fall?</p> 
<p><A NAME="an_2:17">2:17</A>&nbsp;Jezuz o veza&#241; klevet-se a lavaras dezho: N'eo ket ar re a zo yac'h o deus ezhomm a vedisin, met ar re a zo kla&#241;v; n'on ket deuet evit gervel ar re reizh [d'ar geuzidigezh], met ar bec'herien.</p> 
<p><A NAME="an_2:18">2:18</A>&nbsp;Diskibien Yann ha re ar farizianed a yune alies, hag e teujont hag e lavarjont dezha&#241;: A-belec'h e teu, ma yun diskibien Yann ha re ar farizianed, ha da ziskibien-te ne yunont ket?</p> 
<p><A NAME="an_2:19">2:19</A>&nbsp;Jezuz a lavaras dezho: Mignoned ar pried, ha gallout a reont yuna&#241; e-pad ma'z ema&#241; ar pried ganto? E-pad an holl amzer ma ema&#241; ar pried ganto, ne c'hellont ket yuna&#241;.</p> 
<p><A NAME="an_2:20">2:20</A>&nbsp;Met deizio&#249; a zeuio ma vo lamet ar pried diganto, ha neuze e yunint, en deizio&#249;-se.</p> 
<p><A NAME="an_2:21">2:21</A>&nbsp;Den ne wri un tamm mezher nevez ouzh un dilhad kozh, pe an tamm nevez a ziframmfe an hini kozh, hag ar rog a vefe brasoc'h.</p> 
<p><A NAME="an_2:22">2:22</A>&nbsp;Den kennebeut ne lak gwin nevez e seier-l&#234;r kozh; rak ar gwin [nevez] a dorrfe ar seier, ar gwin en em skuilhfe, hag ar seier-l&#234;r a vefe kollet; met ar gwin nevez a zle beza&#241; lakaet e seier nevez.</p> 
<p><A NAME="an_2:23">2:23</A>&nbsp;C'hoarvezout a reas, evel ma tremene Jezuz dre barkeier ed un deiz sabad, penaos e ziskibien, en ur vale, en em lakaas da ziframma&#241; ta&#241;vouezenno&#249;.</p> 
<p><A NAME="an_2:24">2:24</A>&nbsp;Ar farizianed a lavaras dezha&#241;: Sell, perak e reont ar pezh n'eo ket aotreet ober deizio&#249; ar sabad?</p> 
<p><A NAME="an_2:25">2:25</A>&nbsp;E&#241; a lavaras dezho: N'hoc'h eus ket biskoazh lennet ar pezh a reas David, p'en devoa ezhomm, ha p'en devoa naon, e&#241; hag ar re a oa ganta&#241;?</p> 
<p><A NAME="an_2:26">2:26</A>&nbsp;Penaos ez eas e ti Doue, e amzer Abiazar, beleg-meur, hag e tebras barao&#249; a ginnig, evit ne oa nemet ar veleien a dlee o debri&#241;, hag e roas lod ivez d'ar re a oa ganta&#241;?</p> 
<p><A NAME="an_2:27">2:27</A>&nbsp;Neuze e lavaras dezho: Ar sabad a zo bet graet evit an den, neket an den evit ar sabad.</p> 
<p><A NAME="an_2:28">2:28</A>&nbsp;Dre-se Mab an den a zo mestr memes war ar sabad.</p> 
<p><A NAME="an_3:1">3:1</A>&nbsp;Jezuz a yeas ur wech all er sinagogenn, hag e oa eno un den en devoa un dorn disec'het.</p> 
<p><A NAME="an_3:2">3:2</A>&nbsp;Hag ec'h eveshaent outa&#241; da welout hag e&#241; a yac'hafe anezha&#241;, deiz ar sabad, evit e damall.</p> 
<p><A NAME="an_3:3">3:3</A>&nbsp;Neuze e lavaras d'an den en devoa an dorn disec'het: En em zalc'h aze er c'hreiz.</p> 
<p><A NAME="an_3:4">3:4</A>&nbsp;Hag e lavaras dezho: Hag aotreet eo ober vad pe droug, e deizio&#249; ar sabad, savetei&#241; un den pe e lezel da goll? Hag int a davas.</p> 
<p><A NAME="an_3:5">3:5</A>&nbsp;Neuze, o sellout outo gant fae, hag o veza&#241; glac'haret eus kaleter o c'halon, e lavaras d'an den-se: Astenn da zorn. Hag ec'h astennas anezha&#241;, hag e teuas yac'h [evel egile].</p> 
<p><A NAME="an_3:6">3:6</A>&nbsp;Ar farizianed, o veza&#241; aet er-maez, a zalc'has raktal kuzul gant an herodianed a-enep dezha&#241;, evit e lakaat da vervel.</p> 
<p><A NAME="an_3:7">3:7</A>&nbsp;Neuze Jezuz en em dennas gant e ziskibien war-zu ar mor, hag ul lod bras a dud a heulie anezha&#241; eus Galilea, eus Judea,</p> 
<p><A NAME="an_3:8">3:8</A>&nbsp;eus Jeruzalem, eus Idumea, hag eus an tu all d'ar Jordan. Hag ar re a oa diwar-dro Tir ha Sidon, o veza&#241; klevet komz eus an trao&#249; bras a reas, a zeuas e niver bras war-zu enna&#241;.</p> 
<p><A NAME="an_3:9">3:9</A>&nbsp;E&#241; a lavaras d'e ziskibien derc'hel prest ur vag dezha&#241;, abalamour d'ar bobl vras-se, gant aon na vije re wasket ganto.</p> 
<p><A NAME="an_3:10">3:10</A>&nbsp;Rak kalz anezho en devoa yac'haet, en hevelep doare ma en em daole warna&#241;, evit steki&#241; outa&#241;, kement en devoa ur c'hle&#241;ved.</p> 
<p><A NAME="an_3:11">3:11</A>&nbsp;Ha pa wele an speredo&#249; hudur anezha&#241;, e taoulinent diraza&#241; hag e krient: Te eo Mab Doue!</p> 
<p><A NAME="an_3:12">3:12</A>&nbsp;Met e&#241; a c'hourc'hemenne start dezho na ziskl&#234;rjent ket anezha&#241;.</p> 
<p><A NAME="an_3:13">3:13</A>&nbsp;Pignat a reas neuze war ur menez, hag e c'halvas ar re a felle dezha&#241;, hag e teujont d'e gavout.</p> 
<p><A NAME="an_3:14">3:14</A>&nbsp;Hag e lakaas daouzek anezho, da veza&#241; ganta&#241;, evit o c'has da brezeg,</p> 
<p><A NAME="an_3:15">3:15</A>&nbsp;hag evit kaout ar galloud [da yac'haat ar re gla&#241;v ha] da gas kuit an diaoulien.</p> 
<p><A NAME="an_3:16">3:16</A>&nbsp;Bez' e oant: Simon, ma roas an anv a B&#234;r dezha&#241;;</p> 
<p><A NAME="an_3:17">3:17</A>&nbsp;Jakez mab Zebedea, ha Yann breur Jakez, ma roas an anv a Voanergez dezho, da lavarout eo, mibien ar c'hurun;</p> 
<p><A NAME="an_3:18">3:18</A>&nbsp;Andrev, Filip, Bartolome, Mazhev, Tomaz, Jakez mab Alfe, Tadde, Simon ar C'hananeat,</p> 
<p><A NAME="an_3:19">3:19</A>&nbsp;ha Judaz Iskariod, a oa an hini en gwerzhas. Neuze e tistrojont d'an ti;</p> 
<p><A NAME="an_3:20">3:20</A>&nbsp;ar bobl en em zastumas a-nevez eno, en hevelep doare ma ne c'hellent ket memes kemer o fred.</p> 
<p><A NAME="an_3:21">3:21</A>&nbsp;E gerent, o veza&#241; klevet kement-se, a yeas evit e gemer, rak lavarout a raent: Diskiantet eo.</p> 
<p><A NAME="an_3:22">3:22</A>&nbsp;Hag ar skribed, a oa diskennet eus Jeruzalem, a lavare: Trec'het eo gant Beelzebul; kas a ra kuit an diaoulien dre bri&#241;s an diaoulien.</p> 
<p><A NAME="an_3:23">3:23</A>&nbsp;Met Jezuz, o veza&#241; o galvet, a lavaras dezho dre barabolenno&#249;: Penaos e c'hell Satan kas Satan kuit?</p> 
<p><A NAME="an_3:24">3:24</A>&nbsp;Mar bez ur rouantelezh a-enep dezhi hec'h-unan, ne c'hell ket ar rouantelezh-se padout;</p> 
<p><A NAME="an_3:25">3:25</A>&nbsp;ha mar bez un ti a-enep dezha&#241; e-unan, ne c'hell ket an ti-se padout;</p> 
<p><A NAME="an_3:26">3:26</A>&nbsp;evel-se, mar sav Satan a-enep dezha&#241; e-unan ha mar deo dizunvan, ne c'hell ket padout, met e ziwezh eo.</p> 
<p><A NAME="an_3:27">3:27</A>&nbsp;Den ne c'hell mont e ti un den kre&#241;v ha preizha&#241; e vado&#249;, nemet en defe da genta&#241; ereet an den kre&#241;v-se; neuze e preizho e di.</p> 
<p><A NAME="an_3:28">3:28</A>&nbsp;Me a lavar deoc'h e gwirionez, penaos pep pec'hed a vo pardonet da vugale an dud, kenkoulz hag ar gwallgomzo&#249; m'o devo touet drezo;</p> 
<p><A NAME="an_3:29">3:29</A>&nbsp;met piv bennak en devo gwallgomzet a-enep ar Spered-Santel, n'en devo biken a bardon; met dalc'het e vo dindan ar varn peurbadus.</p> 
<p><A NAME="an_3:30">3:30</A>&nbsp;Jezuz a gomze evel-se, abalamour ma lavarent: Dalc'het eo gant ur spered hudur.</p> 
<p><A NAME="an_3:31">3:31</A>&nbsp;E vreudeur hag e vamm a erruas eta, hag oc'h en em zerc'hel er-maez, e kasjont d'e c'hervel;</p> 
<p><A NAME="an_3:32">3:32</A>&nbsp;ar bobl a oa azezet en-dro dezha&#241;, hag e voe lavaret dezha&#241;: Setu, da vamm ha da vreudeur a zo er-maez aze o c'houlenn ac'hanout.</p> 
<p><A NAME="an_3:33">3:33</A>&nbsp;Met e&#241; a respontas: Piv eo va mamm, piv eo va breudeur?</p> 
<p><A NAME="an_3:34">3:34</A>&nbsp;Hag o teurel e zaoulagad war ar re a oa en-dro dezha&#241;, e lavaras: Setu va mamm ha va breudeur.</p> 
<p><A NAME="an_3:35">3:35</A>&nbsp;Rak piv bennak a ra bolontez Doue, hennezh eo va breur ha va c'hoar ha va mamm.</p> 
<p><A NAME="an_4:1">4:1</A>&nbsp;Jezuz en em lakaas c'hoazh da gelenn, e-tal ar mor, hag ur bobl vras o veza&#241; en em zastumet en e gichen, e pignas en ur vag hag ec'h azezas enni, hag an holl bobl a oa war an douar e-tal ar mor.</p> 
<p><A NAME="an_4:2">4:2</A>&nbsp;Deski&#241; a rae dezho kalz a drao&#249;, dre barabolenno&#249;, hag e lavare dezho en e gelennadurezh:</p> 
<p><A NAME="an_4:3">4:3</A>&nbsp;Selaouit. Setu, un hader a yeas er-maez da hada&#241;;</p> 
<p><A NAME="an_4:4">4:4</A>&nbsp;hag evel ma hade, ul lodenn eus an had a gouezhas a-hed an hent, hag al laboused a zeuas hag he debras holl.</p> 
<p><A NAME="an_4:5">4:5</A>&nbsp;Ul lodenn all a gouezhas war ul lec'h meinek, e-lec'h ma oa nebeut a zouar; ha kerkent e savas, abalamour ne oa ket aet don en douar;</p> 
<p><A NAME="an_4:6">4:6</A>&nbsp;met pa zeuas an heol, e voe devet, ha dre ma ne oa ket a wrizienn, e sec'has.</p> 
<p><A NAME="an_4:7">4:7</A>&nbsp;Ul lodenn all a gouezhas e-touez ar spern; hag ar spern a greskas hag he mougas, ha ne roas ket a frouezh.</p> 
<p><A NAME="an_4:8">4:8</A>&nbsp;Ul lodenn all a gouezhas en douar mat hag e roas frouezh, o sevel hag o kreski&#241;, en hevelep doare ma roas ur c'hreunenn tregont, unan all tri-ugent, hag unan all kant.</p> 
<p><A NAME="an_4:9">4:9</A>&nbsp;Hag e lavaras dezho: ra selaouo, an neb en deus divskouarn da glevout.</p> 
<p><A NAME="an_4:10">4:10</A>&nbsp;Met, pa voe e-unan, ar re a oa en-dro dezha&#241;, gant an daouzek, a c'houlennas diganta&#241; diwar-benn ar barabolenn-se.</p> 
<p><A NAME="an_4:11">4:11</A>&nbsp;E&#241; a lavaras dezho: Roet eo deoc'h-hu [da anavezout] trao&#249; kuzhet rouantelezh Doue; met evit ar re a-ziavaez, pep tra a zo lavaret dre barabolenno&#249;,</p> 
<p><A NAME="an_4:12">4:12</A>&nbsp;evit o welout, e welont ha n'anavezont ket, hag o klevout, e klevont ha ne gomprenont ket, en aon na zistrofent, ha na vefe pardonet dezho o fec'hedo&#249;.</p> 
<p><A NAME="an_4:13">4:13</A>&nbsp;Hag e lavaras dezho: Ha ne gomprenit ket ar barabolenn-se? Ha penaos e komprenot ar re all?</p> 
<p><A NAME="an_4:14">4:14</A>&nbsp;An hader a had ger Doue.</p> 
<p><A NAME="an_4:15">4:15</A>&nbsp;Ar re a zo a-hed an hent, eo ar re ma'z eo hadet ar ger enna&#241;, met raktal m'o deus e glevet, e teu Satan hag a zilam ar ger a oa bet hadet en o c'halono&#249;;</p> 
<p><A NAME="an_4:16">4:16</A>&nbsp;ar re a zegemer an had el lec'hio&#249; meinek, eo ar re a glev ar ger, hag e zegemer da genta&#241; gant joa;</p> 
<p><A NAME="an_4:17">4:17</A>&nbsp;met n'o deus ket a wrizienn enno oc'h-unan, ha ne badont nemet ur pennad; dre-se, pa zeu ar glac'har pe an heskinerezh abalamour d'ar ger, e kavont kerkent skouer fall.</p> 
<p><A NAME="an_4:18">4:18</A>&nbsp;Hag ar re a zegemer an had e-touez an drein, eo ar re a selaou ar ger;</p> 
<p><A NAME="an_4:19">4:19</A>&nbsp;met prederio&#249; ar bed-ma&#241;, ha tromplerezh ar pinvidigezhio&#249; hag an holl c'hoanto&#249; evit an trao&#249; all o tont, a voug ar ger, hag e laka difrouezh.</p> 
<p><A NAME="an_4:20">4:20</A>&nbsp;Met ar re o deus degemeret an had en un douar mat, eo ar re a selaou ar ger, en degemer, hag a zoug frouezh, ur c'hreunenn tregont, unan all tri-ugent, hag unan all kant.</p> 
<p><A NAME="an_4:21">4:21</A>&nbsp;Lavarout a reas dezho c'hoazh: Degas a reer ur c'houlaouenn evit he lakaat dindan ar boezell, pe dindan ar gwele? N'eo ket evit he lakaat war ur c'hantolor?</p> 
<p><A NAME="an_4:22">4:22</A>&nbsp;Rak n'eus netra kuzhet na zle beza&#241; diskl&#234;riet, ha n'eus netra goloet na vo gwelet gant an holl.</p> 
<p><A NAME="an_4:23">4:23</A>&nbsp;Mar en deus unan bennak divskouarn da glevout, ra selaouo.</p> 
<p><A NAME="an_4:24">4:24</A>&nbsp;Lavarout a reas dezho c'hoazh: Lakait evezh ouzh ar pezh a glevit. Muzuliet e vo deoc'h gant ar memes muzul ho po muzuliet d'ar re all, ha c'hoazh e vo roet ouzhpenn deoc'h-hu [c'hwi a selaou].</p> 
<p><A NAME="an_4:25">4:25</A>&nbsp;Rak roet e vo d'an neb en deus; met an hini n'en deus ket, e vo lamet diganta&#241; memes ar pezh en deus.</p> 
<p><A NAME="an_4:26">4:26</A>&nbsp;Lavarout a reas c'hoazh: Bez' ema&#241; diwar-benn rouantelezh Doue evel ma taolfe un den had en douar;</p> 
<p><A NAME="an_4:27">4:27</A>&nbsp;pe e kousk, pe e sav, noz pe deiz, an had a ziwan hag a gresk hep ma oar penaos.</p> 
<p><A NAME="an_4:28">4:28</A>&nbsp;Rak an douar a ro anezha&#241; e-unan, da genta&#241; ar geot, goude an da&#241;vouezenn, hag ar c'hreunenn en da&#241;vouezenn.</p> 
<p><A NAME="an_4:29">4:29</A>&nbsp;Ha pa vez darev ar frouezh, e lakaer raktal ar falz enna&#241;, dre ma'z eo prest an eost.</p> 
<p><A NAME="an_4:30">4:30</A>&nbsp;Lavarout a reas c'hoazh: Ouzh petra e ha&#241;valin rouantelezh Doue? Pe dre beseurt parabolenn he diskouezimp?</p> 
<p><A NAME="an_4:31">4:31</A>&nbsp;He&#241;vel eo ouzh ur c'hreunenn sezo; pa he hader, ez eo ar bihana&#241; eus holl hado&#249; an douar;</p> 
<p><A NAME="an_4:32">4:32</A>&nbsp;met goude ma vez hadet, e sav hag e teu brasoc'h eget al louzo&#249; all, hag e taol branko&#249;, en hevelep doare ma c'hell laboused an ne&#241;v chom dindan he skeud.</p> 
<p><A NAME="an_4:33">4:33</A>&nbsp;Diskl&#234;ria&#241; a reas dezho ger Doue dre galz a barabolenno&#249; en doare-ma&#241;, hervez ma c'hellent e glevout.</p> 
<p><A NAME="an_4:34">4:34</A>&nbsp;Ha ne gomze ket outo hep parabolenn; met a-du, e tisplege pep tra d'e ziskibien.</p> 
<p><A NAME="an_4:35">4:35</A>&nbsp;En deiz-se, pa voe deuet an noz, e lavaras dezho: Tremenomp en tu all d'an dour.</p> 
<p><A NAME="an_4:36">4:36</A>&nbsp;Ha goude beza&#241; kaset kuit ar bobl, e tegasjont Jezuz er vag, evel ma oa enni; hag e oa ivez bago&#249; bihan all ouzh e ambroug.</p> 
<p><A NAME="an_4:37">4:37</A>&nbsp;Neuze e savas un taol-avel bras, hag ar c'hoummo&#249;-mor a yeas er vag, en hevelep doare ma leunie.</p> 
<p><A NAME="an_4:38">4:38</A>&nbsp;E&#241; a oa e diadre&#241;v ar vag, kousket war ur blueg; hag e tihunjont anezha&#241; o lavarout: Mestr, ha ne rez van ebet eus ma en em gollomp?</p> 
<p><A NAME="an_4:39">4:39</A>&nbsp;E&#241;, o veza&#241; dihunet, a c'hourc'hemennas an avelio&#249;, hag a lavaras d'ar mor: Tav, bez sioul. An avel a davas, hag e voe ur sioulder bras.</p> 
<p><A NAME="an_4:40">4:40</A>&nbsp;Neuze e lavaras dezho: Perak hoc'h eus aon? Penaos n'hoc'h eus ket a feiz?</p> 
<p><A NAME="an_4:41">4:41</A>&nbsp;Hag o devoe un aon bras, hag e lavarent an eil d'egile: Met piv eo hema&#241;, ma sent memes an avel hag ar mor outa&#241;?</p> 
<p><A NAME="an_5:1">5:1</A>&nbsp;Erruout a rejont en tu all d'ar mor, e bro ar C'hadareniz.</p> 
<p><A NAME="an_5:2">5:2</A>&nbsp;Ha raktal, evel ma tiskennas Jezuz eus ar vag, un den dalc'het gant ur spered hudur a zeuas eus ar bezio&#249; d'e gavout.</p> 
<p><A NAME="an_5:3">5:3</A>&nbsp;Chom a rae er bezio&#249;, ha den ne c'helle e zerc'hel ereet, na zoken gant chadenno&#249;;</p> 
<p><A NAME="an_5:4">5:4</A>&nbsp;rak alies, o kaout an hern ouzh e dreid, hag o veza&#241; bet ereet gant chadenno&#249;, en devoa torret ar chadenno&#249; ha friket an hern; ha den ne c'helle e zo&#241;vaat.</p> 
<p><A NAME="an_5:5">5:5</A>&nbsp;Chom a rae dalc'hmat, noz ha deiz, war ar menezio&#249; hag er bezio&#249;, o krial hag oc'h en em vlo&#241;sa&#241; gant mein.</p> 
<p><A NAME="an_5:6">5:6</A>&nbsp;P'en devoe gwelet Jezuz a-bell, e teredas, e taoulinas diraza&#241;,</p> 
<p><A NAME="an_5:7">5:7</A>&nbsp;hag e lavaras, o krial a vouezh uhel: Petra a zo etre te ha me, Jezuz, Mab an Doue uhel-meurbet? Da bedi&#241; a ran dre anv Doue, na boagn ket ac'hanon.</p> 
<p><A NAME="an_5:8">5:8</A>&nbsp;Rak Jezuz a lavare dezha&#241;: Spered hudur, kae eus an den-se.</p> 
<p><A NAME="an_5:9">5:9</A>&nbsp;Ha Jezuz a c'houlennas diganta&#241;: Pe anv ac'h eus? E&#241; a respontas: Va anv a zo Lejion; rak kalz omp.</p> 
<p><A NAME="an_5:10">5:10</A>&nbsp;Hag e pede start anezha&#241; na gasje ket anezho er-maez eus ar vro-se.</p> 
<p><A NAME="an_5:11">5:11</A>&nbsp;Bez' e oa eno, war ar menezio&#249;, ur vandenn vras a voc'h o peuri&#241;.</p> 
<p><A NAME="an_5:12">5:12</A>&nbsp;Hag an holl diaoulien en pede, o lavarout: Kas ac'hanomp er moc'h-se, evit ma'z aimp enno.</p> 
<p><A NAME="an_5:13">5:13</A>&nbsp;Raktal Jezuz o lezas da vont. Neuze ar speredo&#249; hudur-ma&#241;, o veza&#241; aet er-maez, a yeas er moc'h, hag ar vandenn voc'h en em daolas eus al lec'h uhel-se er mor, hag e oant beuzet er mor; bez' e oa anezho war-dro daou vil.</p> 
<p><A NAME="an_5:14">5:14</A>&nbsp;Ar re a vesae ar moc'h a dec'has kuit da lavarout kement-se e k&#234;r ha war ar maez. An dud a zeuas da welout ar pezh a oa erruet;</p> 
<p><A NAME="an_5:15">5:15</A>&nbsp;dont a rejont da gavout Jezuz, hag e weljont an hini a oa bet dalc'het gant an diaoul, an hini a oa bet dalc'het gant al lejion, azezet, gwisket hag en e skiant vat; hag o devoe aon.</p> 
<p><A NAME="an_5:16">5:16</A>&nbsp;Ar re o devoa gwelet-se a lavaras dezho ar pezh a oa c'hoarvezet gant an hini a oa dalc'het gant an diaoul, ha gant ar moc'h.</p> 
<p><A NAME="an_5:17">5:17</A>&nbsp;Neuze en em lakajont d'e bedi&#241; da bellaat diouzh o bro.</p> 
<p><A NAME="an_5:18">5:18</A>&nbsp;Pa oa aet er vag, an hini a oa bet dalc'het gant an diaoul en pedas d'e lezel da vont ganta&#241;.</p> 
<p><A NAME="an_5:19">5:19</A>&nbsp;Met Jezuz n'en lezas ket, hag a lavaras dezha&#241;: Kae da'z ti, etrezek da dud, ha lavar dezho an trao&#249; bras en deus an Aotrou graet dit, ha penaos en deus bet truez ouzhit.</p> 
<p><A NAME="an_5:20">5:20</A>&nbsp;E&#241; a yeas kuit, hag en em lakaas da embann e Dekapoliz an trao&#249; bras en devoa Jezuz graet dezha&#241;, hag e oant holl souezhet bras.</p> 
<p><A NAME="an_5:21">5:21</A>&nbsp;Jezuz o veza&#241;, dre ar vag, tremenet en tu all, ul lod bras a bobl en em zastumas en-dro dezha&#241;; tost d'ar mor e oa.</p> 
<p><A NAME="an_5:22">5:22</A>&nbsp;Unan a vestro&#249; ar sinagogenn, anvet Jairuz, a zeuas, hag o veza&#241; e welet, en em daolas d'e dreid,</p> 
<p><A NAME="an_5:23">5:23</A>&nbsp;hag e pedas start anezha&#241;, o lavarout: Va merc'h vihan a zo ar marv ganti; deus da lakaat da zaouarn warni, evit ma vo yac'haet, hag e vevo.</p> 
<p><A NAME="an_5:24">5:24</A>&nbsp;Ha Jezuz a yeas ganta&#241;; ur bobl vras a yeas war e lerc'h, hag a waske anezha&#241;.</p> 
<p><A NAME="an_5:25">5:25</A>&nbsp;Bez' e oa ur wreg kla&#241;v, daouzek vloaz a oa, gant an diwada&#241;;</p> 
<p><A NAME="an_5:26">5:26</A>&nbsp;gouza&#241;vet he devoa kalz a boan etre daouarn ar vedisined, ha dispignet he devoa he holl vado&#249; hep beza&#241; bet diboan ebet, met aet e oa kentoc'h war gwashaat;</p> 
<p><A NAME="an_5:27">5:27</A>&nbsp;o veza&#241; klevet komz eus Jezuz, e teuas e-touez ar vandenn dre ziadre&#241;v, hag e stokas ouzh e zilhad.</p> 
<p><A NAME="an_5:28">5:28</A>&nbsp;Rak hi a lavare: Mar gellan hepken steki&#241; ouzh e zilhad, e vin yac'haet.</p> 
<p><A NAME="an_5:29">5:29</A>&nbsp;Raktal he diwada&#241; a baouezas, hag e santas, en he c'horf, e oa yac'haet eus he foan.</p> 
<p><A NAME="an_5:30">5:30</A>&nbsp;Kerkent, Jezuz, oc'h anavezout enna&#241; e-unan ar galloud a oa aet er-maez anezha&#241;, en em droas e-kreiz ar bobl, o lavarout: Piv en deus stoket ouzh va dilhad?</p> 
<p><A NAME="an_5:31">5:31</A>&nbsp;E ziskibien a lavaras dezha&#241;: Te a wel e wask ar bobl ac'hanout hag e lavarez: Piv en deus stoket ouzhin?</p> 
<p><A NAME="an_5:32">5:32</A>&nbsp;Hag e selle en-dro, evit gwelout piv en devoa graet-se.</p> 
<p><A NAME="an_5:33">5:33</A>&nbsp;Neuze ar wreg, spontet hag en ur grena&#241;, o c'houzout ar pezh a oa bet graet enni, a zeuas hag en em daolas d'e dreid, hag e lavaras dezha&#241; an holl wirionez.</p> 
<p><A NAME="an_5:34">5:34</A>&nbsp;Jezuz a lavaras dezhi: Va merc'h, da feiz he deus da yac'haet; kae e peoc'h, ha bez dizereet eus da gle&#241;ved.</p> 
<p><A NAME="an_5:35">5:35</A>&nbsp;Evel ma komze c'hoazh, tud penn ar sinagogenn a zeuas da lavarout dezha&#241;: Da verc'h a zo marv; na ro ket ken muioc'h a boan d'ar Mestr.</p> 
<p><A NAME="an_5:36">5:36</A>&nbsp;Kerkent, evel ma klevas Jezuz kement-se, e lavaras da benn ar sinagogenn: Na'z pez ket aon, kred hepken.</p> 
<p><A NAME="an_5:37">5:37</A>&nbsp;Ha ne lezas den da heulia&#241; anezha&#241;, nemet P&#234;r, Jakez, ha Yann, breur Jakez.</p> 
<p><A NAME="an_5:38">5:38</A>&nbsp;O veza&#241; erruet e ti penn ar sinagogenn, e welas e raed enna&#241; un drouz vras, ha tud a ouele, hag a laoske kriadenno&#249; kre&#241;v.</p> 
<p><A NAME="an_5:39">5:39</A>&nbsp;Hag o veza&#241; aet e-barzh, e lavaras dezho: Perak e rit an drouz-se, ha perak e ouelit? Ar bugel n'eo ket marv, met kousket a ra.</p> 
<p><A NAME="an_5:40">5:40</A>&nbsp;Hag int a rae goap outa&#241;; met e&#241;, o veza&#241; graet dezho holl mont er-maez, a gemeras tad ha mamm ar bugel, hag ar re a oa ganta&#241;, hag ez eas el lec'h ma oa gourvezet.</p> 
<p><A NAME="an_5:41">5:41</A>&nbsp;O kemer he dorn, e lavaras dezhi: Talitha koumi, da lavarout eo: Plac'h yaouank, me a lavar dit, sav.</p> 
<p><A NAME="an_5:42">5:42</A>&nbsp;Kerkent ar plac'h yaouank a savas hag en em lakaas da vale, rak oadet e oa a zaouzek vloaz; hag e oant souezhet meurbet.</p> 
<p><A NAME="an_5:43">5:43</A>&nbsp;Neuze e c'hourc'hemennas start dezho na lavarjent kement-se da zen, hag e lavaras rei&#241; da zebri&#241; d'ar plac'h yaouank.</p> 
<p><A NAME="an_6:1">6:1</A>&nbsp;Jezuz, o veza&#241; aet ac'hano, a zeuas en e vro, hag e ziskibien a heulias anezha&#241;.</p> 
<p><A NAME="an_6:2">6:2</A>&nbsp;Pa zeuas ar sabad, en em lakaas de gelenn er sinagogenn; kalz eus ar re en kleve, a oa souezhet hag a lavare: A belec'h e teu an trao&#249;-se d'an den-ma&#241;? Petra eo ar furnez-se a zo bet roet dezha&#241;, hag ar miraklo&#249; bras en em ra dre e zaouarn?</p> 
<p><A NAME="an_6:3">6:3</A>&nbsp;Ha n'eo ket e&#241; ar c'halvez, mab Mari, breur Jakez, Jozez, Jud ha Simon? E c'hoarezed, ha n'emaint ket ama&#241; en hon touez? Hag e kavent tamall enna&#241;.</p> 
<p><A NAME="an_6:4">6:4</A>&nbsp;Met Jezuz a lavaras dezho: Ur profed n'eo disprizet nemet en e vro, e-touez e gerent hag ar re eus e di e-unan.</p> 
<p><A NAME="an_6:5">6:5</A>&nbsp;Ne c'hellas ober eno mirakl ebet, nemet e yac'haas un nebeud tud kla&#241;v, en ur lakaat e zaouarn warno.</p> 
<p><A NAME="an_6:6">6:6</A>&nbsp;Souezhet e oa eus o diskredoni; hag e valeas ar bourc'hio&#249; war-dro en ur gelenn.</p> 
<p><A NAME="an_6:7">6:7</A>&nbsp;Neuze e c'halvas an daouzek, hag en em lakaas d'o c'has daou ha daou, en ur rei&#241; dezho ar galloud war ar speredo&#249; hudur;</p> 
<p><A NAME="an_6:8">6:8</A>&nbsp;hag e c'hourc'hemennas dezho na gemerjent netra evit an hent, nemet ur vazh, na sac'h, na bara, na moneiz er c'houriz,</p> 
<p><A NAME="an_6:9">6:9</A>&nbsp;met sandalenno&#249; en o zreid, ha na zougjent ket daou wiskamant.</p> 
<p><A NAME="an_6:10">6:10</A>&nbsp;Lavarout a reas ivez dezho: En ti bennak ma'z it, chomit eno betek ma'z eot kuit eus al lec'h-se.</p> 
<p><A NAME="an_6:11">6:11</A>&nbsp;Ha pa en em gavo tud n'ho tegemerint ket, ha n'ho selaouint ket, en ur vont ac'hano, hejit ar poultr eus ho treid e testeni a-enep dezho. [Me a lavar deoc'h, e gwirionez, penaos e vo dousoc'h da Sodom ha da C'homora e deiz ar varn, eget d'ar g&#234;r-se.]</p> 
<p><A NAME="an_6:12">6:12</A>&nbsp;O veza&#241; aet eta, e prezegjont d'an dud kaout keuz.</p> 
<p><A NAME="an_6:13">6:13</A>&nbsp;Kas a rejont kuit kalz a ziaoulien, hag ec'h eouljont gant eoul kalz a dud gla&#241;v, hag e yac'hajont anezho.</p> 
<p><A NAME="an_6:14">6:14</A>&nbsp;Ar roue Herodez a glevas komz eus Jezuz, rak e anv a oa dija brudet bras; hag e lavaras: Ar Yann-se, an hini a vadeze, a zo adsavet a-douez ar re varv; setu perak en em ra kalz a viraklo&#249; dreza&#241;.</p> 
<p><A NAME="an_6:15">6:15</A>&nbsp;Re all a lavare: Elia eo; ha re all: Ur profed eo, pe evel unan eus ar brofeded.</p> 
<p><A NAME="an_6:16">6:16</A>&nbsp;Herodez eta, o klevout kement-se, a lavaras: Yann eo, an hini am eus graet dibenna&#241;; adsavet eo a varv.</p> 
<p><A NAME="an_6:17">6:17</A>&nbsp;Rak Herodez en devoa kaset da gemer Yann, hag en devoa graet e eren er prizon, abalamour da Herodiaz, gwreg Filip e vreur, dre m'en devoa he dimezet.</p> 
<p><A NAME="an_6:18">6:18</A>&nbsp;Ha Yann a lavare da Herodez: N'eo ket grataet dit kaout gwreg da vreur.</p> 
<p><A NAME="an_6:19">6:19</A>&nbsp;Dre-se, Herodiaz he devoa droug outa&#241;, hag e c'hoantae e lakaat d'ar marv; met ne c'helle ket,</p> 
<p><A NAME="an_6:20">6:20</A>&nbsp;rak Herodez a zouje Yann, oc'h anavezout penaos e oa un den reizh ha santel; prederius e oa en e ge&#241;ver; ober a rae memes kalz a drao&#249; eus e alio&#249;, hag en selaoue gant plijadur.</p> 
<p><A NAME="an_6:21">6:21</A>&nbsp;Met un devezh mat a zeuas. Herodez, dre ma oa deiz e c'hanedigezh, a roas ur fest da re vras e lez, da vistri e arme, ha da re vras Galilea.</p> 
<p><A NAME="an_6:22">6:22</A>&nbsp;Merc'h Herodiaz, o veza&#241; deuet, o veza&#241; da&#241;set, hag o veza&#241; plijet da Herodez ha d'ar re en devoa pedet, ar roue a lavaras d'ar plac'h yaouank: Goulenn diganin ar pezh a gari hag en roin dit.</p> 
<p><A NAME="an_6:23">6:23</A>&nbsp;Ha gant le e lavaras: Kement a c'houlenni a roin dit, betek an hanter eus va rouantelezh.</p> 
<p><A NAME="an_6:24">6:24</A>&nbsp;O veza&#241; aet er-maez, hi a lavaras d'he mamm: Petra a c'houlennin? Hag he mamm a lavaras dezhi: Penn Yann-Vadezour.</p> 
<p><A NAME="an_6:25">6:25</A>&nbsp;Hag o veza&#241; deuet buan da gavout ar roue, e reas he goulenn, hag e lavaras: C'hoantaat a ran e rofes din, war ur plad, raktal, penn Yann-Vadezour.</p> 
<p><A NAME="an_6:26">6:26</A>&nbsp;Ar roue a voe glac'haret bras; koulskoude, abalamour d'e le ha d'ar re a oa azezet ganta&#241;, ne fellas ket dezha&#241; nac'ha&#241; outi.</p> 
<p><A NAME="an_6:27">6:27</A>&nbsp;Hag e kasas raktal unan eus e warded, hag e c'hourc'hemennas dezha&#241; degas penn Yann. Ar gward a yeas hag a droc'has e benn er prizon,</p> 
<p><A NAME="an_6:28">6:28</A>&nbsp;hag e zegasas war ur plad, e rei&#241; a reas d'ar plac'h yaouank, hag ar plac'h yaouank e roas d'he mamm.</p> 
<p><A NAME="an_6:29">6:29</A>&nbsp;Diskibien Yann o veza&#241; klevet kement-se, a zeuas hag a gemeras e gorf, hag e lakajont anezha&#241; en ur bez.</p> 
<p><A NAME="an_6:30">6:30</A>&nbsp;An ebestel a zeuas da gavout Jezuz, hag a lavarjont dezha&#241; kement o devoa graet, ha kement o devoa kelennet.</p> 
<p><A NAME="an_6:31">6:31</A>&nbsp;E&#241; a lavaras dezho: Deuit a-du, en ul lec'h distro, ha diskuizhit un nebeud; rak kement a dud a yae hag a zeue ken n'o devoe ket amzer memes da zebri&#241;.</p> 
<p><A NAME="an_6:32">6:32</A>&nbsp;Mont a rejont eta en ur vag, a-du en ul lec'h distro.</p> 
<p><A NAME="an_6:33">6:33</A>&nbsp;Met ar bobl a welas anezho o vont kuit, ha kalz en anavezas; hag o redek, war droad, eus an holl g&#234;rio&#249;, ec'h errujont a-raok dezho, [hag en em zastumjont en e gichen.]</p> 
<p><A NAME="an_6:34">6:34</A>&nbsp;Neuze Jezuz, o veza&#241; aet, a welas ul lod bras a dud, hag en devoe truez outo, abalamour ma oant evel de&#241;ved hep pastor, hag en em lakaas da zeski&#241; dezho meur a dra.</p> 
<p><A NAME="an_6:35">6:35</A>&nbsp;Evel ma oa dija diwezhat, e ziskibien a dostaas outa&#241; hag a lavaras: Al lec'h-ma&#241; a zo distro, ha diwezhat eo;</p> 
<p><A NAME="an_6:36">6:36</A>&nbsp;kas anezho kuit, evit ma'z aint er c'h&#234;rio&#249;igo&#249; hag er bourc'hio&#249; war-dro, ha ma prenint boued, rak n'o deus netra da zebri&#241;.</p> 
<p><A NAME="an_6:37">6:37</A>&nbsp;E&#241; a lavaras dezho: Roit hoc'h-unan da zebri&#241; dezho. Hag e respontjont dezha&#241;: Mont a rafemp da brena&#241; evit daou c'hant diner a vara, evit rei&#241; dezho da zebri&#241;?</p> 
<p><A NAME="an_6:38">6:38</A>&nbsp;Hag e lavaras dezho: Pet bara hoc'h eus? It, ha sellit. P'o devoe gwelet, e lavarjont: Pemp ha daou besk.</p> 
<p><A NAME="an_6:39">6:39</A>&nbsp;Neuze e c'hourc'hemennas dezho ober d'an holl azeza&#241;, a vandenno&#249;, war ar geot glas.</p> 
<p><A NAME="an_6:40">6:40</A>&nbsp;Hag ec'h azezjont a renko&#249;, dre gantado&#249; ha dre hanter-kantado&#249;.</p> 
<p><A NAME="an_6:41">6:41</A>&nbsp;Jezuz a gemeras ar pemp bara hag an daou besk, hag o sevel e zaoulagad etrezek an ne&#241;v, e rentas graso&#249;, e torras ar barao&#249;, hag e roas anezho d'e ziskibien, evit m'o rojent d'ar bobl; lodenna&#241; a reas ivez an daou besk kenetrezo holl.</p> 
<p><A NAME="an_6:42">6:42</A>&nbsp;Debri&#241; a rejont holl hag o devoa a-walc'h.</p> 
<p><A NAME="an_6:43">6:43</A>&nbsp;Hag e kasjont ganto daouzek panerad leun eus an nemoranto&#249; bara hag eus ar pesked.</p> 
<p><A NAME="an_6:44">6:44</A>&nbsp;Ar re o devoa debret eus ar barao&#249;-se a oa war-dro pemp mil den.</p> 
<p><A NAME="an_6:45">6:45</A>&nbsp;Kerkent goude, e reas d'e ziskibien mont er vag, hag e ziaraogi&#241; en tu all, etrezek Betsaida, e-pad ma kasje kuit ar bobl.</p> 
<p><A NAME="an_6:46">6:46</A>&nbsp;Ha p'en devoe o c'haset kuit, e pignas war ar menez evit pedi&#241;.</p> 
<p><A NAME="an_6:47">6:47</A>&nbsp;An abardaez o veza&#241; deuet, ar vag a oa e kreiz ar mor, hag e&#241; a oa e-unan war an douar.</p> 
<p><A NAME="an_6:48">6:48</A>&nbsp;Hag e welas o devoa kalz a boan o roe&#241;vat, rak an avel a oa en o enep; war-dro ar bedervet beilhadenn eus an noz e teuas d'o c'havout, o vale war ar mor; c'hoant en devoa d'o diaraogi&#241;.</p> 
<p><A NAME="an_6:49">6:49</A>&nbsp;Met pa weljont anezha&#241;, o vale war ar mor, e kredjont e oa un teuz, hag e krijont.</p> 
<p><A NAME="an_6:50">6:50</A>&nbsp;Rak holl a weljont anezha&#241;, hag e voent spontet; met kerkent e komzas outo hag e lavaras dezho: Ho pet fizia&#241;s, me eo, n'ho pet ket aon.</p> 
<p><A NAME="an_6:51">6:51</A>&nbsp;Hag e pignas d'o c'havout er vag, an avel a baouezas, hag e voent souezhet meurbet o-unan ha leuniet a estlamm,</p> 
<p><A NAME="an_6:52">6:52</A>&nbsp;rak n'o devoa ket komprenet mirakl ar barao&#249;, dre ma oa o c'halono&#249; kaledet.</p> 
<p><A NAME="an_6:53">6:53</A>&nbsp;P'o devoe treuzet ar mor, e teujont da vro C'henezared, hag e touarjont eno.</p> 
<p><A NAME="an_6:54">6:54</A>&nbsp;Pa oant aet er-maez ar vag, re al lec'h-se en anavezas raktal,</p> 
<p><A NAME="an_6:55">6:55</A>&nbsp;hag e redjont en holl vro tro-war-dro, hag en em lakajont da zougen war gweleo&#249; bihan ar re a oa kla&#241;v, e kement lec'h ma klevent lavarout e oa.</p> 
<p><A NAME="an_6:56">6:56</A>&nbsp;E pelec'h bennak ma'z ae, er bourc'hio&#249;, pe er c'h&#234;rio&#249;, pe war ar maez, e lakaent an dud kla&#241;v war al leurg&#234;rio&#249; hag e pedent anezha&#241; d'o lezel da steki&#241;, da vihana&#241;, ouzh bord e sae; hag an holl re a stoke outa&#241;, a oa yac'haet.</p> 
<p><A NAME="an_7:1">7:1</A>&nbsp;Neuze ar farizianed ha lod eus ar skribed, deuet eus Jeruzalem, a yeas da gavout Jezuz;</p> 
<p><A NAME="an_7:2">7:2</A>&nbsp;gwelout a rejont ur re bennak eus e ziskibien o kemer o fred gant daouarn lous, da lavarout eo, hep beza&#241; bet gwalc'het, [hag e kavjont da damall].</p> 
<p><A NAME="an_7:3">7:3</A>&nbsp;(Rak ar farizianed hag an holl Yuzevien ne zebront ket hep gwalc'hi&#241; o daouarn betek an ilin, o terc'hel hengoun ar re gozh;</p> 
<p><A NAME="an_7:4">7:4</A>&nbsp;ha pa zeuont eus ar marc'had, ne zebront ket kennebeut hep beza&#241; en em walc'het. Ha kalz a drao&#249; all a zo ivez, o deus resevet evit o mirout, evel gwalc'hi&#241; an hanafo&#249;, ar podo&#249;, al listri-arem hag ar gweleo&#249;.)</p> 
<p><A NAME="an_7:5">7:5</A>&nbsp;War gement-se ar farizianed hag ar skribed a c'houlennas outa&#241;: A-belec'h e teu, ma ne heul ket da ziskibien-te hengoun ar re gozh, ha ma kemeront o fred hep beza&#241; gwalc'het o daouarn?</p> 
<p><A NAME="an_7:6">7:6</A>&nbsp;E&#241; a respontas dezho: Pilpouzed, Izaia en deus profedet mat diwar ho penn, p'en deus lavaret: Ar bobl-ma&#241; a enor ac'hanon a vuzello&#249;, met o c'halono&#249; a zo gwall bell diouzhin.</p> 
<p><A NAME="an_7:7">7:7</A>&nbsp;Met e ven eo ec'h enoront ac'hanon, o teski&#241; kredenno&#249; a zo gourc'hemenno&#249; tud.</p> 
<p><A NAME="an_7:8">7:8</A>&nbsp;Rak, o lezel gourc'hemenn Doue, e virit hengoun an dud, o walc'hi&#241; ar podo&#249; hag an hanafo&#249;, hag oc'h ober kalz a drao&#249; all he&#241;vel outo.</p> 
<p><A NAME="an_7:9">7:9</A>&nbsp;Lavarout a reas dezho c'hoazh: Gwall-vat e torrit gourc'hemenn Doue evit mirout an hengoun;</p> 
<p><A NAME="an_7:10">7:10</A>&nbsp;rak Moizez en deus lavaret: Enor da dad ha da vamm, ha: Piv bennak a villigo e dad pe e vamm a vo lakaet d'ar marv;</p> 
<p><A NAME="an_7:11">7:11</A>&nbsp;met c'hwi a lavar: An hini a lavaro d'e dad pe d'e vamm: Ar pezh am bije gallet rei&#241; dit a zo Korban, da lavarout eo ur prof da Zoue,</p> 
<p><A NAME="an_7:12">7:12</A>&nbsp;ne lezit ket anezha&#241; d'ober netra ken evit e dad pe e vamm,</p> 
<p><A NAME="an_7:13">7:13</A>&nbsp;o kas da netra ger Doue gant ho hengoun hoc'h eus graet; ha kalz a drao&#249; all a rit evel-se.</p> 
<p><A NAME="an_7:14">7:14</A>&nbsp;Neuze, o veza&#241; galvet an holl bobl, e lavaras dezho: Selaouit holl ac'hanon, ha komprenit kement-ma&#241;:</p> 
<p><A NAME="an_7:15">7:15</A>&nbsp;Netra eus ar pezh a zo er-maez eus an den hag a ya enna&#241;, ne c'hell e huduraat; met ar pezh a zeu eus an den, ar re-se eo a hudura anezha&#241;.</p> 
<p><A NAME="an_7:16">7:16</A>&nbsp;Ra selaouo, an neb en deus divskouarn da glevout.</p> 
<p><A NAME="an_7:17">7:17</A>&nbsp;Pa voe aet en ti, goude beza&#241; kuitaet ar bobl, e ziskibien a c'houlennas outa&#241; petra oa ar barabolenn-se.</p> 
<p><A NAME="an_7:18">7:18</A>&nbsp;E&#241; a lavaras dezho: Bez' oc'h ivez hep skiant? Ne gomprenit ket penaos netra eus ar pezh a ya eus er-maez an den, ne c'hell e lousaat?</p> 
<p><A NAME="an_7:19">7:19</A>&nbsp;Rak an dra-se ne ya ket er galon, met er c'hof, a belec'h e kouezh el lec'h distro, ar pezh a c'hlana ar boued holl.</p> 
<p><A NAME="an_7:20">7:20</A>&nbsp;Lavarout a rae eta: Ar pezh a zeu eus an den, eo ar pezh a hudara anezha&#241;.</p> 
<p><A NAME="an_7:21">7:21</A>&nbsp;Rak a-ziabarzh, eus kalon an dud eo, e teu ar so&#241;jo&#249; fall, an avoultriezhio&#249;, ar gastaouerezhio&#249;, al lazherezhio&#249;, al laero&#241;sio&#249;,</p> 
<p><A NAME="an_7:22">7:22</A>&nbsp;an avaristed, ar fallentezo&#249;, ar faosoni, al loustoni, al lagad avius, an droukkomz, an ourgouilh, ar follentez.</p> 
<p><A NAME="an_7:23">7:23</A>&nbsp;An holl fallentezo&#249;-se a zeu eus an diabarzh hag a hudara an den.</p> 
<p><A NAME="an_7:24">7:24</A>&nbsp;Hag, o vont ac'hano, ez eas da gostezio&#249; Tir ha Sidon; o veza&#241; aet en un ti, e felle dezha&#241; na ouije den kement-se, met ne c'hellas ket chom kuzhet.</p> 
<p><A NAME="an_7:25">7:25</A>&nbsp;Rak ur wreg, a oa trec'het he merc'h gant un spered hudur, o veza&#241; klevet komz diouta&#241;, a zeuas hag en em daolas d'e dreid.</p> 
<p><A NAME="an_7:26">7:26</A>&nbsp;Ar wreg-ma&#241; a oa gresian, ha sirofenikian a bobl; hag e pedas anezha&#241; da gas an diaoul kuit eus he merc'h.</p> 
<p><A NAME="an_7:27">7:27</A>&nbsp;Jezuz a lavaras dezhi: Lez da genta&#241; ar vugale da gaout o gwalc'h; rak n'eo ket mat kemer bara ar vugale, hag e deurel d'ar chas bihan.</p> 
<p><A NAME="an_7:28">7:28</A>&nbsp;Met hi a respontas hag a lavaras dezha&#241;: Gwir eo, Aotrou; koulskoude ar chas bihan a zebr, dindan an daol, bruzun ar vugale.</p> 
<p><A NAME="an_7:29">7:29</A>&nbsp;Neuze e&#241; a lavaras dezhi: Abalamour d'ar gomz-se, kae, an diaoul a zo aet eus da verc'h.</p> 
<p><A NAME="an_7:30">7:30</A>&nbsp;Hag, o veza&#241; distroet d'he zi, e kavas an diaoul aet kuit, hag he merc'h gourvezet war ar gwele.</p> 
<p><A NAME="an_7:31">7:31</A>&nbsp;Jezuz, o veza&#241; kuitaet kostezio&#249; Tir ha Sidon, a zeuas tost da vor Galilea, o treuzi&#241; bro Dekapoliz.</p> 
<p><A NAME="an_7:32">7:32</A>&nbsp;Hag e voe degaset dezha&#241; un den bouzar ha mut, hag e voe pedet da lakaat e zaouarn warna&#241;.</p> 
<p><A NAME="an_7:33">7:33</A>&nbsp;O veza&#241; e dennet eus ar bobl a-du, e lakaas e vizied en e zivskouarn; hag o veza&#241; kemeret eus e gra&#241;ch, e stokas e deod,</p> 
<p><A NAME="an_7:34">7:34</A>&nbsp;hag, o sevel e zaoulagad etrezek an ne&#241;v, e huanadas hag e lavaras: Effata, da lavarout eo, digor-te.</p> 
<p><A NAME="an_7:35">7:35</A>&nbsp;Kerkent e zivskouarn a voe digoret, e deod a voe dizereet, hag e komze hep poan.</p> 
<p><A NAME="an_7:36">7:36</A>&nbsp;Jezuz a zifennas outo na lavarjent kement-se da zen; met mui e tifenne outo, seul vui e vrudent anezha&#241;.</p> 
<p><A NAME="an_7:37">7:37</A>&nbsp;Souezhet meurbet e lavarent: Kement a ra a zo burzhudus; d'ar re vouzar e ra klevout, ha d'ar re vut komz.</p> 
<p><A NAME="an_8:1">8:1</A>&nbsp;En deizio&#249;-se, e oa gant Jezuz un niver bras a dud, hag evel n'o devoa netra da zebri&#241;, e c'halvas e ziskibien hag e lavaras dezho:</p> 
<p><A NAME="an_8:2">8:2</A>&nbsp;Truez am eus ouzh ar bobl-ma&#241;; rak tri deiz a zo brema&#241; ne'm c'huitaont ket, ha n'o deus netra da zebri&#241;.</p> 
<p><A NAME="an_8:3">8:3</A>&nbsp;Ha mar kasan anezho war yun d'o ziez, o nerzh o dilezo en hent, rak darn anezho a zo deuet a-bell.</p> 
<p><A NAME="an_8:4">8:4</A>&nbsp;E ziskibien a respontas dezha&#241;: A belec'h e vefe kavet bara a-walc'h da breda&#241; anezho el lec'h distro-ma&#241;.</p> 
<p><A NAME="an_8:5">8:5</A>&nbsp;E&#241; a c'houlennas outo: Pet bara hoc'h eus? Hag int a lavaras: Seizh.</p> 
<p><A NAME="an_8:6">8:6</A>&nbsp;Neuze e reas d'ar bobl azeza&#241; war an douar; hag o veza&#241; kemeret ar seizh bara, ha trugarekaet, e torras anezho hag o roas d'e ziskibien; an diskibien o lodennas d'ar bobl.</p> 
<p><A NAME="an_8:7">8:7</A>&nbsp;Bez' e oa ivez peskedigo&#249;; ha Jezuz, o veza&#241; trugarekaet, a c'hourc'hemennas o rei&#241; ivez dezho.</p> 
<p><A NAME="an_8:8">8:8</A>&nbsp;Hag e tebrjont, hag o devoe a-walc'h, hag e tegasjont seizh panerad leun eus an tammo&#249; a oa manet.</p> 
<p><A NAME="an_8:9">8:9</A>&nbsp;Ar re o devoa debret a oa war-dro pevar mil; goude-se o c'hasas kuit.</p> 
<p><A NAME="an_8:10">8:10</A>&nbsp;Hag, o vont kerkent en ur vag gant e ziskibien, ez eas e kostezio&#249; Dalmanuta.</p> 
<p><A NAME="an_8:11">8:11</A>&nbsp;Eno e teuas ar farizianed, hag en em lakajont da riotal anezha&#241;, o c'houlenn outa&#241;, evit e dempta&#241;, ur mirakl eus an ne&#241;v.</p> 
<p><A NAME="an_8:12">8:12</A>&nbsp;Jezuz, o huanadi&#241; en e spered, a lavaras: Perak e c'houlenn ar rummad-ma&#241; ur mirakl? Me a lavar deoc'h e gwirionez, ne vo roet hini ebet dezha&#241;.</p> 
<p><A NAME="an_8:13">8:13</A>&nbsp;Hag o veza&#241; o c'huitaet, ez eas er vag, hag e tremenas en tu all.</p> 
<p><A NAME="an_8:14">8:14</A>&nbsp;Met ankounac'haet o devoa kemer bara ganto, ha n'o devoa nemet ur bara er vag.</p> 
<p><A NAME="an_8:15">8:15</A>&nbsp;E&#241; a reas outo an difenn-ma&#241;: En em virit gant evezh eus goell ar farizianed, hag eus goell Herodez.</p> 
<p><A NAME="an_8:16">8:16</A>&nbsp;Int a so&#241;je etrezo, o lavarout: Abalamour n'hon eus ket a vara eo.</p> 
<p><A NAME="an_8:17">8:17</A>&nbsp;Jezuz, o veza&#241; anavezet kement-se, a lavaras dezho: Perak e so&#241;jit ez eo abalamour n'hoc'h eus ket kemeret a vara? Bez' oc'h c'hoazh hep skiant? Ha ne gomprenit ket c'hoazh? Bepred eo dall ho kalon?</p> 
<p><A NAME="an_8:18">8:18</A>&nbsp;O kaout daoulagad, ne welit ket? O kaout divskouarn, ne glevit ket? Ha n'hoc'h eus ket a so&#241;j?</p> 
<p><A NAME="an_8:19">8:19</A>&nbsp;Pa dorris pemp bara evit pemp mil den, pet panerad leun a dammo&#249; chomet a zilerc'h ho poa dastumet? Int a lavaras dezha&#241;: Daouzek.</p> 
<p><A NAME="an_8:20">8:20</A>&nbsp;Ha pa dorris ar seizh bara evit ar pevar mil den, pet panerad leun a dammo&#249; ho poa dastumet? Int a lavaras dezha&#241;: Seizh.</p> 
<p><A NAME="an_8:21">8:21</A>&nbsp;Hag e lavaras dezho: Penaos eta ne gomprenit ket?</p> 
<p><A NAME="an_8:22">8:22</A>&nbsp;Jezuz o veza&#241; deuet da Vetsaida, e voe degaset dezha&#241; un den dall, hag en pedjont da steki&#241; outa&#241;.</p> 
<p><A NAME="an_8:23">8:23</A>&nbsp;Neuze e kemeras dorn an dall, hag o veza&#241; e gaset er-maez eus ar bourc'h, e lakaas kra&#241;ch war e zaoulagad, hag o veza&#241; lakaet e zaouarn warna&#241;, e c'houlennas outa&#241; hag e&#241; a wele un dra bennak.</p> 
<p><A NAME="an_8:24">8:24</A>&nbsp;E&#241;, o veza&#241; sellet, a lavaras: Gwelout a ran tud o vale hag a zo evel gwez.</p> 
<p><A NAME="an_8:25">8:25</A>&nbsp;Jezuz a lakaas adarre e zaouarn war e zaoulagad, hag a lavaras dezha&#241; sellout: hag e oa yac'haet, hag o gwele holl fraezh mat.</p> 
<p><A NAME="an_8:26">8:26</A>&nbsp;Hag e kasas anezha&#241; d'e di, o lavarout dezha&#241;: N'a ket er bourc'h, [ha na lavar ket an dra-ma&#241; da zen eus ar bourc'h].</p> 
<p><A NAME="an_8:27">8:27</A>&nbsp;Jezuz a yeas, gant e ziskibien, e bourc'hio&#249; Kezarea-Filip; ha, war an hent, e c'houlennas ouzh e ziskibien: Piv a lavar an dud on-me?</p> 
<p><A NAME="an_8:28">8:28</A>&nbsp;Respont a rejont: Darn a lavar out Yann-Vadezour; darn all, Elia; ha darn all, unan ar brofeded.</p> 
<p><A NAME="an_8:29">8:29</A>&nbsp;E&#241; a lavaras dezho: Ha c'hwi, piv a lavarit ez on-me? P&#234;r a respontas dezha&#241;: Te eo ar C'hrist.</p> 
<p><A NAME="an_8:30">8:30</A>&nbsp;Hag e tifennas gwall start outo lavarout kement-se anezha&#241; da zen.</p> 
<p><A NAME="an_8:31">8:31</A>&nbsp;Neuze en em lakaas da ziskl&#234;ria&#241; dezho e oa ret da Vab an den gouza&#241;v kalz a drao&#249;, ha beza&#241; taolet kuit gant an henaourien, gant ar veleien vras, ha gant ar skribed, beza&#241; lakaet d'ar marv, hag adsevel a varv tri deiz goude.</p> 
<p><A NAME="an_8:32">8:32</A>&nbsp;Hag e lavare ar c'homzo&#249;-se dezho sklaer-mat. Neuze P&#234;r, o veza&#241; e gemeret a-du, en em lakaas d'e repren.</p> 
<p><A NAME="an_8:33">8:33</A>&nbsp;Met Jezuz, o tistrei&#241; hag o sellout ouzh e ziskibien, a c'hourdrouzas P&#234;r hag a lavaras dezha&#241;: A-dre&#241;v din, Satan! Rak da so&#241;jo&#249; n'emaint ket en trao&#249; a sell ouzh Doue, met er re a sell ouzh an dud.</p> 
<p><A NAME="an_8:34">8:34</A>&nbsp;Hag o c'hervel ar bobl gant e ziskibien, e lavaras dezho: Mar fell da unan bennak dont war va lerc'h, ra raio dilez anezha&#241; e-unan, ra gemero e groaz, ha ra heulio ac'hanon.</p> 
<p><A NAME="an_8:35">8:35</A>&nbsp;Rak piv bennak a fello dezha&#241; savetei&#241; e vuhez, he c'hollo; met piv bennak a gollo e vuhez abalamour din ha d'an Aviel, he saveteo.</p> 
<p><A NAME="an_8:36">8:36</A>&nbsp;Rak petra a dalvfe d'un den gounit ar bed holl, ma kollfe e ene?</p> 
<p><A NAME="an_8:37">8:37</A>&nbsp;Pe petra a rofe an den e trok ouzh e ene?</p> 
<p><A NAME="an_8:38">8:38</A>&nbsp;Rak piv bennak en devo bet mezh ac'hanon hag eus va c'homzo&#249;, e-touez ar rummad avoultr ha pec'her-ma&#241;, Mab an den ivez en devo mezh anezha&#241;, pa zeuio e gloar e Dad gant an aelez santel.</p> 
<p><A NAME="an_9:1">9:1</A>&nbsp;Lavarout a reas dezho ivez: Me a lavar deoc'h e gwirionez, ez eus hinienno&#249; eus a-douez ar re a zo ama&#241;, ha ne varvint ket, ken n'o devo gwelet rouantelezh Doue o tont gant galloud.</p> 
<p><A NAME="an_9:2">9:2</A>&nbsp;C'hwec'h devezh goude, Jezuz a gemeras ganta&#241; P&#234;r, Jakez ha Yann, hag o c'hasas o-unan a-du war ur menez uhel; hag e voe treuzneuziet dirazo.</p> 
<p><A NAME="an_9:3">9:3</A>&nbsp;E zilhad a zeuas da veza&#241; lugernus, [gwenn evel an erc'h,] ha kaer skedus ken n'eus kouez ebet war an douar a c'hellfe gwenna&#241; evel-se.</p> 
<p><A NAME="an_9:4">9:4</A>&nbsp;Ha Moizez hag Elia en em ziskouezas dezho, o komz gant Jezuz.</p> 
<p><A NAME="an_9:5">9:5</A>&nbsp;Neuze P&#234;r, o kemer ar gomz, a lavaras da Jezuz: Mestr, mat eo deomp chom ama&#241;; greomp ama&#241; teir deltenn, unan evidout, unan evit Moizez, hag unan evit Elia.</p> 
<p><A NAME="an_9:6">9:6</A>&nbsp;Rak ne ouie ket petra a lavare, abalamour ma oa spontet.</p> 
<p><A NAME="an_9:7">9:7</A>&nbsp;Hag e teuas ur goabrenn a c'holoas anezho; ur vouezh a zeuas eus ar goabrenn, hag a lavaras: Hema&#241; eo va Mab karet-mat, selaouit e&#241;.</p> 
<p><A NAME="an_9:8">9:8</A>&nbsp;Kerkent an diskibien, o veza&#241; sellet en-dro dezho, ne weljont den ken nemet Jezuz e-unan ganto.</p> 
<p><A NAME="an_9:9">9:9</A>&nbsp;Evel ma tiskennent eus ar menez, e tifennas outo lavarout da zen ar pezh o devoa gwelet, betek ma vije Mab an den adsavet a-douez ar re varv.</p> 
<p><A NAME="an_9:10">9:10</A>&nbsp;Hag e talc'hjont ar gomz-se, o c'houlenn an eil digant egile petra a c'hellje beza&#241;, adsevel a-douez ar re varv.</p> 
<p><A NAME="an_9:11">9:11</A>&nbsp;Hag e rejont ar goulenn-ma&#241; outa&#241;: Perak e lavar ar skribed eo ret da Elia dont da genta&#241;?</p> 
<p><A NAME="an_9:12">9:12</A>&nbsp;Respont a reas dezho: Gwir eo Elia a dle dont da genta&#241; hag adlakaat pep tra; ha Mab an den, hervez ma'z eo skrivet diwar e benn, a dle gouza&#241;v kalz a drao&#249;, ha beza&#241; disprizet.</p> 
<p><A NAME="an_9:13">9:13</A>&nbsp;Met me a lavar deoc'h penaos Elia a zo deuet, ha penaos o deus graet dezha&#241; kement o deus c'hoantaet, evel ma'z eo skrivet diwar e benn.</p> 
<p><A NAME="an_9:14">9:14</A>&nbsp;O veza&#241; deuet etrezek an diskibien all, e welas kalz a bobl en-dro dezho, ha skribed a stourme outo.</p> 
<p><A NAME="an_9:15">9:15</A>&nbsp;Raktal evel ma welas an holl bobl-se anezha&#241;, e voent souezhet bras, hag o veza&#241; deredet e saludjont anezha&#241;.</p> 
<p><A NAME="an_9:16">9:16</A>&nbsp;Neuze e&#241; a c'houlennas ouzh ar skribed: diwar-benn petra e stourmec'h outo?</p> 
<p><A NAME="an_9:17">9:17</A>&nbsp;Hag un den eus ar bobl, o kemer ar gomz, a lavaras: Mestr, degaset em eus dit va mab hag a zo dalc'het gant ur spered mut,</p> 
<p><A NAME="an_9:18">9:18</A>&nbsp;e pelec'h bennak ma krog enna&#241;, e taol anezha&#241; d'an douar, e tispenn anezha&#241;, hag e&#241; a eon, a c'hrigo&#241;s e zent, hag en em disec'h; hag em eus pedet da ziskibien d'e gas kuit, met n'o deus ket gallet.</p> 
<p><A NAME="an_9:19">9:19</A>&nbsp;Neuze Jezuz a lavaras dezho: O rummad diskredik, betek pegeit e vin ganeoc'h? Betek pegeit e c'houza&#241;vin ac'hanoc'h? Degasit e&#241; din.</p> 
<p><A NAME="an_9:20">9:20</A>&nbsp;E zegas a rejont eta dezha&#241;; ha raktal ma welas Jezuz, ar spered a zifretas anezha&#241; gant nerzh, hag e kouezhas d'an douar, hag en em ruilhe oc'h eoni&#241;.</p> 
<p><A NAME="an_9:21">9:21</A>&nbsp;Neuze Jezuz a c'houlennas ouzh e dad: Pegeit amzer a zo abaoe ma c'hoarvez kement-ma&#241; ganta&#241;? E&#241; a respontas: Abaoe e vugaleaj.</p> 
<p><A NAME="an_9:22">9:22</A>&nbsp;Hag ar spered en deus e daolet alies en tan hag en dour, evit e lakaat da vervel; met mar gellez un dra bennak, sikour ac'hanomp, hag az pez truez ouzhimp.</p> 
<p><A NAME="an_9:23">9:23</A>&nbsp;Jezuz a lavaras dezha&#241;: Mar gellez! ..., pep tra a c'hell c'hoarvezout evit an hini a gred.</p> 
<p><A NAME="an_9:24">9:24</A>&nbsp;Kerkent tad ar bugel a grias [gant daero&#249;]: Me a gred, [Aotrou,] va nerzh em diskredoni!</p> 
<p><A NAME="an_9:25">9:25</A>&nbsp;Ha Jezuz, o welout ar bobl o redek a vandenn, a c'hourdrouzas start ar spered hudur hag a lavaras dezha&#241;: Spered mut ha bouzar, me a c'hourc'hemenn dit, me, kae kuit eus ar bugel-se, ha na da ken enna&#241;.</p> 
<p><A NAME="an_9:26">9:26</A>&nbsp;Ar spered a yeas kuit, o tifreta&#241; anezha&#241; gant nerzh hag o leuskel ur griadenn vras; ar bugel a zeuas evel marv, en hevelep doare ma lavare meur a hini: Marv eo.</p> 
<p><A NAME="an_9:27">9:27</A>&nbsp;Met Jezuz, o kemer e zorn, a reas dezha&#241; sevel; hag en em zalc'has en e sav.</p> 
<p><A NAME="an_9:28">9:28</A>&nbsp;Pa voe aet Jezuz en ti, e ziskibien a c'houlennas diganta&#241; a-du: Perak n'hon eus ket gallet kas kuit an diaoul-se?</p> 
<p><A NAME="an_9:29">9:29</A>&nbsp;E&#241; a respontas dezho: Ar seurt diaoulien-se ne c'hellont mont kuit nemet dre ar bedenn [hag ar yun].</p> 
<p><A NAME="an_9:30">9:30</A>&nbsp;Hag, o veza&#241; aet ac'hano, e treuzjont Galilea; Jezuz ne felle ket dezha&#241; ec'h anavezje den kement-se.</p> 
<p><A NAME="an_9:31">9:31</A>&nbsp;Rak e kelenne e ziskibien, hag e lavare dezho: Mab an den a vo lakaet etre daouarn an dud, hag e lakaint anezha&#241; d'ar marv; met goude ma vo bet lazhet, ec'h adsavo a varv an trede deiz.</p> 
<p><A NAME="an_9:32">9:32</A>&nbsp;Met ne gomprenent ket ar c'homzo&#249;-se, ha ne gredent ket goulenn diganta&#241;.</p> 
<p><A NAME="an_9:33">9:33</A>&nbsp;Goude e teujont da Gafarnaoum; hag o veza&#241; en ti, e c'houlennas outo: Diwar-benn petra en em stourmec'h en hent?</p> 
<p><A NAME="an_9:34">9:34</A>&nbsp;Int a dave; rak en em stourmet o devoa en hent war an hini a vije ar brasa&#241;.</p> 
<p><A NAME="an_9:35">9:35</A>&nbsp;O veza&#241; azezet, e c'halvas an daouzek hag e lavaras dezho: Mar c'hoanta unan bennak beza&#241; ar c'henta&#241;, e vo an diwezha&#241; eus an holl, ha servijer an holl.</p> 
<p><A NAME="an_9:36">9:36</A>&nbsp;Hag o veza&#241; kemeret ur bugel bihan, e lakaas anezha&#241; en o c'hreiz; o terc'hel anezha&#241; etre e zivrec'h, e lavaras dezho:</p> 
<p><A NAME="an_9:37">9:37</A>&nbsp;Piv bennak a zegemer unan eus ar vugale vihan-ma&#241; abalamour da'm anv, a zegemer ac'hanon, ha piv bennak a zegemer ac'hanon, n'eo ket me eo a zegemer, met an hini en deus va c'haset.</p> 
<p><A NAME="an_9:38">9:38</A>&nbsp;Neuze Yann, o kemer ar gomz, a lavaras dezha&#241;: Mestr, ni hon eus gwelet unan o kas kuit an diaoulien ez anv, hag hon eus difennet-se outa&#241;, abalamour na heul ket ac'hanomp.</p> 
<p><A NAME="an_9:39">9:39</A>&nbsp;Met Jezuz a lavaras: Na zifennit ket-se; rak n'eus den a rafe miraklo&#249; em anv, hag a c'hellfe kerkent droukkomz ac'hanon.</p> 
<p><A NAME="an_9:40">9:40</A>&nbsp;Rak an hini n'ema&#241; ket a-enep deomp, a zo evidomp.</p> 
<p><A NAME="an_9:41">9:41</A>&nbsp;Ha piv bennak a roio deoc'h ur werennad dour em anv, abalamour ma'z oc'h d'ar C'hrist, me a lavar deoc'h e gwirionez, ne gollo ket e c'hopr;</p> 
<p><A NAME="an_9:42">9:42</A>&nbsp;met piv bennak a roio skouer fall da unan eus ar re vihan-se a gred ennon, ez eo gwelloc'h dezha&#241; e vefe staget ur maen-milin ouzh e c'houzoug, ha e vefe taolet er mor.</p> 
<p><A NAME="an_9:43">9:43</A>&nbsp;Ma ra da zorn lakaat ac'hanout da gouezha&#241;, troc'h anezha&#241;; rak gwelloc'h eo dit mont er vuhez, o kaout nemet un dorn, eget kaout daou zorn ha beza&#241; taolet er gehenn,</p> 
<p><A NAME="an_9:44">9:44</A>&nbsp;[en tan divougus, e pelec'h o fre&#241;v ne varv ket, hag an tan ne voug ket].</p> 
<p><A NAME="an_9:45">9:45</A>&nbsp;Ha ma ra da droad lakaat ac'hanout da gouezha&#241;, troc'h anezha&#241;; gwelloc'h eo dit mont er vuhez, o kaout un troad, eget kaout daou droad, ha beza&#241; taolet er gehenn, [en tan divougus,</p> 
<p><A NAME="an_9:46">9:46</A>&nbsp;e pelec'h o fre&#241;v ne varv ket, hag an tan ne voug ket].</p> 
<p><A NAME="an_9:47">9:47</A>&nbsp;Ha ma ra da lagad lakaat ac'hanout da gouezha&#241;, diframm anezha&#241;; gwelloc'h eo dit mont e rouantelezh Doue gant ul lagad hepken, eget kaout daou lagad ha beza&#241; taolet e tan ar gehenn,</p> 
<p><A NAME="an_9:48">9:48</A>&nbsp;e pelec'h o fre&#241;v ne varv ket, hag an tan ne voug ket.</p> 
<p><A NAME="an_9:49">9:49</A>&nbsp;Rak pep hini a vo sallet gant tan, ha pep prof a vo sallet gant holen;</p> 
<p><A NAME="an_9:50">9:50</A>&nbsp;Un dra vat eo an holen, met mar koll e vlaz gant petra e vo e roet dezha&#241;? Ho pet holen ennoc'h hoc'h-unan, ha bezit e peoc'h etrezoc'h.</p> 
<p><A NAME="an_10:1">10:1</A>&nbsp;Jezuz, o vont ac'hano, a zeuas e kostezio&#249; Judea, en tu all d'ar Jordan; ar bobl en em zastumas adarre war e dro, hag e&#241;, evel ma oa e c'hiz, en em lakaas d'o c'helenn.</p> 
<p><A NAME="an_10:2">10:2</A>&nbsp;Neuze ar farizianed a zeuas hag a c'houlennas outa&#241; evit e dempta&#241;: Hag e c'hell un den kas e wreg kuit?</p> 
<p><A NAME="an_10:3">10:3</A>&nbsp;E&#241; a respontas hag a lavaras dezho: Petra en deus Moizez gourc'hemennet deoc'h?</p> 
<p><A NAME="an_10:4">10:4</A>&nbsp;Int a lavaras: Moizez a lez rei&#241; ur skrid a dorr-dimezi&#241; hag he c'has kuit.</p> 
<p><A NAME="an_10:5">10:5</A>&nbsp;Neuze Jezuz a respontas, hag a lavaras dezho: Skrivet en deus deoc'h al lezenn-se abalamour da galeter ho kalon.</p> 
<p><A NAME="an_10:6">10:6</A>&nbsp;Met er penn-kenta&#241; eus ar grouidigezh, Doue ne reas nemet ur gwaz hag ur plac'h.</p> 
<p><A NAME="an_10:7">10:7</A>&nbsp;Setu perak ar gwaz a guitaio e dad hag e vamm, hag en em unano d'e wreg,</p> 
<p><A NAME="an_10:8">10:8</A>&nbsp;hag e vint ur c'hig hepken; evel-se n'int mui daou, met ur c'hig hepken.</p> 
<p><A NAME="an_10:9">10:9</A>&nbsp;Ra ne zisranno ket eta an den, ar pezh en deus Doue unanet.</p> 
<p><A NAME="an_10:10">10:10</A>&nbsp;Hag an diskibien a c'houlennas c'hoazh diganta&#241; diwar-benn-se e-barzh an ti;</p> 
<p><A NAME="an_10:11">10:11</A>&nbsp;e&#241; a lavaras dezho: Piv bennak a gas kuit e wreg hag a zimez da unan all, a ra avoultriezh en he c'he&#241;ver;</p> 
<p><A NAME="an_10:12">10:12</A>&nbsp;hag ar wreg a guita he gwaz hag a zimez da unan all, a ra avoultriezh.</p> 
<p><A NAME="an_10:13">10:13</A>&nbsp;Neuze e voe degaset dezha&#241; bugale vihan, evit ma stokje outo; met an diskibien a c'hrozmole d'ar re o degase.</p> 
<p><A NAME="an_10:14">10:14</A>&nbsp;Ha Jezuz o welout-se, a yeas droug enna&#241;, hag a lavaras dezho: Lezit ar vugale vihan da zont da'm c'havout, ha na zifennit ket outo; rak rouantelezh Doue a zo d'an neb a zo he&#241;vel outo.</p> 
<p><A NAME="an_10:15">10:15</A>&nbsp;Me a lavar deoc'h e gwirionez, penaos piv bennak ne zegemero ket rouantelezh Doue evel ur bugel bihan, ne yelo ket e-barzh.</p> 
<p><A NAME="an_10:16">10:16</A>&nbsp;Hag o veza&#241; o c'hemeret etre e zivrec'h, e lakaas e zaouarn warno hag o bennigas.</p> 
<p><A NAME="an_10:17">10:17</A>&nbsp;Evel ma oa evit en em lakaat en hent, un den a zeredas, hag, o veza&#241; daoulinet diraza&#241;, e c'houlennas diganta&#241;: Mestr mat, petra a dlean d'ober evit kaout ar vuhez peurbadus?</p> 
<p><A NAME="an_10:18">10:18</A>&nbsp;Jezuz a lavaras dezha&#241;: Perak em galvez mat? N'eus hini mat nemet Doue hepken.</p> 
<p><A NAME="an_10:19">10:19</A>&nbsp;Anavezout a rez ar gourc'hemenno&#249;: Na lazh ket; Na ra ket avoultriezh; Na laer ket; Na lavar ket a desteni faos; Na ra ket a faosoni; Enor da dad ha da vamm.</p> 
<p><A NAME="an_10:20">10:20</A>&nbsp;E&#241; a respontas: Mestr, miret em eus an holl drao&#249;-se adalek va yaouankiz.</p> 
<p><A NAME="an_10:21">10:21</A>&nbsp;Ha Jezuz, o teurel e zaoulagad warna&#241;, e garas hag a lavaras dezha&#241;: Mankout a ra dit un dra: Kae, gwerzh kement ac'h eus, en ro d'ar beorien, hag ez po un te&#241;zor en ne&#241;v; goude-se deus hag heul ac'hanon, [o veza&#241; en em vec'hiet eus ar groaz].</p> 
<p><A NAME="an_10:22">10:22</A>&nbsp;Glac'haret o klevout-se, ez eas kuit gwall drist, rak mado&#249; bras en devoa.</p> 
<p><A NAME="an_10:23">10:23</A>&nbsp;Neuze Jezuz, o sellout en-dro dezha&#241;, a lavaras d'e ziskibien: Pegen diaes eo d'ar re o deus mado&#249; mont e-barzh rouantelezh Doue!</p> 
<p><A NAME="an_10:24">10:24</A>&nbsp;An diskibien a voe souezhet eus ar c'homzo&#249;-se. Met Jezuz, oc'h adkemer ar gomz, a lavaras dezho: Va bugale, pegen diaes eo d'ar re a laka o fizia&#241;s er mado&#249; mont e rouantelezh Doue!</p> 
<p><A NAME="an_10:25">10:25</A>&nbsp;Aesoc'h eo d'ur c'ha&#241;val tremen dre graoenn un nadoz eget d'un den pinvidik mont e-barzh rouantelezh Doue.</p> 
<p><A NAME="an_10:26">10:26</A>&nbsp;Hag e voent c'hoazh muioc'h souezhet, hag e lavarent an eil d'egile: Ha piv eta a c'hell beza&#241; salvet?</p> 
<p><A NAME="an_10:27">10:27</A>&nbsp;Met Jezuz o sellout outo, a lavaras: Dibosupl eo-se d'an dud, met n'eo ket da Zoue; rak Doue a c'hell pep tra.</p> 
<p><A NAME="an_10:28">10:28</A>&nbsp;Neuze P&#234;r en em lakaas da lavarout dezha&#241;: Setu, ni hon eus dilezet pep tra, hag hon eus da heuliet.</p> 
<p><A NAME="an_10:29">10:29</A>&nbsp;Ha Jezuz a respontas: Me a lavar deoc'h e gwirionez: N'eus den en defe kuitaet, ti, pe vreudeur, pe c'hoarezed, pe dad, pe vamm, pe vugale, pe zouaro&#249;, abalamour din ha d'an Aviel,</p> 
<p><A NAME="an_10:30">10:30</A>&nbsp;ha ne resevo adalek ar c'hantved-ma&#241;, kant kement all, a diez, a vreudeur, a c'hoarezed, a vammo&#249;, a vugale, hag a zouaro&#249;, gant heskinerezhio&#249;, hag, er c'hantved da zont, ar vuhez peurbadus.</p> 
<p><A NAME="an_10:31">10:31</A>&nbsp;Met kalz a zo ar re genta&#241; a vo ar re ziwezha&#241;, ha kalz a zo ar re ziwezha&#241; a vo ar re genta&#241;.</p> 
<p><A NAME="an_10:32">10:32</A>&nbsp;Bez' e oant en hent, o pignat da Jeruzalem, Jezuz a valee a-raok dezho; spouronet e oant hag o devoa aon o heulia&#241; anezha&#241;. Jezuz, o kemer adarre a-du an daouzek diskibl, en em lakaas da ziskl&#234;ria&#241; dezho ar pezh a dlee c'hoarvezout ganta&#241;:</p> 
<p><A NAME="an_10:33">10:33</A>&nbsp;Setu, e pignomp da Jeruzalem, ha Mab an den a vo lakaet etre daouarn ar veleien vras ha re ar skribed, hag e kondaonint anezha&#241; d'ar marv, hag e lakaint anezha&#241; etre daouarn ar baganed.</p> 
<p><A NAME="an_10:34">10:34</A>&nbsp;Goap a raint anezha&#241;, e skourjeza&#241; a raint, hag e kra&#241;chint en e vizaj, hag e lakaint anezha&#241; d'ar marv; met ec'h adsavo a varv d'an trede deiz.</p> 
<p><A NAME="an_10:35">10:35</A>&nbsp;Neuze Jakez ha Yann, mibien Zebedea, a zeuas hag a lavaras dezha&#241;: Mestr, ni a garfe e rafes deomp ar pezh a c'houlennimp ouzhit.</p> 
<p><A NAME="an_10:36">10:36</A>&nbsp;E&#241; a lavaras dezho: Petra a fell deoc'h e rafen evidoc'h?</p> 
<p><A NAME="an_10:37">10:37</A>&nbsp;Int a lavaras dezha&#241;: Ro deomp da veza&#241; azezet e-barzh da c'hloar, unan a-zehou dit hag egile a-gleiz.</p> 
<p><A NAME="an_10:38">10:38</A>&nbsp;Jezuz a lavaras dezho: N'ouzoc'h ket ar pezh a c'houlennit. Ha gallout e c'hellit eva&#241; an hanaf a dlean eva&#241;, ha beza&#241; badezet eus ar vadeziant ma tlean beza&#241; badezet ganti?</p> 
<p><A NAME="an_10:39">10:39</A>&nbsp;Int a lavaras dezha&#241;: Ni a c'hell. Ha Jezuz a lavaras dezho: Gwir eo ec'h evot an hanaf am eus da eva&#241;, hag e viot badezet eus ar vadeziant am eus da veza&#241; badezet ganti;</p> 
<p><A NAME="an_10:40">10:40</A>&nbsp;met beza&#241; azezet a-zehou pe a-gleiz din, n'eo ket din da rei&#241;; roet e vo d'ar re ma'z eo bet-se kempennet evito.</p> 
<p><A NAME="an_10:41">10:41</A>&nbsp;An dek all o veza&#241; klevet kement-se, a yeas droug enno a-enep Jakez ha Yann.</p> 
<p><A NAME="an_10:42">10:42</A>&nbsp;Met Jezuz, o veza&#241; o galvet, a lavaras dezho: Gouzout a rit penaos ar re a seller evel penno&#249; ar poblo&#249; a vestroni anezho, ha penaos ar re vras a ziskouez o galloud warno.</p> 
<p><A NAME="an_10:43">10:43</A>&nbsp;Na vo ket evel-se en ho touez; met piv bennak a fello dezha&#241; beza&#241; bras en ho touez, a vo ho servijer.</p> 
<p><A NAME="an_10:44">10:44</A>&nbsp;Ha piv bennak a fello dezha&#241; beza&#241; ar c'henta&#241; en ho touez, a vo mevel an holl.</p> 
<p><A NAME="an_10:45">10:45</A>&nbsp;Rak Mab an den n'eo ket deuet evit beza&#241; servijet, met evit servija&#241; hag evit rei&#241; e vuhez e daspren evit kalz.</p> 
<p><A NAME="an_10:46">10:46</A>&nbsp;Goude e teujont da Jeriko; hag evel ma'z eas kuit ac'hano gant e ziskibien ha kalz a dud, mab Time, Bartime, an dall, a oa azezet war gostez an hent, o c'houlenn an aluzen.</p> 
<p><A NAME="an_10:47">10:47</A>&nbsp;O veza&#241; klevet e oa Jezuz a Nazared a dremene, en em lakaas da grial ha da lavarout: Jezuz, mab David, az pez truez ouzhin!</p> 
<p><A NAME="an_10:48">10:48</A>&nbsp;Kalz a c'hourdrouze anezha&#241;, evit ober dezha&#241; tevel; met e&#241; a grie c'hoazh kre&#241;voc'h: Mab David, az pez truez ouzhin!</p> 
<p><A NAME="an_10:49">10:49</A>&nbsp;Jezuz o chom en e sav, a lavaras e c'hervel. Gervel a rejont eta an dall, hag e lavarjont dezha&#241;: Sav, bez kalonek, da c'hervel a ra.</p> 
<p><A NAME="an_10:50">10:50</A>&nbsp;O teurel e vantell, e savas hag e teuas da gavout Jezuz.</p> 
<p><A NAME="an_10:51">10:51</A>&nbsp;Neuze Jezuz, o kemer ar gomz, a lavaras dezha&#241;: Petra a fell dit e rafen evidout? An dall a respontas: Mestr, ma kavin ar gweled.</p> 
<p><A NAME="an_10:52">10:52</A>&nbsp;Ha Jezuz a lavaras dezha&#241;: Kae, da feiz he deus da yac'haet. Ha kerkent e kavas ar gweled, hag e heulias Jezuz en hent.</p> 
<p><A NAME="an_11:1">11:1</A>&nbsp;Evel ma tostaent ouzh Jeruzalem, ouzh Betfage, hag ouzh Betania, tost da Venez an Olived, Jezuz a gasas daou eus e ziskibien,</p> 
<p><A NAME="an_11:2">11:2</A>&nbsp;o lavarout dezho: It d'ar vourc'h a zo dirazoc'h; ha kerkent ha ma viot aet enni, e kavot un azen yaouank stag, ma n'eus bet c'hoazh pignet den warna&#241;; distagit e&#241;, ha degasit e&#241; din.</p> 
<p><A NAME="an_11:3">11:3</A>&nbsp;Mar lavar unan bennak deoc'h: Perak e rit an dra-se? Lavarit: An Aotrou en deus ezhomm anezha&#241;. Ha raktal en lezo da vont.</p> 
<p><A NAME="an_11:4">11:4</A>&nbsp;Mont a rejont eta, hag e kavjont an azen a oa stag en-diavaez dirak an nor, etre daou hent; hag e tistagjont anezha&#241;.</p> 
<p><A NAME="an_11:5">11:5</A>&nbsp;Unan bennak eus ar re a oa eno a lavaras dezho: Perak e tistagit an azenig-se?</p> 
<p><A NAME="an_11:6">11:6</A>&nbsp;Int a respontas evel m'en devoa Jezuz gourc'hemennet dezho; hag e voent lezet da vont.</p> 
<p><A NAME="an_11:7">11:7</A>&nbsp;Degas a rejont an azenig da Jezuz, e lakajont o dilhad warna&#241;, hag e rejont Jezuz azeza&#241; warna&#241;.</p> 
<p><A NAME="an_11:8">11:8</A>&nbsp;Kalz a astenne o dilhad war an hent, ha re all a droc'he branko&#249; glas, hag a c'holoe ganto an hent.</p> 
<p><A NAME="an_11:9">11:9</A>&nbsp;Ar re a valee a-raok, hag ar re a heulie, a grie o lavarout: Hozanna! Benniget ra vo an hini a zeu en anv an Aotrou!</p> 
<p><A NAME="an_11:10">11:10</A>&nbsp;Benniget ra vo ren David hon tad, ar ren a zeu en anv an Aotrou! Hozanna el lec'hio&#249; uhel-meurbet!</p> 
<p><A NAME="an_11:11">11:11</A>&nbsp;Evel-se Jezuz a yeas e Jeruzalem, hag en templ; hag o veza&#241; sellet ouzh pep tra, evel ma oa diwezhat, ez eas da Vetania gant an daouzek.</p> 
<p><A NAME="an_11:12">11:12</A>&nbsp;An deiz war-lerc'h, evel ma'z ae eus Betania, en devoe naon.</p> 
<p><A NAME="an_11:13">11:13</A>&nbsp;O welout a-bell ur wezenn-fiez he devoa delio&#249;, ez eas evit gwelout hag-e&#241; e kavje un dra bennak enni; hag o veza&#241; tostaet, ne gavas nemet delio&#249;, rak ne oa ket mare ar fiez.</p> 
<p><A NAME="an_11:14">11:14</A>&nbsp;Neuze Jezuz o kemer ar gomz a lavaras: Ra ne zebro biken den eus da frouezh. Hag e ziskibien a glevas kement-se.</p> 
<p><A NAME="an_11:15">11:15</A>&nbsp;Dont a rejont da Jeruzalem; Jezuz o veza&#241; aet en templ, en em lakaas da gas kuit ar re a werzhe hag a brene en templ, hag e tiskaras taolio&#249; an drokerien arc'hant ha kadorio&#249; ar re a werzhe koulmed.</p> 
<p><A NAME="an_11:16">11:16</A>&nbsp;Ne leze den da zougen tra ebet dre an templ,</p> 
<p><A NAME="an_11:17">11:17</A>&nbsp;hag e kelenne en ur lavarout: N'eo ket skrivet: Va zi a vo galvet un ti a bedenno&#249; evit an holl boblo&#249;? Met c'hwi hoc'h eus graet anezha&#241; ur c'havarn laeron.</p> 
<p><A NAME="an_11:18">11:18</A>&nbsp;Ar veleien vras hag ar skribed, o veza&#241; klevet-se, a glaske an doare d'e lakaat d'ar marv; rak aon o devoa diraza&#241;, abalamour an holl bobl a oa souezhet bras gant e gelenn.</p> 
<p><A NAME="an_11:19">11:19</A>&nbsp;An abardaez o veza&#241; deuet, Jezuz a yeas er-maez eus k&#234;r.</p> 
<p><A NAME="an_11:20">11:20</A>&nbsp;Diouzh ar beure, evel ma tremenent, e ziskibien a welas ar wezenn-fiez sec'het betek ar gwrizio&#249;.</p> 
<p><A NAME="an_11:21">11:21</A>&nbsp;Neuze P&#234;r, o kaout so&#241;j eus ar pezh a oa c'hoarvezet, a lavaras dezha&#241;: Mestr, setu, ar wezenn-fiez ac'h eus milliget a zo sec'het.</p> 
<p><A NAME="an_11:22">11:22</A>&nbsp;Jezuz, o respont, a lavaras: Ho pet feiz e Doue;</p> 
<p><A NAME="an_11:23">11:23</A>&nbsp;rak me a lavar deoc'h e gwirionez, penaos piv bennak a lavaro d'ar menez-se: Sav alese hag en em daol er mor, ha kement-se hep argredi&#241; en e galon, met en ur gredi&#241; e c'hoarvezo, ar pezh a lavar a vo roet dezha&#241;.</p> 
<p><A NAME="an_11:24">11:24</A>&nbsp;Setu perak e lavaran deoc'h: Kement a c'houlennot en ur bedi&#241;, kredit e vo roet deoc'h, ha kement-se a c'hoarvezo.</p> 
<p><A NAME="an_11:25">11:25</A>&nbsp;Met pa'z eot evit pedi&#241;, pardonit, mar hoc'h eus un dra bennak a-enep unan bennak, pardonit dezha&#241;, abalamour d'ho Tad a zo en ne&#241;vo&#249; da bardoni&#241; deoc'h ivez ho pec'hedo&#249;.</p> 
<p><A NAME="an_11:26">11:26</A>&nbsp;Rak ma ne bardonit ket, ho Tad a zo en ne&#241;vo&#249; ne bardono ket deoc'h kennebeut ho pec'hedo&#249;.</p> 
<p><A NAME="an_11:27">11:27</A>&nbsp;Distrei&#241; a rejont c'hoazh da Jeruzalem; hag evel ma'z ae dre an templ, ar veleien vras, ar skribed hag an henaourien a dostaas outa&#241;,</p> 
<p><A NAME="an_11:28">11:28</A>&nbsp;hag a lavaras dezha&#241;: Dre beseurt galloud e rez an trao&#249;-se, ha piv en deus roet dit galloud d'ober an trao&#249;-se?</p> 
<p><A NAME="an_11:29">11:29</A>&nbsp;Jezuz a respontas dezho: Me a c'houlenno ivez un dra ouzhoc'h; respontit din hag e lavarin deoc'h dre beseurt galloud e ran an trao&#249;-se.</p> 
<p><A NAME="an_11:30">11:30</A>&nbsp;Badeziant Yann, ha dont a rae eus an ne&#241;v pe eus an dud? Respontit din.</p> 
<p><A NAME="an_11:31">11:31</A>&nbsp;Int a so&#241;je enno oc'h-unan, o lavarout: Mar lavaromp: Eus an ne&#241;v, e lavaro: Perak eta n'hoc'h eus ket kredet enna&#241;?</p> 
<p><A NAME="an_11:32">11:32</A>&nbsp;Ha mar lavaromp: Eus an dud ... Aon o devoa rak ar bobl; an holl a grede e oa Yann ur gwir brofed.</p> 
<p><A NAME="an_11:33">11:33</A>&nbsp;Neuze e respontjont da Jezuz: N'ouzomp ket. Ha Jezuz a lavaras dezho: Ha me kennebeut, ne lavarin ket deoc'h dre beseurt galloud e ran an trao&#249;-se.</p> 
<p><A NAME="an_12:1">12:1</A>&nbsp;Neuze Jezuz en em lakaas da gomz outo dre barabolenno&#249;: Un den, emeza&#241;, a blantas ur winieg, a reas ur c'harzh en-dro dezhi, a gleuzias enni ur wask, hag a savas enni un tour; neuze e feurmas anezhi da winierien, hag ez eas en ur vro all.</p> 
<p><A NAME="an_12:2">12:2</A>&nbsp;Da amzer ar frouezh e kasas unan eus e servijerien etrezek ar winierien, evit kemer diganto frouezh ar winieg.</p> 
<p><A NAME="an_12:3">12:3</A>&nbsp;Met o veza&#241; kroget enna&#241; e kannjont anezha&#241; hag e kasjont anezha&#241; kuit hep netra.</p> 
<p><A NAME="an_12:4">12:4</A>&nbsp;Kas a reas dezho c'hoazh ur servijer all; met e veinata a rejont, e c'hloazjont en e benn, hag e gasjont kuit goude beza&#241; graet dezha&#241; meur a zismega&#241;s.</p> 
<p><A NAME="an_12:5">12:5</A>&nbsp;Hag e kasas c'hoazh unan all, hag a voe lazhet ganto; ha kalz a re all, ma oa kannet lod ha lazhet lod all ganto.</p> 
<p><A NAME="an_12:6">12:6</A>&nbsp;Da ziwezha&#241;, o kaout ur mab a gare kalz, e kasas anezha&#241; dezho, en ur lavarout: Douja&#241; a raint va mab.</p> 
<p><A NAME="an_12:7">12:7</A>&nbsp;Met ar winierien-ma&#241; a lavaras etrezo: Setu an heritour; deuit, lazhomp-e&#241;, hag e heritaj a vo deomp.</p> 
<p><A NAME="an_12:8">12:8</A>&nbsp;Hag o veza&#241; kroget enna&#241;, en lazhjont, hag e taoljont anezha&#241; er-maez eus ar winieg.</p> 
<p><A NAME="an_12:9">12:9</A>&nbsp;Petra eta a raio mestr ar winieg? Dont a raio, hag e tistrujo ar winierien-se, hag e roio ar winieg da re all.</p> 
<p><A NAME="an_12:10">12:10</A>&nbsp;Ha n'hoc'h eus ket lennet ar gomz-ma&#241; er Skritur: Ar maen taolet kuit gant ar re a va&#241;sone, a zo deuet da veza&#241; penn ar c'horn.</p> 
<p><A NAME="an_12:11">12:11</A>&nbsp;Kement-se a zo bet graet gant an Aotrou, hag un dra marzhus eo d'hon daoulagad?</p> 
<p><A NAME="an_12:12">12:12</A>&nbsp;Neuze e klaskjont kregi&#241; enna&#241;, rak anavezout a rejont mat en devoa lavaret ar barabolenn-se a-enep dezho, met aon o devoa rak ar bobl; setu perak e lezjont anezha&#241; hag ez ejont kuit.</p> 
<p><A NAME="an_12:13">12:13</A>&nbsp;Kas a rejont dezha&#241; hinienno&#249; eus ar farizianed hag eus an herodianed, evit e dapout en e gomzo&#249;.</p> 
<p><A NAME="an_12:14">12:14</A>&nbsp;O veza&#241; eta deuet d'e gavout, e lavarjont dezha&#241;: Mestr, gouzout a reomp penaos out gwirion ha ne rez van a zen ebet; rak ne sellez ket ouzh diavaez an dud, met kelenn a rez hent Doue hervez ar wirionez: Ha dleet eo paea&#241; ar gwir da Gezar, pe n'eo ket?</p> 
<p><A NAME="an_12:15">12:15</A>&nbsp;E baea&#241; a raimp-ni, pe ne raimp ket? Met e&#241;, oc'h anavezout o filpouzerezh, a lavaras dezho: Perak e temptit ac'hanon? Degasit din un diner, evit ma welin anezha&#241;.</p> 
<p><A NAME="an_12:16">12:16</A>&nbsp;Hag e tegasjont dezha&#241; unan. Neuze e lavaras dezho: Eus piv eo ar skeud hag ar skrid-ma&#241;? Int a lavaras dezha&#241;: Eus Kezar.</p> 
<p><A NAME="an_12:17">12:17</A>&nbsp;Ha Jezuz a respontas dezho: Roit eta da Gezar ar pezh a zo da Gezar, ha da Zoue ar pezh a zo da Zoue. Hag e voent souezhet bras ganta&#241;.</p> 
<p><A NAME="an_12:18">12:18</A>&nbsp;Neuze ar sadukeiz, hag a lavar n'eus ket a adsavidigezh a varv, a zeuas d'e gavout, hag a reas outa&#241; ar goulenn-ma&#241;:</p> 
<p><A NAME="an_12:19">12:19</A>&nbsp;Mestr, Moizez en deus gourc'hemennet deomp ma teuje breur unan bennak da vervel ha da lezel e wreg hep bugale, e vreur a zimezo d'e inta&#241;vez, evit sevel lignez d'e vreur.</p> 
<p><A NAME="an_12:20">12:20</A>&nbsp;Bez' e oa seizh breur. An hini kenta&#241;, o veza&#241; kemeret ur wreg, a varvas hep lezel bugale.</p> 
<p><A NAME="an_12:21">12:21</A>&nbsp;An eil a gemeras anezhi, hag a varvas, hep lezel kennebeut a vugale. Hag an trede en hevelep doare.</p> 
<p><A NAME="an_12:22">12:22</A>&nbsp;Ar seizh breur a gemeras anezhi; ha ne lezjont ket a vugale. Ha d'an diwezha&#241;-holl, ar wreg a varvas ivez.</p> 
<p><A NAME="an_12:23">12:23</A>&nbsp;Da behini eta anezho e vo gwreg, en adsavidigezh a varv? Rak bet eo gwreg dezho o seizh.</p> 
<p><A NAME="an_12:24">12:24</A>&nbsp;Jezuz a respontas dezho: Ha n'oc'h ket en dallentez, dre n'anavezit ket ar Skriturio&#249;, na galloud Doue?</p> 
<p><A NAME="an_12:25">12:25</A>&nbsp;Rak pa adsavor a varv, ar wazed n'o devo ket a wragez, nag ar gwragez a ezhec'h, met bez' e vint evel aeled en ne&#241;v.</p> 
<p><A NAME="an_12:26">12:26</A>&nbsp;Met diwar-benn an adsavidigezh a varv, ha n'hoc'h eus ket lennet e levr Moizez, penaos Doue a lavaras dezha&#241; er vodenn loskus: Me eo Doue Abraham, Doue Izaak, ha Doue Jakob?</p> 
<p><A NAME="an_12:27">12:27</A>&nbsp;Doue n'eo ket Doue ar re varv, met Doue ar re vev. En ur fazi bras oc'h eta.</p> 
<p><A NAME="an_12:28">12:28</A>&nbsp;Neuze unan ar skribed en devoa o c'hlevet o riotal; o welout en devoa Jezuz respontet mat dezho, e tostaas hag e c'houlennas outa&#241;: Pehini eo ar c'henta&#241; eus an holl c'hourc'hemenno&#249;?</p> 
<p><A NAME="an_12:29">12:29</A>&nbsp;Jezuz a respontas dezha&#241;: Ar c'henta&#241; eus an holl c'hourc'hemenno&#249; eo: Selaou Israel, an Aotrou hon Doue eo an Aotrou hepken.</p> 
<p><A NAME="an_12:30">12:30</A>&nbsp;Karout a ri an Aotrou da Zoue, eus da holl galon, eus da holl ene, eus da holl so&#241;j, hag eus da holl nerzh. [Hennezh eo ar c'henta&#241; gourc'hemenn.]</p> 
<p><A NAME="an_12:31">12:31</A>&nbsp;Ha setu an eil [a zo he&#241;vel outa&#241;]: Karout a ri da nesa&#241; eveldout da-unan. N'eus ket a c'hourc'hemenno&#249; all brasoc'h eget ar re-ma&#241;.</p> 
<p><A NAME="an_12:32">12:32</A>&nbsp;Hag ar skrib a respontas dezha&#241;: Mat eo, Mestr, lavaret ec'h eus gant gwirionez, n'eus nemet un Doue, ha n'eus hini all ebet nemeta&#241;,</p> 
<p><A NAME="an_12:33">12:33</A>&nbsp;ha penaos karout anezha&#241; eus e holl galon, eus e holl so&#241;j, eus e holl ene, hag eus e holl nerzh, ha karout e nesa&#241; evelta&#241; e-unan a zo mui eget an holl loskaberzho&#249; hag ar sakrifiso&#249;.</p> 
<p><A NAME="an_12:34">12:34</A>&nbsp;Jezuz, o welout en devoa respontet gant furnez, a lavaras dezha&#241;: N'out ket pell diouzh rouantelezh Doue. Ha neuze den ne gredas mui ober goulenn ebet outa&#241;.</p> 
<p><A NAME="an_12:35">12:35</A>&nbsp;Evel ma kelenne Jezuz en templ, e lavaras: Perak e lavar ar skribed eo ar C'hrist Mab David?</p> 
<p><A NAME="an_12:36">12:36</A>&nbsp;Rak David a lavar e-unan dre ar Spered-Santel: An Aotrou en deus lavaret da'm Aotrou: Azez a-zehou din, betek ma em bo graet eus da enebourien ur skabell dindan da dreid.</p> 
<p><A NAME="an_12:37">12:37</A>&nbsp;Mar galv eta David e-unan anezha&#241; Aotrou, penaos eo-e&#241; e vab? Ha kalz a dud a selaoue anezha&#241; gant plijadur.</p> 
<p><A NAME="an_12:38">12:38</A>&nbsp;En ur gelenn anezho, e lavare ivez dezho: Diwallit diouzh ar skribed a gar pourmen gant saeo&#249; hir ha beza&#241; saludet er marc'hallac'hio&#249;,</p> 
<p><A NAME="an_12:39">12:39</A>&nbsp;hag a gar ar c'hadorio&#249; kenta&#241; er sinagogenno&#249;, hag ar plaso&#249; kenta&#241; er festo&#249;;</p> 
<p><A NAME="an_12:40">12:40</A>&nbsp;dismantra&#241; a reont tiez an inta&#241;vezed, hag e reont evit ar gweled pedenno&#249; hir; bez' o devo ur varnedigezh gwashoc'h.</p> 
<p><A NAME="an_12:41">12:41</A>&nbsp;Jezuz, o veza&#241; azezet dirak ar c'hef, a selle penaos e lakae an dud arc'hant er c'hef: kalz a dud pinvidik a daole kalz.</p> 
<p><A NAME="an_12:42">12:42</A>&nbsp;Dont a reas ivez un inta&#241;vez paour, hag a daolas e-barzh daou bezhig, oc'h ober ur c'hadrin.</p> 
<p><A NAME="an_12:43">12:43</A>&nbsp;Neuze, o veza&#241; galvet e ziskibien, e lavaras dezho: Me a lavar deoc'h e gwirionez, an inta&#241;vez paour-se he deus lakaet muioc'h er c'hef, eget an holl re all o deus lakaet enna&#241;.</p> 
<p><A NAME="an_12:44">12:44</A>&nbsp;Rak holl o deus lakaet eus ar pezh o devoa a-re; met houma&#241; he deus lakaet eus he dienez, kement he devoa, kement holl a oa chomet ganti evit beva&#241;.</p> 
<p><A NAME="an_13:1">13:1</A>&nbsp;Evel ma'z ae Jezuz kuit eus an templ, unan eus e ziskibien a lavaras dezha&#241;: Mestr, sell pebezh mein, ha pebezh tiez!</p> 
<p><A NAME="an_13:2">13:2</A>&nbsp;Jezuz a respontas dezha&#241;: Ha gwelout a rez an holl diez bras-se? Ne chomo ket anezho maen war vaen na vo diskaret.</p> 
<p><A NAME="an_13:3">13:3</A>&nbsp;Hag evel ma oa azezet war Venez an Olived, dirak an templ, P&#234;r, Jakez, Yann hag Andrev a reas a-du ar goulenn-ma&#241; outa&#241;:</p> 
<p><A NAME="an_13:4">13:4</A>&nbsp;Lavar deomp pegoulz e c'hoarvezo kement-se, ha pehini e vo ar sin eus o oberia&#241;s nesa&#241;?</p> 
<p><A NAME="an_13:5">13:5</A>&nbsp;Neuze Jezuz, o respont, en em lakaas da lavarout: Diwallit na dromplfe den ac'hanoc'h.</p> 
<p><A NAME="an_13:6">13:6</A>&nbsp;Rak kalz a zeuio em anv, o lavarout: Me eo ar C'hrist; hag e tallint meur a hini.</p> 
<p><A NAME="an_13:7">13:7</A>&nbsp;Pa glevot komz eus brezelio&#249;, ha brud eus brezelio&#249;, na spontit ket; rak ret eo e teufe an trao&#249;-se, met kement-se ne vo ket c'hoazh ar fin.</p> 
<p><A NAME="an_13:8">13:8</A>&nbsp;Rak ur bobl a savo a-enep ur bobl all, hag ur rouantelezh a-enep ur rouantelezh all; ha bez' e vo kreno&#249;-douar e meur a lec'h, ha naonegezhio&#249;, ha trubuilho&#249;; an trao&#249;-ma&#241; a vo ar penn-kenta&#241; eus ar gloazio&#249;.</p> 
<p><A NAME="an_13:9">13:9</A>&nbsp;Met diwallit ouzhoc'h hoc'h-unan, rak ho kas a raint dirak al lezio&#249;-barn, ho skourjeza&#241; a raint en o sinagogenno&#249;, ha mont a reot dirak an ouarnerien ha dirak ar rouaned abalamour din, evit rei&#241; testeni din dirazo.</p> 
<p><A NAME="an_13:10">13:10</A>&nbsp;Met ret eo e vefe da genta&#241; prezeget an Aviel d'an holl boblo&#249;.</p> 
<p><A NAME="an_13:11">13:11</A>&nbsp;Pa gasint ac'hanoc'h evit ho lakaat etre o daouarn, na vezit ket en poan a-raok eus ar pezh ho po da lavarout, ha na brederit ket anezha&#241;; met lavarit ar pezh a vo roet deoc'h war an eur-se; rak ne vo ket c'hwi a gomzo, met ar Spered-Santel.</p> 
<p><A NAME="an_13:12">13:12</A>&nbsp;Ar breur a roio e vreur d'ar marv, hag an tad e vugel; ar vugale en em savo a-enep o zud, hag o lakaint d'ar marv.</p> 
<p><A NAME="an_13:13">13:13</A>&nbsp;Kasaet e viot gant an holl abalamour da'm anv, met an hini a gendalc'ho betek ar fin, a vo salvet.</p> 
<p><A NAME="an_13:14">13:14</A>&nbsp;Pa welot an euzhusted eus ar glac'har, [m'en deus komzet ar profed Daniel anezhi,] deuet el lec'h ne dle ket beza&#241; (ra gompreno an neb a lenn), neuze ar re a vo e Judea, ra dec'hint war ar menezio&#249;,</p> 
<p><A NAME="an_13:15">13:15</A>&nbsp;hag an hini a vo war an doenn, ra ne ziskenno ket en ti, ha n'aio ket enna&#241; da gemer un dra bennak eus e di,</p> 
<p><A NAME="an_13:16">13:16</A>&nbsp;hag an hini a vo er parkeier, ra ne zistroio ket a-dre&#241;v da gemer e vantell.</p> 
<p><A NAME="an_13:17">13:17</A>&nbsp;Gwalleur d'ar gwragez brazez, ha d'ar magerezed en deizio&#249;-se!</p> 
<p><A NAME="an_13:18">13:18</A>&nbsp;Pedit evit na erruo ket ho tec'h er goa&#241;v.</p> 
<p><A NAME="an_13:19">13:19</A>&nbsp;Rak bez' e vo en deizio&#249;-se an hevelep glac'har, ken adalek penn-kenta&#241; ar bed en deus Doue krouet betek vrema&#241;, n'en deus ket bet, ha ne vo biken evelta&#241;.</p> 
<p><A NAME="an_13:20">13:20</A>&nbsp;Ha ma n'en divije ket an Aotrou berraet an deizio&#249;-se, den ebet ne vije salvet; met abalamour d'ar re dibabet en deus o berraet.</p> 
<p><A NAME="an_13:21">13:21</A>&nbsp;Neuze, mar lavar unan bennak deoc'h: Setu, ar C'hrist a zo ama&#241;, pe aze, na gredit ket.</p> 
<p><A NAME="an_13:22">13:22</A>&nbsp;Rak fals-kristed ha fals-profeded a savo; hag e raint sino&#249; ha burzhudo&#249; da drompla&#241; memes ar re dibabet, ma vije gallet.</p> 
<p><A NAME="an_13:23">13:23</A>&nbsp;Bezit war evezh eta; setu, em eus lavaret holl deoc'h a-raok.</p> 
<p><A NAME="an_13:24">13:24</A>&nbsp;En deizio&#249;-se, goude ar glac'har-ma&#241;, an heol a vo te&#241;valaet, al loar ne roio ket he skl&#234;rijenn,</p> 
<p><A NAME="an_13:25">13:25</A>&nbsp;ar stered a gouezho eus an oabl, hag ar galloudo&#249; a zo en ne&#241;v a vo bra&#241;sellet.</p> 
<p><A NAME="an_13:26">13:26</A>&nbsp;Neuze e vo gwelet Mab an den, o tont war ar c'hoabr, gant ur galloud hag ur gloar bras;</p> 
<p><A NAME="an_13:27">13:27</A>&nbsp;hag e kaso e aeled, da zastum e re dibabet eus ar pevar avel, adalek penno&#249; pell an douar betek penno&#249; pella&#241; an ne&#241;v.</p> 
<p><A NAME="an_13:28">13:28</A>&nbsp;Deskit dre barabolenn ar wezenn-fiez: pa zeu he branko&#249; da veza&#241; tener hag he delio&#249; da vounta&#241;, ec'h anavezit eo tost an ha&#241;v;</p> 
<p><A NAME="an_13:29">13:29</A>&nbsp;evel-se ivez, pa welot kement-se oc'h erruout, gouezit Mab an den a zo tost, hag ouzh an nor.</p> 
<p><A NAME="an_13:30">13:30</A>&nbsp;Me a lavar deoc'h e gwirionez, penaos ar rummad-ma&#241; ne dremeno ket, ken na vo c'hoarvezet an holl drao&#249;-se.</p> 
<p><A NAME="an_13:31">13:31</A>&nbsp;An ne&#241;v hag an douar a dremeno, met va gerio&#249; ne dremenint ket.</p> 
<p><A NAME="an_13:32">13:32</A>&nbsp;Evit ar pezh a sell ouzh an deiz hag an eur, den n'o anavez, nag an aeled a zo en ne&#241;v, nag ar Mab, met an Tad hepken.</p> 
<p><A NAME="an_13:33">13:33</A>&nbsp;Bezit war evezh, chomit dihun ha pedit; rak n'ouzoc'h ket pegoulz e teuio an amzer-se.</p> 
<p><A NAME="an_13:34">13:34</A>&nbsp;Bez' e vo evel un den a ya e beaj, a lez e di, a ro ar gundu anezha&#241; d'e vevelien, o lakaat da bep hini e labour, hag a c'hourc'hemenn d'ar porzhier beza&#241; dihun.</p> 
<p><A NAME="an_13:35">13:35</A>&nbsp;Chomit dihun eta, rak n'ouzoc'h ket pegoulz e teuio mestr an ti, pe d'an abardaez, pe da hanternoz, pe da gan ar c'hilhog, pe diouzh ar beure,</p> 
<p><A NAME="an_13:36">13:36</A>&nbsp;gant aon na zeufe en un taol, ha n'ho kavfe kousket.</p> 
<p><A NAME="an_13:37">13:37</A>&nbsp;Dre-se, ar pezh a lavaran, a lavaran deoc'h holl: Chomit dihun.</p> 
<p><A NAME="an_14:1">14:1</A>&nbsp;Gouel ar Pask hag ar bara hep goell a dlee beza&#241; daou zevezh goude; ar veleien vras hag ar skribed a glaske an doare da gregi&#241; e Jezuz dre droidell ha d'e lakaat d'ar marv.</p> 
<p><A NAME="an_14:2">14:2</A>&nbsp;Met e lavarent: Arabat e vefe e-pad ar gouel, gant aon na savfe un drubuilh bennak e-touez ar bobl.</p> 
<p><A NAME="an_14:3">14:3</A>&nbsp;Jezuz, o veza&#241; e Betania ouzh taol e ti Simon al lovr, ur wreg a zeuas d'e gavout gant ul lestr alabastr leun a c'hwezh-vat a nard pur hag eus ur priz bras, hag, o veza&#241; torret al lestr, e skuilhas ar c'hwezh-vat war e benn.</p> 
<p><A NAME="an_14:4">14:4</A>&nbsp;Hinienno&#249; a yeas droug enno o-unan, hag a lavaras: Perak koll evel-se ar c'hwezh-vat-se?</p> 
<p><A NAME="an_14:5">14:5</A>&nbsp;Rak gallet e vije bet gwerzha&#241; anezhi ouzhpenn tri c'hant diner, hag o rei&#241; d'ar beorien. Evel-se e krozmolent en he enep.</p> 
<p><A NAME="an_14:6">14:6</A>&nbsp;Met Jezuz a lavaras: Lezit anezhi; perak e rit poan dezhi? Un dra vat he deus graet em c'he&#241;ver.</p> 
<p><A NAME="an_14:7">14:7</A>&nbsp;Rak c'hwi ho po atav peorien ganeoc'h, ha bep gwech ma c'hoantaot e c'hellot ober vat dezho, met n'ho po ket atav ac'hanon..</p> 
<p><A NAME="an_14:8">14:8</A>&nbsp;Graet he deus ar pezh a oa en he galloud; balzamet he deus dre ziaraok va c'horf evit va beziadur.</p> 
<p><A NAME="an_14:9">14:9</A>&nbsp;Me a lavar deoc'h e gwirionez, penaos en holl lec'hio&#249; eus ar bed ma vo an aviel-ma&#241; prezeget, ar pezh he deus graet a vo ivez lavaret en e&#241;vor anezhi.</p> 
<p><A NAME="an_14:10">14:10</A>&nbsp;Neuze Judaz Iskariod, unan eus an daouzek, a yeas da gavout ar veleien vras evit lakaat Jezuz etre o daouarn.</p> 
<p><A NAME="an_14:11">14:11</A>&nbsp;Selaou a rejont gant joa, hag e lavarjont rei&#241; arc'hant dezha&#241;; diwar neuze e klaskas an tu dereat d'e lakaat etre o daouarn.</p> 
<p><A NAME="an_14:12">14:12</A>&nbsp;Ar c'henta&#241; deiz eus ar bara hep goell, pa aberzhed ar Pask, e ziskibien a lavaras dezha&#241;: Pelec'h e c'hoantaez ez afemp da gempenn ar pezh a zo ret evit debri&#241; ar Pask?</p> 
<p><A NAME="an_14:13">14:13</A>&nbsp;Neuze e kasas daou eus e ziskibien hag e lavaras dezho: It e k&#234;r, hag e kavot dirazoc'h un den o tougen ur podad dour, it war e lerc'h.</p> 
<p><A NAME="an_14:14">14:14</A>&nbsp;E pe lec'h bennak ma'z aio, lavarit da vestr an ti: Ar Mestr a lavar: Pelec'h ema&#241; al lec'h e tebrin ar Pask enna&#241;, gant va diskibien?</p> 
<p><A NAME="an_14:15">14:15</A>&nbsp;Hag e tiskouezo deoc'h ur gambr uhel, urzhiet ha kempennet mat; fichit eno deomp ar Pask.</p> 
<p><A NAME="an_14:16">14:16</A>&nbsp;E ziskibien eta a yeas, hag a zeuas e k&#234;r, hag e kavjont an trao&#249; evel m'en devoa lavaret dezho; hag e fichjont ar Pask.</p> 
<p><A NAME="an_14:17">14:17</A>&nbsp;Pa voe deuet an abardaez, e teuas gant an daouzek.</p> 
<p><A NAME="an_14:18">14:18</A>&nbsp;Evel ma oant ouzh taol, ha ma tebrent, Jezuz a lavaras: Me a lavar deoc'h e gwirionez, unan ac'hanoc'h, unan a zebr ganin, am gwerzho.</p> 
<p><A NAME="an_14:19">14:19</A>&nbsp;Neuze en em lakajont d'en em c'hlac'hari&#241;; hag e lavarjont dezha&#241;, an eil goude egile: Ha me eo?</p> 
<p><A NAME="an_14:20">14:20</A>&nbsp;E&#241; a respontas dezho: Unan an daouzek eo, ha lakaat a ra e zorn er plad ganin.</p> 
<p><A NAME="an_14:21">14:21</A>&nbsp;Mab an den, evit gwir, a ya hervez ar pezh a zo skrivet anezha&#241;; met gwalleur d'an den ma vo gwerzhet ganta&#241;; gwell e vije d'an den-se, ne vije biken bet ganet.</p> 
<p><A NAME="an_14:22">14:22</A>&nbsp;Evel ma tebrent, Jezuz a gemeras bara ha, goude beza&#241; trugarekaet, e torras anezha&#241;, hag en roas dezho, o lavarout: Kemerit, [debrit,] hema&#241; eo va c'horf.</p> 
<p><A NAME="an_14:23">14:23</A>&nbsp;Kemer a reas ivez an hanaf ha, goude beza&#241; trugarekaet, en roas dezho, hag ec'h evjont holl diouta&#241;.</p> 
<p><A NAME="an_14:24">14:24</A>&nbsp;Hag e lavaras dezho: Hema&#241; eo va gwad, ar gwad eus an emglev [nevez], skuilhet evit kalz.</p> 
<p><A NAME="an_14:25">14:25</A>&nbsp;Me a lavar deoc'h e gwirionez, n'evin mui eus frouezh ar gwini, betek an deiz ma'c'h evin anezha&#241; nevez e rouantelezh Doue.</p> 
<p><A NAME="an_14:26">14:26</A>&nbsp;Goude m'o devoe kanet ar c'hantiko&#249;, ez ejont da Venez an Olived.</p> 
<p><A NAME="an_14:27">14:27</A>&nbsp;Neuze, Jezuz a lavaras dezho: Me a vo deoc'h holl en noz-ma&#241; un abeg da gouezha&#241;, rak skrivet eo: skei&#241; a rin ar pastor, hag an de&#241;ved a vo stlabezet.</p> 
<p><A NAME="an_14:28">14:28</A>&nbsp;Met goude ma vin adsavet a varv, ho tiaraogin e Galilea.</p> 
<p><A NAME="an_14:29">14:29</A>&nbsp;Ha P&#234;r a lavaras dezha&#241;: Pa vefe an holl gwallskoueriet, evidon-me, ne vin ket.</p> 
<p><A NAME="an_14:30">14:30</A>&nbsp;Neuze Jezuz a lavaras dezha&#241;: Me a lavar dit e gwirionez, penaos hiziv, en noz-ma&#241;, a-raok ma kano ar c'hilhog div wech, te az po va dinac'het teir gwech.</p> 
<p><A NAME="an_14:31">14:31</A>&nbsp;Met e&#241; a lavare kre&#241;voc'h c'hoazh: Ha pa vefe ret din mervel ganit, ne zinac'hin ket ac'hanout. Hag holl, e lavarent ar memes tra.</p> 
<p><A NAME="an_14:32">14:32</A>&nbsp;Neuze ez ejont en ul lec'h galvet Getsemane, ha Jezuz a lavaras d'e ziskibien: Azezit ama&#241; e-pad ma pedin.</p> 
<p><A NAME="an_14:33">14:33</A>&nbsp;Kemer a reas ganta&#241; P&#234;r, Jakez ha Yann, hag e voe leuniet a aon hag a anken.</p> 
<p><A NAME="an_14:34">14:34</A>&nbsp;Hag e lavaras dezho: Trist eo va ene betek ar marv; chomit ama&#241; ha beilhit.</p> 
<p><A NAME="an_14:35">14:35</A>&nbsp;O vont un tamm a-raokoc'h, en em stouas d'an douar, da bedi&#241; ma c'hellje an eur-se pellaat diouta&#241;.</p> 
<p><A NAME="an_14:36">14:36</A>&nbsp;Hag e lavare: Abba! Tad! An holl drao&#249; a c'hellez; pella an hanaf-se diouzhin! Koulskoude neket evel ma fell din, met evel ma fell dit.</p> 
<p><A NAME="an_14:37">14:37</A>&nbsp;Hag e tistroas, o c'havas kousket, hag e lavaras da B&#234;r: Simon, kousket a rez! Ne'c'h eus ket gallet beilha&#241; un eur?</p> 
<p><A NAME="an_14:38">14:38</A>&nbsp;Beilhit ha pedit evit na gouezhot ket en temptadur; ar spered a zo buan, met ar c'hig a zo dinerzh.</p> 
<p><A NAME="an_14:39">14:39</A>&nbsp;Mont a reas adarre, hag e pedas, o lavarout ar memes komzo&#249;.</p> 
<p><A NAME="an_14:40">14:40</A>&nbsp;O veza&#241; distroet, o c'havas adarre kousket, rak o daoulagad a oa pounneraet; ha ne ouient petra da lavarout dezha&#241;.</p> 
<p><A NAME="an_14:41">14:41</A>&nbsp;Hag e tistroas evit an trede gwech, hag e lavaras dezho: Kouskit brema&#241; ha diskuizhit! A-walc'h eo! An eur a zo deuet; setu, Mab an den a zo lakaet etre daouarn ar bec'herien.</p> 
<p><A NAME="an_14:42">14:42</A>&nbsp;Savit, ha deomp, setu, an hini am gwerzh a dosta.</p> 
<p><A NAME="an_14:43">14:43</A>&nbsp;Ha kerkent, evel ma komze c'hoazh, Judaz, unan an daouzek, a zeuas, ha ganta&#241; ur vandenn vras a dud gant klezeier ha gant bizhier, a-berzh ar veleien vras, ar skribed hag an henaourien.</p> 
<p><A NAME="an_14:44">14:44</A>&nbsp;An hini en gwerzhe en devoa roet ar sin-ma&#241;: An hini a bokin dezha&#241;, hennezh eo; krogit enna&#241;, ha kasit e&#241; sur.</p> 
<p><A NAME="an_14:45">14:45</A>&nbsp;Raktal eta evel ma oa erruet, e tostaas outa&#241;, hag e lavaras dezha&#241;: Mestr! Mestr! Hag e pokas dezha&#241;.</p> 
<p><A NAME="an_14:46">14:46</A>&nbsp;Neuze e lakajont o daouarn war Jezuz, hag e krogjont enna&#241;.</p> 
<p><A NAME="an_14:47">14:47</A>&nbsp;Unan eus ar re a oa eno a dennas e gleze, a skoas servijer ar beleg-meur, hag a droc'has e skouarn dezha&#241;.</p> 
<p><A NAME="an_14:48">14:48</A>&nbsp;Neuze Jezuz a gemeras ar gomz hag a lavaras dezho: Deuet oc'h er-maez evel war-lerc'h ul laer, gant klezeier ha gant bizhier, evit kregi&#241; ennon.</p> 
<p><A NAME="an_14:49">14:49</A>&nbsp;Bemdez e oan en ho touez, o kelenn en templ, ha n'hoc'h eus ket va c'hemeret; met bez' eo evit ma vo ar Skriturio&#249; peurc'hraet.</p> 
<p><A NAME="an_14:50">14:50</A>&nbsp;Neuze, o veza&#241; e zilezet, an holl a dec'has kuit.</p> 
<p><A NAME="an_14:51">14:51</A>&nbsp;Un den yaouank en heulie, goloet hepken gant ul linenn ska&#241;v; an dud yaouank a grogas enna&#241;,</p> 
<p><A NAME="an_14:52">14:52</A>&nbsp;met e&#241; a lezas ganto e wiskamant, hag a dec'has en noazh deus etre o daouarn.</p> 
<p><A NAME="an_14:53">14:53</A>&nbsp;Kas a rejont neuze Jezuz da di ar beleg-meur, e-lec'h ma oa en em zastumet an holl veleien vras, an henaourien hag ar skribed.</p> 
<p><A NAME="an_14:54">14:54</A>&nbsp;P&#234;r a heulias anezha&#241; a-bell betek porzh ar beleg-meur. Hag o veza&#241; azezet gant ar vevelien, en em domme e-tal an tan.</p> 
<p><A NAME="an_14:55">14:55</A>&nbsp;Ar veleien vras hag an holl sanedrin a glaske un testeni a-enep Jezuz, evit e lakaat d'ar marv, hogen ne gavent ket.</p> 
<p><A NAME="an_14:56">14:56</A>&nbsp;Rak kalz a roe testeni fals en e enep, met o zestenio&#249; ne oant ket he&#241;vel etrezo.</p> 
<p><A NAME="an_14:57">14:57</A>&nbsp;Hinienno&#249; a savas neuze, hag a zougas ur fals testeni a-enep dezha&#241; o lavarout:</p> 
<p><A NAME="an_14:58">14:58</A>&nbsp;Ni hon eus e glevet o lavarout: Me a ziskaro an templ-ma&#241;, graet gant dorn an den, hag a-benn tri deiz ec'h adsavin unan all, ha ne vo ket graet gant dorn an den.</p> 
<p><A NAME="an_14:59">14:59</A>&nbsp;Met o zestenio&#249; ne oant ket he&#241;vel etrezo kennebeut.</p> 
<p><A NAME="an_14:60">14:60</A>&nbsp;Neuze ar beleg-meur, o sevel e-kreiz ar sanhedrin, a reas ouzh Jezuz ar goulenn-ma&#241;: Ha ne respontez netra? Petra a destenn an dud-se en da enep?</p> 
<p><A NAME="an_14:61">14:61</A>&nbsp;Met Jezuz a davas ha ne respontas netra. Ar beleg-meur a reas c'hoazh outa&#241; ar goulenn-ma&#241;: Bez' out-te ar C'hrist, Mab an Hini a zo benniget?</p> 
<p><A NAME="an_14:62">14:62</A>&nbsp;Ha Jezuz a lavaras dezha&#241;: Bez' ez on; ha gwelout a reot Mab an den azezet a-zehou da c'halloud Doue, hag o tont war goabr an ne&#241;v.</p> 
<p><A NAME="an_14:63">14:63</A>&nbsp;Neuze ar beleg-meur a rogas e zilhad, hag a lavaras: Da betra hon eus mui ezhomm a desto&#249;?</p> 
<p><A NAME="an_14:64">14:64</A>&nbsp;Klevet hoc'h eus al ledoued; petra a so&#241;jit a-se? Holl neuze, e varnjont anezha&#241; evel din a varv. </p> 
<p><A NAME="an_14:65">14:65</A>&nbsp;Hinienno&#249; en em lakaas da gra&#241;chat outa&#241;, da c'holei&#241; e vizaj, ha da rei&#241; dezha&#241; karvanado&#249;, o lavarout: Divin! Hag ar vevelien a skoe anezha&#241; gant bizhier.</p> 
<p><A NAME="an_14:66">14:66</A>&nbsp;P&#234;r a oa e trao&#241; ar porzh, hag e teuas eno unan eus mitizhien ar beleg-meur;</p> 
<p><A NAME="an_14:67">14:67</A>&nbsp;hag o welout P&#234;r oc'h en em domma&#241;, e sellas outa&#241; hag e lavaras: Te ivez, te a oa gant Jezuz a Nazared.</p> 
<p><A NAME="an_14:68">14:68</A>&nbsp;Met e&#241; a nac'has anezha&#241;, hag a lavaras: N'anavezan ket anezha&#241;, ha n'ouzon ket petra a lavarez; mont a reas er-maez er porzh; hag ar c'hilhog a ganas.</p> 
<p><A NAME="an_14:69">14:69</A>&nbsp;Ar vatezh-se, o veza&#241; e welet adarre, en em lakaas da lavarout d'ar re a oa eno: An den-ma&#241; a zo eus an dud-se. Met e&#241; e nac'has adarre.</p> 
<p><A NAME="an_14:70">14:70</A>&nbsp;Ur penad goude, ar re a oa eno a lavaras da B&#234;r: Evit gwir te a zo eus an dud-se, rak te a zo Galileat, [ha da yezh a zo he&#241;vel ouzh o hini].</p> 
<p><A NAME="an_14:71">14:71</A>&nbsp;Neuze en em lakaas da zroukpedi&#241; ha da doui&#241;, o lavarout: N'anavezan ket an den-se a gomzit anezha&#241;.</p> 
<p><A NAME="an_14:72">14:72</A>&nbsp;Raktal ar c'hilhog a ganas un eil gwech; ha P&#234;r en devoe so&#241;j eus ar gomz en devoa Jezuz lavaret dezha&#241;: A-raok ma kano ar c'hilhog div wech, ez po va dinac'het teir gwech. Hag o veza&#241; aet buan er-maez, e ouelas.</p> 
<p><A NAME="an_15:1">15:1</A>&nbsp;Kerkent ha ma voe deiz, ar veleien vras, gant an henaourien hag ar skribed, hag ar sanedrin o veza&#241; en em guzuliet, a zegasas Jezuz ereet hag en lakajont etre daouarn Pilat.</p> 
<p><A NAME="an_15:2">15:2</A>&nbsp;Pilat a c'houlennas outa&#241;: Bez' out-te roue ar Yuzevien? Jezuz a respontas dezha&#241;: Te en lavar.</p> 
<p><A NAME="an_15:3">15:3</A>&nbsp;Ar veleien vras a damalle anezha&#241; eus meur a dra.</p> 
<p><A NAME="an_15:4">15:4</A>&nbsp;Met Pilat a reas c'hoazh ar goulenn-ma&#241; outa&#241;, o lavarout: Ne respontez netra dezho? Gwel pegement a drao&#249; a damallont dit.</p> 
<p><A NAME="an_15:5">15:5</A>&nbsp;Met Jezuz ne respontas ken netra, en hevelep doare ma oa Pilat souezhet.</p> 
<p><A NAME="an_15:6">15:6</A>&nbsp;Bez' e oa ar c'hiz da leuskel dezho, da bep gouel, an hini eus ar brizonidi a c'houlenne ar bobl. </p> 
<p><A NAME="an_15:7">15:7</A>&nbsp;Hag e oa er prizon unan galvet Barabbaz gant e genseurted, rak graet o devoa ur muntr e-pad un dispac'h.</p> 
<p><A NAME="an_15:8">15:8</A>&nbsp;Ar bobl en em lakaas da c'houlenn [gant kriadenno&#249; bras,] ma vije graet dezho evel m'en devoa atav graet.</p> 
<p><A NAME="an_15:9">15:9</A>&nbsp;Pilat a respontas dezho: Fellout a ra deoc'h e laoskfen deoc'h roue ar Yuzevien?</p> 
<p><A NAME="an_15:10">15:10</A>&nbsp;Rak anavezout a rae e oa dre avi o devoa ar veleien vras e lakaet etre e zaouarn.</p> 
<p><A NAME="an_15:11">15:11</A>&nbsp;Met ar veleien vras a vroude ar bobl da c'houlenn ma vije laosket kentoc'h dezho Barabbaz.</p> 
<p><A NAME="an_15:12">15:12</A>&nbsp;Pilat, oc'h adkemer ar gomz, a lavaras dezho: Petra a fell deoc'h e rafen eta eus an hini e c'halvit roue ar Yuzevien?</p> 
<p><A NAME="an_15:13">15:13</A>&nbsp;Int a grias a-nevez: Ouzh ar groaz!</p> 
<p><A NAME="an_15:14">15:14</A>&nbsp;Pilat a lavaras dezho: Met peseurt droug en deus graet? Hag e krijont c'hoazh kre&#241;voc'h: Ouzh ar groaz!</p> 
<p><A NAME="an_15:15">15:15</A>&nbsp;Pilat eta, o c'hoantaat plijout d'ar bobl, a laoskas dezho Barrabaz; ha goude beza&#241; lakaet skourjeza&#241; Jezuz, en roas evit beza&#241; staget ouzh ar groaz.</p> 
<p><A NAME="an_15:16">15:16</A>&nbsp;Ar soudarded a zegasas anezha&#241; e diabarzh ar palez, da lavarout eo er pretordi, hag e tastumjont eno an holl strollad.</p> 
<p><A NAME="an_15:17">15:17</A>&nbsp;Hag e wiskjont anezha&#241; gant ur vantell vouk, hag e lakajont war e benn ur gurunenn spern o devoa gweet.</p> 
<p><A NAME="an_15:18">15:18</A>&nbsp;Neuze en em lakajont d'e saludi&#241;, o lavarout: Salud, roue ar Yuzevien!</p> 
<p><A NAME="an_15:19">15:19</A>&nbsp;Hag e skojont war e benn gant ur gorzenn, hag e kra&#241;chjont outa&#241;, hag, o plega&#241; o glin, e stoujont diraza&#241;.</p> 
<p><A NAME="an_15:20">15:20</A>&nbsp;Goude beza&#241; graet goap anezha&#241;, e lamjont ar vantell vouk diwarna&#241;, e wiskjont dezha&#241; e zilhad en-dro, hag e kasjont anezha&#241; evit e lakaat ouzh ar groaz.</p> 
<p><A NAME="an_15:21">15:21</A>&nbsp;Un den eus Siren, anvet Simon, tad da Aleksandr ha da Rufuz, a dremene dre eno, o tont eus ar parkeier; ober a rejont dezha&#241; dougen kroaz Jezuz.</p> 
<p><A NAME="an_15:22">15:22</A>&nbsp;Hag e kasjont Jezuz d'ul lec'h anvet Golgota, da lavarout eo lec'h ar c'hlopenn.</p> 
<p><A NAME="an_15:23">15:23</A>&nbsp;Hag e kinnigjont dezha&#241; da eva&#241; gwin mesket gant mir; met ne evas ket anezha&#241;.</p> 
<p><A NAME="an_15:24">15:24</A>&nbsp;Goude m'o devoe e staget ouzh ar groaz, e lodennjont e zilhad, o teurel d'ar sord, evit anavezout lod pep hini.</p> 
<p><A NAME="an_15:25">15:25</A>&nbsp;Bez' e oa an trede eur, pa en stagjont ouzh ar groaz.</p> 
<p><A NAME="an_15:26">15:26</A>&nbsp;Abeg e gondaonidigezh a oa lakaet dre ar skrid-ma&#241;: ROUE AR YUZEVIEN.</p> 
<p><A NAME="an_15:27">15:27</A>&nbsp;Staga&#241; a rejont ivez ouzh ar groaz ganta&#241; daou laer, unan a-zehou, hag egile a-gleiz dezha&#241;.</p> 
<p><A NAME="an_15:28">15:28</A>&nbsp;[Evel-se ar gomz-ma&#241; eus ar Skritur a voe peurc'hraet: Lakaet eo bet e renk an dorfedourien.]</p> 
<p><A NAME="an_15:29">15:29</A>&nbsp;Ar re a dremene dre eno a lavare dismega&#241;so&#249; dezha&#241;, o heja&#241; o fenn, hag o lavarout: He! Te, an hini a ziskar an templ hag en adsav e tri deiz,</p> 
<p><A NAME="an_15:30">15:30</A>&nbsp;en em savete da-unan, ha diskenn eus ar groaz!</p> 
<p><A NAME="an_15:31">15:31</A>&nbsp;Evel-se ivez, ar veleien vras, gant ar skribed, a lavare etrezo, en ur c'hoapaat: Saveteet en deus ar re all, ha ne c'hell ket en em savetei&#241; e-unan!</p> 
<p><A NAME="an_15:32">15:32</A>&nbsp;Ra ziskenno ar C'hrist, roue Israel, brema&#241; eus ar groaz, abalamour deomp d'e welout, ha ma kredimp! Hag ar re a oa staget ouzh ar groaz ganta&#241;, a lavare ivez dismega&#241;so&#249; dezha&#241;.</p> 
<p><A NAME="an_15:33">15:33</A>&nbsp;Pa zeuas ar c'hwec'hvet eur, e voe te&#241;valijenn war an douar holl, betek an navet eur.</p> 
<p><A NAME="an_15:34">15:34</A>&nbsp;Ha d'an navet eur, Jezuz a grias gant ur vouezh kre&#241;v: Eloi, Eloi, lama sabaktani? Da lavarout eo: Va Doue, va Doue, perak ec'h eus va dilezet?</p> 
<p><A NAME="an_15:35">15:35</A>&nbsp;Hinienno&#249; eus ar re a oa eno, o veza&#241; e glevet, a lavare: Setu e c'halv Elia.</p> 
<p><A NAME="an_15:36">15:36</A>&nbsp;Unan anezho a redas, a leunias ur spoueenn a winegr, he lakaas e penn ur gorzenn, hag he roas dezha&#241; da eva&#241;, en ur lavarout: Lezit; gwelomp hag-e&#241; e teuio Elia d'e ziskenn.</p> 
<p><A NAME="an_15:37">15:37</A>&nbsp;Neuze Jezuz, o veza&#241; taolet ur griadenn vras, a varvas.</p> 
<p><A NAME="an_15:38">15:38</A>&nbsp;Gouel an templ a rogas e div, adalek krec'h betek trao&#241;.</p> 
<p><A NAME="an_15:39">15:39</A>&nbsp;Ar c'hantener a oa diraza&#241;, o welout e oa marvet en ur grial evel-se, a lavaras: Hema&#241;, evit gwir, a oa Mab Doue.</p> 
<p><A NAME="an_15:40">15:40</A>&nbsp;Bez' e oa ivez gwragez a selle a-bell. En o-zouez e oa Mari a Vagdala, ha Mari mamm da Jakez ar Yaouanka&#241; ha da Jozef, ha Salome,</p> 
<p><A NAME="an_15:41">15:41</A>&nbsp;ar re en heulie hag en servije pa oa e Galilea, ha meur a hini all a oa pignet ganta&#241; da Jeruzalem.</p> 
<p><A NAME="an_15:42">15:42</A>&nbsp;Diouzh an abardaez, evel ma oa deiz ar c'hempennadur, da lavarout eo deiz kent ar sabad,</p> 
<p><A NAME="an_15:43">15:43</A>&nbsp;Jozef a Arimatea, ur c'huzulier enoret a c'hortoze ivez rouantelezh Doue, a zeuas gant hardizhegezh da gavout Pilat, hag a c'houlennas diganta&#241; korf Jezuz.</p> 
<p><A NAME="an_15:44">15:44</A>&nbsp;Pilat a voe souezhet bras ma oa marv ken buan; hag o veza&#241; galvet ar c'hantener, e c'houlennas diganta&#241; hag-e&#241; e oa marv pell a oa.</p> 
<p><A NAME="an_15:45">15:45</A>&nbsp;O veza&#241; anavezet kement-se, gant ar c'hantener, e roas ar c'horf da Jozef.</p> 
<p><A NAME="an_15:46">15:46</A>&nbsp;Jozef, o veza&#241; prenet ul lienenn, en diskennas eus ar groaz, en goloas gant ul lienenn, a lakaas anezha&#241; en ur bez toullet er roc'h, hag a ruilhas ur maen ouzh dor ar bez.</p> 
<p><A NAME="an_15:47">15:47</A>&nbsp;Mari a Vagdala ha Mari mamm Jozef, a selle pelec'h e oa lakaet.</p> 
<p><A NAME="an_16:1">16:1</A>&nbsp;Goude ma oa ar sabad tremenet, Mari a Vagdala, Mari mamm Jakez, ha Salome, a brenas louzo&#249; a c'hwez-vat evit dont da valzama&#241; ar c'horf.</p> 
<p><A NAME="an_16:2">16:2</A>&nbsp;Deiz kenta&#241; ar sizhun, da sav-heol, e teujont mintin mat d'ar bez.</p> 
<p><A NAME="an_16:3">16:3</A>&nbsp;Hag e lavarent etrezo: Piv a lamo deomp ar maen a zo ouzh dor ar bez?</p> 
<p><A NAME="an_16:4">16:4</A>&nbsp;O veza&#241; sellet, e weljont ar maen a oa bet lamet; ha gwall vras e oa.</p> 
<p><A NAME="an_16:5">16:5</A>&nbsp;Neuze, o veza&#241; aet er bez, e weljont un den yaouank azezet en tu dehou, gwisket gant ur sae wenn; spontet e oant.</p> 
<p><A NAME="an_16:6">16:6</A>&nbsp;Met e&#241; a lavaras dezho: Na vezit ket spontet; c'hwi a glask Jezuz a Nazared, an hini a zo bet staget ouzh ar groaz; adsavet eo a varv, n'ema&#241; ken ama&#241;; setu al lec'h m'o devoa lakaet anezha&#241;.</p> 
<p><A NAME="an_16:7">16:7</A>&nbsp;Met it, ha lavarit d'e ziskibien ha da B&#234;r ho tiaraogo e Galilea, eno en gwelot, evel m'en deus lavaret deoc'h.</p> 
<p><A NAME="an_16:8">16:8</A>&nbsp;Int a yeas kuit hag a dec'has diouzh ar bez, rak souezhet e oant ha leuniet a aon. Ne lavarjont netra da zen, rak spontet e oant.</p> 
<p><A NAME="an_16:9">16:9</A>&nbsp;Jezuz, o veza&#241; adsavet a varv diouzh ar beure, deiz kenta&#241; ar sizhun, en em ziskouezas da genta&#241; da Vari a Vagdala, m'en devoa kaset kuit seizh diaoul anezhi.</p> 
<p><A NAME="an_16:10">16:10</A>&nbsp;Hi a yeas, hag a roas d'e anavezout d'ar re a oa bet ganta&#241;, hag a oa e ka&#241;v hag en daero&#249;.</p> 
<p><A NAME="an_16:11">16:11</A>&nbsp;Met int, o klevout e oa bev, hag he devoa-hi e welet, ne gredjont ket anezhi.</p> 
<p><A NAME="an_16:12">16:12</A>&nbsp;Goude-se, en em ziskouezas en un doare all da zaou anezho a oa en hent, o vont war ar maez.</p> 
<p><A NAME="an_16:13">16:13</A>&nbsp;Ar re-ma&#241; a yeas da lavarout d'ar re all ha n'o c'hredjont ket kennebeut.</p> 
<p><A NAME="an_16:14">16:14</A>&nbsp;Da ziwezha&#241;, en em ziskouezas d'an unnek abostol, evel ma oant ouzh taol, hag e rebechas dezho o diskredoni ha kaleter o c'halon, abalamour n'o devoa ket kredet ar re o devoa e welet adsavet a varv.</p> 
<p><A NAME="an_16:15">16:15</A>&nbsp;Hag e lavaras dezho: It dre ar bed holl, ha prezegit an Aviel da bep krouadur.</p> 
<p><A NAME="an_16:16">16:16</A>&nbsp;An hini a gredo hag a vo badezet a vo salvet; met an hini na gredo ket a vo kondaonet.</p> 
<p><A NAME="an_16:17">16:17</A>&nbsp;Ha setu ar miraklo&#249; a heulio ar re o devo kredet: Kas a raint kuit an diaoulien em anv; komz a raint yezho&#249; nevez;</p> 
<p><A NAME="an_16:18">16:18</A>&nbsp;kemer a raint an naered; mar evont un dra marvus bennak, ne raio ket a boan dezho; lakaat a raint o daouarn war ar re gla&#241;v, hag e vint yac'haet.</p> 
<p><A NAME="an_16:19">16:19</A>&nbsp;An Aotrou, goude beza&#241; komzet outo, a voe savet en ne&#241;v, hag ec'h azezas a-zehou da Zoue.</p> 
<p><A NAME="an_16:20">16:20</A>&nbsp;Hag int, o veza&#241; aet, a brezegas dre holl, an Aotrou o kenober ganto, hag o rei&#241; kred da C'her Doue dre ar miraklo&#249; o heulie.</p> 
<p><HR>
<CENTER>
<A HREF="luk.htm">Next: Luke</A></CENTER>
</BODY>
</HTML>
