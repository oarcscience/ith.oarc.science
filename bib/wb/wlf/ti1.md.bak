[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](th2)  [Next](ti2.md) 

------------------------------------------------------------------------

### Wolof Bible: 1 Timothy

<span id="an_1:1">1:1</span>  Man Pool, ndawul Kirist Yeesu ci ndigalu
Yàlla sunu Musalkat ak Kirist Yeesu sunu yaakaar,

<span id="an_1:2">1:2</span>  maa ngi lay bind Timote, yaw miy sama
doomu diine ju wér. Na la Yàlla Baay bi ak Kirist Yeesu sunu Boroom may
yiw, yërmande ak jàmm.

<span id="an_1:3">1:3</span>  Xam nga ne, ba may dem diiwaanu Maseduwan,
ñaanoon naa la, nga des dëkku Efes, ngir dénk ña fa doon jàngale luy
sànke, ñu bàyyi ko.

<span id="an_1:4">1:4</span>  Te it nga dénk leen, ñu bañ a topp léebi
diiney neen ak limi maam yu dul jeex mukk. Loolu werante rekk lay jur,
waaye du jëme kanam mbir mi Yàlla tëral, wéer ko ci ngëm.

<span id="an_1:5">1:5</span>  Waaye li sunuy dénkaane di jur mooy
mbëggeel gu jóge ci xol bu laab, ci xel mu dal ak ci ngëm gu wér.

<span id="an_1:6">1:6</span>  Am na ñu moy loolu, ba jeng jëm ciy waxi
neen.

<span id="an_1:7">1:7</span>  Dañoo sababloo nekk ay jàngalekat ci yoonu
Musaa, fekk xamuñu dara sax ci li ñuy wax ak a dëggal.

<span id="an_1:8">1:8</span>  Ci li aju ci yoonu Musaa nag, xam nanu ne
baax na, ci ku koy jëfe ni ko Yàlla tërale.

<span id="an_1:9">1:9</span>  Xam nanu it ne, tëddul ngir ñi jub waaye
ngir ñi jubadi ak ñi déggadi, ñi weddi tey bàkkaar, ñi selladi te
fonkadi Yàlla, ñiy dóor ndey walla baay, ak ñiy bóom;

<span id="an_1:10">1:10</span>  ngir ñiy doxaan, ñi góor-jigéenu ak ñiy
def nit jaam, ñiy fen tey wann seen kàddu, ak lépp luy juuyoo ak
njàngale mu wér

<span id="an_1:11">1:11</span>  mu xebaar bu baax bi indaale. Te xamleb
xebaar, boobuy feeñal ndamu Yàlla Aji Tedd ji, dénk nañu ma ko.

<span id="an_1:12">1:12</span>  Maa ngi gërëm sunu Boroom Kirist Yeesu,
mi ma dooleel, ci kóolute gi mu am ci man, ba fal ma jawriñ.

<span id="an_1:13">1:13</span>  Moona daa naa suufeel turam, di fitnaal
ak a toroxal ñi ko gëm. Waaye Yàlla yërëm na ma, ndaxte ñàkka xam ak
ñàkka gëm rekk a taxoon ma def ko.

<span id="an_1:14">1:14</span>  Te yiwu sunu Boroom baawaan na ci man,
ànd ak ngëm ak mbëggeel, yi bawoo ci Kirist Yeesu.

<span id="an_1:15">1:15</span>  Wax ju wóor a ngii te yelloo gépp
kóolute: Kirist Yeesu ganesi na àddina, ngir musal bàkkaarkat yi, te maa
ci raw!

<span id="an_1:16">1:16</span>  Waaye Yàlla yërëm na ma, ngir Kirist
Yeesu jëkk a feeñal ci man muñam gu yaatu gi, ma nekk royukaay ci ñi ko
nar a gëm te am dund gu dul jeex.

<span id="an_1:17">1:17</span>  Yaw Buur bi fiy sax ba abadan, yaw mi
bët mënta gis, yaw Yàlla miy kenn, yaa yelloo teraanga ak ndam ba fàww.
Amiin!

<span id="an_1:18">1:18</span>  Kon nag Timote sama doom, loolu mooy sas
wi ma lay dénk, te mu dëppook waxi yonent, yi jëmoon ci yaw. Doolewool
wax yooyu, ba xeex xeex bu baax bi,

<span id="an_1:19">1:19</span>  di sàmm sa ngëm ak xel mu dal. Am na ñu
seen xel nëx, ba labal seen ngëm,

<span id="an_1:20">1:20</span>  naka Imene ak Alegsàndar; jébbal naa
leen Seytaane, ngir ñu réccu li ñu doon sosal Yàlla.

<span id="an_2:1">2:1</span>  Fii laay tàmbale nag: maa ngi leen di
dénk, ngeen yóbbu ñépp fa kanam Yàlla ciy ñaan, ay tinu ak i ngërëm.

<span id="an_2:2">2:2</span>  Ñaanal-leen buur yi ak kilifa yépp, ngir
nu man a am dund gu dal te jàmmu, ànd ak ragal Yàlla ak faayda yu mat.

<span id="an_2:3">2:3</span>  Loolu mooy li rafet te neex Yàlla sunu
Musalkat,

<span id="an_2:4">2:4</span>  bi bëgg ñépp mucc te xam dëgg gi.

<span id="an_2:5">2:5</span>  Ndaxte jenn Yàlla kepp moo am, ak benn
Rammukat kepp diggante Yàlla ak nit ñi, di nit ki Kirist Yeesu,

<span id="an_2:6">2:6</span>  mi joxe bakkanam ngir jot ñépp. Loolu mooy
seede si Yàlla joxe, bi waxtu wi jotee.

<span id="an_2:7">2:7</span>  Te fal na ma ci ndaw ak jàngalekat, may
yégal xeeti àddina yoonu ngëm ak dëgg; fenuma, dëgg rekk laay wax.

<span id="an_2:8">2:8</span>  Li ma bëgg kon mooy lii: na góor ñi ñaan
ci Yàlla fu nekk, tàllal ko loxo yu sell, te bañ cee boole mer mbaa
werante.

<span id="an_2:9">2:9</span>  Naka noonu itam, na jigéen ñi di sol col
gu faaydawu, cig woyof ak maandu. Buñu def seen xel ciy létt ak ci
takkaayu wurus, mbaa ciy per ak col gu jafe.

<span id="an_2:10">2:10</span>  Waaye na seen col di jëf yu rafet,
ndaxte looloo jekk ci jigéen juy woote ag ragal Yàlla.

<span id="an_2:11">2:11</span>  Te it na jigéen jàng cig noppi, ànd ak
déggal gu mat.

<span id="an_2:12">2:12</span>  Mayuma jigéen, muy jàngale mbaa muy
jiite góor, waaye na noppi.

<span id="an_2:13">2:13</span>  Ndaxte Aadama la Yàlla jëkk a sàkk, door
caa teg Awa.

<span id="an_2:14">2:14</span>  Te it du Aadama la Seytaane nax, waaye
jigéen ja la nax, ba mu jàdd.

<span id="an_2:15">2:15</span>  Teewul jigéen dina mucc ci wasin, su
saxee ci ngëm ak mbëggeel, di ku sell te maandu.

<span id="an_3:1">3:1</span>  Wax ju wóor a ngii: kuy sabablu yenub sàmm
mbooloo mi, mu ngi yóotu liggéey bu rafet.

<span id="an_3:2">3:2</span>  Sàmm bi nag, nii la war a mel: war na ñàkk
ŋàññ, yem ci benn soxna, moom boppam te maandu; war na am faayda, man
gan te am mayu jàngale;

<span id="an_3:3">3:3</span>  warul di ab màndikat mbaa xeexkat, waaye
na lewet te jàmmu, bañ a bëgge ci xaalis.

<span id="an_3:4">3:4</span>  Na yor këram yorin wu rafet, te ay doomam
déggal ko ak teggin yu mat.

<span id="an_3:5">3:5</span>  Ndaxte ku mënta yor njabootam, naka lay
man a yore njabootu Yàlla?

<span id="an_3:6">3:6</span>  Te it bumu nekk kuy door a gëm, ngir mu
bañ a yég boppam, bay dajeek mbugalu Yàlla, ni ko Seytaane defe woon.

<span id="an_3:7">3:7</span>  Te it war na am seede su rafet ci waa
àddina, ngir ñu bañ koo diiŋat, ba muy daanu ci fiiru Seytaane.

<span id="an_3:8">3:8</span>  Kiy topptoo li mbooloo miy jëfandikoo itam
na am faayda te fonk kàddoom; bumu di ku yàqu ci sangara, mbaa ku alal
jiital.

<span id="an_3:9">3:9</span>  Na sàmm mbóoti ngëm gi ak xel mu dal.

<span id="an_3:10">3:10</span>  Moom itam nañu ko jëkk a seetlu, ba mu
leer ne amul ŋàññ, ñu door koo fal.

<span id="an_3:11">3:11</span>  Naka noonu, na jigéen ñi am faayda, bañ
a jëw mbaa xér ci dara, waaye nañu takku ci lépp.

<span id="an_3:12">3:12</span>  Ku ñu dénk sasu topptoo yëfi mbooloo mi
nag, nay ku yem ci benn soxna, jiite bu baax këram ak i doomam.

<span id="an_3:13">3:13</span>  Ndaxte ku ci rafetal sasam dina am tur
wu tedd ak kóolute gu mat sëkk ci yoonu ngëm, gi ci Kirist Yeesu.

<span id="an_3:14">3:14</span>  Bëgg naa laa seetsi balaa yàgg,

<span id="an_3:15">3:15</span>  waaye amaana mu yéex. Moo tax ma lay
bind bataaxal bii, ngir xamal la, ni ñu war a nekke ci kër Yàlla gi,
maanaam ci mbooloom Yàlla Aji Dund ji, miy kenug dëgg te di sëslaayam.

<span id="an_3:16">3:16</span>  Ci dëgg-dëgg ragal Yàlla ëmb na mbóot yu
xóot:Ki wàcc, yor bindu nit,mu bir ne xelam jub na,te malaaka ya gis
ko;xamlees na ko ci xeet yi,ñu gëm ko ci kaw suuf,te Yàlla teeru ko ci
ndamam.

<span id="an_4:1">4:1</span>  Xelum Yàlla mi wax na bu leer ne, ci mujug
jamono dina am ñu bàyyi yoonu ngëm wi, di topp ay xel yuy fàbbee ak
xalaati Seytaane.

<span id="an_4:2">4:2</span>  Ñooñu ay naaféq yuy naxe lañu, te seen xol
dërkiis.

<span id="an_4:3">4:3</span>  Dinañu tere séy, di araamal ay ñam, fekk
Yàlla sàkk na leen, ngir ñi gëm te xam dëgg man ciy jëfandiku ak cant.

<span id="an_4:4">4:4</span>  Ndaxte li Yàlla sàkk lépp baax na, kon
wenn ñam araamul ci ku koy jëfandikoo ak cant.

<span id="an_4:5">4:5</span>  Ndaxte kàddug Yàlla ak ñaan ñoo koy
sellal.

<span id="an_4:6">4:6</span>  Saxal ci digal bokk yi loolu nag, kon
dinga nekk jawriñu Kirist Yeesu ju baax ju regg ci kàdduy yoonu ngëm wi
ak njàngale mu rafet, mi nga xam bu wér.

<span id="an_4:7">4:7</span>  Tanqamlul ay léebi diiney neen, di ay wax
yu amul bopp yu àddina kese; waaye tàggatal sa bopp ci ragal Yàlla.

<span id="an_4:8">4:8</span>  Ndaxte tàggat yaram am na fu njariñam yem,
waaye njariñu ragal Yàlla dafa daj lépp, ëmb digey àddina ak àllaaxira.

<span id="an_4:9">4:9</span>  Wax ju wóor a ngii, te mat a nangu ak gépp
kóolute.

<span id="an_4:10">4:10</span>  Danuy ñaq tey bëre, ndaxte wékk nanu
sunu yaakaar ci Yàlla Aji Dund ji, di Musalkatu ñépp, rawatina nag ci ñi
gëm.

<span id="an_4:11">4:11</span>  Digal leen yëf yooyu nag ci sa njàngale.

<span id="an_4:12">4:12</span>  Bu la kenn xeeb ndax say at, waaye defal
sa bopp royukaayu ñi gëm ci say wax ak say jëf, ci sa mbëggeel, sa ngëm
ak sa cell.

<span id="an_4:13">4:13</span>  Li feek may dikk, saxal ci jàng di biral
Mbind mi ci mbooloo mi, di leen dénk ak a jàngal.

<span id="an_4:14">4:14</span>  Bul sàggane may gi nekk ci yaw, gi la
Yàlla jox jaarale ko ci waxu yonent, keroog bi la njiit yi tegee loxo.

<span id="an_4:15">4:15</span>  Faaydaalal yëf yooyu te sóobu ci, ba sa
jëm kanam bir ñépp.

<span id="an_4:16">4:16</span>  Sàmmal sa bopp te sàmm sa njàngale, te
sax ci; noonu dinga musal sa bopp, yaw ak ñi lay déglu.

<span id="an_5:1">5:1</span>  Bul gëdd mag, waaye waxtaanal ak moom ni
sa baay. Ndaw it, nga digal ko ni sa rakk,

<span id="an_5:2">5:2</span>  jigéen ju mag, def ko ni sa yaay; ju ndaw,
ni sa jigéen ak cell gu mat sëkk.

<span id="an_5:3">5:3</span>  Ci wàllu ñi seen jëkkër faatu nag, ku ci
sësul ci kenn, teral ko ngir Yàlla.

<span id="an_5:4">5:4</span>  Waaye ku ci am ay doom mbaa ay sët, na
njaboot googu jëkk a wone seen ragal Yàlla ci seen biir kër, ci delloo
njukkal seen waajur, ndaxte loolu lu rafet la fa kanam Yàlla.

<span id="an_5:5">5:5</span>  Jigéen ju sësul ci kenn day wékk yaakaaram
jépp ci Yàlla, sax ci di ko wéetal te di ko ñaan guddi ak bëccëg.

<span id="an_5:6">5:6</span>  Waaye ki bànneex jiital, ndee luy dox la.

<span id="an_5:7">5:7</span>  Dénk leen loolu, ngir ñu bañ a am benn
gàkk.

<span id="an_5:8">5:8</span>  Ndaxte ki defalul ay bokkam dara, rawatina
ay waajuram, weddi na yoonu ngëm wi, ba yées ku gëmadi.

<span id="an_5:9">5:9</span>  Ku bëgg a bindu ci ñi seen jëkkër faatu,
nii la war a mel: war na wees juróom-benn-fukki at, di jigéen ju yemoon
ci jëkkëram,

<span id="an_5:10">5:10</span>  te mu ràññiku ci jëf yu rafet yu deme ni
yar ay guneem, man gan, geestu gaayi Yàlla yu sell yi, dimbali ñi nekk
ci tiis; maanaa di ku takku ci mboolem jëf yu rafet yi.

<span id="an_5:11">5:11</span>  Waaye bul bind jigéen ju ndaw, ndaxte bu
ko ay bëgg-bëggam xiiree ci sore Kirist, dina bëgg a séyaat,

<span id="an_5:12">5:12</span>  te dina daje ak mbugal ndaxte fecci na
kóllëre.

<span id="an_5:13">5:13</span>  Te du yem ci bëgg a séyaat rekk, waaye
ku tayel lay doon; di ku wër kër ak kër, rax-ca-dolli réy làmmiñ te deñ
kumpa, di wax lu yoonam nekkul.

<span id="an_5:14">5:14</span>  Looloo tax ma bëgg, jigéen yu ndaw yi
séyaat, am ay doom, yor seeni kër, ba seen benn noon du leen man a
gàkkal.

<span id="an_5:15">5:15</span>  Ndaxte fi mu ne sax am na ñu jeng xaat,
ba topp Seytaane.

<span id="an_5:16">5:16</span>  Kon nag jigéen ju gëm te am mbokk mu
jëkkëram faatu, na ko dimbali te bañ koo bàyyeek mbooloom ñi gëm. Noonu
mbooloo mi dina man a dimbali jigéen ñi sësul ci kenn.

<span id="an_5:17">5:17</span>  Li jëm ci njiiti mbooloo mi nag, joxal
teraanga ju mat sëkk ñi ciy rafetal seen liggéey, rawatina ñi sax dàkk
ci waare bi ak njàngale mi.

<span id="an_5:18">5:18</span>  Ndaxte Mbind mi nee na: «Bul sunjuñ
gémmiñu nag wu ñu takk bojjukaay,» nee na it: «Ku ñaq, jariñu.»

<span id="an_5:19">5:19</span>  Kuy tuumaal njiit fi yaw, bu ko gëm, li
feek ñaar walla ñetti seede dëggaluñu ko.

<span id="an_5:20">5:20</span>  Waaye ñiy bàkkaar, yedd leen fa kanam
ñépp, ngir artu ñi ci des.

<span id="an_5:21">5:21</span>  Léegi nag maa ngi lay dénk fa kanam
Yàlla ak Kirist Yeesu ak malaaka yu tedd ya, nga sàmm loolu ma wax te
bañ cee gënale walla di ci parlàqu.

<span id="an_5:22">5:22</span>  Bul gaaw a teg loxo kenn, ba fal ko, di
séddu noonu ci bàkkaari jaambur, waaye dëkkal cig sell.

<span id="an_5:23">5:23</span>  Ba tey bul yemati ci ndox mu ñuul rekk,
waaye nangay naan tuuti biiñ, ngir faj say metiti biir ak say jagadi yu
bare.

<span id="an_5:24">5:24</span>  Am na, ñu seeni bàkkaar fés ci kanamu
ñépp, ba jiitu leen ca àtte ba; ñi seeni bàkkaar nëbbu nag, bés baa ngi
leen di xaar.

<span id="an_5:25">5:25</span>  Naka noonu it am na, ñu seen jëf yu
rafet leer, te yi feeñul mënuñoo nekk kumpa ba fàww.

<span id="an_6:1">6:1</span>  Ñi nekk ci buumu njaam nag, nañu weg seeni
sang wegeel gu mat sëkk; noonu kenn du am lu muy werante ci turu Yàlla
mbaa ci sunu njàngale.

<span id="an_6:2">6:2</span>  Ku am sang boo bokkal ngëm, bu looloo tax
nga yab ko, waaye nga sax ci itteem, ndax kiy jariñu ci sa ñaq, aji gëm
la, ku mat a bëgg. Jàngaleel loolu nag, di ko dénkaane.

<span id="an_6:3">6:3</span>  Waaye su fi amee kuy jàngale leneen, ba
jàppul ci kàddu yu wér yu Yeesu Kirist Boroom bi, te fonkul waaraate buy
jur ragal Yàlla,

<span id="an_6:4">6:4</span>  kooku boroom tiitar la, bu xamul dara.
Dafa wéradi, ba sóobu ci gëstuy neen ak i werante ciy araf yu dul jur lu
dul ñeetaange, xuloo, xaste, ñaaw njort

<span id="an_6:5">6:5</span>  ak ŋaayoo; ñiy jëfee noonu nit ñu ñaaw xel
lañu, ñu xamul genn dëgg te yaakaar ne, ragal Yàlla buntu wërsëg la.

<span id="an_6:6">6:6</span>  Ba tey ragal Yàlla gu ànd ak doylu, wërsëg
la.

<span id="an_6:7">6:7</span>  Ndaxte indaalewunu fi dara, te dunu
yóbbaale dara.

<span id="an_6:8">6:8</span>  Kon su nu amee lekk ak koddaay, nanu ko
doyloo.

<span id="an_6:9">6:9</span>  Waaye ñiy sàkkoo barele, dinañu jànkoonte
ak i nattu, ba dugg ci fiir, di xuus ci bëgg-bëggi neen yuy yóbbe ayib,
tey sóob nit cig réer ak sànkute.

<span id="an_6:10">6:10</span>  Ndaxte bëgge ci xaalis mooy ndeyu
ñaawteef yu bare; am na ñu ko wut, ba moy ci yoonu ngëm, te seen xol di
dagg ndax tiis yu bare.

<span id="an_6:11">6:11</span>  Kon nag yaw waayu Yàlla ji, dawal loolu,
te topp njub, ragal Yàlla, ngëm, mbëggeel, muñ ak lewet.

<span id="an_6:12">6:12</span>  Góor-góorlul ci bëre bu baax bi, ba ub
làmbi ngëm, te feddali sag téye ci dund gu dul jeex gi; ndaxte ci loolu
la la Yàlla woo, te looloo waraloon it sa seede su rafet fa kanam
mbooloo mu bare.

<span id="an_6:13">6:13</span>  Noonu fi kanam Yàlla mi jagleel dund ci
lépp, ak fi kanam Kirist Yeesu, mi seede woon seede su rafet fa kanam
Poñsë Pilaat, maa ngi lay dénk lii:

<span id="an_6:14">6:14</span>  sàmmal ndigal li, bañ a am gàkk mbaa
ŋàññ, ba kera Yeesu Kirist sunu Boroom di feeñ ci ndamam, ca waxtu wa
Yàlla dogal.

<span id="an_6:15">6:15</span>  Moom kenn mooy Boroom bu tedd, di Buuru
buur yi ak Kilifag kilifa yi.

<span id="an_6:16">6:16</span>  Moom kenn a jagoo dund gu sax, dëkk ci
biir leer gu kenn mënta jege; moom mi nit musul a gis te nit mënu koo
gis. Moom kenn a yelloo teraanga ak màggaay ba fàww. Amiin.

<span id="an_6:17">6:17</span>  Ñi barele alalu àddina nag, dénk leen ñu
bañ a réy te bañ a wékk seen yaakaar ci koom-koom yi saxul fenn, waaye
ñu wékk ko ci Yàlla, mi nuy may naataange ju mat, ngir nu man ciy
bànneexu.

<span id="an_6:18">6:18</span>  Dénk leen ñu def lu baax, te bare jëf yu
rafet, ñu yéwén, bay sédd ñi amul,

<span id="an_6:19">6:19</span>  di fàggu dencu ëllëg bu wér. Noonu
dinañu feddali seen téye ci dund gu wóor gi.

<span id="an_6:20">6:20</span>  Céy yaw Timote, sàmmal li la Yàlla dénk!
Tanqamlul waxi neen yu àddina kese, te dëddu werantey ñi mbubboo
xam-xam, fekk dañoo réer.

<span id="an_6:21">6:21</span>  Am na ñu topp xam-xam boobu, waaye moy
nañu ci yoonu ngëm. Na yiwu Yàlla ànd ak yéen.

------------------------------------------------------------------------

[Next: 2 Timothy](ti2.md)
