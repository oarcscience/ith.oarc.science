[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Wolof Bible: Luke

<span id="an_1:1">1:1</span>  Yaw Teyofil mu tedd mi, xam nga ne, nit ñu
bare sasoo nañoo bind ab nettali bu jëm ci mbir, yi xewoon ci sunu biir,

<span id="an_1:2">1:2</span>  li dëppook waxi seede, yi ko teewe woon li
dale ca ndoorte la te ñu mujj nekk jawriñi kàddug Yàlla.

<span id="an_1:3">1:3</span>  Léegi nag kon man ci sama wàll, gëstu naa
ci lépp li ko dale ca njàlbéen ga, te fas naa la ko yéenee bindal,
nettali la ni xew-xew yooyu deme woon tembe.

<span id="an_1:4">1:4</span>  Noonu dinga man a xam ne, li ñu la
jàngaloon lu wér peŋŋ la.

<span id="an_1:5">1:5</span>  Ca jamonoy Erodd, mi nekkoon buur ca réewu
Yawut ya, amoon na saraxalekat bu ñu tudde Sakariya te bokk ca mbootaayu
saraxalekat, ya askanoo ci Abiya. Jabaram Elisabet askanoo moom itam ci
Aaroona.

<span id="an_1:6">1:6</span>  Sakariya ak jabaram ñu jub lañu ca kanam
Yàlla, di topp ni mu ware ndigal yi ak dogali Boroom bi yépp.

<span id="an_1:7">1:7</span>  Waaye amuñu doom, ndaxte Elisabet mënul a
am doom, te it fekk ñoom ñaar ñépp ay màggat lañu.

<span id="an_1:8">1:8</span>  Benn bés nag Sakariya doon def liggéeyu
saraxaleem ca Yàlla, ndaxte mbootaayam a aye keroog.

<span id="an_1:9">1:9</span>  Bi ñuy tegoo bant, ni ko saraxalekat yi
daan defe nakajekk, ngir xam kan mooy dugg ca bérab bu sell ba ca kër
Yàlla ga, ngir taal fa cuuraay, bant ba tegu ci Sakariya.

<span id="an_1:10">1:10</span>  Ca waxtu wa ñuy taal cuuraay la, mbooloo
maa nga woon ca biti, di ñaan.

<span id="an_1:11">1:11</span>  Noonu benn malaakam Boroom bi daldi
feeñu Sakariya, taxaw ca féeteek ndeyjooru saraxalukaay, ba ñuy taal
cuuraay ca kawam.

<span id="an_1:12">1:12</span>  Naka la ko Sakariya gis, fitam daldi
dem, mu tiit.

<span id="an_1:13">1:13</span>  Waaye malaaka ma ne ko: «Bul ragal dara
Sakariya, ndaxte sa ñaan nangu na. Elisabet sa jabar dina la jural doom,
te dinga ko tudde Yaxya.

<span id="an_1:14">1:14</span>  Sa mbég lay doon, sa xol sedd ci, te ñu
bare dinañu bég ci juddoom,

<span id="an_1:15">1:15</span>  ndaxte dina nekk ku màgg ca kanam Yàlla.
Du naan biiñ walla dara luy màndil, te bu juddoo, Xel mu Sell mi daldi
ko solu.

<span id="an_1:16">1:16</span>  Dina delloosi niti Israyil yu bare ci
Yàlla seen Boroom.

<span id="an_1:17">1:17</span>  Mooy jiitu, di yégle ñëwu Boroom bi, ànd
ak xel mi ak doole, ji yonent Yàlla Iliyas amoon, ngir jubale xoli baay
yi ak doom yi, ngir delloo ñi déggadi ci maanduteg ñi jub. Noonu dina
waajal mbooloo muy teeru Boroom bi.»

<span id="an_1:18">1:18</span>  Sakariya daldi ne malaaka ma: «Nan laay
xame ne, loolu dëgg la? Ndaxte mag laa, te sama jabar it màggat na.»

<span id="an_1:19">1:19</span>  Malaaka ma tontu ko ne: «Man maay Jibril
miy taxaw ci kanam Yàlla. Dañu maa yónni ngir ma wax ak yaw te yégal la
xebaar bu baax boobu.

<span id="an_1:20">1:20</span>  Léegi nag gannaaw gëmuloo li ma wax,
dinga luu te dootuloo man a wax, ba kera sama wax di am, bu jamonoom
jotee.»

<span id="an_1:21">1:21</span>  Fekk na booba mbooloo maa ngi xaar,
jaaxle lool ci li Sakariya yàgg ca bérab bu sell ba.

<span id="an_1:22">1:22</span>  Waaye bi mu génnee nag, mënul a wax ak
ñoom. Noonu nit ña xam ne, dafa am lu ko feeñu ca bérab bu sell ba. Dafa
luu, ba di leen liyaar.

<span id="an_1:23">1:23</span>  Bi Sakariya matalee liggéeyu saraxaleem
ba noppi, mu daldi ñibbi.

<span id="an_1:24">1:24</span>  Bi mbir yooyu weesoo, Elisabet jabaram
ëmb, di ko nëbb lu mat juróomi weer

<span id="an_1:25">1:25</span>  te naan: «Lii mooy yiw wi ma Boroom bi
defal, ba fajal ma li doon sama gàcce ci nit ñi!»

<span id="an_1:26">1:26</span>  Bi Elisabet nekkee ci juróom-benni
weeram, Yàlla yónni na malaakaam Jibril ca dëkku Nasaret ca diiwaanu
Galile.

<span id="an_1:27">1:27</span>  Mu yebal ko ca janq bu ñu may waa ju
bokk ci askanu Daawuda te ñu koy wax Yuusufa, waaye àndaguñu. Janq baa
ngi tudd Maryaama.

<span id="an_1:28">1:28</span>  Malaaka ma dikk ca moom ne ko: «Jàmm
ngaam, yaw mi Boroom bi defal aw yiw; mu ngi ak yaw.»

<span id="an_1:29">1:29</span>  Waxi malaaka ma daldi jaaxal Maryaama,
muy xalaat lu nuyoo boobu man a tekki.

<span id="an_1:30">1:30</span>  Malaaka ma ne ko: «Bul ragal dara
Maryaama, ndaxte Yàlla tànn na la ci yiwam.

<span id="an_1:31">1:31</span>  Dinga ëmb, jur doom ju góor; nanga ko
tudde Yeesu.

<span id="an_1:32">1:32</span>  Ku màgg lay nekki, te dinañu ko wooye
Doomu Aji Kawe ji. Boroom bi Yàlla dina ko jébbal nguuru Daawuda maamam.

<span id="an_1:33">1:33</span>  Noonu dina yilif askanu Yanqóoba ba
fàww, te nguuram du am àpp.»

<span id="an_1:34">1:34</span>  Maryaama laaj malaaka ma ne ko: «Naka la
loolu man a ame? Man de, janq laa ba tey.»

<span id="an_1:35">1:35</span>  Malaaka ma tontu ko ne: «Xel mu Sell mi
dina wàcc ci yaw, te Aji Kawe ji dina la yiir ci kàttanam. Moo tax xale
biy juddu dinañu ko wooye Ku sell ki, Doomu Yàlla ji.

<span id="an_1:36">1:36</span>  Elisabet sa mbokk mi it dina am doom ju
góor cig màggatam. Ki ñu doon wooye ku mënul a am doom, mu ngi ci
juróom-benni weeram.

<span id="an_1:37">1:37</span>  Ndaxte dara tëwul Yàlla.»

<span id="an_1:38">1:38</span>  Maryaama ne ko: «Jaamub Boroom bi laa.
Na Yàlla def ci man li nga wax.» Ci noonu malaaka ma daldi dem.

<span id="an_1:39">1:39</span>  Ci jamono jooju Maryaama jóg, gaawantu
dem ci benn dëkk bu nekkoon ca tund ya ca diiwaanu Yude.

<span id="an_1:40">1:40</span>  Mu dugg ca kër Sakariya, daldi nuyu
Elisabet.

<span id="an_1:41">1:41</span>  Naka la Elisabet dégg Maryaama di nuyoo,
doomam daldi yengatu ci biiram. Noonu Xelum Yàlla mu Sell mi daldi solu
Elisabet.

<span id="an_1:42">1:42</span>  Elisabet wax ca kaw ne: «Barkeel nañu la
ci jigéen ñi, barkeel doom ji nga ëmb!

<span id="an_1:43">1:43</span>  Man maay kan, ba ndeyu sama Boroom ñëw
di ma seetsi?

<span id="an_1:44">1:44</span>  Maa ngi lay wax ne, naka laa la dégg
ngay nuyoo rekk, sama doom ji yengu ci sama biir ndax mbég.

<span id="an_1:45">1:45</span>  Barke ñeel na la, yaw mi gëm ne, li la
Boroom bi yégal dina mat!»

<span id="an_1:46">1:46</span>  Noonu Maryaama daldi ne:

<span id="an_1:47">1:47</span>  «Sama xol a ngi màggal Boroom bi,sama
xel di bég ci Yàlla sama Musalkat,

<span id="an_1:48">1:48</span>  ndaxte fàttaliku na ma,man jaamam bu
woyof bi.Gannaawsi tey, niti jamono yéppdinañu ma wooye ki ñu barkeel,

<span id="an_1:49">1:49</span>  ndaxte Ku Màgg ki defal na ma lu
réy.Turam dafa sell.

<span id="an_1:50">1:50</span>  Day wàcce yërmandeem ci ñi ko ragal,ci
seeni sët ba ci seeni sëtaat.

<span id="an_1:51">1:51</span>  Wone na jëf yu mag ci dooley loxoom,te
tas mbooloom ñiy réy-réylu,

<span id="an_1:52">1:52</span>  daaneel boroom doole yi ci seen
nguur,yékkati baadoolo yi.

<span id="an_1:53">1:53</span>  Ñi xiif, reggal na leen ak ñam wu
neex,te dàq boroom alal yi,ñu daw ak loxoy neen.

<span id="an_1:54">1:54</span>  Wallu na bànni Israyil giy jaamam,di
fàttaliku yërmandeem,

<span id="an_1:55">1:55</span>  ni mu ko dige woon sunuy maam,jëmale ko
ci Ibraayma ak askanam ba fàww.»

<span id="an_1:56">1:56</span>  Noonu Maryaama toog fa Elisabet lu war a
tollook ñetti weer, sog a ñibbi.

<span id="an_1:57">1:57</span>  Gannaaw loolu jamono ji Elisabet war a
mucc agsi, mu daldi jur doom ju góor.

<span id="an_1:58">1:58</span>  Dëkkandoom yi ak mbokkam yi yég ne,
Boroom bi won na ko yërmande ju réy, ñu ànd ak moom bég.

<span id="an_1:59">1:59</span>  Bi bés ba dellusee, ñu ñëw xarafalsi
xale ba, bëgg koo dippee baayam Sakariya.

<span id="an_1:60">1:60</span>  Waaye yaayam ne leen: «Déedéet, Yaxya
lay tudd.»

<span id="an_1:61">1:61</span>  Ñu ne ko: «Amoo menn mbokk mu tudd
noonu.»

<span id="an_1:62">1:62</span>  Ñu daldi liyaar baayam, ngir xam nan la
bëgg ñu tudde xale ba.

<span id="an_1:63">1:63</span>  Sakariya laaj àlluwa, bind ci ne: «Yaxya
la tudd.» Ñépp daldi waaru.

<span id="an_1:64">1:64</span>  Ca saa sa Yàlla dindi luu gi, Sakariya
daldi waxaat, di màggal Yàlla.

<span id="an_1:65">1:65</span>  Waa dëkk ba bépp jaaxle, xew-xew yooyu
siiw ca tundi Yude yépp.

<span id="an_1:66">1:66</span>  Ñi dégg nettali, bi jëm ci mbir yooyu,
dañu koo denc ci seen xol te naan: «Nu xale bii di mujje nag?» Ndaxte
leeroon na ne, dooley Boroom baa ngi ànd ak moom.

<span id="an_1:67">1:67</span>  Sakariya baayu Yaxya daldi fees ak Xel
mu Sell mi. Noonu mu wax ci kàddug Yàlla ne:

<span id="an_1:68">1:68</span>  «Cant ñeel na Boroom bi, Yàllay
Israyil,ndaxte wallusi na mbooloom, ba jot leen!

<span id="an_1:69">1:69</span>  Feeñal na nu Musalkat bu am doole,bi
soqikoo ci askanu Daawuda jaamam,

<span id="an_1:70">1:70</span>  ni mu yéglee woon bu yàggjaarale ko ci
yonentam yu sell yi.

<span id="an_1:71">1:71</span>  Dina nu musal ci sunuy noon,jële nu ci
sunu loxoy bañaale.

<span id="an_1:72">1:72</span>  Yàlla wone na yërmandeem,ji mu digoon
sunuy maam,te di fàttaliku kóllëre, gi mu fas ak ñoom,

<span id="an_1:73">1:73</span>  di ngiñ, li mu giñaloon sunu maam
Ibraayma naan,

<span id="an_1:74">1:74</span>  dina nu teqale ak sunuy noon,ngir nu man
koo jaamu ci jàmm,

<span id="an_1:75">1:75</span>  nu sell te jub ci kanamam sunu giiru
dund.

<span id="an_1:76">1:76</span>  Yaw nag doom, dinañu lay wooye yonentu
Aji Kawe ji,ndaxte dinga jiitu, di yégle ñëwu Boroom bi,di ko xàllal
yoon wi.

<span id="an_1:77">1:77</span>  Dinga xamal mbooloom,ni leen Boroom bi
man a musale,jaare ko ci seen mbaalug bàkkaar,

<span id="an_1:78">1:78</span>  ndaxte Yàlla sunu Boroom fees na ak
yërmande,ba tax muy wàcce ci nun jant buy fenk,

<span id="an_1:79">1:79</span>  ngir leeral ñi toog ci
lëndëm,takkandeeru dee tiim leen,ngir jiite nu ci yoonu jàmm.»

<span id="an_1:80">1:80</span>  Noonu Yaxyaa ngi doon màgg, te xelam di
ubbiku. Mu dëkk ca màndiŋ ma, ba bés ba muy feeñu bànni Israyil.

<span id="an_2:1">2:1</span>  Ca jamono jooja buur bu mag bu ñuy wax
Ogust joxe ndigal ne, na ñépp binduji.

<span id="an_2:2">2:2</span>  Mbindu mooma, di mu jëkk ma, daje na ak
jamono, ja Kiriñus nekke boroom réewu Siri.

<span id="an_2:3">2:3</span>  Noonu ku nekk dem binduji ca sa dëkku
cosaan.

<span id="an_2:4">2:4</span>  Yuusufa nag daldi jóge Nasaret ca diiwaanu
Galile, jëm ca diiwaanu Yude ca Betleyem, dëkk ba Daawuda cosaanoo,
ndaxte ci askanu Daawuda la bokk.

<span id="an_2:5">2:5</span>  Mu dem binduji, ànd ak Maryaama jabaram,
fekk booba Maryaama ëmb.

<span id="an_2:6">2:6</span>  Bi ñu nekkee Betleyem, waxtu wa mu waree
mucc agsi.

<span id="an_2:7">2:7</span>  Mu taawloo doom ju góor, mu laxas ko ci ay
laytaay, tëral ko ca lekkukaayu jur ga, ndaxte xajuñu woon ca dalukaay
ba.

<span id="an_2:8">2:8</span>  Fekk booba amoon na ca gox ba ay sàmm yu
daan fanaan ca tool ya, di wottu jur ga.

<span id="an_2:9">2:9</span>  Noonu benn malaakam Boroom bi feeñu leen,
ndamu Boroom bi daldi leer, melax, wër leen. Tiitaange ju réy jàpp leen.

<span id="an_2:10">2:10</span>  Waaye malaaka mi ne leen: «Buleen tiit,
ndaxte dama leen di xamal xebaar bu baax buy indi mbég mu réy ci nit
ñépp.

<span id="an_2:11">2:11</span>  Tey jii ca dëkku Daawuda, ab Musalkat
juddul na leen fa, te mooy Almasi bi, di Boroom bi.

<span id="an_2:12">2:12</span>  Ci firnde jii ngeen koy xàmmee: dingeen
gis liir bu ñu laxas ci ay laytaay, tëral ko ci lekkukaayu jur.»

<span id="an_2:13">2:13</span>  Bi mu waxee loolu, yeneen malaaka yu
bare yu jóge asamaan, ànd ak moom, di sant Yàlla naan:

<span id="an_2:14">2:14</span>  «Nañu màggal Yàlla ca asamaan su kawe
sa,te ci àddina, na jàmm ji wàcc ci nit, ñi mu nangu ndax yiwam!»

<span id="an_2:15">2:15</span>  Bi malaaka ya delloo ca asamaan, sàmm yi
di waxante naan: «Nanu dem boog Betleyem, seeti la fa xew, li nu Boroom
bi xamal.»

<span id="an_2:16">2:16</span>  Ñu daldi gaawantu dem, gis Maryaama ak
Yuusufa, ak liir, ba ñu tëral ca lekkukaayu jur ga.

<span id="an_2:17">2:17</span>  Bi ñu leen gisee, ñu nettali la ñu leen
waxoon ca mbirum xale ba.

<span id="an_2:18">2:18</span>  Ñi dégg li sàmm yi doon wax ñépp daldi
waaru lool.

<span id="an_2:19">2:19</span>  Waaye Maryaama moom, takkoon na mbir
yooyu yépp, di ko xalaat ci xolam.

<span id="an_2:20">2:20</span>  Noonu sàmm ya dellu ca seen jur, di
màggal Yàlla, di ko sant ci li ñu déggoon lépp te gis ko, ndaxte lépp am
na, ni ko Boroom bi waxe woon.

<span id="an_2:21">2:21</span>  Bi bés ba dellusee jamonoy xarafal xale
ba agsi. Ñu tudde ko Yeesu, ni ko malaaka ma diglee woon, laata ko
yaayam di ëmb.

<span id="an_2:22">2:22</span>  Noonu jamono ji ñu leen waroon a sellale
agsi, ni ko yoonu Musaa tërale. Waajuri Yeesu yi daldi koy yóbbu ca
dëkku Yerusalem, ngir sédde ko Boroom bi.

<span id="an_2:23">2:23</span>  Ndaxte bind nañu ci yoonu Boroom bi ne:
«Bépp taaw bu góor, nañu ko sédde Boroom bi.»

<span id="an_2:24">2:24</span>  Bi ñu ko yóbboo, def nañu itam sarax, ni
ko yoonu Boroom bi santaanee: «ñaari pitaxu àll walla ñaari xati yu
ndaw.»

<span id="an_2:25">2:25</span>  Amoon na ca Yerusalem nit ku tudd
Simeyon. Nit ku fonkoon yoonu Yàlla la te déggal ko, doon séentu jamono,
ji Yàlla war a dëfël bànni Israyil. Xel mu Sell mi mu ngi ci moom,

<span id="an_2:26">2:26</span>  te xamal na ko ne, du dee mukk te gisul
Almasib Boroom bi.

<span id="an_2:27">2:27</span>  Noonu Xelum Yàlla daldi yóbbu Simeyon ba
ca kër Yàlla ga. Bi waajuri Yeesu indee xale ba, ngir sédde ko Yàlla, ni
ko yoon wi santaanee,

<span id="an_2:28">2:28</span>  Simeyon jël xale bi, leewu ko, daldi
sant Yàlla ne:

<span id="an_2:29">2:29</span>  «Boroom bi, nanga yiwi sa jaam,mu
noppaluji ci jàmm, ni nga ko waxe.

<span id="an_2:30">2:30</span>  Ndaxte sama bët tegu na ci mucc gi nga
lal,

<span id="an_2:31">2:31</span>  xeet yépp seede ko.

<span id="an_2:32">2:32</span>  Muy leer giy leeral xeet yi,di ndamu
Israyil say gaay.»

<span id="an_2:33">2:33</span>  Waajuri Yeesu yi waaru ci li ñu doon wax
ci xale bi.

<span id="an_2:34">2:34</span>  Noonu Simeyon ñaanal leen, ba noppi ne
Maryaama: «Xale bii Yàllaa ko yónni, ngir ñu bare ci Israyil daanu te
yékkatiku. Def na ko it muy firnde ju ñuy weddi,

<span id="an_2:35">2:35</span>  ba naqar dina xar sa xol ni jaasi. Noonu
xalaati ñu bare feeñ.»

<span id="an_2:36">2:36</span>  Amoon na it ca Yerusalem yonent bu ñuy
wax Aana. Doomu Fanuwel mi askanoo ci Aser la woon, te Aana màggatoon na
lool. Bi mu séyee, dëkk na juróom-ñaari at ak jëkkëram.

<span id="an_2:37">2:37</span>  Jëkkër ja gaañu, te séyaatul. Léegi
amoon na juróom-ñett-fukki at ak ñeent. Mi ngi dëkke woon a jaamu Yàlla
guddi ak bëccëg ca kër Yàlla ga, di ñaan ak di woor.

<span id="an_2:38">2:38</span>  Aana yem ca waxi Simeyon ya, daldi gërëm
Yàlla tey yégal mbiri liir ba ñépp ñi doon séentu jamono, ji Yàlla war a
jot Yerusalem.

<span id="an_2:39">2:39</span>  Bi waajuri Yeesu yi matalee seen warugar
ci lépp lu yoonu Boroom bi santaane woon, ñu dellu seen dëkku Nasaret ca
diiwaanu Galile.

<span id="an_2:40">2:40</span>  Xale baa nga doon màgg, di dëgër, mu
fees ak xel te yiwu Yàlla ànd ak moom.

<span id="an_2:41">2:41</span>  At mu jot nag waajuri Yeesu yi daan nañu
dem Yerusalem, ngir màggali bésu Jéggi ba.

<span id="an_2:42">2:42</span>  Noonu bi Yeesu amee fukki at ak ñaar, ñu
dem màggal ga, ni ñu ko daan defe nakajekk.

<span id="an_2:43">2:43</span>  Bi màggal ga tasee, ñu dëpp ñibbi, waaye
xale ba Yeesu des Yerusalem, te ay waajuram yéguñu ko.

<span id="an_2:44">2:44</span>  Ñu xalaat ne, Yeesu dafa àndoon ak
ñeneen, ñi ñu bokkaloon yoon. Bi ñu doxee bésub lëmm, ñu tàmbali di ko
seet ci seen bokk yi ak seen xame yi.

<span id="an_2:45">2:45</span>  Bi ñu ko gisul nag, ñu daldi dellu
Yerusalem, seeti ko.

<span id="an_2:46">2:46</span>  Ca gannaaw ëllëg sa ñu fekk ko ca kër
Yàlla ga, mu toog ci jàngalekati Yawut yi, di déglu ak di laajte.

<span id="an_2:47">2:47</span>  Ñépp ñi dégg li mu wax yéemu ci xel, mi
mu àndal, ak ni mu doon tontoo.

<span id="an_2:48">2:48</span>  Naka la ko waajuram yi gis, ñu daldi
waaru. Yaayam ne ko: «Sama doom, lu tax nga def nu lii? Man ak sa baay
nu ngi la doon seet, jaaxle lool.»

<span id="an_2:49">2:49</span>  Mu ne leen: «Lu tax ngeen may seet?
Xanaa xamuleen ne, damaa war a nekk ci sama kër Baay?»

<span id="an_2:50">2:50</span>  Waaye xamuñu li kàddoom yi doon tekki.

<span id="an_2:51">2:51</span>  Noonu Yeesu daldi ànd ak ñoom, dellu
Nasaret te déggal ay waajuram. Fekk yaayam moom takk mbir yooyu yépp ci
xolam.

<span id="an_2:52">2:52</span>  Yeesoo ngi doon màgg ci jëmm, tey yokku
ci xam-xam te neex Yàlla ak nit ñi.

<span id="an_3:1">3:1</span>  Fukkeelu at ak juróom ci nguuru Tibeer
Sesaar, fekk Poñsë Pilaat yilif diiwaanu Yude, Erodd yilif diiwaanu
Galile, Filib magam yilif diiwaanu Iture ak bu Tarakonit, te Lisañas
yilif Abilen.

<span id="an_3:2">3:2</span>  Te it Anas ak Kayif nekkoon saraxalekat yu
mag ya. Ca jamono jooja la kàddug Yàlla wàcc ci Yaxya, doomu Sakariya,
ca màndiŋ ma.

<span id="an_3:3">3:3</span>  Yaxya daldi dugg àll, bi wër dexu Yurdan
gépp, di waaree nii: «Tuubleen seeni bàkkaar, ba noppi ma sóob leen ci
ndox, ngir Yàlla baal leen seeni bàkkaar.»

<span id="an_3:4">3:4</span>  Loolu lañu bind ci téereb waxi yonent
Yàlla Esayi naan:«Am na baat buy xaacu ca màndiŋ ma ne:“Xàll-leen yoonu
Boroom bi,jubal-leen fi muy jaar.

<span id="an_3:5">3:5</span>  Nañu sëkk xur yi,maasale tund yi ak jànj
yi.Yoon yi dëng ñu jubbanti leen,yi ñagas ñu rataxal leen.

<span id="an_3:6">3:6</span>  Bu ko defee bépp mbindeef dina gismucc gi
Yàlla tëral.”»

<span id="an_3:7">3:7</span>  Mbooloo ma daan ñëw ngir mu sóob leen ci
ndox, Yaxya daan na leen wax naan: «Yéen ñi fees ak daŋar mel ni ay co!
Ku leen artu ngeen daw merum Yàlla mi nar a wàcc?

<span id="an_3:8">3:8</span>  Jëfeleen nag ni ñu tuub seeni bàkkaar, te
bañ a nax seen bopp naan: “Nun daal doomi Ibraayma lanu,” ndaxte maa ngi
leen koy wax, Yàlla man na defal Ibraayma ay doom ci doj yii.

<span id="an_3:9">3:9</span>  Sémmiñ wi tiim na reeni garab yi. Garab
nag gu meññul doom yu baax, dees na ko gor, sànni ko ci safara si.»

<span id="an_3:10">3:10</span>  Mbooloo ma laaj ko ne: «Lan lanu war a
def nag?»

<span id="an_3:11">3:11</span>  Mu ne leen: «Ku am ñaari mbubb, nga jox
menn mi ki amul. Ku am ñam itam, nga bokk ko ak ki amul.»

<span id="an_3:12">3:12</span>  Ay juutikat itam ñëw ca Yaxya, ngir mu
sóob leen ci ndox; ñu ne ko: «Kilifa gi, lu nu war a def?»

<span id="an_3:13">3:13</span>  Mu tontu leen ne: «Laajleen rekk lu
jaadu.»

<span id="an_3:14">3:14</span>  Ay xarekat laaj nañu ko ne: «Li jëm ci
nun nag?» Mu ne leen: «Buleen néewal doole kenn, jël xaalisam ci kaw ay
tëkku mbaa ci seede lu dul dëgg. Waaye doylooleen li ñu leen di fey.»

<span id="an_3:15">3:15</span>  Mbooloo maa ngay xaar, di séentook a
laaj ci seen xel, ndax Yaxya mooy Almasi bi.

<span id="an_3:16">3:16</span>  Noonu Yaxya tontu leen ñoom ñépp ne:
«Man maa ngi leen di sóob ci ndox. Waaye ki ma ëpp kàttan dina ñëw te
yeyoowumaa tekki ay dàllam. Kooku dina leen sóob ci Xel mu Sell mi ak
safara.

<span id="an_3:17">3:17</span>  Layoom mu ngi ci loxoom, ngir jéri dàgga
ja, ba mu set; pepp ma dina ko def ca sàqam, waaye xatax ba dina ko lakk
ci safara su dul fey mukk.»

<span id="an_3:18">3:18</span>  Noonu Yaxya teg ca yeneen dénkaane yu
bare, di yégal nit ña xebaar bu baax ba.

<span id="an_3:19">3:19</span>  Waaye Yaxya yedd na Erodd boroom
diiwaanu Galile, ndaxte dafa takkoon Erojàdd, jabaru magam, te it boole
woon na ci yeneen ñaawteef,

<span id="an_3:20">3:20</span>  ba faf tëj Yaxya kaso.

<span id="an_3:21">3:21</span>  Noonu Yaxya sóob mbooloo mépp ci ndox,
sóobaale it Yeesu. Bi Yeesu di ñaan nag, asamaan daldi ubbiku.

<span id="an_3:22">3:22</span>  Noonu Xel mu Sell mi daldi wàcc ci moom,
yor jëmmu pitax, te baat bu jóge asamaan jib ne: «Yaa di sama Doom, ji
ma bëgg; ci yaw laa ame bànneex.»

<span id="an_3:23">3:23</span>  Bi Yeesu di tàmbali liggéeyam, amoon na
lu war a tollu ci fanweeri at, di doomu Yuusufa ci bëti nit ñi.Te
Yuusufa mooy doomu Eli,

<span id="an_3:24">3:24</span>  miy doomu Matat.Matat, Lewi mooy baayam;
Lewi, Melki;Melki, Yanayi; Yanayi, Yuusufa;

<span id="an_3:25">3:25</span>  Yuusufa, Matacas; Amos; Naxum; Esli;
Nagayi.

<span id="an_3:26">3:26</span>  Nagayi, Maat; Matacas; Semeyin; Yoseg;
Yoda.

<span id="an_3:27">3:27</span>  Yoda, Yowanan mooy baayam; Yowanan,
Resa;Resa, Sorobabel. Kooku Salacel a ko jur; Salacel, Neri;

<span id="an_3:28">3:28</span>  Neri, Melki; Adi; Kosam; Elmadam; Er.

<span id="an_3:29">3:29</span>  Er, Yeesu; Eliyeser; Yorim; Matat; Lewi;

<span id="an_3:30">3:30</span>  Simeyon; Yuda; Yuusufa; Yonam; Eliyakim.

<span id="an_3:31">3:31</span>  Eliyakim, Meleya; Meleya, Mena;Mena,
Matata; Matata, Natan;Natan, Daawuda.

<span id="an_3:32">3:32</span>  Daawuda mooy doomu Yese;Yese, Obedd;
Bowas; Salmon; Naason.

<span id="an_3:33">3:33</span>  Naason; Aminadab; Aminadab, Admin;Arni;
Esrom; Fares; Yuda;

<span id="an_3:34">3:34</span>  Yanqóoba; Isaaxa; Ibraayma; Teraa;
Naxor;

<span id="an_3:35">3:35</span>  Serug; Ragaw; Faleg; Eber; Sala.

<span id="an_3:36">3:36</span>  Sala, Kaynam mooy baayam; Kaynam,
Arpagsàdd;Arpagsàdd, Sem; Sem, Nóoyin; Nóoyin, Lemeg;

<span id="an_3:37">3:37</span>  Lemeg, Matusala; Enog, Yaredd; Maleleel;
Kaynan;

<span id="an_3:38">3:38</span>  Enos; Set; Set doomu Aadama;Aadama doomu
Yàlla.

<span id="an_4:1">4:1</span>  Noonu Yeesu fees ak Xel mu Sell mi, jóge
dexu Yurdan.

<span id="an_4:2">4:2</span>  Xelum Yàlla mi yóbbu ko ca màndiŋ ma, mu
nekk fa ñeent-fukki fan, jànkoonte ak fiiri Seytaane. Lekkul woon dara
ci fan yooya, te gannaaw gi mu xiif.

<span id="an_4:3">4:3</span>  Noonu Seytaane ne ko: «Boo dee Doomu
Yàlla, santal doj wii mu nekk mburu.»

<span id="an_4:4">4:4</span>  Yeesu tontu ko ne: «Mbind mi nee na: “Nit
du dunde mburu rekk.”»

<span id="an_4:5">4:5</span>  Seytaane yóbbu na ko fu kawe. Ci
xef-ak-xippi mu won ko réewi àddina sépp,

<span id="an_4:6">4:6</span>  ne ko: «Dinaa la jox bépp sañ-sañu nguur
yii ak seen ndam ndaxte jébbal nañu ma ko, te ku ma soob laa koy jox.

<span id="an_4:7">4:7</span>  Kon boo ma màggalee, dinga moom lépp.»

<span id="an_4:8">4:8</span>  Yeesu tontu ko ne: «Mbind mi nee na:
“Nanga màggal Yàlla sa Boroom te jaamu ko moom rekk.”»

<span id="an_4:9">4:9</span>  Seytaane yóbbu na ko Yerusalem, teg ko ca
njobbaxtalu kër Yàlla ga ne ko: «Boo dee Doomu Yàlla, tëbal jëm ci suuf,

<span id="an_4:10">4:10</span>  ndaxte Mbind mi nee na:“Dina jox ay
malaakaam ndigal ci sa mbir,ñu sàmm la,

<span id="an_4:11">4:11</span>  dinañu la leewu ci seeni loxo,ngir nga
bañ a fakkastalu ciw doj.”»

<span id="an_4:12">4:12</span>  Yeesu tontu ko ne: «Bind nañu ne: “Bul
diiŋat Yàlla, sa Boroom.”»

<span id="an_4:13">4:13</span>  Bi mu ko lalalee fiiram yi mu am yépp,
Seytaane daldi sore Yeesu, di xaar yeneen jamono.

<span id="an_4:14">4:14</span>  Yeesu dellu diiwaanu Galile, fees ak
dooley Xelum Yàlla, te turam siiw ca diiwaan booba bépp.

<span id="an_4:15">4:15</span>  Muy jàngale ca seeni jàngu, te ñépp di
ko tagg.

<span id="an_4:16">4:16</span>  Yeesu dem Nasaret fa mu yaroo, te ca
bésu noflaay ba, mu dugg ca jàngu ba, ni mu ko daan defe. Noonu mu taxaw
ngir jàngal mbooloo mi.

<span id="an_4:17">4:17</span>  Ñu jox ko téereb yonent Yàlla Esayi. Bi
mu ko ubbee, mu gis bérab, ba ñu bind aaya yii:

<span id="an_4:18">4:18</span>  «Xelum Boroom baa ngi ci man,ndaxte moo
ma tànn,ngir ma yégal néew doole yi xebaar bu baax bi.Dafa maa
yónni,ngir ma yégal jaam ñi ne, dinañu leen goreel,yégal gumba yi ne,
dinañu gis,te jot ñi ñu noot,

<span id="an_4:19">4:19</span>  tey yégle atum yiw, mi jóge ci Boroom
bi.»

<span id="an_4:20">4:20</span>  Bi mu jàngee aaya yooyu ba noppi, mu ub
téere bi, delloo ko ki koy denc, toog. Ñépp ña nekkoon ca jàngu ba dékk
koy bët.

<span id="an_4:21">4:21</span>  Noonu mu daldi ne: «Tey jii, loolu Mbind
mi wax mat na, bi ngeen koy déglu.»

<span id="an_4:22">4:22</span>  Ñépp di seede lu rafet ci Yeesu, di
waaru ci wax ju neex, ji mu doon yégle, ñu naan: «Ndax kii du doomu
Yuusufa?»

<span id="an_4:23">4:23</span>  Mu daldi leen ne: «Xam naa ne dingeen ma
ne: “Fajkat bi, fajal sa bopp. Yég nanu li xew Kapernawum, defal lu ni
mel fii ci réew mi nga dëkk.”»

<span id="an_4:24">4:24</span>  Mu tegaat ca ne: «Ci dëgg maa ngi leen
koy wax, ab yonent kenn du ko teral ca réewam.

<span id="an_4:25">4:25</span>  Ci dëgg maa ngi leen koy wax, ca jamonoy
Iliyas, bi mu tawul lu mat ñetti at ak genn-wàll, te xiif bu metti am ca
réew mépp, amoon na ca Israyil jigéen yu bare yu seen jëkkër faatu.

<span id="an_4:26">4:26</span>  Moona Yàlla yónniwul Iliyas ci kenn ci
ñoom, waaye mu yebal ko ci jigéen ju jëkkëram faatu, ju dëkk Sarebta, ca
wetu Sidon.

<span id="an_4:27">4:27</span>  Te it amoon na ca Israyil, ca jamonoy
yonent Yàlla Alisa, ay nit ñu bare ñu gaana. Waaye fajul ci kenn ku dul
Naaman, mi dëkkoon réewu Siri.»

<span id="an_4:28">4:28</span>  Bi ñu déggee wax yooya, ñépp ña nekkoon
ca jàngu ba daldi fees ak mer.

<span id="an_4:29">4:29</span>  Noonu ñu jóg, génne ko dëkk ba, yóbbu ko
ca mbartalum tund, wa ñu sanc seen dëkk, ngir bëmëx ko ci suuf.

<span id="an_4:30">4:30</span>  Waaye moom mu jaar ci seen biir, dem
yoonam.

<span id="an_4:31">4:31</span>  Gannaaw loolu Yeesu dem Kapernawum, ab
dëkk ca diiwaanu Galile.

<span id="an_4:32">4:32</span>  Mu jàngal leen ca bésu noflaay ba, ñu
waaru ca njàngaleem, ndaxte dafa wax ak sañ-sañ.

<span id="an_4:33">4:33</span>  Noonu am na ci jàngu bi nit ku rab jàpp.
Mu daldi xaacu ne:

<span id="an_4:34">4:34</span>  «Moo! Yaw Yeesum Nasaret, loo nuy
fexeel? Ndax dangaa ñëw ngir alag nu? Xam naa la, yaa di Aji Sell ji
jóge ci Yàlla!»

<span id="an_4:35">4:35</span>  Waaye Yeesu gëdd ko naan: «Noppil te
génn ci moom!» Noonu rab wi daaneel nit ki ci suuf ci kanamu ñépp, daldi
génn ci moom te gaañu ko.

<span id="an_4:36">4:36</span>  Bi loolu amee ñépp waaru, ñuy waxante ci
seen biir naan: «Céy jii wax! Ci sañ-sañ ak doole lay sant rab yi, ñu
daldi génn.»

<span id="an_4:37">4:37</span>  Noonu turam siiw ca diiwaan bépp.

<span id="an_4:38">4:38</span>  Bi mu jógee ci jàngu bi, Yeesu dafa dem
kër Simoŋ. Gorob Simoŋ bu jigéen dafa feebar, ba yaram wi tàng lool. Ñu
naan Yeesu, mu dimbali leen ci.

<span id="an_4:39">4:39</span>  Mu randusi, tiim ko, gëdd tàngoor wi, mu
dem. Noonu tàngoor wi wàcc, soxna si jóg ca saa sa, di leen topptoo.

<span id="an_4:40">4:40</span>  Bi jant sowee, ñu indil Yeesu ñi wopp
ñépp ak ay jàngoro yu wuute. Kenn ku nekk mu teg la loxo, wéral la.

<span id="an_4:41">4:41</span>  Te it ay rab di génn ca nit ña te di
yuuxu naan: «Yaay Doomu Yàlla!» Noonu mu gëdd leen, te mayu leen, ñu wax
dara, ndaxte xam nañu ne, mooy Almasi bi.

<span id="an_4:42">4:42</span>  Ca njël gu jëkk Yeesu génn, dem ca bérab
bu wéet. Mbooloo ma di ko seet. Bi ñu ko gisee, ñu koy wut a téye, ngir
bañ mu dem.

<span id="an_4:43">4:43</span>  Waaye mu ne leen: «Damaa war a dem ci
yeneen dëkk yi, ngir yégle xebaar bu baax bi ci nguuru Yàlla, ndaxte
looloo tax ñu yónni ma.»

<span id="an_4:44">4:44</span>  Noonu mu dem di waare ca jàngu ya ca
réewu Yawut ya.

<span id="an_5:1">5:1</span>  Benn bés Yeesu taxaw ca tefesu dexu
Senesaret. Mbooloo ma wër ko, di buuxante ngir déglu kàddug Yàlla.

<span id="an_5:2">5:2</span>  Noonu mu gis ñaari gaal yu teer ca tefes
ga, nappkat ya ca wàcce, di raxas seeni mbaal.

<span id="an_5:3">5:3</span>  Mu dugg ci genn gaal, fekk muy gu Simoŋ,
mu ne ko, mu joow ba sore tuuti. Noonu Yeesu toog ca gaal ga, di jàngal
mbooloo ma.

<span id="an_5:4">5:4</span>  Bi mu jàngalee ba noppi, mu ne Simoŋ:
«Joowal gaal gi, ba fa ndox ma gën a xóote, ngeen sànni fa seeni mbaal
ngir napp.»

<span id="an_5:5">5:5</span>  Simoŋ tontu ko ne: «Kilifa gi, coono lanu
fanaane biig te jàppunu dara. Waaye nag dinaa ko sànni ci sa ndigal.»

<span id="an_5:6">5:6</span>  Naka lañu sànni mbaal yi, jàpp jën yu
bare, ba mbaal yay tàmbalee xëtt.

<span id="an_5:7">5:7</span>  Noonu ñu daldi liyaar seen àndandoo, yi
nekk ca geneen gaal ga, ngir ñu ñëw dimbali leen. Ñooñu agsi, ñu feesal
ñaari gaal yi, ba ñuy bëgg a suux.

<span id="an_5:8">5:8</span>  Naka la Simoŋ Piyeer gis loolu, daldi sukk
ci kanamu Yeesu ne ko: «Sore ma Boroom bi, ndaxte nitu bàkkaar laa!»

<span id="an_5:9">5:9</span>  Wax na loolu nag, ndax jën yu bare ya ñu
mbaaloon daf koo jaaxal, moom ak ña mu àndaloon

<span id="an_5:10">5:10</span>  ak ña mu bokkaloon liggéey ba, maanaam
ñaari doomi Sebede yi di Saag ak Yowaana. Yeesu ne Simoŋ: «Bul ragal
dara; gannaawsi tey, ay nit ngay mbaal jëme ci man.»

<span id="an_5:11">5:11</span>  Noonu ñu teer ca tefes ga, bàyyi lépp,
di topp ci moom.

<span id="an_5:12">5:12</span>  Ni Yeesu nekke woon ci ab dëkk, am fa ku
gaana ba daj. Bi mu gisee Yeesu, mu daldi dëpp jëwam ci suuf, ñaan ko:
«Sang bi, soo ko bëggee, man nga maa wéral.»

<span id="an_5:13">5:13</span>  Yeesu tàllal loxoom, laal ko naan: «Bëgg
naa ko, wéral.» Ca saa sa ngaanaam daldi deñ.

<span id="an_5:14">5:14</span>  Yeesu sant ko ne: «Bu ko wax kenn, waaye
demal won sa bopp saraxalekat bi, te nga jébbal Yàlla sarax si yoonu
Musaa santaane, ngir ñu xam ne wér nga, te mu nekk seede ci ñoom.»

<span id="an_5:15">5:15</span>  Noonu turu Yeesu di gën a siiw. Mbooloo
mu bare di ñëw ci moom, ngir déglu ko te mu faj seeni jàngoro.

<span id="an_5:16">5:16</span>  Waaye Yeesu moom di beddeeku ci bérab yu
wéet ya, di ñaan.

<span id="an_5:17">5:17</span>  Am na bés Yeesu doon jàngale. Amoon na
ca mbooloo, ma teewoon, ñu bokkoon ca Farisen ya ak ay xutbakat yu jóge
ca dëkk yépp, ya ca Galile ak ya ca Yude ak Yerusalem. Yeesu àndoon na
ak dooley Boroom bi, ba muy faj ay jarag.

<span id="an_5:18">5:18</span>  Noonu ay nit ñëw, jàppoo basaŋ, ga ñu
tëral nit ku yaram wépp làggi. Ñu di ko wut a dugal ca kër ga, ngir indi
ko ca Yeesu.

<span id="an_5:19">5:19</span>  Waaye gisuñu fu ñu koy awale ndax
mbooloo ma. Ñu daldi yéeg ca kaw kër ga nag, xeddi tiwiil ya, yoor waa
ja ak basaŋ ga, wàcce ko ca kanamu Yeesu ca biir mbooloo ma.

<span id="an_5:20">5:20</span>  Bi Yeesu gisee seen ngëm, mu ne làggi
ba: «Sama waay, baal nañu la say bàkkaar.»

<span id="an_5:21">5:21</span>  Xutbakat yi ak Farisen yi di werante ci
seen xel naan: «Kii mooy kan bay sosal Yàlla? Ana ku man a baale bàkkaar
yi, ku dul Yàlla doŋŋ?»

<span id="an_5:22">5:22</span>  Waaye Yeesu xam seen xalaat, tontu leen
ne: «Lu tax ngeen di werante ci seen xel?

<span id="an_5:23">5:23</span>  Ma wax ne: “Baal nañu la say bàkkaar,”
walla ma ne: “Jógal te dox,” lan moo ci gën a yomb?

<span id="an_5:24">5:24</span>  Waaye xamleen ne, Doomu nit ki am na ci
àddina sañ-sañu baale bàkkaar yi.» Ci kaw loolu Yeesu ne ku làggi ba:
«Maa ngi la koy sant, jógal, jël sa basaŋ te nga ñibbi.»

<span id="an_5:25">5:25</span>  Nit ka jóg ca saa sa ci kanamu ñépp, jël
basaŋ, ga ñu ko tëraloon, ñibbi tey màggal Yàlla.

<span id="an_5:26">5:26</span>  Mbooloo mépp waaru, di màggal Yàlla. Ñu
ragal tey wax naan: «Gis nanu tey ay mbir yu ëpp xel.»

<span id="an_5:27">5:27</span>  Gannaaw loolu Yeesu génn, gis ab
juutikat bu tudd Lewi, mu toog ca juuti ba. Mu ne ko: «Kaay topp ci
man.»

<span id="an_5:28">5:28</span>  Lewi jóg, bàyyi lépp, daldi ko topp.

<span id="an_5:29">5:29</span>  Noonu Lewi togglu ay ñam yu bare ci
këram, ngir teral Yeesu. Juutikat yu bare ak yeneen gan ñu nga fa woon,
di lekkandoo ak ñoom.

<span id="an_5:30">5:30</span>  Farisen yi ak seeni xutbakat di xultu
taalibey Yeesu yi ne leen: «Lu tax ngeen di lekkandoo ak di naanandoo ak
ay juutikat ak ay boroom bàkkaar?»

<span id="an_5:31">5:31</span>  Yeesu tontu leen ne: «Ñi wér soxlawuñu
fajkat, ñi wéradi ñoo ko soxla.

<span id="an_5:32">5:32</span>  Ñëwuma ngir woo ñi jub, waaye ngir woo
bàkkaarkat yi, ñu tuub seeni bàkkaar.»

<span id="an_5:33">5:33</span>  Noonu ñu ne Yeesu: «Taalibey Yaxya yi ak
yu Farisen yi dinañu faral di woor ak di ñaan ci Yàlla, waaye say
taalibe ñu ngiy lekk ak di naan.»

<span id="an_5:34">5:34</span>  Yeesu ne leen: «Ndax man ngeen a woorloo
gan, yi ñëw cig céet, li feek boroom céet gaa ngi ànd ak ñoom?

<span id="an_5:35">5:35</span>  Waaye bés yaa ngi ñëw, yu ñuy jële
boroom céet gi ci seen biir. Bés yooyu nag, dinañu woor.»

<span id="an_5:36">5:36</span>  Te it Yeesu wax leen léeb wii: «Kenn du
jël mbubb mu bees, xotti ci sekkit, daaxe ko mbubb mu màggat. Lu ko moy,
dina xotti mbubb mu bees mi, te sekkit, wi mu ci jële, du ànd ak mbubb
mu màggat mi.

<span id="an_5:37">5:37</span>  Te kenn du def biiñ bu bees ci mbuusi
der yu màggat. Lu ko moy, biiñ bu bees bi day toj mbuus yi, biiñ bi
tuuru, mbuus yi yàqu.

<span id="an_5:38">5:38</span>  Waaye dañoo war a def biiñ bu bees ci
mbuus yu bees.

<span id="an_5:39">5:39</span>  Ku naan biiñ bu màggat du bëgg bu bees
bi, ndax day wax ne: “Bu màggat bi baax na.”»  

<span id="an_6:1">6:1</span>  Amoon na benn bésu noflaay Yeesu di dem,
jaar ci ay tool yu ñor. Taalibeem ya di fàq ay cëgg, di leen boxom ci
seeni loxo tey lekk.

<span id="an_6:2">6:2</span>  Am ay Farisen yu ne: «Lu tax ngeen di def
lu jaaduwul ci bésu noflaay bi?»

<span id="an_6:3">6:3</span>  Yeesu tontu leen ne: «Ndax jànguleen la
Daawuda defoon, ba mu xiifee, moom ak ña mu àndaloon?

<span id="an_6:4">6:4</span>  Xanaa yéguleen, ni mu dugge woon ca kër
Yàlla ga, jël mburu, ya ñu jébbal Yàlla, lekk ca, jox ca ña mu àndaloon?
Fekk jaaduwul kenn lekk ko, ku dul saraxalekat.»

<span id="an_6:5">6:5</span>  Yeesu dellu ne leen: «Doomu nit ki mooy
boroom bésu noflaay bi.»

<span id="an_6:6">6:6</span>  Beneen bésu noflaay, Yeesu dugg ci jàngu
bi, di fa jàngale. Amoon na fa nit ku loxol ndeyjooram làggi.

<span id="an_6:7">6:7</span>  Xutbakat yi ak Farisen yi ñu ngi ko doon
xool, ba xam dina ko faj ci bésu noflaay bi, ngir ñu am lu ñu ko
tuumaale.

<span id="an_6:8">6:8</span>  Waaye Yeesu xam seen xalaat, daldi ne ku
loxoom làggi: «Jógal taxaw ci kanamu ñépp.» Nit ka daldi jóg taxaw.

<span id="an_6:9">6:9</span>  Yeesu ne leen: «Ma laaj leen, lan moo
jaadu, nu def ko bésu noflaay bi, lu baax mbaa lu bon; nu musal nit mbaa
nu lor nit?»

<span id="an_6:10">6:10</span>  Ci kaw loolu mu xool leen ñoom ñépp, ba
noppi ne nit ka: «Tàllalal sa loxo.» Mu tàllal ko, loxoom daldi wér
peŋŋ.

<span id="an_6:11">6:11</span>  Waaye nit ña mer ba fees, di rabat pexe
yu jëm ca Yeesu.

<span id="an_6:12">6:12</span>  Ca bés yooya Yeesu yéeg ca tund wa ngir
ñaan, mu fanaan fa, di ñaan ci Yàlla.

<span id="an_6:13">6:13</span>  Bi bët setee, Yeesu woo taalibeem yi,
tànn ci fukk ak ñaar, tudde leen ay ndawam:

<span id="an_6:14">6:14</span>  Simoŋ, mi Yeesu tudde Piyeer, ak Andare,
mi bokk ak Piyeer ndey ak baay; Saag ak Yowaana, Filib ak Bartelemi,

<span id="an_6:15">6:15</span>  Macë ak Tomaa, Saag doomu Alfe, ak Simoŋ
mi bokk ci mbooloo, ma ñu tudde Ñi farlu ci moom seen réew;

<span id="an_6:16">6:16</span>  Yudaa doomu Saag, ak Yudaa Iskariyo, mi
mujj a wor.

<span id="an_6:17">6:17</span>  Yeesu ànd ak ndaw ya, wàcc tund ya,
daldi taxaw ca joor ga, fa mbooloom taalibe mu takku nekkoon. Amoon na
fa it ay nit ñu bare ñu jóge ca réewu Yawut ya mépp ak ca dëkku
Yerusalem ak dëkk yi nekk ca wetu géej ga, maanaam Tir ak Sidon.

<span id="an_6:18">6:18</span>  Dañoo ñëw ngir déglu ko, te it ngir mu
faj leen. Ñi rab jàpp it faju nañu.

<span id="an_6:19">6:19</span>  Ñépp a ngi ko doon wut a laal ndax doole
jiy jóge ci moom, di faj ñépp.

<span id="an_6:20">6:20</span>  Yeesu xool ay taalibeem ne leen:«Yéen ñi
sësul lu dul ci Yàlla, barkeel ngeen,ndaxte nguuru Yàlla, yéena ko
yelloo.

<span id="an_6:21">6:21</span>  Yéen ñi xiif léegi, barkeel ngeen,ndax
dingeen regg.Yéen ñiy naqarlu léegi, barkeel ngeen,ndax dingeen ree.

<span id="an_6:22">6:22</span>  Barkeel ngeen, bu leen nit ñi bañee, di
leen dàq ak a saaga, di sib seen tur ngir Doomu nit ki.

<span id="an_6:23">6:23</span>  Bu boobaa bégleen te bànneexu, ndax seen
yool dina réy ci laaxira. Ndaxte noonu la maami seeni bañ daan fitnaale
yonent yi.

<span id="an_6:24">6:24</span>  Waaye nag yéen boroom alal yi, torox
ngeen,ndaxte jot ngeen ba noppi seen bànneex.

<span id="an_6:25">6:25</span>  Yéen ñiy lekk ba suur léegi, torox
ngeen,ndax ëllëg dingeen xiif.Yéen ñiy ree léegi, torox ngeen,ndax
dingeen am aw naqar, ba jooy xàcc.

<span id="an_6:26">6:26</span>  Torox ngeen bu leen ñépp dee waxal lu
baax, ndaxte noonu la seeni maam daan jëfe ak ña doon mbubboo yonent.

<span id="an_6:27">6:27</span>  «Waaye maa ngi leen koy wax, yéen ñi may
déglu, soppleen seeni bañaale tey defal lu baax ñi leen bañ.

<span id="an_6:28">6:28</span>  Yéeneleen lu baax ñi leen di móolu, te
ñaanal ñi leen di sonal.

<span id="an_6:29">6:29</span>  Ku la talaata cib lex, jox ko ba ca des.
Kuy nangu sa mbubb mu mag, bul téye sa turki.

<span id="an_6:30">6:30</span>  Képp ku la ñaan, may ko, te ku nangu say
yëf, bu ko ko laaj.

<span id="an_6:31">6:31</span>  Defal-leen nit ñi li ngeen bëgg, ñu
defal leen ko.

<span id="an_6:32">6:32</span>  «Su ngeen soppee ñi leen sopp, ban
ngërëm ngeen ciy am? Ndaxte bàkkaarkat yi sax sopp nañu ñi leen sopp.

<span id="an_6:33">6:33</span>  Te bu ngeen defalee lu baax ñi leen koy
defal, ban ngërëm ngeen ciy am? Bàkkaarkat yi it dañuy def noonu.

<span id="an_6:34">6:34</span>  Te bu ngeen dee leble te yaakaar ci
ndelloo, ban ngërëm ngeen ciy am? Bàkkaarkat yi it dañuy lebal seeni
moroom, ngir ñu delloo leen ko.

<span id="an_6:35">6:35</span>  Waaye soppleen seeni noon, di leen defal
lu baax, tey leble, bañ a yaakaar ñu delloo leen ko. Noonu seen yool
dina mag te dingeen wone ne, yéenay doomi Aji Kawe ji, ndaxte Yàlla day
wone mbaaxam ci ñu goreedi ñi ak ñu soxor ñi.

<span id="an_6:36">6:36</span>  Nangeen am yërmande, ni seen Baay ame
yërmande.

<span id="an_6:37">6:37</span>  «Buleen àtte seeni moroom ak ñaaw njort,
te deesu leen àtte. Buleen daan kenn, te deesu leen daan. Baal-leen ñi
ci des, te dinañu leen baal.

<span id="an_6:38">6:38</span>  Mayeleen te dinañu leen may. Dinañu leen
ëmbal natt bu baax bu ñu rokkas te yengal ko, mu fees bay tuuru. Ndaxte
dees na leen nattal ak natt, bi ngeen di nattale.»

<span id="an_6:39">6:39</span>  Noonu Yeesu wax na leen beneen léeb ne
leen: «Ndax gumba man na wommat moroomam? Mbaa duñu daanu ñoom ñaar ci
kàmb?

<span id="an_6:40">6:40</span>  Taalibe gënul kilifaam, waaye taalibe bu
jàng ba wàcc, dina yem ak kilifaam demin.

<span id="an_6:41">6:41</span>  «Lu tax ngay xool ñax gi ci sa bëtu
mbokk, te gisuloo gànj gi ci sa bët yaw?

<span id="an_6:42">6:42</span>  Nan nga man a waxe sa mbokk: “Sama
xarit, may ma, ma dindil la ñax gi ci sa bët,” yaw mi gisul gànj gi nekk
ci sa bët? Naaféq! Jëkkal a dindi gànj gi ci sa bët, te noonu dinga man
a gis bu leer, ngir dindi ñax gi ci sa bëtu mbokk.

<span id="an_6:43">6:43</span>  «Garab gu baax du meññ doom yu bon, te
garab gu bon du meññ doom yu baax.

<span id="an_6:44">6:44</span>  Ndaxte garab, meññeefam lañu koy xàmmee.
Deesul witte figg ci dédd, walla réseñ ci xaaxaam.

<span id="an_6:45">6:45</span>  Noonu nit ku baax, lu baax lay wax, ndax
loolu la denc ci xolam, te nit ku bon, lu bon lay wax, ndaxte denc na lu
bon ci xolam. Ndaxte gémmiñ, la fees xolam lay wax.

<span id="an_6:46">6:46</span>  «Lu tax ngeen may wooye “Boroom bi,
Boroom bi,” te dungeen def li may wax?

<span id="an_6:47">6:47</span>  Képp ku ñëw ci man, di dégg samay wax te
di ko jëfe, ma won leen nu muy mel.

<span id="an_6:48">6:48</span>  Dafa mel ni nit kuy tabax kër, mu gas fu
xóot, jot doj wu réy, samp fa kër ga. Bi mbënn ma ñëwee, wal ma dafa dal
ca kër ga te yenguwul, ndaxte nit ka dafa tabax kër ga tabax bu dëgër.

<span id="an_6:49">6:49</span>  Waaye képp ku dégg samay wax te
jëfewuloo ko, dinga mel ni nit ku tabax këram ci suuf, bañ koo defal
fondamaa. Bi wal ma dalee ca kër googa, dafa màbb ca saa sa, lépp yàqu
yaxeet.»

<span id="an_7:1">7:1</span>  Bi Yeesu waxee la mu naroon a wax lépp ca
kanamu mbooloo ma, mu daldi dem Kapernawum.

<span id="an_7:2">7:2</span>  Amoon na fa njiitu xare. Njiit la nag,
surgaam bu mu bëggoon lool dafa feebaroon, bay bëgg a dee.

<span id="an_7:3">7:3</span>  Bi mu déggee mbiri Yeesu, mu yónni ca moom
ay Yawut, di magi dëkk ba, ngir ñaan ko, mu ñëw faj surga ba.

<span id="an_7:4">7:4</span>  Bi magi dëkk ba agsee ca Yeesu, ñu sàkku
ci moom ndimbal, ñaan ko: «Ki nu yónni ci yaw de, yelloo na ndimbal,

<span id="an_7:5">7:5</span>  ndaxte sopp na sunu xeet te moo nu tabaxal
sax sunu jàngu.»

<span id="an_7:6">7:6</span>  Noonu Yeesu daldi ànd ak ñoom. Waaye bi
ñuy bëgg a agsi ca kër ga, njiit la yebal ay xaritam ngir ñu wax Yeesu
ne: «Sang bi, bul sonal sa bopp, ndaxte yeyoowuma nga dugg sama kër.

<span id="an_7:7">7:7</span>  Looloo tax it ma xalaat ne, awma darajay
gatandu la. Waxal genn kàddu rekk, te sama surga dina wér.

<span id="an_7:8">7:8</span>  Ndaxte man itam maa ngi nekk ci ndigal, te
ame naa ay xarekat ci sama ndigal. Su ma nee kii: “Demal,” mu dem. Mbaa
ma ne keneen ki: “Ñëwal,” mu ñëw. Te su ma nee sama jaam: “Defal lii,”
mu def ko.»

<span id="an_7:9">7:9</span>  Bi ko Yeesu déggee, mu waaru. Noonu mu
walbatiku ca mbooloo, ma topp ci moom, ne leen: «Maa ngi leen koy wax,
ci bànni Israyil sax, musuma cee gis ku gëme nii.»

<span id="an_7:10">7:10</span>  Noonu ndaw ya daldi dellu ca kër ga. Bi
ñu agsee, ñu gis ne surga ba wér na.

<span id="an_7:11">7:11</span>  Yàggul dara Yeesu dem ci dëkk bu ñuy wax
Nayin. Taalibeem yi ak mbooloo mu bare ànd ak moom.

<span id="an_7:12">7:12</span>  Bi muy agsi ca buntu dëkk ba, fekk ñuy
rob néew boo xam ne kenn rekk la woon ci ndeyam, ji jëkkëram faatu woon.
Te mbooloo mu bare ca dëkk ba di gunge soxna sa.

<span id="an_7:13">7:13</span>  Bi ko Boroom ba gisee, mu daldi koy
yërëm ne ko: «Bul jooyati.»

<span id="an_7:14">7:14</span>  Mu jegeñsi, laal jaat ga, ñi ko jàppoo
taxaw. Mu ne: «Waxambaane wi, jógal, ndigal la.»

<span id="an_7:15">7:15</span>  Noonu nit ka dee woon jóg toog, tàmbalee
wax. Yeesu delloo ko yaay ja.

<span id="an_7:16">7:16</span>  Ñépp tiit, bay màggal Yàlla, di wax
naan: «Yonent bu mag feeñ na ci sunu biir! Yàlla wallusi na mbooloom!»

<span id="an_7:17">7:17</span>  La ñu wax ci mbiri Yeesu daldi siiw ca
réewu Yawut ya ak la ko wër yépp.

<span id="an_7:18">7:18</span>  Taalibey Yaxya ya nettali mbir yooyu
yépp seen kilifa. Noonu Yaxya woo ñaar ci ay taalibeem,

<span id="an_7:19">7:19</span>  yónni leen ci Boroom bi, ngir laaj ko:
«Ndax yaw yaa di Ki war a ñëw, walla danoo war a xaar keneen?»

<span id="an_7:20">7:20</span>  Bi taalibe ya agsee ca Yeesu, ñu ne ko:
«Yaxya moo nu yebal, nu laaj ndax yaa di Ki waroon a ñëw, walla danuy
xaar keneen?»

<span id="an_7:21">7:21</span>  Ca waxtu woowa Yeesu wéral nit ñu bare
ci seeni feebar ak ci seeni metit, di dàq ay rab tey gisloo ay gumba.

<span id="an_7:22">7:22</span>  Noonu mu tontu ndaw ya ne leen: «Demleen
nettali Yaxya li ngeen gis te dégg ko. Gumba yaa ngi gis, lafañ yiy dox,
gaana yi wér, tëx yiy dégg, ñi dee di dekki, te ñi woyoflu ñu ngi dégg
xebaar bu baax bi.

<span id="an_7:23">7:23</span>  Yaw mi sa ngëm yolomul ndax man, barkeel
nga.»

<span id="an_7:24">7:24</span>  Bi ndawi Yaxya yi demee, Yeesu daldi wax
ak mbooloo ma ci mbirum Yaxya ne leen: «Lu ngeen seeti woon ca màndiŋ
ma? Xanaa barax buy jaayu ci ngelaw li?

<span id="an_7:25">7:25</span>  Kon lu ngeen seeti woon nag? Nit ku sol
yére yu rafet? Waaye ñiy soloo noonu, tey dund dund gu neex ñu ngi dëkk
ci këri buur.

<span id="an_7:26">7:26</span>  Kon lu ngeen seeti woon? Yonent? Waaw,
wax naa leen ne, ëpp na yonent.

<span id="an_7:27">7:27</span>  Yaxya male moo di ki ñu waxoon ci Mbind
mi naan:“Maa ngi yónni sama ndaw, mu jiitu la,te xàllal la yoon ci sa
kanam.”

<span id="an_7:28">7:28</span>  Maa ngi leen koy wax, ci li jigéen jur,
ku sut Yaxya musul a feeñ. Waaye ba tey ki gën a ndaw ci nguuru Yàlla
moo ko sut.»

<span id="an_7:29">7:29</span>  Nit ñépp ñi doon déglu Yeesu, ba ci
juutikat yi sax, dëggal nañu ne Yàlla ku jub la, ndaxte nangu nañu Yaxya
sóob leen ci ndox.

<span id="an_7:30">7:30</span>  Waaye Farisen ya ak xutbakat ya dañoo
bañ, mu sóob leen ci ndox, di wone noonu ne, gàntu nañu li leen Yàlla
bëggaloon.

<span id="an_7:31">7:31</span>  Yeesu tegaat ca ne: «Kon lan laa man a
mengaleel niti jamono jii? Lan lañuy nirool?

<span id="an_7:32">7:32</span>  Ñu ngi nirook xale yu toog ca pénc ma
tey woowante naan:“Liital nanu leen ak toxoro, te fecculeen,woyal nanu
leen woyi dëj, te jooyuleen.”

<span id="an_7:33">7:33</span>  Ndaxte Yaxya feeñ na, lekkul mburu,
naanul biiñ, ngeen daldi ne: “Dafa ànd ak rab.”

<span id="an_7:34">7:34</span>  Gannaaw gi nag Doomu nit ki ñëw na,
lekk, naan, ngeen daldi ne: “Kii daal bëgg na lekk, di naan biiñ, tey
xaritoo ak ay juutikat ak ay boroom bàkkaar.”

<span id="an_7:35">7:35</span>  Waaye li xam-xamu Yàlla di jur, mooy
firndeel ne dëgg la.»

<span id="an_7:36">7:36</span>  Amoon na ab Farisen bu ñaan Yeesu, mu
ñëw lekkandoo ak moom. Yeesu dem kër waa ja, toog ca lekkukaay.

<span id="an_7:37">7:37</span>  Fekk amoon na ca dëkk ba jigéen juy moy
Yàlla. Bi mu yégee ne, Yeesoo ngay lekk ca kër Farisen ba, mu dem,
yóbbaale njaq lu ñu defare doj wu ñuy wax albaatar te def latkoloñ.

<span id="an_7:38">7:38</span>  Bi jigéen ja agsee, mu taxaw ca gannaaw
tànki Yeesu, di jooy. Noonu ay rangooñam tooyal tànki Yeesu, jigéen ja
di leen fomp ak kawaram, di leen fóon te ciy sotti latkoloñ ja.

<span id="an_7:39">7:39</span>  Naka la Farisen, bi woo woon Yeesu ci
këram, gis loolu, mu wax ci xelam naan: «Bu nit kii doonoon yonent, kon
dina xam kuy jigéen ji koy laal ak ni mu nekke bàkkaarkat.»

<span id="an_7:40">7:40</span>  Yeesu ne ca tonn, daldi ne Farisen ba:
«Simoŋ, am na lu ma la war a wax.» Simoŋ ne ko: «Waxal, kilifa gi.»

<span id="an_7:41">7:41</span>  Yeesu ne ko: «Da fee amoon ñaari nit ñu
ameel bor benn leblekat. Kenn kaa ngi ko ameel téeméeri junni ci xaalis,
ki ci des fukki junni.

<span id="an_7:42">7:42</span>  Waaye kenn ci ñoom mënu koo fey. Noonu
mu baal leen bor ya. Ci ñaar ñooñu nag kan moo ko ciy gën a bëgg?»

<span id="an_7:43">7:43</span>  Simoŋ tontu ne ko: «Xanaa ki ñu baal bor
bi gën a bare.» Yeesu ne ko: «Àtte nga dëgg,»

<span id="an_7:44">7:44</span>  daldi walbatiku ca jigéen ja, ne Simoŋ:
«Ndax gis nga jigéen jii? Dugg naa sa kër, te joxewuloo ndox, ngir raxas
samay tànk. Waaye moom, raxas na samay tànk ak ay rangooñam, ba noppi
fomp leen ak kawaram.

<span id="an_7:45">7:45</span>  Bi ma agsee, fóonuloo ma, waaye moom, bi
ma duggee ba léegi tàyyiwul ci di fóon samay tànk.

<span id="an_7:46">7:46</span>  Defuloo diw ci sama bopp, waaye moom,
sotti na latkoloñ ci samay tànk.

<span id="an_7:47">7:47</span>  Moo tax ma di la wax ne, su wonee
mbëggeel gu réye nii, dafa fekk ñu baal ko bàkkaaram yu bare. Waaye ki
mbëggeelam néew dafa fekk ñu baal ko lu tuuti.»

<span id="an_7:48">7:48</span>  Yeesu daldi ne jigéen ja: «Baal nañu la
say bàkkaar.»

<span id="an_7:49">7:49</span>  Noonu ñi doon lekkandoo ak moom di wax
ci seen xel naan: «Kii am sañ-sañu baale bàkkaar mooy kan?»

<span id="an_7:50">7:50</span>  Waaye Yeesu ne jigéen ja: «Sa ngëm musal
na la. Demal ci jàmm.»

<span id="an_8:1">8:1</span>  Gannaaw loolu Yeesu di dem ca ay dëkk yu
mag ak yu ndaw, di waaraate ak di yégle xebaar bu baax bi jëm ci nguuru
Yàlla. Fukki taalibe ya ak ñaar ànd ak moom,

<span id="an_8:2">8:2</span>  ak ay jigéen yu mu teqale woon ak rab te
jële leen ci seeni wopp, ñu di: Maryaama, mi ñuy wooye Maryaamam
Magdala, mi Yeesu tàggale woon ak juróom-ñaari rab;

<span id="an_8:3">8:3</span>  Sànn, jabaru ku ñuy wax Kusa, mi doon
wottu alalu Erodd; ak Susànn ak ñeneen jigéen. Jigéen ñooñu ñoo doon
joxe seen alal, ngir dimbali Yeesu ak ay taalibeem.

<span id="an_8:4">8:4</span>  Dëkk ak dëkk nit ña di fa jóge jëm ca
Yeesu, ba mbooloo mu bare dajaloo, mu wax leen léeb wii:

<span id="an_8:5">8:5</span>  «Dafa amoon beykat bu demoon jiyi. Bi muy
saaw toolam nag, lenn ci pepp mi wadd ci kaw yoon wi, nit ñi joggi ci,
picci asamaan lekk ko lépp.

<span id="an_8:6">8:6</span>  Leneen wadd ci bérab bu bare ay doj. Naka
la sax rekk, daldi wow, ndaxte suuf si tooyul woon.

<span id="an_8:7">8:7</span>  Leneen nag wadd ci biir ay xaaxaam, ñu
saxandoo, xaaxaam ya tanc ko.

<span id="an_8:8">8:8</span>  Li ci des dal ci suuf su baax, sax, nangu
ba meññ téeméeri yoon lu ëpp la mu ji woon.» Gannaaw loolu Yeesu wax ak
kàddu gu dëgër ne: «Déglul bu baax, yaw mi am ay nopp.»

<span id="an_8:9">8:9</span>  Taalibey Yeesu yi laaj ko lu léeb woowu di
tekki.

<span id="an_8:10">8:10</span>  Mu tontu ne leen: «May nañu leen, ngeen
xam mbóoti nguuru Yàlla, waaye ñi ci des, dama leen di wax ci ay léeb.
Noonu la, ngir:“Ñuy xool te duñu man a gis,di dégg te duñu man a xam.”

<span id="an_8:11">8:11</span>  «Lii la léebu beykat bi di tekki. Kàddug
Yàlla mooy jiwu wi.

<span id="an_8:12">8:12</span>  Ki féete ci yoon wi mooy ki dégg.
Gannaaw gi, Seytaane dafay ñëw, këf kàddu, gi ñu def ci xolam, ngir mu
bañ a gëm te Yàlla musal ko.

<span id="an_8:13">8:13</span>  Ki nekk ci bérab bu bare ay doj, mooy ki
dégg kàddu gi, ba noppi nangu ko ak mbég. Waaye wax ji saxul ci moom.
Dina gëm ab diir, waaye bu nattu yi agsee, mu daldi dàggeeku.

<span id="an_8:14">8:14</span>  Ki jot ci jiwu wi ci xaaxaam yi mooy ki
dégg kàddu gi, waaye nes tuuti soxla yi ak alal ak bànneexi àddina tanc
ko, ba du àgg cig mat.

<span id="an_8:15">8:15</span>  Ki jot ci jiwu wi ci suuf su baax si
nag, mooy ki dégg kàddu gi te denc ko ci xol bu baax bu gore, te muñ ba
jur njariñ.

<span id="an_8:16">8:16</span>  «Kenn du taal làmp, dëpp ci leget, walla
mu di ko def ci ron lal. Daf koy wékk, ngir mu leeral ñiy dugg.

<span id="an_8:17">8:17</span>  Amul dara luy kumpa lu ñu dul siiwal
bés, walla lu làqu lu ñu dul feeñal, ba mu ne fàŋŋ.

<span id="an_8:18">8:18</span>  Seetleen bu baax, ni ngeen di dégloo
kàddu gi. Ku am, dees na la dollil, waaye ku amul, dees na nangu sax li
nga xalaatoon ne, am nga ko ba noppi.»

<span id="an_8:19">8:19</span>  Noonu ndeyu Yeesu ak ay rakkam ñëw
seetsi ko, waaye mënuñu woon a agsi ci moom, ndaxte nit ña dañoo bare.

<span id="an_8:20">8:20</span>  Am ku ko yégal ne: «Sa yaay ak say rakk
ñu ngi nii taxaw ci biti, bëgg laa gis.»

<span id="an_8:21">8:21</span>  Waaye mu daldi leen ne: «Sama yaay ak
samay rakk, ñooy ñiy déglu kàddug Yàlla, te di ko topp.»

<span id="an_8:22">8:22</span>  Benn bés Yeesu àndoon na ak ay
taalibeem, dugg ci gaal. Mu ne leen: «Nanu jàll dex gi.» Noonu ñu dem.

<span id="an_8:23">8:23</span>  Bi ñuy dem nag, Yeesu daldi nelaw.
Ngelaw lu am doole daldi ñëw, yengal dex gi, gaal gi fees ak ndox, ba ñu
bëgg a suux.

<span id="an_8:24">8:24</span>  Noonu taalibe yi jegesi Yeesu, yee ko
ne: «Kilifa gi, kilifa gi, nu ngiy dee!» Ci kaw loolu Yeesu jóg, daldi
gëdd ngelaw li ak duus yi. Lépp dal, ba ne nemm.

<span id="an_8:25">8:25</span>  Yeesu ne taalibe yi: «Ana seen ngëm?» Ñu
daldi tiit te waaru, naan ci seen biir: «Kii moo di kan? Mi ngi jox
ndigal ngelaw li ak ndox mi, ñu koy déggal.»

<span id="an_8:26">8:26</span>  Noonu ñu teer ca diiwaanu waa Serasa, fa
jàkkaarloo ak diiwaanu Galile.

<span id="an_8:27">8:27</span>  Bi Yeesu di wàcc ca gaal ga, ku rab jàpp
ca waa dëkk ba ñëw, kar ko. Yàgg na def yaramu neen te dëkkul ca kër,
waaye ca sëg ya lay nekk.

<span id="an_8:28">8:28</span>  Bi mu gisee Yeesu, mu yuuxu, daanu ciy
tànkam, daldi xaacu ne: «Yaw Yeesu Doomu Yàlla Aji Kawe ji, loo may
fexeel? Maa ngi lay ñaan, nga bañ maa mbugal.»

<span id="an_8:29">8:29</span>  Dafa wax loolu, ndaxte Yeesu santoon na
rab wi, mu génn ci moom. Rab wa dafa ko doon faral a jàpp. Nit ñi daan
nañu ko wottu, di ko yeew ak ay càllala, ak di ko jéng, mu di leen dagg,
rab wi di ko xiir ca bérab yu wéet.

<span id="an_8:30">8:30</span>  Noonu Yeesu laaj ko: «Noo tudd?» Mu
tontu ne: «Coggal laa tudd.» Dafa wax loolu, ndaxte rab yu baree ko
jàppoon.

<span id="an_8:31">8:31</span>  Rab yooyoo ngi ko doon ñaan, ngir mu bañ
leen a sant, ñu dem ca kàmb gu xóot gi.

<span id="an_8:32">8:32</span>  Fekk amoon na fa géttu mbaam-xuux yu
bare, yuy for ca tund wa. Rab ya ñaan Yeesu, mu may leen, ñu dugg
mbaam-xuux ya. Mu may leen ko.

<span id="an_8:33">8:33</span>  Noonu rab ya génn nit ka, dugg
mbaam-xuux ya, ñu daldi bartalu, daanu ca dex ga, lab.

<span id="an_8:34">8:34</span>  Sàmm ya gis li xew, daw nettaliji mbir
mi ca dëkk ba ak ca àll ba.

<span id="an_8:35">8:35</span>  Nit ñi génn, ngir seet li xew. Bi ñu
agsee ca Yeesu, ñu fekk fa nit, ka rab ya bàyyi woon, toog ca kanam
Yeesu, sol ay yére te ànd ak sagoom. Ñu daldi ragal.

<span id="an_8:36">8:36</span>  Ña fekke woon mbir ma nag, nettali leen
naka la Yeesu wérale ki rab ya jàppoon.

<span id="an_8:37">8:37</span>  Ci kaw loolu waa diiwaanu Serasa bépp
ragal, ba ñaan Yeesu mu jóge fa. Noonu Yeesu dugg ci gaal gi, di bëgg a
dem.

<span id="an_8:38">8:38</span>  Nit ki Yeesu tàggale woon ak rab ya ñaan
ko, ngir ànd ak moom. Waaye Yeesu woññi ko ne ko:

<span id="an_8:39">8:39</span>  «Ñibbil, nettali li la Yàlla defal
lépp.» Noonu waa ji dem di wër dëkk ba yépp, di fa yégle la ko Yeesu
defal.

<span id="an_8:40">8:40</span>  Bi Yeesu dëppee dellu, mbooloo ma di ko
teeru, ndaxte ñépp a ngi ko doon xaar.

<span id="an_8:41">8:41</span>  Noonu nit ñëw, tuddoon Yayrus te nekk
njiitu jàngu ba. Bi mu agsee, mu daanu ci tànki Yeesu, saraxu ko mu ñëw
këram,

<span id="an_8:42">8:42</span>  ndaxte jenn doomam ju jigéen, ji mu
amoon kepp te muy tollu ci fukki at ak ñaar, ma nga doon waaj a dee. Bi
Yeesuy dem, nit ñaa ngi doon buuxante, di ko tanc.

<span id="an_8:43">8:43</span>  Amoon na nag ca mbooloo ma jigéen ju
doon xëpp deret diirub fukki at ak ñaar, te kenn mënu ko woon a faj.

<span id="an_8:44">8:44</span>  Jigéen ja jegeñsi Yeesu nag, doxe ko
gannaaw, laal catu mbubbam. Ca saa sa deret ji dal.

<span id="an_8:45">8:45</span>  Yeesu laaj nit ña ne: «Ana ku ma laal?»
Ku nekk di miim. Noonu Piyeer ne ko: «Kilifa gi, nit ñépp a ngi lay wër,
di la tanc wet gu nekk.»

<span id="an_8:46">8:46</span>  Waaye Yeesu ne: «Am na ku ma laal,
ndaxte yég naa ne, am na doole ju génn ci man.»

<span id="an_8:47">8:47</span>  Te jigéen ja xam ne, mënul woon a nëbb
li mu def. Mu daldi daanu ci tànki Yeesu, di lox. Noonu mu nettali ci
kanamu ñépp li taxoon mu laal Yeesu, ak ni mu wére ca saa sa.

<span id="an_8:48">8:48</span>  Yeesu ne ko: «Soxna si, sa ngëm faj na
la. Demal ci jàmm.»

<span id="an_8:49">8:49</span>  Bi Yeesu di wax nag, am na ku jóge ca
kër njiit la, mu ñëw naan: «Sa doom faatu na; matatul ngay sonal kilifa
gi.»

<span id="an_8:50">8:50</span>  Yeesu dégg kàddu yooyu, daldi ne njiit
la: «Bul tiit. Gëmal rekk te dina dundaat.»

<span id="an_8:51">8:51</span>  Bi Yeesu agsee ca kër ga, nanguwul kenn
duggaaleek moom, ñu dul Piyeer, Yowaana, Saag ak waajuri xale ba.

<span id="an_8:52">8:52</span>  Ña fa nekk ñépp di yuuxu ak di jooy xale
bi. Noonu Yeesu ne leen: «Bàyyileen seen jooy yi. Janq bi deewul, day
nelaw rekk.»

<span id="an_8:53">8:53</span>  Waaye ñu di ko ñaawal, ndaxte xamoon
nañu ne, dee na.

<span id="an_8:54">8:54</span>  Waaye Yeesu jàpp loxob janq ba, woo ko
ne ko: «Xale bi, jógal.»

<span id="an_8:55">8:55</span>  Noonu ruuwu xale ba dellusiwaat, mu
daldi jóg ca saa sa. Yeesu santaane ñu may ko, mu lekk.

<span id="an_8:56">8:56</span>  Waajuri xale bi daldi waaru. Waaye Yeesu
tere leen, ñu wax kenn li xew.

<span id="an_9:1">9:1</span>  Benn bés Yeesu dajale fukki taalibe ya ak
ñaar, jox leen doole ak sañ-sañu dàq rab yépp ak di faj jàngoro yi.

<span id="an_9:2">9:2</span>  Noonu mu yónni leen ñuy yégle nguuru Yàlla
ak di faj jarag yi.

<span id="an_9:3">9:3</span>  Mu ne leen: «Bu ngeen di dem, buleen
yóbbaale dara, du yet mbaa mbuus mbaa mburu mbaa xaalis. Buleen yor it
ñaari turki.

<span id="an_9:4">9:4</span>  Kër gu ngeen dugg, dal-leen fa, ba kera
ngeen di fa jóge.

<span id="an_9:5">9:5</span>  Fépp fu leen nit ñi gàntoo, génnleen ca
dëkk booba te ngeen yëlëb seen pëndu tànk, ngir seede leen seen réer.»

<span id="an_9:6">9:6</span>  Noonu ñu dem dëkk ak dëkk, di fa yégle
xebaar bu baax bi, tey wéral jarag yi.

<span id="an_9:7">9:7</span>  Bi Erodd boroom diiwaanu Galile déggee li
Yeesu ak ay taalibeem doon def lépp, mu jaaxle, ndaxte amoon na, ñu doon
wax ci mbiri Yeesu naan: «Yaxya moo dekki.»

<span id="an_9:8">9:8</span>  Am it ñuy wax naan: Iliyas moo dellusi.
Ñeneen naan: «Kenn ci yonent yu jëkk yaa dekki.»

<span id="an_9:9">9:9</span>  Waaye Erodd ne: «Yaxya, man mii maa dagglu
boppam. Kon kii ma dégg ay jalooreem, mooy kan?» Noonu mu koy fexee gis.

<span id="an_9:10">9:10</span>  Bi ndaw ya dellusee, ñu nettali Yeesu la
ñu defoon lépp. Noonu mu yóbbaale leen, ñu sore nit ñi, jëm ca dëkk bu
ñuy wax Betsayda.

<span id="an_9:11">9:11</span>  Bi ko nit ña yégee, ñu toppi ko. Yeesu
teeru leen, di leen wax ci mbirum nguuru Yàlla, te di wéral ñi ko
aajowoo.

<span id="an_9:12">9:12</span>  Ca ngoon sa fukki taalibe ya ak ñaar ñëw
ci Yeesu ne ko: «Yiwil mbooloo mi, ñu dugg ci dëkk yi ak àll bi ko wër,
ngir am lu ñu lekk ak fu ñu fanaan, ndaxte fii àllub neen la.»

<span id="an_9:13">9:13</span>  Waaye Yeesu ne leen: «Joxleen leen lu ñu
lekk.» Ñu tontu ko ne: «Amunu lu dul juróomi mburu ak ñaari jën. Xanaa
ndax nu dem jëndal mbooloo mii lu ñu lekk?»

<span id="an_9:14">9:14</span>  Ndaxte lu war a mat juróomi junniy góor
a nga fa teewoon. Yeesu ne taalibe ya: «Neeleen mbooloo mi ñu toog def
ay géewi juróom-fukki nit.»

<span id="an_9:15">9:15</span>  Taalibe ya def ko, toogloo nit ña.

<span id="an_9:16">9:16</span>  Bi loolu amee Yeesu jël juróomi mburu yi
ak ñaari jën yi, xool ci kaw, gërëm Yàlla, ba noppi mu damm leen, jox
taalibe yi, ngir ñu séddale ko mbooloo mi.

<span id="an_9:17">9:17</span>  Noonu ñépp lekk ba suur. Bi ñu dajalee
desit ya, ñu feesal fukki pañe ak ñaar.

<span id="an_9:18">9:18</span>  Benn bés Yeesu beddeeku mbooloo ma, di
ñaan; taalibe yi nekk ci wetam. Mu laaj leen ne: «Nit ñi, ku ñu wax ne
moom laa?»

<span id="an_9:19">9:19</span>  Ñu tontu ko ne: «Am na ñu naan, yaa di
Yaxya; ñeneen ne, Iliyas; ñi ci des ne, yaay kenn ci yonent yu jëkk yaa
dekki.»

<span id="an_9:20">9:20</span>  Yeesu ne leen: «Yéen nag ku ngeen ne
moom laa?» Piyeer tontu ko ne: «Yaa di Almasi, bi Yàlla yónni.»

<span id="an_9:21">9:21</span>  Noonu Yeesu daldi leen dénk, tere leen
ñu wax ko kenn,

<span id="an_9:22">9:22</span>  teg ca ne: «Doomu nit ki war na sonn lu
bare; saraxalekat yu mag ya ak xutbakat ya dëddu ko, ñu rey ko, mu dekki
ca ñetteelu fan ba.»

<span id="an_9:23">9:23</span>  Noonu Yeesu ne leen ñoom ñépp: «Ku bëgg
a aw ci samay tànk, na bàyyi boppam, gàddu bés bu nekk bant, bi ñu ko
war a daaj, door a topp ci man.

<span id="an_9:24">9:24</span>  Ndaxte koo xam ne bëgg ngaa rawale sa
bakkan, dinga ko ñàkk, waaye ku ñàkk sa bakkan ngir man, dinga ko
jotaat.

<span id="an_9:25">9:25</span>  Ndaxte moom àddina sépp, lu muy jariñ
nit, su fekkee ne dafay ñàkk bakkanam walla mu loru?

<span id="an_9:26">9:26</span>  Ku ma rus a faral, te nanguwul samay
wax, Doomu nit ki dina la rus a xam, bés bu ñëwee ci ndamam ak ci ndamu
Baay bi ak lu malaaka yu sell yi.

<span id="an_9:27">9:27</span>  Ci dëgg maa ngi leen koy wax, am na ñi
fi taxaw ñoo xam ne duñu dee te gisuñu nguuru Yàlla gi.»

<span id="an_9:28">9:28</span>  Bi ñu ca tegee luy tollook ayu-bés
gannaaw bi Yeesu waxee loolu, mu ànd ak Piyeer, Yowaana ak Saag, yéeg ca
kaw tund wa ngir ñaan.

<span id="an_9:29">9:29</span>  Bi muy ñaan, xar-kanamam daldi soppiku,
ay yéreem weex tàll bay melax.

<span id="an_9:30">9:30</span>  Am ñaari nit di waxtaan ak moom, muy
yonenti Yàlla Musaa ak Iliyas.

<span id="an_9:31">9:31</span>  Ñoo feeñ ci ndamu Yàlla, di waxtaane ci
demu Yeesu, gi muy àggalee yenam ci Yerusalem.

<span id="an_9:32">9:32</span>  Fekk Piyeer ak ñi mu àndal doon
gëmmeentu, waaye bi ñu yeewoo bu baax, ñu gis ndamu Yeesu, ak ñaari nit
ñu taxaw ci wetam.

<span id="an_9:33">9:33</span>  Bi nit ñooñu di sore Yeesu, Piyeer ne
ko: «Kilifa gi, bég nanu ci sunu teew fii; nanu defar ñetti mbaar, benn
yaw, benn Musaa ak benn Iliyas.» Fekk xamul la mu doon wax.

<span id="an_9:34">9:34</span>  Bi mu koy wax, niir ñëw muur leen,
taalibe yi daldi tiit, bi leen niir wa ëmbee.

<span id="an_9:35">9:35</span>  Noonu baat jibe ca niir wa naan: «Kii
mooy sama Doom ji ma fal; dégluleen ko.»

<span id="an_9:36">9:36</span>  Bi baat ba waxee ba noppi, Yeesu rekk
des fa. Taalibe ya noppi, bañ a nettali kenn ca jamono jooja la ñu
gisoon.

<span id="an_9:37">9:37</span>  Ca suba sa Yeesu ak taalibe ya wàcce ca
tund wa, mbooloo mu bare ñëw, di ko gatandu.

<span id="an_9:38">9:38</span>  Nit xaacu ci biir mbooloo mi naan:
«Kilifa gi, maa ngi lay ñaan, nga seet sama doom, ndaxte moom kepp laa
am.

<span id="an_9:39">9:39</span>  Léeg-léeg rab jàpp ko, mu daldi yuuxu ca
saa sa, rab wi di ko sayloo, gémmiñ gi di fuur. Du faral di génn ci moom
te dina ko sonal.

<span id="an_9:40">9:40</span>  Ñaan naa say taalibe, ñu dàq ko, waaye
mënuñu ko.»

<span id="an_9:41">9:41</span>  Yeesu tontu ne: «Yéen niti jamono jii,
yéen ñi gëmadi te dëng, ba kañ laa war a nekk ak yéen te di leen muñal?
Indil ma sa doom.»

<span id="an_9:42">9:42</span>  Bi xale biy agsi, rab wi di ko daaneel
ci suuf, muy say. Waaye Yeesu daldi gëdd rab wa, wéral xale ba, daldi ko
delloo baayam.

<span id="an_9:43">9:43</span>  Ku nekk waaru na ndax màggug Yàlla. Bi
ñuy yéemu ci li mu doon def, Yeesu ne taalibeem ya:

<span id="an_9:44">9:44</span>  «Dégluleen bu baax lii ma leen di wax:
dinañu jébbal Doomu nit ki ci loxoy nit ñi.»

<span id="an_9:45">9:45</span>  Waaye taalibe ya xamuñu kàddu googu.
Yàlla dafa leen nëbb li muy tekki, ba ñu bañ koo xam, te ñemewuñu koo
laaj Yeesu.

<span id="an_9:46">9:46</span>  Werante am ci biir taalibe yi, ñuy
laajante kan moo gën a màgg ci ñoom.

<span id="an_9:47">9:47</span>  Yeesu mi xam seen xalaat, jël ab xale,
teg ci wetam ne leen:

<span id="an_9:48">9:48</span>  «Ku nangu xale bii ci sama tur, man mii
nga nangu; te ku ma nangu, nangu nga ki ma yónni; ndaxte ki gën a woyof
ci yéen ñépp, kooku moo gën a màgg.»

<span id="an_9:49">9:49</span>  Bi loolu amee Yowaana jël kàddu gi ne:
«Kilifa gi, danoo gis nit kuy dàq ay rab ci sa tur, nu tere ko ko,
ndaxte bokkul ci nun.»

<span id="an_9:50">9:50</span>  Waaye Yeesu tontu ko: «Buleen ko tere,
ndaxte ku la sotul, far na ak yaw.»

<span id="an_9:51">9:51</span>  Bi jamono ji jegeñsee, ji Yeesu waree
jóge àddina dem asamaan, mu sigiñu ci dem Yerusalem.

<span id="an_9:52">9:52</span>  Noonu mu yebal ay ndaw, ñu jiitu ko. Ñu
dem nag, dugg ci ab dëkk ci diiwaanu Samari, ngir wutal ko fa fu mu dal.

<span id="an_9:53">9:53</span>  Waaye waa dëkk ba nanguwuñu ko, ndaxte
mi ngi jublu woon Yerusalem.

<span id="an_9:54">9:54</span>  Bi taalibe yi tudd Saag ak Yowaana gisee
loolu, ñu ne: «Boroom bi, ndax dangaa bëgg nu ne, na safaras asamaan dal
ci seen kaw, faagaagal leen?»

<span id="an_9:55">9:55</span>  Waaye Yeesu walbatiku, yedd taalibe ya,

<span id="an_9:56">9:56</span>  ba noppi ñu daldi dem wuti beneen dëkk.

<span id="an_9:57">9:57</span>  Bi ñuy dem, am ci yoon wi ku ne Yeesu:
«Dinaa la topp fépp foo jëm.»

<span id="an_9:58">9:58</span>  Waaye Yeesu tontu ko ne: «Till yi am
nañu seeni kàmb, te picci asamaan am nañu ay tàgg, waaye Doomu nit ki
amul fu mu noppal boppam.»

<span id="an_9:59">9:59</span>  Yeesu ne keneen: «Toppal ci man.» Waaye
kooku ne ko: «Sang bi, may ma, ma jëkk a dem suuli sama baay.»

<span id="an_9:60">9:60</span>  Mu tontu ko ne: «Bàyyil ñi dee, ñu suul
seeni néew. Yaw demal, yégle nguuru Yàlla.»

<span id="an_9:61">9:61</span>  Keneen ne ko: «Sang bi, dinaa la topp,
waaye may ma, ma jëkk a tàgguji sama waa kër.»

<span id="an_9:62">9:62</span>  Yeesu ne ko: «Kuy ji, di geestu,
yeyoowul a liggéey ci nguuru Yàlla.»

<span id="an_10:1">10:1</span>  Gannaaw loolu Boroom bi tànn na yeneen
juróom-ñaar-fukki taalibe ak ñaar, yebal leen, ñu ànd ñaar ak ñaar,
jiituji ko ca dëkk yépp ak ca bérab yépp, ya mu naroon a dem moom ci
boppam.

<span id="an_10:2">10:2</span>  Mu ne leen: «Ngóob mi yaatu na, waaye
liggéeykat yi barewuñu. Ñaanleen nag Boroom ngóob mi, mu yebal ay
liggéeykat, ñu góob toolam.

<span id="an_10:3">10:3</span>  Demleen! Maa ngi leen di yónni, mel ni
ay mbote ci biir ay bukki.

<span id="an_10:4">10:4</span>  Buleen yor xaalis walla mbuus walla ay
dàll. Buleen nuyu kenn ci yoon wi.

<span id="an_10:5">10:5</span>  «Kër gu ngeen man a dugg, nangeen jëkk
ne: “Na jàmm wàcc ci kër gi.”

<span id="an_10:6">10:6</span>  Bu fa nitu jàmm nekkee, seen yéene dina
ko indil jàmm. Lu ko moy, seen yéene dina dellusi ci yéen.

<span id="an_10:7">10:7</span>  Dal-leen ca kër googa, tey lekk ak a
naan lu ñu leen di jox, ndaxte liggéeykat yelloo na jot peyam. Buleen
dem nag kër ak kër.

<span id="an_10:8">10:8</span>  «Dëkk bu ngeen man a dugg, te waa dëkk
ba teeru leen, lu ñu leen jox, lekkleen ko.

<span id="an_10:9">10:9</span>  Nangeen wéral jaragi dëkk ba, te ngeen
ne leen: “Nguuru Yàlla jegesi na leen.”

<span id="an_10:10">10:10</span>  Waaye bu ngeen duggee ci dëkk te
teeruwuñu leen, demleen ca mbedd ya te ne leen:

<span id="an_10:11">10:11</span>  “Seen pëndu dëkk, bi taq ci sunuy tànk
sax, noo ngi koy faxas, ngir seede leen seen réer. Waaye nag xamleen ne,
nguuru Yàlla jegesi na.”

<span id="an_10:12">10:12</span>  Maa ngi leen koy wax, bu bés baa, waa
Sodom ñooy tane dëkk boobu.

<span id="an_10:13">10:13</span>  «Dingeen torox, yéen waa Korasin ak
waa Betsayda, ndaxte kéemaan yi ma def ci yéen, bu ñu leen defoon ci
dëkku Tir walla ci dëkku Sidon, kon tuub nañu seeni bàkkaar bu yàgg,
xëppoo dóom, sol saaku.

<span id="an_10:14">10:14</span>  Moona ca bés pénc ba, Tir ak Sidon ñoo
leen di tane.

<span id="an_10:15">10:15</span>  Te yaw dëkku Kapernawum, ndax dees na
la yékkati bu kawe? Déedéet, dees na la daane bu suufe.

<span id="an_10:16">10:16</span>  «Ku leen déglu, déglu na ma; ku leen
bañ, bañ na ma. Te ku ma bañ, bañ na ki ma yónni.»

<span id="an_10:17">10:17</span>  Juróom-ñaar-fukki taalibe yi ak ñaar
dellusi, fees ak mbég te naan: «Boroom bi, rab yi sax déggal nañu nu
ndax sa tur.»

<span id="an_10:18">10:18</span>  Yeesu ne leen: «Maa ngi doon séen
Seytaane wàcce asamaan ni safaras melax.

<span id="an_10:19">10:19</span>  Gis ngeen, jox naa leen sañ-sañu joggi
ci jaan yi ak ci jiit yi, daan dooley bañaale bi, te dara du leen man a
gaañ.

<span id="an_10:20">10:20</span>  Moona li leen rab yi déggal, bumu tax
ngeen bég, waaye bégleen ndax li ñu bind seen tur ci asamaan.»

<span id="an_10:21">10:21</span>  Ca saa soosu Xel mu Sell mi feesal
Yeesu ak mbég, mu daldi ne: «Yaw Baay bi, Boroom asamaan ak suuf, maa
ngi lay sant ci li nga nëbb yëf yii ñi am xam-xam ak ñi am xel, te xamal
leen gune yi. Waaw Baay bi, ndaxte looloo la neex.»

<span id="an_10:22">10:22</span>  Yeesu teg ca ne: «Sama Baay jébbal na
ma lépp, te kenn mënul a xam, man Doom ji, maay kan, ku dul Baay bi;
kenn mënul a xam it kan mooy Baay bi, ku dul man Doom ji, ak ku ma ko
bëgg a xamal.»

<span id="an_10:23">10:23</span>  Gannaaw bi mu waxee loolu, Yeesu
walbatiku ca taalibe ya ne leen ñoom rekk: «Ñi seeni bët di gis li ngeen
di gis, am nañu mbég.

<span id="an_10:24">10:24</span>  Ndaxte maa ngi leen koy wax, yonent yu
bare ak buur yu bare bëggoon nañoo gis li ngeen di gis, waaye gisuñu ko,
te dégg li ngeen di dégg, waaye dégguñu ko.»

<span id="an_10:25">10:25</span>  Noonu benn xutbakat daldi jóg, ngir
fexee fiir Yeesu ne ko: «Kilifa gi, lan laa war a def, ba am dund gu dul
jeex?»

<span id="an_10:26">10:26</span>  Yeesu ne ko: «Lu ñu bind ci yoonu
Musaa? Lan nga ciy jàng?»

<span id="an_10:27">10:27</span>  Nit ka ne ko: « “Nanga bëgg Yàlla sa
Boroom ak sa xol bépp ak sa bakkan bépp, sa kàttan gépp ak sa xel mépp,”
te it: “Nanga bëgg sa moroom, ni nga bëgge sa bopp.”»

<span id="an_10:28">10:28</span>  Yeesu ne ko nag: «Li nga wax dëgg la.
Boo defee loolu, dinga dund ba fàww.»

<span id="an_10:29">10:29</span>  Waaye xutbakat ba bëggoon a am aw lay,
ne Yeesu: «Kan mooy sama moroom nag?»

<span id="an_10:30">10:30</span>  Yeesu tontu ko ne: «Dafa amoon nit ku
jóge woon Yerusalem, jëm Yeriko. Ay sàcc dogale ko, futti ko, dóor ko ba
muy bëgg a dee, dem bàyyi ko fa.

<span id="an_10:31">10:31</span>  Faf ab saraxalekat jaar ca yoon wa,
séen nit ka, teggi.

<span id="an_10:32">10:32</span>  Benn waay it bu soqikoo ci giiru Lewi,
aw ca bérab booba, séen waa ja, teggi.

<span id="an_10:33">10:33</span>  Waaye benn waay bu dëkk Samari bu doon
tukki, ñëw ba jege waa ja, gis ko, yërëm ko.

<span id="an_10:34">10:34</span>  Noonu mu ñëw, diw ko diwlin ak biiñ
ngir faj gaañu-gaañu ya, bandaas ko. Gannaaw loolu mu teg ko ci mbaamam,
yóbbu ko ci fanaanukaay, di ko topptoo.

<span id="an_10:35">10:35</span>  Bi bët setee, mu génne ñaari poseti
xaalis, jox ko boroom kër ga ne ko: “Nanga topptoo nit kooku. Bés bu ma
fi jaaraatee, dinaa la fey, man ci sama bopp, lépp loo ci dolli ci
xaalis.”»

<span id="an_10:36">10:36</span>  Yeesu teg ca ne: «Lu ciy sa xalaat?
Kan ci ñett ñooñu moo jëfe ni kuy jëf jëme ci moroomam, ba ñu gisee nit,
ka sàcc ya dogale woon?»

<span id="an_10:37">10:37</span>  Xutbakat ba tontu ko ne: «Xanaa ki ko
won yërmandeem.» Yeesu ne ko nag: «Demal tey def ni moom.»

<span id="an_10:38">10:38</span>  Bi Yeesu ak ay taalibeem nekkee ci
yoon wi, mu dugg ci benn dëkk, fekk fa jigéen ju tudd Màrt, ganale ko.

<span id="an_10:39">10:39</span>  Màrt nag amoon rakk ju tudd Maryaama,
ma nga toog ci tànki Boroom bi, di déglu ay kàddoom.

<span id="an_10:40">10:40</span>  Fekk Màrt jàpp lool ca waañ wa. Noonu
mu ñëw ci wetu Yeesu ne ko: «Boroom bi, doo ci wax dara, boo gisee sama
rakk ji bàyyi ma ak liggéey bi yépp? Ne ko mu jàpple ma.»

<span id="an_10:41">10:41</span>  Boroom bi tontu ko ne: «Màrt, Màrt, yu
baree ngi fees sa xol, nga am ay téq-téq ndax loolu.

<span id="an_10:42">10:42</span>  Moona de, lenn rekk a am solo.
Maryaama dafa tànn cér bi gën, te kenn du ko nangu ci moom.»

<span id="an_11:1">11:1</span>  Am bés Yeesu di ñaan ci benn bérab. Bi
mu noppee, kenn ci taalibeem yi ne ko: «Boroom bi, jàngal nu, nan lanu
war a ñaane, ni ko Yaxya jàngale ay taalibeem.»

<span id="an_11:2">11:2</span>  Yeesu ne leen: «Bu ngeen dee ñaan,
nangeen ne:“Baay bi, na sa tur sell,na sa nguur ñëw.

<span id="an_11:3">11:3</span>  May nu bés bu nekk li nu war a dunde.

<span id="an_11:4">11:4</span>  Baal nu sunuy bàkkaar,ndaxte nun itam
danuy baal ñépp ñi nu tooñ.Te bu nu teg ci yoonu nattu.”»

<span id="an_11:5">11:5</span>  Yeesu teg ca ne leen: «Mi ngi mel ni,
nga dem seeti sa xarit ci xaaju guddi ne ko: “Xarit, lebal ma ñetti
mburu.

<span id="an_11:6">11:6</span>  Dafa am sama xarit bu ma ganesi, te awma
dara lu ma ko jox.”

<span id="an_11:7">11:7</span>  «Waaye kooku nekk ci biir néegam, dina
ko tontu: “Bu ma lakkal, tëj naa bunt bi ba noppi te tëdd, man ak sama
njaboot; mënumaa jóg di la jox dara.”

<span id="an_11:8">11:8</span>  Maa ngi leen koy wax, su jógul jox ko li
muy laaj ndax li ñu xaritoo it, ndax la kee ñàkk jom dina tax mu jox ko
lépp li mu soxla.

<span id="an_11:9">11:9</span>  Moo tax ma ne, ñaanleen, ñu may leen;
seetleen, te dingeen gis; fëggleen, ñu ubbil leen.

<span id="an_11:10">11:10</span>  Ndaxte képp kuy ñaan, dinga am; kuy
seet, dinga gis; kuy fëgg, ñu ubbil la.

<span id="an_11:11">11:11</span>  Bu la sa doom ñaanee jën, yaw miy
baayam, ndax dinga ko bañ a jox jën, jox ko jaan?

<span id="an_11:12">11:12</span>  Walla mu ñaan la nen, nga jox ko jiit?

<span id="an_11:13">11:13</span>  Ndegam yéen ñi bon yéena man a jox
seeni gune lu baax, astemaak Baay bi nekk ci kaw dina jox Xel mu Sell mi
ñi ko koy ñaan!»

<span id="an_11:14">11:14</span>  Am bés Yeesu dàq rab wu luu. Naka la
rab wa génn, luu ba daldi wax, ba mbooloo may yéemu.

<span id="an_11:15">11:15</span>  Waaye am ca mbooloo ma ay nit, ñu doon
wax naan: «Ci kàttanu Beelsebul, buuru rab yi, lay dàqe rab yi.»

<span id="an_11:16">11:16</span>  Am ñeneen ñu fexe koo fiir, ba laaj ko
kéemaan gu jóge ci asamaan tey firndeel yónnentam.

<span id="an_11:17">11:17</span>  Waaye Yeesu xam seen xalaat ne leen:
«Réew mu xeex boppam tas, kër gu xeex boppam gent.

<span id="an_11:18">11:18</span>  Te it bu Seytaane xeexee boppam, naka
la nguuram di man a yàgge? Damay wax loolu, ndaxte nee ngeen, damay dàq
rab jaarale ko ci kàttanu Beelsebul.

<span id="an_11:19">11:19</span>  Te it bu fekkee ne man damay dàq ay
rab ci kàttanu Beelsebul, seeni taalibe nag ci gan kàttan lañu leen di
dàqe? Kon ñoo leen di àtte.

<span id="an_11:20">11:20</span>  Waaye bu fekkee ne ci baaraamu Yàlla
laay dàqe rab, kon nguuru Yàlla agsi na ba ci yéen.

<span id="an_11:21">11:21</span>  «Su nit ku bare doole gànnaayoo, di
wottu këram, alalam dina raw.

<span id="an_11:22">11:22</span>  Waaye bu ku ko ëpp doole ñëwee, daan
ko, dafay nangu gànnaay ya mu yaakaaroon, ba noppi séddale alal ja.

<span id="an_11:23">11:23</span>  Ku farul ak man, yaa ngi may xeex, ku
dajalewul ak man, yaa ngi tasaare.

<span id="an_11:24">11:24</span>  «Boo xamee ne rab, wa jàppoon nit,
génn na ci moom, day wër ay bérab yu wow, di wut fu mu noppaloo, waaye
du ko gis. Noonu da naan: “Naa dellu ca sama kër, ga ma jóge.”

<span id="an_11:25">11:25</span>  Bu ñëwee nag, mu fekk këram, ñu bale
ko, defar ko ba lépp jekk.

<span id="an_11:26">11:26</span>  Bu ko gisee nag, mu dem wooyi yeneen
juróom-ñaari rab yu ko gën a soxor. Ñu dugg, sanc fa; ba tax mujug nit
kooku mooy yées njàlbéenam.»

<span id="an_11:27">11:27</span>  Bi Yeesu di wax loolu, jenn jigéen
yékkati baatam ca biir mbooloo ma ne: «Céy jigéen ji la ëmb te nàmpal la
moo barkeel!»

<span id="an_11:28">11:28</span>  Waaye Yeesu tontu ko ne: «Neel kay, ki
barkeel mooy kiy déglu kàddug Yàlla te di ko topp.»

<span id="an_11:29">11:29</span>  Naka la mbooloo may gën a takku, Yeesu
ne: «Niti jamono jii dañoo bon. Ñu ngi laaj firnde, waaye duñu jot genn
firnde gu dul firndeg Yunus.

<span id="an_11:30">11:30</span>  Ndaxte ni Yunus nekke woon firnde ci
waa dëkku Niniw, noonu la Doomu nit kiy nekke firnde ci niti jamono jii.

<span id="an_11:31">11:31</span>  Keroog bés pénc buur bu jigéen, ba
dëkkoon ca sudd, dina jógandoo ak niti jamono jii, yey leen; ndaxte dafa
jóge ca catul àddina, ngir déglu xam-xamu Suleymaan, te ku sut Suleymaan
a ngi fi.

<span id="an_11:32">11:32</span>  Te it ca bés pénc, waa dëkku Niniw
dinañu jógandoo ak niti jamono jii, yey leen, ndaxte bi leen Yunus
waaree, tuub nañu seeni bàkkaar, te ku sut Yunus a ngi fii.

<span id="an_11:33">11:33</span>  «Kenn du taal làmp, ba noppi di ko
duggal cig kàmb, walla di ci këpp leget. Daf koy wékk, ngir mu leeral
ñiy dugg.

<span id="an_11:34">11:34</span>  Bët mooy làmpu yaram. Bu sa bët wéree,
kon sa yaram wépp leer. Waaye bu sa bët woppee, kon sa yaram wépp
lëndëm.

<span id="an_11:35">11:35</span>  Moytul ndax leer gi nekk ci yaw du
lëndëm.

<span id="an_11:36">11:36</span>  Kon bu sa yaram wépp nekkee ci leer te
amul genn wet gu laal ci lëndëm, dina leer nàññ, mel ni leeraayu làmp ne
ràyy ci sa kaw.»

<span id="an_11:37">11:37</span>  Bi Yeesu waxee ba noppi, benn Farisen
wax ko, mu ñëw lekke këram. Yeesu dugg ca kër ga, toog ca lekkukaay ba.

<span id="an_11:38">11:38</span>  Farisen bi nag daldi jaaxle, bi mu
gisee ne Yeesu raxasuwul, laata muy lekk.

<span id="an_11:39">11:39</span>  Noonu Boroom bi ne ko: «Waaw yéen
Farisen yi, yéena ngi setal bitib kaas bi ak ndab li, waaye ci biir
dangeen a fees ak càcc ak mbon!

<span id="an_11:40">11:40</span>  Yéena ñàkk xel! Xanaa du ki defar biti
moo defar biir itam?

<span id="an_11:41">11:41</span>  Saraxeleen li nekk ci biir te seen
lépp dina sell.

<span id="an_11:42">11:42</span>  Yéen Farisen yi dingeen torox! Ndaxte
yéena ngi sàkk asaka ci naana ak ru ak léjum bu nekk, waaye sàggane
ngeen njubte ak mbëggeel ci Yàlla. Loolu ngeen war a def, waxuma nag
ngeen sàggane la ca des.

<span id="an_11:43">11:43</span>  Yéen Farisen yi, dingeen torox! Ndaxte
ca jàngu ya, toogu ya féete kanam ngeen di taamu te bëgg ñépp di leen
nuyoo ñaari loxo ca pénc ma.

<span id="an_11:44">11:44</span>  Dingeen torox, ndaxte dangeen a mel ni
ay bàmmeel yu raaf, ba nit ñi di ci dox te teyuñu ko.»

<span id="an_11:45">11:45</span>  Kenn ci xutbakat yi ne ca tonn ne:
«Kilifa gi, boo waxee loolu, yaa ngi nuy xas, nun itam.»

<span id="an_11:46">11:46</span>  Noonu Yeesu neeti leen: «Yéen itam
xutbakat yi, dingeen torox! Ndaxte dangeen di sëf nit ñi say yu diis,
waaye dungeen nangoo laal sëf bi sax ak seen cati baaraam.

<span id="an_11:47">11:47</span>  Dingeen torox, ndaxte yéena ngi tabax
xabruy yonent, yi seeni maam reyoon.

<span id="an_11:48">11:48</span>  Dangeen di seede noonu ne, ànd ngeen
ak li seen maam defoon, ndaxte ñoo rey yonent yi, yéen ngeen tabax xabru
yi.

<span id="an_11:49">11:49</span>  Looloo tax Yàlla mi xam lépp ne:
“Dinaa leen yónnee ay yonent ak ay ndaw. Ñenn ñi dinañu leen fitnaal,
rey leen.”

<span id="an_11:50">11:50</span>  Kon nag Yàlla dina mbugal niti jamono
jii ndax dereti yonent yi ñu tuur, ba àddina sosoo ak léegi,

<span id="an_11:51">11:51</span>  la dale ca Abel ba ci Sakariya, moom
mi ñu rey ci diggante saraxalukaay bi ak bérab bu sell bi. Waaw, maa ngi
leen koy wax, Yàlla dina mbugal niti jamono jii ndax loolu.

<span id="an_11:52">11:52</span>  Yéen xutbakat yi, dingeen torox,
ndaxte yéena yóbbu caabiy xam-xam; dugguleen ci, te ku ci bëgg a dugg,
ngeen tere ko ko.»

<span id="an_11:53">11:53</span>  Bi Yeesu génnee bérab boobu, Farisen
ya ak xutbakat ya ëmbal ko mer te di ko seetlu ci fànn gu nekk,

<span id="an_11:54">11:54</span>  di ko yeeru, bëgg a këf waxam bu awul
yoon.

<span id="an_12:1">12:1</span>  Gannaaw loolu, naka la mbooloo ma
dajaloo ba mat ay junniy junniy nit, di tancante, Yeesu tàmbalee wax
jëmale ca taalibeem ya ne leen: «Moytuleen lawiiru Farisen ya, li di
naaféq.

<span id="an_12:2">12:2</span>  Amul dara lu nëbbu lu ñu warul a biral,
mbaa lu kumpa lu ñu warul a siiwal.

<span id="an_12:3">12:3</span>  Looloo tax lu ngeen wax ci biir lëndëm,
dees na ko dégg ci leer. Lu ngeen déey nit ci biir néeg, dees na ko
yégle ci kaw taax yi.

<span id="an_12:4">12:4</span>  «Maa ngi leen koy wax, samay xarit,
buleen ragal ñu man a rey yaram, ba noppi dootuñu man a def dara.

<span id="an_12:5">12:5</span>  Dinaa leen wax nag ki ngeen war a ragal:
ragal-leen Ki nga xam ne bu reyee ba noppi, am sañ-sañu sànni ca safara.
Waaw maa ngi leen koy wax, ragal-leen kooku.

<span id="an_12:6">12:6</span>  Juróomi picci rammatu, ndax duñu ko jaay
ci ñaari dërëm? Moona Yàlla fàttewul benn ci ñoom.

<span id="an_12:7">12:7</span>  Seen kawari bopp sax waññees na leen.
Kon buleen ragal dara, yéena gën ndiiraanu rammatu.

<span id="an_12:8">12:8</span>  «Te maa ngi leen koy wax, képp ku ma
nangu ci kanamu nit ñi, Doomu nit ki dina la nangu ci kanamu malaakay
Yàlla yi.

<span id="an_12:9">12:9</span>  Waaye ku ma gàntu ci kanamu nit ñi,
dinañu la gàntu ci kanamu malaakay Yàlla yi.

<span id="an_12:10">12:10</span>  Ku sosal Doomu nit ki, dinañu la baal,
waaye kuy sosal Xel mu Sell mi, duñu la ko baal.

<span id="an_12:11">12:11</span>  «Bu ñu leen yóbboo ca jàngu ya, ca
kanamu kilifa ya ak àttekat ya, buleen am xel ñaar ci li ngeen war a
tontu ak nan ngeen war a tontoo, walla lu ngeen war a wax,

<span id="an_12:12">12:12</span>  ndaxte Xel mu Sell mi dina leen xamal
ca waxtu woowa li ngeen war a wax.»

<span id="an_12:13">12:13</span>  Am ca mbooloo ma ku ne Yeesu: «Kilifa
gi, joxal ndigal sama mag, mu sédd ma ci sunu ndono.»

<span id="an_12:14">12:14</span>  Yeesu tontu ko ne: «Sama waay, kan moo
ma fal àttekat ci seen kaw, walla mu teg ma fi, ma di leen séddaleel
seen alal?»

<span id="an_12:15">12:15</span>  Noonu mu ne leen ñoom ñépp: «Moytuleen
bëgge, ndaxte bakkanu nit ajuwul ci alalam, ak lu mu baree-bare.»

<span id="an_12:16">12:16</span>  Noonu mu dégtal leen wii léeb ne:
«Dafa amoon waa ju bare alal, te ay toolam nangu lool,

<span id="an_12:17">12:17</span>  muy werante ci xelam naan: “Nu ma war
a def? Ndaxte amatuma fu ma dajale sama ngóob mi.”

<span id="an_12:18">12:18</span>  Noonu mu ne: “Nii laay def: daaneel
sama sàq yi, defaraat yu gën a réy, ba man cee dajale sama dugub ji ak
sama am-am jépp.

<span id="an_12:19">12:19</span>  Te dinaa kañ sama bopp ne: ’Yaw mii,
am nga alal ju bare ju man a dem ay ati at; noppalal sa yaram, di lekk,
di naan, tey bég.’ ”

<span id="an_12:20">12:20</span>  Waaye Yàlla ne ko: “Ñàkk xel! Guddig
tey, dees na jël sa bakkan. Kon li nga dajale lépp, ku koy moom?”

<span id="an_12:21">12:21</span>  «Kiy dajale alal ngir boppam nag te
amul dara ca kanam Yàlla, lu mel nii moo lay dal.»

<span id="an_12:22">12:22</span>  Noonu Yeesu daldi ne taalibeem yi:
«Loolu moo tax maa ngi leen koy wax, buleen seen bakkan jaaxal, ci lu
ngeen war a lekk. Buleen jaaxle it ngir seen yaram ci lu ngeen war a
sol,

<span id="an_12:23">12:23</span>  ndaxte bakkan moo gën lekk, te yaram a
gën koddaay.

<span id="an_12:24">12:24</span>  Seetleen baaxoñ yi: duñu ji, duñu
góob, amuñu dencukaay, amuñu sàq, teewul Yàllaa ngi leen di dundal. Céy
ni ngeen ëppe maana picc yi!

<span id="an_12:25">12:25</span>  Ana kan ci yéen ci kaw njaaxleem, moo
man a yokk ab waxtu ci àppam?

<span id="an_12:26">12:26</span>  Su fekkee lu tuuti loolu rekk mënuleen
koo def, kon lu tax ngeen di jaaxle ci li ci des?

<span id="an_12:27">12:27</span>  «Seetleen ni tóor-tóori ñax mi di
saxe. Duñu liggéey, duñu ëcc, waaye maa ngi leen di wax ne, Suleymaan
sax ci ndamam, soluwul woon ni benn ci ñoom.

<span id="an_12:28">12:28</span>  Yéen ñi néew ngëm! Bu Yàlla woddee nii
ñaxu tool yi, miy sax tey te bu subaa ñu def ko ci taal bi, ndax du leen
gën a wodd?

<span id="an_12:29">12:29</span>  Buleen di wut lu ngeen di lekk walla
lu ngeen di naan; te buleen ci jaaxle.

<span id="an_12:30">12:30</span>  Ndaxte loolu lépp, ñi xamul Yàlla ñoo
koy wut. Te seen Baay xam na ne, soxla ngeen ko.

<span id="an_12:31">12:31</span>  Waaye wutleen nguuram, te loolu lépp
dina leen ko ci dollil.

<span id="an_12:32">12:32</span>  «Buleen ragal dara, yéen coggal ju
ndaw ji, ndaxte dafa soob seen Baay, mu jagleel leen nguuram.

<span id="an_12:33">12:33</span>  Jaayleen seen alal, saraxe ko, ngir
sàkku ay mbuusi xaalis yu dul bënn, maanaam alal ju dul jeex ca laaxira;
foofa sàcc du ko jege te max du ko yàq.

<span id="an_12:34">12:34</span>  Ndaxte fu sa alal nekk, fa la sa xol
nekk itam.

<span id="an_12:35">12:35</span>  «Takkuleen bu dëgër te bàyyi làmp yi
tàkk.

<span id="an_12:36">12:36</span>  Mel-leen ni ay surga yuy xaar seen
njaatige buy jóge ca céet ga, ndax bu fëggee bunt ba, ñu ubbil ko ca saa
sa.

<span id="an_12:37">12:37</span>  Surga yooyee seen njaatige fekkul ñuy
nelaw, ba mu agsee, ñoo gën a yeyoo ngërëm. Ci dëgg maa ngi leen koy
wax, njaatige bi dina sol yérey waañ, wax leen ñu toog lekk, ba noppi
indil leen ñam wi.

<span id="an_12:38">12:38</span>  Su fekkee seen njaatige ci xaaju guddi
lay ñëw sax, walla bu suuf seddee, te fekk leen noonu, surga yooyu ñoo
gën a yeyoo ngërëm.

<span id="an_12:39">12:39</span>  Waaye xamleen lii: bu boroom kër gi
xamoon ban waxtu la sàcc bi di ñëw, du ko bàyyi, mu toj këram.

<span id="an_12:40">12:40</span>  Yéen itam taxawleen jonn, ndaxte Doomu
nit ki dina ñëw ci waxtu wu ngeen ko séenuwul.»

<span id="an_12:41">12:41</span>  Piyeer ne Yeesu: «Boroom bi, ndax
dangay dégtal léeb wii ngir nun rekk walla ngir mbooloo mépp?»

<span id="an_12:42">12:42</span>  Boroom bi tontu ko ne: «Kan moo nekk
surga bu takku te teey, bu njaatigeem teg ci waa kër gi, ngir mu leen di
dundal ci jamono ji?

<span id="an_12:43">12:43</span>  Bu njaatigeem ñëwee te gis mu def
noonu, surga boobu dina am ngërëm.

<span id="an_12:44">12:44</span>  Ci dëgg maa ngi leen koy wax, njaatige
bi dina ko teg ci alalam jépp.

<span id="an_12:45">12:45</span>  Waaye su fekkee surga ba da ne ci
xelam: “Sama njaatige day yéex a ñëw,” ba tax mu tàmbalee dóor surga ya
ca des ak mbindaan ya, di lekk te di naan, di màndi,

<span id="an_12:46">12:46</span>  kon njaatige ba dina ñëw ci bés bu mu
ko séenuwul ak waxtu wu mu xamul. Dina ko dóor ay dóor yu metti, jox ko
añub ñi gëmul Yàlla.

<span id="an_12:47">12:47</span>  «Surga bi xam bëgg-bëggu njaatigeem,
te waajul mbaa mu takku def ko, dinañu ko dóor dóor yu metti.

<span id="an_12:48">12:48</span>  Waaye surga bi xamul bëgg-bëggu
njaatigeem, te def lu yelloo ay dóor, dinañu ko dóor dóor yu néew. Ku ñu
jox lu bare dees na la feyiku lu bare. Ku ñu dénk lu bare, dees na la
laajaat lu ko ëpp.

<span id="an_12:49">12:49</span>  «Damaa ñëw ngir indi safara si ci
àddina, te bëgg naa xaat taal bi tàkk.

<span id="an_12:50">12:50</span>  Fàww ñu sóob ma ci metit, te ba looluy
mat, duma noppalu.

<span id="an_12:51">12:51</span>  Ndax dangeen a xalaat ne, damaa ñëw
ngir indi jàmm ci àddina? Déedéet. Maa ngi leen koy wax, damaa ñëw ngir
indi féewaloo.

<span id="an_12:52">12:52</span>  Gannaawsi tey, bu juróomi nit bokkee
genn kër, dinañu féewaloo. Ñett dinañu féewaloo ak ñaar ñi ci des, ñaar
ñi féewaloo ak ñett ñooñu.

<span id="an_12:53">12:53</span>  Baay bi dina féewaloo ak doom ji, doom
ji ak baayam. Ndey dina féewaloo ak doomam ju jigéen; doom ju jigéen ji
ak ndeyam. Goro dina féewaloo ak jabaru doomam; jabaru nit ak goroom.»

<span id="an_12:54">12:54</span>  Yeesu neeti mbooloo ma: «Bu ngeen
gisee mu xiin ci sowu, dangeen naan ca saa sa: “Dina taw,” te mooy am.

<span id="an_12:55">12:55</span>  Te bu ngeen yégee ngelaw liy uppe
sudd, ngeen ne: “Dina tàng tàngaay wu metti,” te mooy am.

<span id="an_12:56">12:56</span>  Naaféq yi ngeen doon! Man ngeen a
ràññee melow asamaan ak suuf, waaye lu tax mënuleen a ràññee li jamonoy
léegi ji di tekki?

<span id="an_12:57">12:57</span>  «Lu tax it dungeen àtteel seen bopp
liy jëf ju jub?

<span id="an_12:58">12:58</span>  Bu la nit jiiñee dara, ba ngeen ànd di
dem ca àttekat ba, nanga fexee juboo ak moom ci yoon wi. Lu ko moy, dina
la yóbbu ci yoon, yoon jébbal la ca loxoy alkaati ba, mu tëj la.

<span id="an_12:59">12:59</span>  Maa ngi la koy wax, doo génn foofa
mukk te feyuloo fiftin bi ci mujj.»

<span id="an_13:1">13:1</span>  Ca jamono jooju ay nit ñëw ca Yeesu,
nettali mbirum waa Galile, ya Pilaat reylu woon, jaxase seen deret ak
dereti mala, yi ñu rendi woon, jébbal leen Yàlla.

<span id="an_13:2">13:2</span>  Mu tontu leen ne: «Mbaa du dangeen a
xalaat ne, waa Galile yooyu dañoo gën a nekk bàkkaarkat ña ca des, ndax
coono bi ñu daj?

<span id="an_13:3">13:3</span>  Maa ngi leen di wax ne, du dëgg. Waaye
su ngeen tuubul seeni bàkkaar, dingeen sànku noonu, yéen ñépp itam.

<span id="an_13:4">13:4</span>  Te fukki nit ak juróom-ñett ñooñu dee,
bi taaxum kaw ma ca goxu Silowe daanoo ci seen kaw, ndax dangeen a
yaakaar ne, ñoo gën a nekk ay tooñkat ñeneen ñi dëkk Yerusalem yépp?

<span id="an_13:5">13:5</span>  Maa ngi leen di wax ne, du dëgg. Waaye
su ngeen tuubul seeni bàkkaar, dingeen sànku noonu, yéen ñépp itam.»

<span id="an_13:6">13:6</span>  Noonu mu daldi leen wax léeb wii: «Nit
amoon na ci toolam garab gu ñu naan figg. Benn bés mu ñëw di ko raas-si,
fekku fa benn doom.

<span id="an_13:7">13:7</span>  Noonu mu ne surga ba: “Ñetti at a ngii
may ñëw di raas-si garab gii te duma ci fekk dara. Gor ko. Lu tax muy
xatal tool bi?”

<span id="an_13:8">13:8</span>  Surga ba tontu ko ne: “Sang bi,
bàyyiwaat ko fi at mii. Dinaa wàqi taat wi, def ci tos.

<span id="an_13:9">13:9</span>  Xëy na dina meññi. Bu ko deful, nga gor
ko.”»

<span id="an_13:10">13:10</span>  Benn bésu noflaay Yeesoo ngi doon
jàngale ci ab jàngu.

<span id="an_13:11">13:11</span>  Amoon na fa jigéen ju rab jàppoon, ba
feebarloo ko lu war a mat fukki at ak juróom-ñett; dafa xuuge woon te
mënul woon a siggi dara.

<span id="an_13:12">13:12</span>  Bi ko Yeesu gisee, mu woo ko ne ko:
«Soxna si, sa feebar deñ na.»

<span id="an_13:13">13:13</span>  Noonu mu teg ko ay loxoom, soxna sa
siggi ca saa sa, di màggal Yàlla.

<span id="an_13:14">13:14</span>  Waaye njiitu jàngu ba mer, ndax li
Yeesu fajoon nit ca bésu noflaay ba, mu ne mbooloo ma: «Am na
juróom-benni fan yu nit ñi war a liggéey. Kon war ngeen a ñëw faju ci
bés yooyu, waaye du ci bésu noflaay bi.»

<span id="an_13:15">13:15</span>  Boroom bi tontu ko: «Naaféq yi! Ndax
bésu noflaay bi, kenn ku nekk ci yéen du yiwee ca gétt ga yëkkam walla
mbaamam ngir wëggi ko?

<span id="an_13:16">13:16</span>  Jigéen jii nag bokk ci askanu Ibraayma
te Seytaane tënk ko fukki at ak juróom-ñett, ndax kenn waru koo yiwi ci
bésu noflaay bi?»

<span id="an_13:17">13:17</span>  Naka la wax loolu, noonam yépp daldi
rus, waaye mbooloo mi di bég ci jëf yu yéeme, yi mu doon def yépp.

<span id="an_13:18">13:18</span>  Noonu Yeesu neeti: «Lan la nguuru
Yàlla di nirool? Lan laa ko man a mengaleel?

<span id="an_13:19">13:19</span>  Mi ngi mel ni doomu fuddën gu nit jël,
ji ko ci toolam. Mu sax, nekk garab, ba picci asamaan ñëw, tàgg ciy
caram.»

<span id="an_13:20">13:20</span>  Mu neeti: «Lan laa man a mengaleek
nguuru Yàlla?

<span id="an_13:21">13:21</span>  Mi ngi mel ni lawiir bu jigéen jël,
jaxase ko ak ñetti andaari fariñ, ba kera tooyal bépp di funki.»

<span id="an_13:22">13:22</span>  Yeesoo ngi doon jaar ci ay dëkk yu mag
ak yu ndaw, di jàngale te jublu Yerusalem.

<span id="an_13:23">13:23</span>  Am ku ko ne: «Boroom bi, ndax ñiy mucc
ñu néew lay doon?» Yeesu ne leen:

<span id="an_13:24">13:24</span>  «Defleen seen kem-kàttan, ngir dugg ci
bunt bu xat bi, ndaxte maa ngi leen koy wax, ñu bare dinañu jéem a dugg,
waaye duñu ko man.

<span id="an_13:25">13:25</span>  Jamono dina ñëw, ju boroom kër gi di
jóg, tëj buntam. Dingeen nekk ci biti di fëgg naan: “Boroom bi, ubbil
nu!” Dina leen tontu ne: “Xawma fu ngeen bokk.”

<span id="an_13:26">13:26</span>  Bu ko defee dingeen tàmbalee naan:
“Noo doon bokk di lekk ak di naan, te jàngale nga ci sunuy pénc.”

<span id="an_13:27">13:27</span>  Waaye dina ne: “Nee naa leen xawma fu
ngeen bokk. Yéen ñépp soreleen ma, defkati lu bon yi!”

<span id="an_13:28">13:28</span>  Foofa dingeen jooy, di yéyu, bu ngeen
gisee seeni maam Ibraayma, Isaaxa, Yanqóoba ak yonent yépp ci nguuru
Yàlla, te ñu dàq leen ca biti.

<span id="an_13:29">13:29</span>  Ay nit dinañu jóge penku ak sowu, nor
ak sudd, ñëw, bokk lekk ci ñam, yi Yàlla di joxe ci nguuram.

<span id="an_13:30">13:30</span>  Noonu ñenn ci ñi mujj ñooy jiituji; te
ci ñi jiitu, ñooy mujji.»

<span id="an_13:31">13:31</span>  Ca jamono jooja ay Farisen ñëw ca
Yeesu ne ko: «Jógeel fii, dem feneen, ndaxte Erodd a ngi lay wut a rey.»

<span id="an_13:32">13:32</span>  Noonu mu ne leen: «Demleen ne bukki
boobu ne ko: “Xoolal, maa ngi dàq rab yi tey wéral nit ñi tey ak suba.
Ca ñetteelu fan ba, ma àgg fa ma Yàlla jëmale.”

<span id="an_13:33">13:33</span>  Waaye fàww ma dox sama itte tey, suba
ak gannaaw suba, ndaxte wareesul a reye ab yonent feneen fu dul
Yerusalem.

<span id="an_13:34">13:34</span>  «Yerusalem, Yerusalem, yaw miy rey
yonent yi, tey sànni ay doj ndaw yi, ba ñu dee, aka maa bëggoon a dajale
say doom, ni ginaar di uufe ay cuujam te nanguwuleen!

<span id="an_13:35">13:35</span>  Kon nag Yàlla dina bërgël seen kër. Te
maa ngi leen koy wax, dungeen ma gisati, ba kera ngeen ne: “Yaw miy ñëw
ci turu Boroom bi, ku barkeel nga!”»

<span id="an_14:1">14:1</span>  Benn bésu noflaay Yeesu dem ci këru benn
kilifag Farisen yi, ngir lekke fa. Nit ñaa ngi ko doon xool bu baax.

<span id="an_14:2">14:2</span>  Faf am ca kanamam nit ku feebaroon, ay
tànkam newi.

<span id="an_14:3">14:3</span>  Yeesu yékkati baatam, ne xutbakat ya ak
Farisen ya: «Ndax jaadu na, nu faj ci bésu noflaay bi?»

<span id="an_14:4">14:4</span>  Waaye ñépp ne cell. Yeesu daldi laal
jarag ja, faj ko, ba noppi ne ko mu ñibbi.

<span id="an_14:5">14:5</span>  Gannaaw loolu mu ne leen: «Ku sa doom
walla sa yëkk daanu ci teen, ndax doo dem génneji ko ca saa sa, fekk sax
bésub noflaay la?»

<span id="an_14:6">14:6</span>  Amuñu woon dara lu ñu ciy teg.

<span id="an_14:7">14:7</span>  Yeesu gis ni gan yi doon tànne toogu yu
yiw yi, mu daldi leen wax léeb wii:

<span id="an_14:8">14:8</span>  «Bu ñu la wooyee ci xewu céet, bul jël
toogu bu yiw. Man na am woo nañu it nit ku la ëpp daraja.

<span id="an_14:9">14:9</span>  Kon ki leen woo yéen ñaar ñépp man na
ñëw ci yaw ne la: “Joxal toogu bi nit kii.” Noonu dinga rus a dem ca
toogu bu gannaawe ba.

<span id="an_14:10">14:10</span>  Waaye bu ñu la wooyee, demal ca toogu
bu gannaawe ba. Bu ko defee ki la woo, bu agsee ne la: “Sama xarit,
àggal ca kaw.” Loolu dina la sagal ci ñi nga toogandool ci lekkukaay bi.

<span id="an_14:11">14:11</span>  Ndaxte képp kuy yékkatiku, dees na la
suufeel, te kuy suufeelu, dinañu la yékkati.»

<span id="an_14:12">14:12</span>  Noonu Yeesu ne ki ko woo woon lekk:
«Boo dee woote añ walla reer, bul woo rekk say xarit, say doomi ndey,
say bokk, walla say dëkkandoo yu am alal. Lu ko moy ñooñu itam dinañu la
woo, fey la bor bi.

<span id="an_14:13">14:13</span>  Waaye boo dee woote lekk, wool néew
doole yi, làggi yi, lafañ yi ak gumba yi.

<span id="an_14:14">14:14</span>  Soo ko defee, dinga barkeel, ndaxte
duñu la ko man a fey, waaye dinga jot sag pey, bés bi ñi jub di dekki.»

<span id="an_14:15">14:15</span>  Bi mu déggee wax yooyu, kenn ca gan ya
ne Yeesu: «Kiy lekk ci ñam, yi Yàlla di joxe ci nguuram, barkeel nga!»

<span id="an_14:16">14:16</span>  Yeesu tontu ko ne: «Dafa amoon nit ku
togglu ay ñam, woo ay nit ñu bare.

<span id="an_14:17">14:17</span>  Bi waxtuw lekk jotee mu yónni surga ca
ña muy ganale, fàttali leen: “Man ngeen a ñëw, ndaxte lépp sotti na
léegi.”

<span id="an_14:18">14:18</span>  «Waaye ñu tàmbali di jéggalu ci ngan
gi ñoom ñépp. Ku jëkk ka ne ko: “Damaa jënd tool léegi, te fàww ma dem
seeti ko. Maa ngi lay ñaan, nga jéggal ma.”

<span id="an_14:19">14:19</span>  Keneen ne: “Damaa jënd léegi fukki
yëkk, te damay dem nii, jéem leen a beyloo ba xam. Maa ngi lay ñaan, nga
jéggal ma.”

<span id="an_14:20">14:20</span>  Keneen ne ko: “Damay sog a takk jabar,
looloo tax duma man a ñëw.”

<span id="an_14:21">14:21</span>  «Surga ba dellu ca njaatigeem nettali
ko loolu lépp. Noonu boroom kër ga mer, daldi ne surga ba: “Demal gaaw
ca pénc ya ak ca mbedd ya ca dëkk ba, te indil ma fii néew doole yi, ñu
làggi ñi, gumba yi ak lafañ yi.”

<span id="an_14:22">14:22</span>  «Surga ba ñëwaat ne ko: “Sang bi, def
naa li nga ma sant, waaye bérab bi feesul.”

<span id="an_14:23">14:23</span>  Noonu njaatige ba ne ko: “Génnal dëkk
bi te dem ca yoon ya ak ca tool ya, xiir nit ñi, ñu duggsi, ngir sama
kër fees.

<span id="an_14:24">14:24</span>  Maa ngi leen koy wax, ci ñi ma woo
woon ci sama reer bi, kenn du ci ñam.”»

<span id="an_14:25">14:25</span>  Am mbooloo yu réy yu toppoon ci Yeesu,
ba muy dem ca yoon wa. Mu geestu ne leen:

<span id="an_14:26">14:26</span>  «Képp ku ñëw ci man te gënalu ma ko
baayam, yaayam, jabaram, ay doomam, ay magam ak ay rakkam, walla sax
bakkanam, du man a nekk sama taalibe.

<span id="an_14:27">14:27</span>  Képp koo xam ne nanguwuloo ñàkk sa
bakkan, ba mel ni ku ñu daaj ci bant, te nga topp ma, doo man a nekk
sama taalibe.

<span id="an_14:28">14:28</span>  Su kenn ci yéen bëggee tabax taaxum
kaw, ndax du jëkk a toog, xalaat ñaata la ko war a dikke, ngir seet ba
xam ndax am na xaalis bu man a àggale liggéey bi?

<span id="an_14:29">14:29</span>  Lu ko moy, su yékkatee fondamaa bi te
mënu koo àggale, ñi koy gis dinañu ko ñaawal, naan ko:

<span id="an_14:30">14:30</span>  “Waa jii dafa tàmbalee tabax, waaye
mënu koo àggale.”

<span id="an_14:31">14:31</span>  Walla boog ban buur mooy dugg ci xare
ak beneen buur te jëkkul a toog, seet ba xam moom ak fukki junniy
xarekat man na xeex ak kiy ñëw ak ñaar-fukki junniy xarekat?

<span id="an_14:32">14:32</span>  Su ko mënul, dafay yónni ndaw ca
beneen buur ba, fi ak ma ngay sore, ngir ñu juboo.

<span id="an_14:33">14:33</span>  Naka noonu itam ku nekk ci yéen, bu
dëdduwul li mu am lépp, du man a nekk sama taalibe.

<span id="an_14:34">14:34</span>  «Xam ngeen nag ne, xorom lu baax la,
waaye bu sàppee, nan lañu koy delloo cafkaam?

<span id="an_14:35">14:35</span>  Du jariñ suuf, te du nekk tos. Dañu
koy sànni ca biti. Déglul bu baax, yaw mi am ay nopp.»

<span id="an_15:1">15:1</span>  Ay juutikat ak ay boroom bàkkaar daan
jegesi Yeesu ngir déglu ko.

<span id="an_15:2">15:2</span>  Farisen ya ak xutbakat ya di ñurumtu
naan: «Waa jii mi ngi nangoo nekk ak ay boroom bàkkaar ak a lekkandook
ñoom!»

<span id="an_15:3">15:3</span>  Noonu Yeesu daldi leen wax léeb wii ne
leen:

<span id="an_15:4">15:4</span>  «Kan ci yéen soo amoon téeméeri xar, te
benn réer ci, nooy def? Ndax doo bàyyi ca parlukaay ba
juróom-ñeent-fukki xar ya ak juróom-ñeent, toppi ma réer, ba gis ko?

<span id="an_15:5">15:5</span>  Te boo ko gisee, dinga ko gàddu ak
bànneex, yóbbu ko kër ga.

<span id="an_15:6">15:6</span>  Boo àggee ca kër ga, dinga woo say xarit
ak say dëkkandoo ne leen: “Kaayleen bànneexu ak man, ndaxte gis naa sama
xar ma réeroon.”

<span id="an_15:7">15:7</span>  «Maa ngi leen di wax lii: ci noonule,
dina am mbég ci asamaan, bu benn bàkkaarkat tuubee ay bàkkaaram. Te mbég
moomu mooy ëpp mbég, mi fay am, ngir juróom-ñeent-fukk ak juróom-ñeent
ñu jub, te soxlawuñoo tuub seeni bàkkaar.

<span id="an_15:8">15:8</span>  «Te it bu jigéen dencoon fukki libidoor,
benn réer ca, nu muy def? Ndax du taal ab làmp, bale kër ga, seet fu
nekk, ba gis ko?

<span id="an_15:9">15:9</span>  Bu ko gisee, dina woo ay xaritam ak ay
dëkkandoom ne leen: “Kaayleen bànneexu ak man, ndaxte gis naa sama alal
ja réeroon.”

<span id="an_15:10">15:10</span>  Maa ngi leen di wax lii: ci noonule la
malaakay Yàlla yi di ame mbég ci benn bàkkaarkat bu tuubee ay
bàkkaaram.»

<span id="an_15:11">15:11</span>  Yeesu dellu ne leen: «Dafa amoon góor
gu am ñaari doom.

<span id="an_15:12">15:12</span>  Benn bés caat ma ne baay ba: “Baay,
damaa bëggoon, nga jox ma li may war a féetewoo ci ndono li.” Noonu baay
ba daldi leen séddale alalam.

<span id="an_15:13">15:13</span>  Ay fan yu néew gannaaw gi, caat ma fab
yëfam yépp, dem ca réew mu sore, yàq fa alalam ci topp nafsoom.

<span id="an_15:14">15:14</span>  Bi mu sànkee alalam jépp, xiif bu
metti dal ca réew ma, mu tàmbalee ñàkk.

<span id="an_15:15">15:15</span>  Mu dem nag, di liggéeyal ku dëkk ca
réew ma, kooku yebal ko ca ay toolam ngir mu sàmm mbaam-xuux ya.

<span id="an_15:16">15:16</span>  Mu xiif ba bëgg a lekk ca ñamu
mbaam-xuux ya, ndaxte kenn mayu ko dara.

<span id="an_15:17">15:17</span>  Mujj xelam dellusi, mu ne: “Sama baay
am na ay surga yu bare, te dañuy lekk ba suur. Man nag maa ngi fii di
bëgg a dee ak xiif!

<span id="an_15:18">15:18</span>  Damay jóg, dem ca sama baay ne ko:
‘Baay, tooñ naa Yàlla, tooñ naa la;

<span id="an_15:19">15:19</span>  yeyootumaa nekk sa doom; boole ma ci
say surga.’ ”

<span id="an_15:20">15:20</span>  «Mu daldi jóg, jëm kër baayam. Waaye
bi muy soreendi kër ga, baayam séen ko, yërëm ko, daldi daw laxasu ko,
fóon ko.

<span id="an_15:21">15:21</span>  Doom ja ne ko: “Baay, tooñ naa Yàlla,
tooñ naa la; yeyootumaa nekk sa doom.”

<span id="an_15:22">15:22</span>  Waaye baay ba ne ay surgaam: “Gaawleen
indi mbubb, mi gën a rafet, solal ko ko. Te ngeen roof ab jaaro ci
loxoom te solal ko ay dàll.

<span id="an_15:23">15:23</span>  Indileen sëllu wu duuf wa te rey ko,
nu lekk te bànneexu;

<span id="an_15:24">15:24</span>  ndaxte sama doom jii dafa dee woon te
dundaat na, dafa réeroon te feeñ na.” Noonu ñu tàmbalee bànneexu.

<span id="an_15:25">15:25</span>  «Fekk booba taaw baa nga woon ca tool
ya. Bi mu ñëwee, ba jub kër ga, mu dégg ñuy tëgg, di fecc.

<span id="an_15:26">15:26</span>  Mu daldi woo kenn ca surga ya nag,
laaj ko lu xew.

<span id="an_15:27">15:27</span>  Mu tontu ko: “Sa rakk moo dellusi, te
sa baay rey na sëllu wu duuf wa, ndaxte ñibbisi na ci jàmm.”

<span id="an_15:28">15:28</span>  «Ci kaw loolu taaw ba daldi mer, bañ a
dugg ca kër ga. Baayam daldi génn, ngir ñaan ko mu dugg.

<span id="an_15:29">15:29</span>  Waaye taaw ba tontu baayam ne ko:
“Seetal ñaata at laa la liggéeyal, mel ni jaam, te musumaa moy sa
ndigal, waaye yaw, musuloo ma may sax tef, ngir ma bànneexu, man ak
samay xarit.

<span id="an_15:30">15:30</span>  Waaye bi sa doom jii dikkee, moom mi
yàq sa alal ci ndoxaan, reyal nga ko sëllu wu duuf wi.”

<span id="an_15:31">15:31</span>  Noonu baay bi tontu ko ne ko: “Sama
doom, yaa ngi ak man bés bu nekk, te li ma am lépp, yaa ko moom.

<span id="an_15:32">15:32</span>  Waaye war nanoo bànneexu te bég,
ndaxte sa rakk jii dafa dee woon te dundaat na, dafa réeroon te feeñ
na.”»

<span id="an_16:1">16:1</span>  Yeesu neeti ay taalibeem: «Benn boroom
alal moo amoon bëkk-néeg bu ñu jiiñ ne, dafay pasar-pasaree alal ji.

<span id="an_16:2">16:2</span>  Waa ja woo ko ne ko: “Li may dégg ci yaw
mooy lan? Leeralal ma ni nga liggéeye ak sama alal, ndaxte dootoo
nekkati sama bëkk-néeg.”

<span id="an_16:3">16:3</span>  «Bëkk-néeg bi di xalaat naan: “Nu may
def nag, segam sama njaatige dafa may dàq ci liggéey bi mu ma joxoon?
Dem beyi? Awma kàttanam. Yelwaani? Rus naa ko.

<span id="an_16:4">16:4</span>  Xam naa ni may def, ba su ma ñàkkee sama
liggéey, ay nit fat ma.”

<span id="an_16:5">16:5</span>  Noonu mu daldi woolu kenn ku nekk ca ña
ameeloon njaatigeem bor. Ka jëkk a ñëw, mu ne ko: “Ñaata nga ameel sama
njaatige?”

<span id="an_16:6">16:6</span>  Mu ne ko: “Téeméeri bidoŋi diwlinu
oliw.” Bëkk-néeg ba ne ko: “Sa kayit a ngii. Toogal fii gaaw te bind
juróom-fukk.”

<span id="an_16:7">16:7</span>  Mu neeti keneen: “Yaw nag, ñaata nga ko
ameel?” Mu ne ko: “Téeméeri saakuy pepp.” Bëkk-néeg ba ne ko: “Sa kayit
a ngii. Bindal juróom-ñett-fukk.”

<span id="an_16:8">16:8</span>  Njaatige ba nag daldi naw ni bëkk-néeg
bu njublaŋ boobu muuse woon. Ndaxte ñi bokk ci àddina ñoo gën a muus ci
li ñu jote ci seen diggante ak seen moroom, ba raw ñi bokk ci leeru
Yàlla.»

<span id="an_16:9">16:9</span>  Yeesu teg ca ne: «Maa ngi leen di wax
lii: sàkkuleen ay xarit jaare ko ci alalu àddina, ngir bu alal nekkatul,
ñu man leen a fat ca dal yu sax ya.

<span id="an_16:10">16:10</span>  Nit ku maandu ci yëf yu néew, dina
maandu itam ci yu bare. Ku jubadi ci yëf yu néew, du jub ci yu bare.

<span id="an_16:11">16:11</span>  Su fekkeente ne nag jubuleen ci alalu
àddina, kon ku leen di dénk alal ju wóor ji?

<span id="an_16:12">16:12</span>  Te su ngeen maanduwul ci alal ji ngeen
moomul, kon ku leen di jox alal ji ngeen moom?

<span id="an_16:13">16:13</span>  «Benn jaam mënul a jaamoondoo ñaari
sang; fàww nga bañ kii, bëgg ki ci des, walla nga jàpp ci kenn ki, xeeb
ki ci des. Mënuleen a boole jaamu Yàlla ak jaamu Alal.»

<span id="an_16:14">16:14</span>  Farisen yi déglu li Yeesu doon wax
lépp, tàmbali di ko reetaan, ndaxte ñu bëggoon xaalis lañu.

<span id="an_16:15">16:15</span>  Waaye Yeesu ne leen: «Yéen yéena ngi
fexee jub ci kanamu nit ñi waaye Yàlla xam na seen xol. Ndaxte li nit
ñiy fonk, Yàlla sib na ko.

<span id="an_16:16">16:16</span>  «Yoonu Musaa wi ak waxi yonent yi ñu
ngi fi woon ba kera Yaxya di ñëw. La ko dale foofa nag, yégle nañu
xebaar bu baax bi ci nguuru Yàlla, te ñépp a ngi góor-góorlu, ngir dugg
ci.

<span id="an_16:17">16:17</span>  Waaye nag asamaan ak suuf jóge fi moo
gën a yomb randal wenn rëdd ci arafu yoonu Musaa.

<span id="an_16:18">16:18</span>  «Ku fase sa jabar, ba noppi takk
keneen, njaaloo nga, te ku takk jigéen ju jëkkëram fase, njaaloo nga.

<span id="an_16:19">16:19</span>  «Dafa amoon boroom alal juy sol yére
yu rafet te jafe, tey dund bés bu set dund gu neex.

<span id="an_16:20">16:20</span>  Fekk miskin mu ñuy wax Lasaar daan
tëdd ca buntu këram, fees dell ak ay góom,

<span id="an_16:21">16:21</span>  te bu sañoon, di lekk ci desiti ñam
wiy rot ci lekkukaayu boroom alal ji. Xaj yi sax daan nañu ñëw, di mar
ay góomam.

<span id="an_16:22">16:22</span>  «Noonu miskin ma dee, malaaka yi yóbbu
ko ca wetu Ibraayma. Boroom alal ja itam dee, ñu suul ko.

<span id="an_16:23">16:23</span>  Bi ñu koy mbugal ca safara, mu téen,
séen fu sore Ibraayma ak Lasaar ci wetam.

<span id="an_16:24">16:24</span>  Noonu mu yuuxu ne: “Maam Ibraayma,
yërëm ma! Yebalal Lasaar, mu sëpp catul baaraamam ci ndox, seralal ma
sama làmmiñ, ndaxte maa ngi sonn lool ci safara sii!”

<span id="an_16:25">16:25</span>  Ibraayma ne ko: “Sama doom, fàttalikul
ne, jot nga sa bànneex ci àddina, fekk Lasaar dëkk ci tiis. Looloo tax
xolam sedd fii, yaw nag, ngay sonn.

<span id="an_16:26">16:26</span>  Rax-ca-dolli it am na kàmb gu xóot
sunu diggante ak yéen, ba tax ñi bëgg a jóge fii jëm ci yéen, walla ñi
bëgg a jóge foofu jëmsi ci nun, duñu ko man.”

<span id="an_16:27">16:27</span>  «Noonu boroom alal ja ne: “Kon nag
maam, maa ngi lay ñaan, nga yebal Lasaar ca sama kër baay,

<span id="an_16:28">16:28</span>  ndaxte am naa fa juróomi rakk. Na leen
artu, ngir ñu bañ a ñëw ñoom itam ci bérabu metit wii.”

<span id="an_16:29">16:29</span>  Ibraayma ne ko: “Say doomu baay, ñu
ngeek yoonu Musaa ak téerey yonent yi. Nañu leen déggal.”

<span id="an_16:30">16:30</span>  Boroom alal ja ne ko: “Déedéet, maam
Ibraayma, waaye su kenn dekkee, dem ca ñoom, dinañu tuub seeni bàkkaar.”

<span id="an_16:31">16:31</span>  Waaye Ibraayma tontu ko ne: “Su ñu
dégluwul Musaa ak yonent yi, kon ku dekki sax, du tax ñu gëm.”»

<span id="an_17:1">17:1</span>  Yeesu waxaat ay taalibeem ne leen: «Fiir
yuy yóbbe nit bàkkaar mënta ñàkk, waaye toroxte dal na ki koy lal.

<span id="an_17:2">17:2</span>  Ñu takk doj wu réy ci baatam, sànni ko
ci géej moo gën ci moom muy daaneel ci bàkkaar kenn ci ñi gën a tuuti ci
ñii.

<span id="an_17:3">17:3</span>  Wottuleen seen bopp. «Bu sa mbokk
tooñee, yedd ko. Bu réccoo, baal ko.

<span id="an_17:4">17:4</span>  Te su la tooñee juróom-ñaari yoon ci bés
bi, te ñëw ci yaw juróom-ñaari yoon ne la: “Tuub naa ko,” nanga ko
baal.»

<span id="an_17:5">17:5</span>  Ndaw ya wax Boroom bi ne ko: «Yokkal
sunu ngëm.»

<span id="an_17:6">17:6</span>  Boroom bi tontu ne: «Su ngeen amee ngëm
gu tuuti sax niw peppu fuddën, kon dingeen man a ne garab gii:
“Buddeekul, dem jëmbëtu ca géej ga,” te dina def li ngeen wax.

<span id="an_17:7">17:7</span>  «Kan ci yéen bu amoon surga bu beyi
walla bu sàmmi ba ñëw, ndax dafa ko naa: “Kaay lekk.”

<span id="an_17:8">17:8</span>  Déedéet. Xanaa kay da ko naan: “Defaral
ma réer bi. Takkul te tibbal ma, ba ma lekk te naan, ba noppi nga door a
lekk te naan.”

<span id="an_17:9">17:9</span>  Li surga ba topp ndigal, ndax tax na mu
yelloo ngërëm? Déedéet.

<span id="an_17:10">17:10</span>  Noonu yéen itam bu ngeen toppee li ñu
leen sant lépp ba noppi, dangeen a war ne: “Ay surga rekk lanu. Sunu
warugar lanu def.”»

<span id="an_17:11">17:11</span>  Bi muy dem Yerusalem ba tey, Yeesu
jaar ci dig wiy xaajale Samari ak Galile.

<span id="an_17:12">17:12</span>  Bi muy jub benn dëkk, fukki gaana ñëw,
dogale ko. Ñu taxaw dand ko, di wax ca kaw naan:

<span id="an_17:13">17:13</span>  «Yeesu, kilifa gi, yërëm nu!»

<span id="an_17:14">17:14</span>  Naka la leen Yeesu di gis, naan leen:
«Demleen won seen bopp saraxalekat ya.» Bi ñuy dem, ñu daldi set.

<span id="an_17:15">17:15</span>  Kenn ci ñoom gis ne wér na, daldi
dëpp, di màggal Yàlla ak baat bu xumb.

<span id="an_17:16">17:16</span>  Mu dëpp jëwam ca tànki Yeesu, di ko
gërëm. Fekk nitu Samari la woon.

<span id="an_17:17">17:17</span>  Noonu Yeesu daldi ne: «Xanaa du fukk
yépp a wér? Ana juróom-ñeent ña nag?

<span id="an_17:18">17:18</span>  Amul kenn ci ñoom ku ñëw gërëm Yàlla
ku dul doxandéem bii!»

<span id="an_17:19">17:19</span>  Noonu Yeesu ne ko: «Jógal dem; sa ngëm
faj na la.»

<span id="an_17:20">17:20</span>  Farisen yi laaj Yeesu ne ko: «Kañ la
Yàlla di tëral nguuram?» Mu tontu leen ne: «Bu Yàlla di wàcce nguuram ci
nit ñi, kenn du ko man a teg bët.

<span id="an_17:21">17:21</span>  Duñu man a wax it ne: “Xool-leen, mi
ngi fii,” walla: “Ma nga fale,” ndaxte nguuru Yàlla wàcc na ci seen
biir.»

<span id="an_17:22">17:22</span>  Noonu mu ne taalibe ya: «Jamono dina
ñëw, fu ngeen di bëgg a gis su doon sax benn fan ci jamono ju Doomu nit
ki di ñëw, waaye dungeen ko gis.

<span id="an_17:23">17:23</span>  Dees na leen ne: “Mi ngi fii!” walla:
“Ma nga fale!” Buleen dem, mbaa ngeen di leen topp.

<span id="an_17:24">17:24</span>  Ndaxte ni melax naan ràyye ci asamaan,
di leeral gii wet, ba ca gee, noonu it la Doomu nit ki di mel ci bésam.

<span id="an_17:25">17:25</span>  Waaye balaa booba fàww mu sonn lool te
niti jamono jii dëddu ko.

<span id="an_17:26">17:26</span>  «La xewoon ca bési Nóoyin, dina xewaat
ci bési Doomu nit ki.

<span id="an_17:27">17:27</span>  Nit ñaa ngi doon lekk ak di naan, di
jël jabar ak a séyi, ba bés ba Nóoyin duggee ca gaal ga. Noonu mbënn ma
ñëw, rey leen ñoom ñépp.

<span id="an_17:28">17:28</span>  «Dina mel it ni la xewoon ca bési
Lóot. Nit ñaa ngi doon lekk ak di naan, di jënd ak di jaay, di ji ak di
tabax.

<span id="an_17:29">17:29</span>  Waaye bés ba Lóot génnee Sodom, Yàlla
tawloo safara ak tamarax, rey leen ñoom ñépp.

<span id="an_17:30">17:30</span>  Noonu lay mel, bés bu Doomu nit kiy
feeñ.

<span id="an_17:31">17:31</span>  «Ca bés boobee ku nekk ca kaw kër ga
te ay bagaasam nekk ca biir, bumu wàcc jëli leen. Te it ku nekk ca tool
ya, bu mu ñibbi.

<span id="an_17:32">17:32</span>  Fàttalikuleen jabaru Lóot!

<span id="an_17:33">17:33</span>  Kuy wut a rawale sa bakkan, dinga ko
ñàkk, waaye ku ko ñàkk, dinga dund.

<span id="an_17:34">17:34</span>  Maa ngi leen koy wax: ca jamono jooju,
ñaar dinañu bokk a tëdd guddi, dees na yóbbu kenn ki, bàyyi ka ca des.

<span id="an_17:35">17:35</span>  Ñaari jigéen dinañu wolandoo, dees na
yóbbu kenn ci, bàyyi ka ca des.»

<span id="an_17:37">17:37</span>  Taalibe yi ne Yeesu: «Fu loolu di
xewe, Boroom bi?» Yeesu tontu leen ne: «Fa médd nekk, la tan yiy dajee.»

<span id="an_18:1">18:1</span>  Noonu Yeesu wax leen itam léeb wii ngir
xamal leen ne, war nañoo sax ci ñaan te bañ a xàddi.

<span id="an_18:2">18:2</span>  Nee na: «Dafa amoon cib dëkk, benn
àttekat bu ragalul Yàlla te faalewul mbindeef.

<span id="an_18:3">18:3</span>  Amoon na itam ca dëkk ba jigéen ju
jëkkëram faatu ju daan faral di ñëw ci moom, naan ko: “Àtte ma ak sama
noon!”

<span id="an_18:4">18:4</span>  Àttekat ba bañ lu yàgg, waaye am bés mu
ne ci xelam: “Ragaluma Yàlla te faalewuma mbindeef,

<span id="an_18:5">18:5</span>  waaye jigéen jii lakkal na ma; kon dinaa
ko àtte, ngir mu bañatee ñëw sonal ma. Dina rey ak ay wax.”»

<span id="an_18:6">18:6</span>  Boroom bi tegaat ca ne: «Dégluleen bu
baax li àttekat bu bon boobu wax;

<span id="an_18:7">18:7</span>  ndax Yàlla du àtte jub mbooloom mi mu
tànn te ñu koy ñaan wall guddi ak bëccëg? Ndax dina leen xaarloo?

<span id="an_18:8">18:8</span>  Maa ngi leen koy wax, dina leen àtte jub
ci lu gaaw. Waaye bu Doomu nit ki ñëwee, ndax dina fekk ngëm ci àddina?»

<span id="an_18:9">18:9</span>  Yeesu waxaat léeb wii nit, ñi foog ne
jub nañu tey xeeb ñi ci des.

<span id="an_18:10">18:10</span>  Mu ne: «Dafa amoon ñaari nit ñu dem ca
kër Yàlla ga, di ñaan. Kenn ki ab Farisen la, ki ci des juutikat.

<span id="an_18:11">18:11</span>  Farisen baa nga taxaw di ñaan ci xelam
naan: “Yaw Yàlla, maa ngi lay sant ci li ma melul ni ñeneen ñiy sàcc, di
def lu jubadi te di njaaloo, rawatina juutikat bii.

<span id="an_18:12">18:12</span>  Ayu-bés gu nekk damay woor ñaari yoon,
di joxe asaka ci lépp lu ma wut.”

<span id="an_18:13">18:13</span>  «Juutikat ba moom, ma nga taxaw fu
sore te bëggul a siggi sax, xool ca asamaan. Waaye ma ngay fëgg dënnam
te naan: “Yaw Yàlla, yërëm ma, man miy bàkkaarkat.”»

<span id="an_18:14">18:14</span>  Yeesu teg ca ne: «Maa ngi leen koy
wax, nit kooku, ba muy ñibbi këram, moom la Yàlla àtte ni ku jub, waaye
du Farisen ba. Ndaxte képp kuy yékkatiku dees na la suufeel, te kuy
suufeelu, ñu yékkati la.»

<span id="an_18:15">18:15</span>  Amoon na ay nit, ñuy indil Yeesu ay
liir, ngir mu teg leen ay loxoom. Bi taalibe ya gisee loolu, ñu gëdd
leen.

<span id="an_18:16">18:16</span>  Waaye Yeesu woo leen ne: «Bàyyileen
xale yi, ñu ñëw ci man, te buleen leen tere, ndaxte ñu mel ni ñoom ñoo
yelloo nguuru Yàlla.

<span id="an_18:17">18:17</span>  Ci dëgg, maa ngi leen koy wax, woyoful
ni xale, nangu nguuru Yàlla, doo ci man a dugg.»

<span id="an_18:18">18:18</span>  Benn njiitu Yawut laaj Yeesu ne ko:
«Kilifa gu baax gi, lu ma war a def, ba am wàll ci dund gu dul jeex?»

<span id="an_18:19">18:19</span>  Yeesu tontu ko: «Lu tax nga wooye ma
ku baax? Yàlla rekk a baax.

<span id="an_18:20">18:20</span>  Xam nga ndigal yi: “Bul njaaloo, bul
bóom, bul sàcc, bul seede lu dul dëgg, teralal sa ndey ak sa baay.”»

<span id="an_18:21">18:21</span>  Njiit la ne ko: «Loolu lépp sàmm naa
ko li dale ci sama ndaw ba tey.»

<span id="an_18:22">18:22</span>  Bi Yeesu déggee loolu, mu ne ko: «Lenn
rekk moo la dese. Jaayal li nga am lépp, séddale ko miskin yi te dinga
woomle ca asamaan; boo noppee, nga ñëw topp ci man.»

<span id="an_18:23">18:23</span>  Bi nit ka déggee loolu, mu am tiis,
ndaxte ku bare woon alal la.

<span id="an_18:24">18:24</span>  Yeesu xool ko, daldi ne: «Boroom alal,
dugg ci nguuru Yàlla, lu jafee ngoogu!

<span id="an_18:25">18:25</span>  Giléem jaar ci bën-bënu pusa moo gën a
yomb boroom alal dugg ci nguuru Yàlla.»

<span id="an_18:26">18:26</span>  Ñi doon déglu daldi ne: «Kon nag ku
man a mucc?»

<span id="an_18:27">18:27</span>  Yeesu tontu ne: «Li të nit ñi, tëwul
Yàlla.»

<span id="an_18:28">18:28</span>  Noonu Piyeer ne: «Nun de, dëddu nanu
li nu am lépp, topp la.»

<span id="an_18:29">18:29</span>  Yeesu ne leen: «Ci dëgg maa ngi leen
koy wax, képp ku dëddu kër walla jabar walla ay doomi ndey walla ay
waajur walla ay doom ngir nguuru Yàlla,

<span id="an_18:30">18:30</span>  dinga am tey jii ay yooni yoon, ak
dund gu dul jeex ëllëg.»

<span id="an_18:31">18:31</span>  Yeesu wéetoo ak fukki taalibe yi ak
ñaar ne leen: «Nu ngi dem Yerusalem, te li yonent yi bindoon lépp ci
mbirum Doomu nit ki dina mat.

<span id="an_18:32">18:32</span>  Dinañu ko jébbal ñi dul Yawut, ñu
ñaawal ko, saaga ko, tifli ci kawam.

<span id="an_18:33">18:33</span>  Gannaaw bu ñu ko dóoree ay yar ba
noppi, dinañu ko rey, waaye ca ñetteelu fan ba dina dekki.»

<span id="an_18:34">18:34</span>  Waaye taalibe ya dégguñu li mu leen
doon wax; kàddu yooyu ump na leen, te xamuñu li waxi Yeesu yooyu tekki.

<span id="an_18:35">18:35</span>  Bi Yeesu di agsi dëkku Yeriko, am
gumba gu toogoon ca wetu yoon wa, di yelwaan.

<span id="an_18:36">18:36</span>  Naka la gumba ga dégg mbooloo di jàll,
mu laaj lan moo xew.

<span id="an_18:37">18:37</span>  Ñu wax ko ne: «Yeesum Nasaret moo fay
jaar.»

<span id="an_18:38">18:38</span>  Noonu mu yuuxu ne: «Yeesu, Sëtu
Daawuda, yërëm ma!»

<span id="an_18:39">18:39</span>  Ñi jiitu woon gëdd ko, ngir mu noppi.
Waaye muy gën a yuuxu naan: «Sëtu Daawuda, yërëm ma!»

<span id="an_18:40">18:40</span>  Noonu Yeesu taxaw, santaane ñu indil
ko ko. Bi mu jegesee, Yeesu laaj ko ne:

<span id="an_18:41">18:41</span>  «Loo bëggoon ma defal la ko?» Mu ne
ko: «Sang bi, damaa bëgg a gis.»

<span id="an_18:42">18:42</span>  Noonu Yeesu ne ko: «Na say bët gis! Sa
ngëm faj na la.»

<span id="an_18:43">18:43</span>  Ca saa sa mu daldi gis. Noonu mu topp
ci Yeesu, di màggal Yàlla. Mbooloo mépp gis loolu, di sant Yàlla.

<span id="an_19:1">19:1</span>  Yeesu dugg na Yeriko, jaar ca dëkk ba,
di dem.

<span id="an_19:2">19:2</span>  Waaye amoon na fa waa ju ñuy wax Sase.
Njiitu juutikat la, te di ku bare alal.

<span id="an_19:3">19:3</span>  Bëgg na gis kan mooy Yeesu, waaye dafa
gàtt lool, ba mënu koo gis ndax mbooloo ma.

<span id="an_19:4">19:4</span>  Noonu mu daw, jiituji ca yoon wa, yéeg
ci genn garab ngir gis Yeesu, ndaxte foofa la naroon a jaar.

<span id="an_19:5">19:5</span>  Bi Yeesu dikkee ba tollook garab ga nag,
mu téen ne ko: «Sase, wàccal gaaw, ndax tey sa kër laa war a dal.»

<span id="an_19:6">19:6</span>  Sase daldi gaawantu wàcc, ganale ko ak
mbég.

<span id="an_19:7">19:7</span>  Ñépp gis loolu, di ñurum-ñurumi naan:
«Mi ngi dal cig këru boroom bàkkaar.»

<span id="an_19:8">19:8</span>  Waaye Sase taxaw ne Boroom bi: «Déglul
Boroom bi, dogu naa may sama genn-wàllu alal miskin yi, te lu ma mas a
njublaŋ nit, jël alalam, dinaa ko fey ñeenti yoon lu ni tollu.»

<span id="an_19:9">19:9</span>  Yeesu ne ko: «Mucc gi wàcc na tey ci kër
gii, ndaxte nit kii, ci askanu Ibraayma la bokk itam.

<span id="an_19:10">19:10</span>  Ndaxte Doomu nit ki ñëw na, ngir seet
te musal ñi réer.»

<span id="an_19:11">19:11</span>  Bi nit ñi doon déglu kàddu yooyu,
Yeesu teg ca léeb, ndaxte jege woon na Yerusalem, te ñoom foogoon nañu
ne, nguuru Yàlla dafay daldi feeñ ca saa sa.

<span id="an_19:12">19:12</span>  Mu ne nag: «Dafa amoon boroom juddu bu
rafet bu demoon ci réew mu sore, ngir ñu fal ko buur te mu dellusiwaat.

<span id="an_19:13">19:13</span>  Noonu mu woo fukk ci ay surgaam, jox
ku nekk benn libidoor, ne leen: “Liggéeyleen ci, ba may ñibbisi.”

<span id="an_19:14">19:14</span>  Waaye waa réewam bëgguñu ko. Noonu ñu
yónni ndaw ci gannaawam ne: “Bëggunu nit kii yilif nu.”

<span id="an_19:15">19:15</span>  «Bi ñu ko falee buur nag, ba mu
dellusi, mu woolu surga, ya mu joxoon wurus wa, ngir xam nan lañu ci
liggéeye.

<span id="an_19:16">19:16</span>  Ku jëkk ka ñëw ne ko: “Sang bi, sa
libidoor bii jur na fukki libidoor.”

<span id="an_19:17">19:17</span>  Buur ba ne ko: “Def nga lu baax, surga
bu baax nga. Segam wone nga ne, takku nga ci lu tuuti, falul ci fukki
dëkk.”

<span id="an_19:18">19:18</span>  Surga ba ca topp ñëw ne: “Sang bi, sa
libidoor ba indi na juróomi libidoor.”

<span id="an_19:19">19:19</span>  Buur ba ne ko: “Yaw, falul ci juróomi
dëkk.”

<span id="an_19:20">19:20</span>  Keneen ñëw ne: “Sang bi, sa libidoor
baa ngi nii. Dama koo fasoon ci sekkit, denc ko.

<span id="an_19:21">19:21</span>  Dama laa ragaloon, ndaxte ku néeg nga.
Dangay nangu loo dénkaanewul, di dajale loo jiwul.”

<span id="an_19:22">19:22</span>  Buur ba ne ko: “Ci say wax laa lay
àtte, surga bu bon bi! Xamoon nga ne, nit ku néeg laa, di nangu lu ma
dénkaanewul, te dajale lu ma jiwul.

<span id="an_19:23">19:23</span>  Lu tax nag yóbbuwoo sama xaalis ca
denckati xaalis ya? Bés bu ma ñëwee nag, ma man a jot sama xaalis ak la
mu jur.”

<span id="an_19:24">19:24</span>  «Ci kaw loolu mu ne ña taxawoon ca
wetam: “Nanguleen libidoor bi ci moom, jox ko boroom fukki libidoor yi.”

<span id="an_19:25">19:25</span>  Ñu ne ko: “Sang bi, am na fukki
libidoor ba noppi.”

<span id="an_19:26">19:26</span>  Buur ba ne leen: “Maa ngi leen koy
wax, ku am, dinañu la dolli, waaye ku amul, li nga am as néew sax,
dinañu ko nangu.

<span id="an_19:27">19:27</span>  Waaye sama noon yi, ñi bëggul woon ma
doon seen buur, indileen fii, rey leen ci sama kanam.”»

<span id="an_19:28">19:28</span>  Bi mu waxee loolu ba noppi, Yeesu dafa
daldi jiitu, jëm Yerusalem.

<span id="an_19:29">19:29</span>  Bi muy jege dëkki Betfase ak Betani,
ci wetu tund wu ñuy wax tundu Oliw ya, Yeesu yebal ñaar ci ay taalibeem,

<span id="an_19:30">19:30</span>  ne leen: «Demleen ci dëkk bi ci kanam.
Bu ngeen fa duggee, dingeen fa gis cumbur gu kenn musul a war. Yiwileen
ko, indi.

<span id="an_19:31">19:31</span>  Bu leen kenn laajee: “Lu tax ngeen koy
yiwi?” tontuleen ko: “Boroom bi da koo soxla.”»

<span id="an_19:32">19:32</span>  Ñaari ndaw ya dem, fekk mbir ya deme,
na leen ko Yeesu waxe woon.

<span id="an_19:33">19:33</span>  Bi ñuy yiwi cumbur ga nag, ay boroomam
ne leen: «Lu tax ngeen di yiwi cumbur gi?»

<span id="an_19:34">19:34</span>  Ñu tontu ne: «Ndaxte Boroom bi da koo
soxla.»

<span id="an_19:35">19:35</span>  Noonu ñu indil cumbur gi Yeesu, daldi
lal seeni yére ca kaw, yéegal ca Yeesu.

<span id="an_19:36">19:36</span>  Bi muy dem, nit ñi di lalal Yeesu
seeni yére ci yoon wi.

<span id="an_19:37">19:37</span>  Bi ñu agsee fa mbartalum tundu Oliw ya
doore, taalibeem yépp fees ak mbég, tàmbalee màggal Yàlla ca kaw ndax
kéemaan yu bare yi ñu gis.

<span id="an_19:38">19:38</span>  Ñu ngi naan:«Yaw buur biy ñëw ci turu
Boroom bi,ku barkeel nga!Na jàmm am ca asamaan,te ndam li féete ca bérab
yu gën a kawe!»

<span id="an_19:39">19:39</span>  Waaye ay Farisen yu nekkoon ca mbooloo
ma ne Yeesu: «Kilifa gi, yeddal sa taalibe yi!»

<span id="an_19:40">19:40</span>  Noonu mu tontu ne: «Maa ngi leen koy
wax, bu ñu noppee ñoom, doj yiy xaacu.»

<span id="an_19:41">19:41</span>  Bi Yeesu jegee dëkk ba, ba séen ko, mu
jooy ko

<span id="an_19:42">19:42</span>  naan: «Céy yaw itam, boo xamoon bésub
tey yi la man a indil jàmm! Waaye fi mu ne mënuloo koo gis.

<span id="an_19:43">19:43</span>  Bés dina ñëwi yu say noon di jal,
wërale la. Dinañu la tëj ci biir, tanc la.

<span id="an_19:44">19:44</span>  Dinañu la yàqaate, yaw ak sa waa dëkk.
Doj dootul des ci kaw doj ci yaw, ndaxte ràññeewoo jamono ji Yàlla ñëwe,
wallusi la.»

<span id="an_19:45">19:45</span>  Gannaaw loolu Yeesu dugg ca kër Yàlla
ga, daldi dàq ña fay jaay,

<span id="an_19:46">19:46</span>  naan leen: «Mbind mi nee na: “Sama kër
këru ñaan ci Yàlla lay doon; waaye yéen def ngeen ko këru sàcc.”»

<span id="an_19:47">19:47</span>  Bés bu nekk Yeesu di jàngale ca kër
Yàlla ga. Saraxalekat yu mag ya ak xutbakat ya, ñoom ak njiiti xeet wa,
ñu ngi ko doon wut a reylu.

<span id="an_19:48">19:48</span>  Waaye xamuñu woon lan lañu man a def,
ndaxte nit ñépp a ngi ko doon déglu, bañ benn baat raw leen.

<span id="an_20:1">20:1</span>  Benn bés Yeesu doon jàngal nit ña ca kër
Yàlla ga, di leen yégal xebaar bu baax bi. Saraxalekat yu mag ya ak
xutbakat ya ak njiit ya ñëw ne ko:

<span id="an_20:2">20:2</span>  «Wax nu ci ban sañ-sañ ngay defe yëf
yii, walla kan moo la may boobu sañ-sañ.»

<span id="an_20:3">20:3</span>  Yeesu tontu leen ne: «Man itam dinaa
leen laaj lenn: wax leen ma,

<span id="an_20:4">20:4</span>  la Yaxya daan def, di sóob nit ñi ci
ndox, fu mu ko jële, ci Yàlla walla ci nit ñi?»

<span id="an_20:5">20:5</span>  Ñu waxtaan ci seen biir naan: «Bu nu
nee: “Ci Yàlla,” dina laaj: “Lu tax gëmuleen ko kon?”

<span id="an_20:6">20:6</span>  Te bu nu nee: “Ci nit ñi,” mbooloo mépp
dinañu nu sànni ay xeer, ndaxte gëm nañu ne Yaxya yonent la woon.»

<span id="an_20:7">20:7</span>  Noonu ñu tontu ne, xamuñu fu mu ko jële.

<span id="an_20:8">20:8</span>  Yeesu ne leen: «Kon man itam duma leen
wax ci ban sañ-sañ laay defe yëf yii.»

<span id="an_20:9">20:9</span>  Noonu Yeesu daldi wax nit ña léeb wii:
«Amoon na nit ku jëmbët toolu réseñ, batale ko ay beykat, dem tukki
tukki bu yàgg.

<span id="an_20:10">20:10</span>  Bi tool bi ñoree nag, mu yónni surga
ci ñoom, ngir jot wàllam ci meññeef gi. Waaye beykat yi dóor ko ay yar,
dàq ko, mu dellu ak loxoy neen.

<span id="an_20:11">20:11</span>  Mu yónniwaat beneen surga, ñu dóor ko
moom itam, toroxal ko, dàq ko, mu dellu ak loxoy neen.

<span id="an_20:12">20:12</span>  Mu yónneeti ñetteelu surga, ñu gaañ
ko, dàq ko.

<span id="an_20:13">20:13</span>  «Boroom tool ba daldi ne: “Nan laay
def nag? Dinaa yónni sama doom, sama reeni xol. Xëy na ñu weg ko, moom.”

<span id="an_20:14">20:14</span>  Waaye bi beykat yi gisee doom ji, ñu
ne ci seen biir: “Kii moo war a donn tool bi; nan ko rey, moom ndono
li.”

<span id="an_20:15">20:15</span>  Ñu génne ko tool bi nag, rey ko.»
Noonu Yeesu laaj leen: «Nu leen boroom tool bi di def, nag?

<span id="an_20:16">20:16</span>  Xanaa ñëw, rey beykat yooyu, dénk tool
ba ñeneen.» Bi Yeesu waxee loolu, nit ña ne ko: «Yàlla tere!»

<span id="an_20:17">20:17</span>  Waaye Yeesu ne leen jàkk, daldi ne:
«Kon nag lu baat yii ci Mbind mi di tekki:“Doj wa tabaxkat ya sànni,mujj
na di doju koñ.”

<span id="an_20:18">20:18</span>  Képp ku dal ci doj woowu, dammtoo, te
ku mu dal ci sa kaw, rajaxe la.»

<span id="an_20:19">20:19</span>  Xutbakat ya ak saraxalekat yu mag ya
ñu ngi doon wut a jàpp Yeesu ca taxawaay ba, ndaxte xam nañu ne, ñoo tax
mu wax léeb woowu. Waaye ragal nañu mbooloo ma.

<span id="an_20:20">20:20</span>  Noonu ñu koy yeeru, daldi yónni ay nit
ñu mbubboo njub, sas leen ñu fexe koo jàpp ci ay waxam, ngir jébbal ko
boroom réew, ma yor kilifteef ak sañ-sañ.

<span id="an_20:21">20:21</span>  Ñu daldi ñëw ci Yeesu ne ko: «Kilifa
gi, xam nanu ne li ngay wax te di ko jàngale lu jub la. Amuloo parlàqu,
waaye dangay xamle yoonu Yàlla ci bu wóor.

<span id="an_20:22">20:22</span>  Wax nu, ndax jaadu na, nu fey buur bi
Sesaar galag walla déet.»

<span id="an_20:23">20:23</span>  Waaye Yeesu xam na seen pexe ne leen:

<span id="an_20:24">20:24</span>  «Wonleen ma posetu denariyon. Kan lañu
ci def nataalam ak turam?» Ñu tontu ko: «Sesaar.»

<span id="an_20:25">20:25</span>  Noonu mu ne leen: «Joxleen nag Sesaar
li Sesaar moom, te jox Yàlla li Yàlla moom.»

<span id="an_20:26">20:26</span>  Noonu mënuñu ko woon a jàpp ciy waxam
ci kanamu mbooloo ma; ñu waaru ci tontoom, ba wedam.

<span id="an_20:27">20:27</span>  Noonu ay nit, ñu bokk ci Sadusen yi,
ñëw ci moom. Sadusen yi nag ñoom weddi nañu ndekkite li. Noonu ñu laaj
ko ne:

<span id="an_20:28">20:28</span>  «Kilifa gi, Musaa bindal na nu ne, ku
magam faatu te bàyyiwul doom ak jabaram, kooku war na donn jigéen ji, ba
yékkati giiru magam.

<span id="an_20:29">20:29</span>  Amoon na fi nag juróom-ñaari góor ñu
bokk ndey ak baay. Taaw ba takk jabar, faatu, te bàyyiwul doom.

<span id="an_20:30">20:30</span>  Ñaareel ba takk jigéen ja, def noonu;
ak ñetteel ba, ba juróom-ñaar ñépp faatu te bàyyiwuñu doom.

<span id="an_20:32">20:32</span>  Gannaaw ga nag jigéen ja it faatu.

<span id="an_20:33">20:33</span>  Ci ndekkite li nag, kan ci ñoom moo
war a donn jigéen ja, fekk ku nekk ci juróom-ñaar ñi mas na koo takk?»

<span id="an_20:34">20:34</span>  Yeesu tontu leen ne: «Ci àddina sii,
góor ñi ak jigéen ñi dañuy séy.

<span id="an_20:35">20:35</span>  Waaye ña ñu àtte ne, yeyoo nañoo bokk
ci dundu ëllëg ak ci ndekkite li, kenn du am jabar, kenn du am jëkkër.

<span id="an_20:36">20:36</span>  Dafa fekk ne mënatuñoo dee, ndaxte
dañuy mel ni malaaka yi. Ay doomi Yàlla lañu ndaxte doomi ndekkite lañu.

<span id="an_20:37">20:37</span>  Te Musaa sax wone na ne, néew yi
dinañu dekki, ci saarum ngarab si. Foofa Musaa wooye na fa Boroom bi:
“Yàllay Ibraayma, Yàllay Isaaxa, di Yàllay Yanqóoba.”

<span id="an_20:38">20:38</span>  Kon nag nekkul Yàllay ñi dee waaye
Yàllay ñiy dund la, ndaxte Yàllaa tax ñépp di dund.»

<span id="an_20:39">20:39</span>  Ci kaw loolu ay xutbakat ne ko: «Li
nga wax dëgg la, kilifa gi!»

<span id="an_20:40">20:40</span>  Ndaxte kenn ci ñoom ñemeetu koo laaj
dara.

<span id="an_20:41">20:41</span>  Noonu Yeesu ne leen: «Lu tax nit ñi di
wax ne, Almasi bi mooy sëtu Daawuda?

<span id="an_20:42">20:42</span>  Ndaxte Daawuda moom ci boppam moo ne
ci Sabóor:“Boroom bi nee na sama Boroom:‘Toogal ci sama ndeyjoor,

<span id="an_20:43">20:43</span>  ba kera may daaneelsay noon ci sa
kanam.’ ”

<span id="an_20:44">20:44</span>  Gannaaw Daawuda nag wooye na ko
“Boroom bi,” nu muy nekke sëtam?»

<span id="an_20:45">20:45</span>  Bi ko nit ña fa nekkoon ñépp doon
déglu, Yeesu ne ay taalibeem:

<span id="an_20:46">20:46</span>  «Moytuleen xutbakat yi; dañoo bëgg di
doxantu, sol ay mbubb yu réy, te ñépp di leen nuyoo ñaari loxo ci pénc
mi. Ci jàngu yi, toogu yu féete kanam lañuy wut, te toogu yu yiw lañuy
taamu ci reeri xew yi.

<span id="an_20:47">20:47</span>  Ñu ngi lekk alalu jigéen ñi seen
jëkkër faatu, di ñaan Yàlla ay ñaani ngistal yu gudd. Seen mbugal dina
gën a tar.»

<span id="an_21:1">21:1</span>  Noonu Yeesu siggi, séen ay boroom alal
ñuy dugal seen sarax ca ndab ya ca kër Yàlla ga.

<span id="an_21:2">21:2</span>  Mu gis itam jenn jigéen ju jëkkëram
faatu te mu ñàkk, ju fa def ñaari poseti xànjar.

<span id="an_21:3">21:3</span>  Noonu mu daldi ne: «Ci dëgg, maa ngi
leen koy wax, jigéen ju ñàkk jee moo ëpp ñeneen ñépp lu mu joxe.

<span id="an_21:4">21:4</span>  Ñoom ñépp dañu sàkku ci seen barele,
waaye moom dafa sàkku ci néewleem, ba joxe xaalis bi mu waroon a dunde.»

<span id="an_21:5">21:5</span>  Noonu ay nit doon wax ci lu jëm ca kër
Yàlla ga, ak ni ñu ko rafetale ak ay doj yu jafe ak alal ju ñu jébbal
Yàlla. Waaye Yeesu ne leen:

<span id="an_21:6">21:6</span>  «Li ngeen gis fii lépp, jamono dina ñëw
joo xam ne dina daanu, ba doj dootul des ci kaw doj.»

<span id="an_21:7">21:7</span>  Ñu laaj ko ne: «Kilifa gi, kañ la loolu
di am? Te luy tegtal ne, looloo ngi waaj a xew?»

<span id="an_21:8">21:8</span>  Yeesu tontu ne: «Moytuleen, bu leen kenn
nax. Ndaxte ñu bare dinañu ñëw ci sama tur ne: “Moom laa,” walla ñu
naan: “Jamono ji jegesi na.” Buleen topp ñooñu.

<span id="an_21:9">21:9</span>  Bu ngeen déggee ay xare ak ay réew yu
jóg, wottuleen a tiit, ndaxte fàww yooyule jëkk a am. Waaye taxul mujug
jamono daldi taxaw.»

<span id="an_21:10">21:10</span>  Noonu mu teg ca ne: «Xeet dina jóg,
xeex ak weneen xeet, réew dina xeex ak meneen réew.

<span id="an_21:11">21:11</span>  Suuf dina yengu yengu yu réy, te wopp
ak xiif dina am ci bérab yu bare. Dina am it ay xew-xew yu raglu ak ay
firnde yu mag yuy jóge asamaan.

<span id="an_21:12">21:12</span>  Waaye bala looloo xew, dees na leen
jàpp, fitnaal leen, di leen jébbal àttekat yi ca jàngu ya, tëj leen
kaso. Dees na leen yóbbu ci kanam ay buur yi ak ay boroom réew ndax sama
tur.

<span id="an_21:13">21:13</span>  Loolu dina leen ubbil bunt, ba ngeen
man maa seedeel.

<span id="an_21:14">21:14</span>  Fasleen yéenee bañ a wut lay ngir
musal seen bopp.

<span id="an_21:15">21:15</span>  Ndaxte man ci sama bopp maa leen di
jox kàddu ak xel moo xam ne seeni noon duñu ko man a teggi, mbaa ñu di
ko weddi.

<span id="an_21:16">21:16</span>  Seeni waajur sax ak seeni doomi ndey,
seeni bokk ak seeni xarit, dinañu leen jébbal àttekat yi, ba ñu rey ñenn
ci yéen.

<span id="an_21:17">21:17</span>  Te ñépp dinañu leen bañ ndax sama tur.

<span id="an_21:18">21:18</span>  Waaye seen genn kawar sax du neen.

<span id="an_21:19">21:19</span>  Seen muñ moo leen di musal.

<span id="an_21:20">21:20</span>  «Bu ngeen gisee ay xarekat wër dëkku
Yerusalem, xamleen ne jamono, ji ñu koy yàq, agsi na.

<span id="an_21:21">21:21</span>  Kon nag ku nekk ci biir diiwaanu Yude,
nanga daw ca tund ya; ku nekk ci biir dëkk bi, nanga ko génn; te ku nekk
ca tool ya, bul dugg ca dëkk ba!

<span id="an_21:22">21:22</span>  Ndaxte ci bés yooyu Yàlla dina fey jëf
yi, te li ñu bindoon ci téereb Yàlla dina mat.

<span id="an_21:23">21:23</span>  Ngalla jigéen ñi ëmb ca bés yooya,
ngalla it ñiy nàmpal! Ndaxte tiis wu metti dina am ci réew mi, te Yàlla
dina wàcce meram ci waa réew mii.

<span id="an_21:24">21:24</span>  Dees na leen reye ak i jaasi, jàpp
leen jaam, yóbbu leen ci réewi àddina sépp. Te ñi dul Yawut dinañu
nappaaje Yerusalem, ba kera jamonoy ñi dul Yawut mat.

<span id="an_21:25">21:25</span>  «Ay firnde dinañu feeñ ci jant bi, ci
weer wi ak ci biddiiw yi. Ci kaw suuf xeet yi dinañu tiit, jaaxle ndax
riiru géej gi ak yengu-yengub duus yi.

<span id="an_21:26">21:26</span>  Bu boobaa nit ñiy xëm ndax tiitaange,
bu ñuy xalaat musiba, yi nar a wàcc ci àddina, ndaxte dees na yengal
kàttani asamaan.

<span id="an_21:27">21:27</span>  Noonu dinañu gis Doomu nit ki di ñëw
ciw niir, ànd ak kàttan ak ndam lu réy.

<span id="an_21:28">21:28</span>  Bu mbir yooyu di tàmbalee xew nag, boo
yaboo ngeen siggi, téen, ndaxte seen njot jubsi na.»

<span id="an_21:29">21:29</span>  Noonu Yeesu misaal leen lii:
«Xool-leen garabu figg ak yeneen garab yi.

<span id="an_21:30">21:30</span>  Bu ñu gisee ñu sëq, soxlawuleen kenn
wax leen ne, nawet bi jubsi na xaat.

<span id="an_21:31">21:31</span>  Noonu itam bu ngeen gisee loolu lépp
xew, xamleen ne nguuru Yàlla jege na.

<span id="an_21:32">21:32</span>  «Ci dëgg maa ngi leen koy wax, niti
jamono jii duñu wéy, te loolu lépp amul.

<span id="an_21:33">21:33</span>  Asamaan ak suuf dinañu wéy, waaye
samay wax du wéy mukk.

<span id="an_21:34">21:34</span>  «Moytuleen seen nafsu diigal leen ci
yàqute ak ci màndite ak ittey àddina, ba bés boobu bett leen ni mbaal.

<span id="an_21:35">21:35</span>  Ndaxte dina dal ci ñépp ñi nekk ci kaw
suuf.

<span id="an_21:36">21:36</span>  Yeewuleen, di sax ci ñaan, ngir ngeen
man a mucc ci loolu lépp war a xew, te man a taxaw ak kóolute ci kanamu
Doomu nit ki.»

<span id="an_21:37">21:37</span>  Yeesoo ngi daan yendoo jàngale ca kër
Yàlla ga, te bu guddee mu dem ca tund wu ñuy wax tundu Oliw ya, fanaan
fa.

<span id="an_21:38">21:38</span>  Te nit ñépp dañu daan teel a xëy ca
kër Yàlla ga, di ko déglu.

<span id="an_22:1">22:1</span>  Màggalu Mburu ya amul lawiir jege woon
na, te ñu di ko wax Bésu Jéggi ba.

<span id="an_22:2">22:2</span>  Saraxalekat yu mag ya ak xutbakat ya di
wut pexem reylu Yeesu, ndaxte dañoo ragaloon nit ña.

<span id="an_22:3">22:3</span>  Noonu Seytaane daldi solu Yudaa, mi ñuy
wooye Iskariyo te mu bokkoon ca fukki taalibe ya ak ñaar.

<span id="an_22:4">22:4</span>  Noonu Yudaa dem waxtaani ak saraxalekat
yu mag ya ak kilifay wottukati kër Yàlla ga, ba xam nan la leen di
jébbale Yeesu.

<span id="an_22:5">22:5</span>  Ñu am ca bànneex bu réy, dig ko xaalis.

<span id="an_22:6">22:6</span>  Yudaa nangu, di fexe jamono ju mu leen
man a jébbal Yeesu, fu mbooloo ma nekkul.

<span id="an_22:7">22:7</span>  Bésu màggalu Mburu ya amul lawiir agsi,
ca bés boobu lañu waroon a rendi mbotem màggalu Jéggi ba.

<span id="an_22:8">22:8</span>  Noonu Yeesu yebal Piyeer ak Yowaana ne
leen: «Demleen, defaral nu reeru Jéggi ba.»

<span id="an_22:9">22:9</span>  Ñu ne ko: «Fan nga bëggoon, nu defare ko
fa?»

<span id="an_22:10">22:10</span>  Mu ne leen: «Bu ngeen duggee ca dëkk
ba, góor gu yenu njaq lu def ndox, dina taseek yéen. Toppleen ci moom ba
ca kër ga muy dugg,

<span id="an_22:11">22:11</span>  te ngeen ne boroom kër ga: “Kilifa gi
nee na: Ana néegu gan, bi may lekke reeru Jéggi ba, man ak samay
taalibe?”

<span id="an_22:12">22:12</span>  Noonu dina leen won néeg bu féete kaw,
te yaa, ñu defar ko ba noppi. Foofa ngeen koy defare.»

<span id="an_22:13">22:13</span>  Ñu dem, gis lépp, ni leen ko Yeesu
waxe woon. Noonu ñu defar reer bi.

<span id="an_22:14">22:14</span>  Bi waxtu wi jotee Yeesu toog ak ndaw
yi,

<span id="an_22:15">22:15</span>  ne leen: «Yàkkamti woon naa lool lekk
ak yéen reeru Jéggi bii, laata ñu may sonal.

<span id="an_22:16">22:16</span>  Ndaxte maa ngi leen koy wax, dootuma
ko lekk mukk, lu dul ba kera mu mat ci nguuru Yàlla.»

<span id="an_22:17">22:17</span>  Noonu mu fab kaas, daldi sant Yàlla
ne: «Jël-leen kaas bii, séddoo ko.

<span id="an_22:18">22:18</span>  Ndaxte maa ngi leen koy wax, dootuma
naan ndoxum réseñ mi, ba kera Yàlla di tëral nguuram.»

<span id="an_22:19">22:19</span>  Gannaaw loolu mu jël mburu, sant
Yàlla, damm ko, joxleen ko ne: «Lii sama yaram la, wi ma joxe ngir yéen.
Defleen lii, ngir fàttaliku ma.»

<span id="an_22:20">22:20</span>  Noonu itam bi ñu lekkee ba noppi, mu
jël kaas bi ne leen: «Kaas bii mooy misaal kóllëre gu bees gi Yàlla fas
jaarale ko ci sama deret, ji tuuru ngir yéen.

<span id="an_22:21">22:21</span>  Waaye nag loxob ki may wor a ngi nekk
ak man ci ndab li.

<span id="an_22:22">22:22</span>  Doomu nit ki mu ngi dem, ni ñu ko
dogale. Waaye ki koy wor dina torox.»

<span id="an_22:23">22:23</span>  Noonu taalibe yi di laajante ci seen
biir, kan ci ñoom mooy nar a def loolu.

<span id="an_22:24">22:24</span>  Taalibe ya it di werante, ngir xam kan
ci ñoom moo gën a màgg.

<span id="an_22:25">22:25</span>  Yeesu ne leen: «Buuri xeeti àddina
dañu leen di dóor yetu nguur, te kilifa yi dañuy sàkku ngërëm.

<span id="an_22:26">22:26</span>  Waaye yéen buleen def noonu. Ki gën a
màgg ci yéen, na nekk ni ki gën a ndaw, te njiit mel ni surga.

<span id="an_22:27">22:27</span>  Ki toog ca lekkukaay ba, moom ak
surgaam, ñoom ñaar kan moo ci gën a màgg? Xanaa du ki toog ci lekkukaay
bi? Waaye man maa ngi ci seen biir ni surga.

<span id="an_22:28">22:28</span>  Yéen nag yéenay ñi ànd ak man ci samay
fitna.

<span id="an_22:29">22:29</span>  Man nag jox naa leen sañ-sañu nguuru,
ni ma ko sama Baay joxe.

<span id="an_22:30">22:30</span>  Dingeen lekkandoo te naanandoo ak man
ci sama nguur. Te dingeen toog ci jal yi, di àtte fukki giir ak ñaar yu
bànni Israyil.»

<span id="an_22:31">22:31</span>  Yeesu teg ca ne: «Simoŋ, Simoŋ!
Seytaane ñaan na, ñu jébbal leen ko, ngir mu teqale leen ni ñu teqalee
dugub ak xatax.

<span id="an_22:32">22:32</span>  Waaye man ñaanal naa la, ngir sa ngëm
dëgër. Te yaw, boo dellusee, nanga dëgëral sa bokki taalibe yi.»

<span id="an_22:33">22:33</span>  Piyeer ne ko: «Boroom bi, àttan naa
ànd ak yaw ca kaso, ba ci dee sax.»

<span id="an_22:34">22:34</span>  Yeesu tontu ko ne: «Piyeer, maa ngi la
koy wax, bala ginaar a sab tey jii, dinga weddi ñetti yoon ne, xam nga
ma.»

<span id="an_22:35">22:35</span>  Noonu Yeesu ne leen: «Ba ma leen
yebalee te yóbbaalewuleen woon xaalis, mbuus, walla dàll, ndax ñàkkoon
ngeen dara?» Ñu tontu ne: «Déedéet.»

<span id="an_22:36">22:36</span>  Mu neeti leen: «Léegi nag képp ku am
xaalis, na ko jël; te ku am mbuus, na ko jël; ku amul jaasi, na jaay
mbubbam, jënde ko jaasi.

<span id="an_22:37">22:37</span>  Ndaxte maa ngi leen koy wax, lii Mbind
mi wax fàww mu am ci man, bi mu nee: “Boole nañu ko ak ñu bon ña.”
Ndaxte loolu jëm ci man mi ngi mat.»

<span id="an_22:38">22:38</span>  Noonu taalibe ya ne ko: «Boroom bi,
ñaari jaasee ngii.» Mu ne leen: «Doy na.»

<span id="an_22:39">22:39</span>  Noonu Yeesu génn, dem ca tundu Oliw
ya, ni mu ko daan defe nakajekk. Taalibeem ya topp ci moom.

<span id="an_22:40">22:40</span>  Bi mu agsee ca bérab ba, mu ne leen:
«Ñaanleen, ngir bañ a daanu cig fiir.»

<span id="an_22:41">22:41</span>  Noonu mu dand leen, ba fu aw saan man
a tollu, daldi sukk di ñaan ne:

<span id="an_22:42">22:42</span>  «Baay, soo ko bëggee, teggil ma kaasu
naqar bii. Moona bumu doon sama coobare, waaye na sa coobare am.»

<span id="an_22:43">22:43</span>  Noonu malaakam Yàlla daldi koy feeñu,
may ko doole.

<span id="an_22:44">22:44</span>  Ci biir tiis, Yeesu gën a sawar ci
ñaan gi, ñaqam mel ni lumbi deret dal ci suuf.

<span id="an_22:45">22:45</span>  Bi mu ñaanee ba noppi, mu jóg, dellusi
ci taalibe yi, fekk leen ñuy nelaw, ndaxte seen xol dafa sonnoon ak
tiis.

<span id="an_22:46">22:46</span>  Noonu mu ne leen: «Lu tax ngeen di
nelaw? Jógleen ñaan, ngir bañ a daanu cig fiir.»

<span id="an_22:47">22:47</span>  Bi Yeesu di wax, mbooloo mu bare agsi;
ku ñuy wax Yudaa te mu bokkoon ci fukki ndaw yi ak ñaar jiite leen.
Yudaa jegeñsi Yeesu, bëgg koo fóon.

<span id="an_22:48">22:48</span>  Waaye Yeesu ne ko: «Ci fóon ngay
jébbale Doomu nit ki ay noonam!»

<span id="an_22:49">22:49</span>  Bi ñi àndoon ak Yeesu gisee liy bëgg a
xew, ñu ne: «Boroom bi, ndax nu dóore jaasi?»

<span id="an_22:50">22:50</span>  Kenn ci ñoom nag dóor surgab
saraxalekat bu mag ba, noppu ndeyjooram dagg.

<span id="an_22:51">22:51</span>  Waaye Yeesu daldi ne: «Bàyyileen.» Mu
laal noppu waa ja, wéral ko.

<span id="an_22:52">22:52</span>  Noonu Yeesu ne saraxalekat yu mag ya
ak kilifay wottukati kër Yàlla ga ak njiiti xeet, wa ko jàppsi woon:
«Jóg ngeen, gànnaayoo jaasi ak yet, mel ni ñuy topp sàcc.

<span id="an_22:53">22:53</span>  Moona maa nga woon ak yéen bés bu nekk
ca kër Yàlla ga, te jàppuleen ma. Waaye léegi seen waxtu la, di jamonoy
lëndëm.»

<span id="an_22:54">22:54</span>  Ñu jàpp Yeesu, yóbbu ko ca kër
saraxalekat bu mag ba. Piyeer topp fu sore.

<span id="an_22:55">22:55</span>  Amoon na taal ca diggu ëtt ba, ay nit
toog, wër ko, Piyeer itam toog ci seen biir.

<span id="an_22:56">22:56</span>  Ab mbindaan gis ko, mu toog, taal bi
di ko leeral, mu ne ko jàkk ne: «Nit kii itam àndoon na ak moom.»

<span id="an_22:57">22:57</span>  Waaye Piyeer weddi ko ne: «Soxna si,
xawma kooku.»

<span id="an_22:58">22:58</span>  Nes tuuti keneen gis ko ne: «Yaw itam
ci ñoom nga bokk.» Piyeer tontu ko: «Sama waay, bokkuma ci.»

<span id="an_22:59">22:59</span>  Bi ñu tegee lu mat waxtu, keneen
dikkaat ca wax ja ne: «Ci lu wóor nit kii àndoon na ak moom, nde Galile
la jóge.»

<span id="an_22:60">22:60</span>  Waaye Piyeer tontu ne: «Sama waay,
xawma li ngay wax!» Bi kàddoom di daanu, faf ginaar daldi sab.

<span id="an_22:61">22:61</span>  Noonu Boroom bi geestu, xool Piyeer.
Te Piyeer fàttaliku la ko Boroom bi waxoon ne: «Bala ginaar a sab tey
jii, dinga ma weddi ñetti yoon.»

<span id="an_22:62">22:62</span>  Piyeer daldi génn, di jooy jooy yu
metti.

<span id="an_22:63">22:63</span>  Nit ñaa nga jàppoon Yeesu, di ko
ñaawal ak di ko dóor.

<span id="an_22:64">22:64</span>  Ñu ngi takkoon ay bëtam, di ko laaj,
naan ko: «Yaw, wax nu ci kàddug Yàlla, ku la dóor?»

<span id="an_22:65">22:65</span>  Ñu ngi ko doon tifaar it yeneeni
saaga.

<span id="an_22:66">22:66</span>  Bi bët setee, kureelu njiiti xeet wa,
maanaam saraxalekat yu mag ya ak xutbakat ya, daldi daje, indi Yeesu ci
seen kanam.

<span id="an_22:67">22:67</span>  Ñu ne ko: «Soo dee Almasi bi, wax nu
ko.» Mu tontu leen ne: «Su ma leen ko waxee, dungeen ma gëm.

<span id="an_22:68">22:68</span>  Te su ma leen laajee, dungeen tontu.

<span id="an_22:69">22:69</span>  Waaye gannaawsi tey, Doomu nit ki dina
toog ci ndeyjooru Yàlla, Aji Kàttan ji.»

<span id="an_22:70">22:70</span>  Noonu ñépp ne: «Kon nag yaay Doomu
Yàlla ji?» Mu tontu leen ne: «Yéen ci seen bopp wax ngeen ne moom laa.»

<span id="an_22:71">22:71</span>  Ñu daldi ne nag: «Lu nuy doyeeti seede
léegi, ndegam nun ci sunu bopp noo ko nangoo ci gémmiñam!»

<span id="an_23:1">23:1</span>  Gannaaw loolu kureelu àttekat ya yépp
daldi jóg, yóbbu Yeesu ca Pilaat.

<span id="an_23:2">23:2</span>  Foofa ñu tàmbali di ko sosal naan: «Fekk
nanu nit kii, muy fàbbi sunu réew, di leen teree fey galag Sesaar, te mi
ngi teg boppam Almasi, maanaam buur.»

<span id="an_23:3">23:3</span>  Noonu Pilaat laaj ko: «Ndax yaa di buuru
Yawut yi?» Yeesu tontu ko ne: «Wax nga ko.»

<span id="an_23:4">23:4</span>  Pilaat ne saraxalekat yu mag ya ak
mbooloo ma: «Gisuma genn tooñ ci nit kii.»

<span id="an_23:5">23:5</span>  Waaye ñu sax ci seeni wax naan: «Mi ngi
jógloo mbooloo mi, di jàngale ci réewu Yawut ya mépp, li dale ci Galile
ba fii.»

<span id="an_23:6">23:6</span>  Bi Pilaat yégee baat yooyu, mu laajte
ne: «Ndax nit kii Galile la dëkk?»

<span id="an_23:7">23:7</span>  Bi mu yégee ne, Yeesoo ngi nekk ci
diiwaan bi Erodd yilif, mu yónnee ko Erodd, mi nekkoon ci jamono jooju
ci Yerusalem.

<span id="an_23:8">23:8</span>  Bi Erodd gisee Yeesu, mu am mbég mu réy.
Bu yàgg ba tey dafa koo bëggoon a gis, ndaxte déggoon na ñuy wax ci ay
mbiram te yaakaaroon na ne, dina ko gis mu def kéemaan.

<span id="an_23:9">23:9</span>  Noonu mu laaj ko ay laaj yu bare, waaye
Yeesu tontuwul dara.

<span id="an_23:10">23:10</span>  Saraxalekat yu mag ya ak xutbakat yaa
nga fa woon, di ko jiiñ bu metti.

<span id="an_23:11">23:11</span>  Noonu Erodd ak ay xarekatam toroxal
Yeesu, di ko ñaawal. Gannaaw loolu mu solal ko mbubb mu rafet, delloo ko
Pilaat.

<span id="an_23:12">23:12</span>  Erodd ak Pilaat dañoo ñi bañante woon
bu jëkk, waaye ca bés booba doon nañu ay xarit.

<span id="an_23:13">23:13</span>  Pilaat daldi woo saraxalekat yu mag
ya, njiit ya ak mbooloom Yawut ya ne leen:

<span id="an_23:14">23:14</span>  «Indil ngeen ma nit kii, ne ma, day
jàddloo yoon mbooloo mi. Léegi nag man mii laaj naa ko ci seen kanam,
waaye gisuma tooñ ci moom ak li ngeen koy jiiñ lépp.

<span id="an_23:15">23:15</span>  Erodd itam gisul tooñ gu mu def,
ndegam mu yónneewaat nu ko. Nit kii deful genn tooñ gu jar ñu koy rey.

<span id="an_23:16">23:16</span>  Kon nag dinaa ko dóorlu ay yar te
bàyyi ko.»

<span id="an_23:18">23:18</span>  Waaye ñu bokk di yuuxu, ñoom ñépp
naan: «Reyal kii te bàyyi Barabas!»

<span id="an_23:19">23:19</span>  Dañoo tëjoon Barabas, ndaxte dafa jéem
a tas dëkk ba, te rey nit.

<span id="an_23:20">23:20</span>  Pilaat waxaat ak mbooloo ma, ndaxte
dafa bëggoon a bàyyi Yeesu.

<span id="an_23:21">23:21</span>  Waaye ñuy yuuxu naan: «Daaj ko ci
bant! Daaj ko ci bant, ba mu dee!»

<span id="an_23:22">23:22</span>  Pilaat ne leen ñetteel bi yoon: «Lu
tax? Gan tooñ la def? Gisuma ci moom dara lu jar dee. Kon dinaa ko
dóorlu ay yar te bàyyi ko.»

<span id="an_23:23">23:23</span>  Waaye ñoom ñu sax ca la ñu waxoon, di
gën a yuuxu naan, ñu daaj ko ci bant. Coow la yey Pilaat.

<span id="an_23:24">23:24</span>  Muj gi Pilaat dogal, ñu defal leen li
ñu bëgg.

<span id="an_23:25">23:25</span>  Mu bàyyil leen ki ñu ko ñaanoon, kooku
ñu tëjoon kaso, ndax tas réew ma ak rey nit. Waaye mu jébbal leen Yeesu
ci seeni loxo.

<span id="an_23:26">23:26</span>  Bi ñuy yóbbu Yeesu, ñu jàpp ku ñuy wax
Simoŋ te mu dëkk Siren, ku jóge ca wet, ga féete ak tool ya, sëf ko
bant, ba ñuy war a daaj Yeesu, ngir mu gàddu ko, topp ci moom.

<span id="an_23:27">23:27</span>  Mbooloo mu baree nga ko toppoon, te
jigéen ñu baree ngi doon yuuxu, di ko jooy.

<span id="an_23:28">23:28</span>  Yeesu daldi walbatiku ca ñoom ne:
«Yéen jigéeni Yerusalem, buleen ma jooy! Jooyleen seen bopp ak seeni
doom.

<span id="an_23:29">23:29</span>  Ndaxte jamono dina ñëw, ju ñu naan:
“Jigéen ñi musul a jur ak ñi musul a nàmpal, barkeel ngeen!”

<span id="an_23:30">23:30</span>  Bu keroogee,“Nit ñi dinañu ne tund
yi:‘Daanuleen ci sunu kaw!’te naan jànj yi: «“Suul-leen nu!»“ “

<span id="an_23:31">23:31</span>  Ndaxte su ñu defee nii garab gu tooy
gi, lu ñuy def garab gu wow gi?»

<span id="an_23:32">23:32</span>  Yóbbaale nañu itam ñeneen, ñuy ñaari
defkati lu bon, ngir rey leen.

<span id="an_23:33">23:33</span>  Bi xarekat ya agsee ba ca bérab, ba
ñuy wooye Kaaŋu Bopp, ñu daaj fa Yeesu ca bant, daajaale ñaari defkati
lu bon ya, kenn ca ndeyjooram, ka ca des ca càmmooñam.

<span id="an_23:34">23:34</span>  Ci kaw loolu Yeesu ne: «Baay, baal
leen, ndaxte xamuñu li ñuy def.» Xarekat ya tegoo ay bant yéreem, ngir
séddoo ko.

<span id="an_23:35">23:35</span>  Mbooloo maa nga fa taxaw di seetaan.
Njiit ya di ko reetaan naan: «Musal na ñeneen; na musal boppam, su
fekkee mooy Almasi bi, ki Yàlla fal!»

<span id="an_23:36">23:36</span>  Xarekat ya it di ko ñaawal. Ñu jegesi,
jox ko bineegar te naan:

<span id="an_23:37">23:37</span>  «Su fekkee ne yaay buuru Yawut yi,
musalal sa bopp!»

<span id="an_23:38">23:38</span>  Ñu daaj mbind, mu tiim ko naan: «Kii
mooy buuru Yawut yi.»

<span id="an_23:39">23:39</span>  Kenn ca defkatu lu bon ya ñu wékkoon
ci bant, di ko xas, naan ko: «Xanaa du yaw yaay Almasi bi? Musalal sa
bopp te musal nu!»

<span id="an_23:40">23:40</span>  Waaye ka ca des yedd moroom ma, naan
ko: «Xanaa ragaloo Yàlla, yaw mi ñuy mbugal ni moom!

<span id="an_23:41">23:41</span>  Nun yelloo nanu sunu mbugal, waaye
moom deful dara.»

<span id="an_23:42">23:42</span>  Noonu mu ne: «Yeesu, fàttaliku ma, boo
dellusee ci sa nguur.»

<span id="an_23:43">23:43</span>  Yeesu tontu ko ne: «Ci dëgg maa ngi la
koy wax, tey jii dinga texe ak man ca jataayu Yàlla.»

<span id="an_23:44">23:44</span>  Noonu digg-bëccëg daldi jot, jant ba
nëbbu, réew mépp daldi lëndëm këruus lu mat ñetti waxtu. Ridob bérab bu
sell ba ca kër Yàlla ga daldi xar ñaar.

<span id="an_23:46">23:46</span>  Yeesu woote ak kàddu gu dëgër naan:
«Baay, jébbal naa la sama ruu!» Bi mu waxee loolu, mu delloo ruuwam
Yàlla.

<span id="an_23:47">23:47</span>  Bi njiitu xare ba gisee li xewoon, mu
màggal Yàlla ne: «Dëgg-dëgg nit kii ku jub la woon.»

<span id="an_23:48">23:48</span>  Nit ña fa dajaloo woon ñépp, di
seetaan li xew, ba ñu gisee loolu, ñu dellu seen kër, fëgg seen dënn, di
jooy.

<span id="an_23:49">23:49</span>  Xamey Yeesu yépp ak jigéen, ña ko
toppe woon Galile, dand leen, di xool li xew.

<span id="an_23:50">23:50</span>  Nit ku ñuy wax Yuusufa dem ca Pilaat.
Mi ngi dëkk Arimate ca diiwaanu Yude. Yuusufaa nga bokkoon ca kureelu
àttekat yi. Nit ku baax la woon te jub, te àndul woon ci li ñu dogaloon
te jëf ko. Da doon séentu nguuru Yàlla.

<span id="an_23:52">23:52</span>  Mu dem ca Pilaat, laaj ko néewu Yeesu.

<span id="an_23:53">23:53</span>  Gannaaw loolu mu wàcce ko ca bant ba,
laxas ko ci càngaay, dugal ko cib bàmmeel bu ñu yett ciw doj te musuñu
caa def kenn.

<span id="an_23:54">23:54</span>  Fekk bésu Waajal la woon, te bésu
noflaay baa ngi doon tàmbali.

<span id="an_23:55">23:55</span>  Jigéen ña gungee woon Yeesu Galile,
ànd ak Yuusufa, gis bàmmeel ba ak na ñu ca dence néewu Yeesu ba.

<span id="an_23:56">23:56</span>  Noonu ñu dellu defari cuuraay ak
latkoloñ ngir néew ba. Ca bésu noflaay ba ñu noppalu, ni ko yoon wi
santaanee.

<span id="an_24:1">24:1</span>  Bés bu jëkk ca ayu-bés ga, jigéen ña jóg
ca fajar, dem ca bàmmeel ba. Ñu ngi yoroon cuuraay lu ñu defaroon.

<span id="an_24:2">24:2</span>  Bi ñu agsee, ñu fekk ñu béraŋ doj, wa
uboon bàmmeel ba.

<span id="an_24:3">24:3</span>  Ñu dugg ca bàmmeel ba, waaye fekkuñu fa
néewu Boroom bi Yeesu.

<span id="an_24:4">24:4</span>  Noonu ba ñu nekkee ak seen njaaxle, am
na ñaar ñu leen feeñu, sol yére yuy melax.

<span id="an_24:5">24:5</span>  Jigéen ña am tiitaange ju mag, daldi
dëpp seen jë ci suuf. Waaye ñu ne leen: «Lu tax ngeen di seet kiy dund
ci biir néew yi?

<span id="an_24:6">24:6</span>  Nekkatu fi; dekki na. Fàttalikuleen la
mu leen waxoon, ba mu nekkee Galile.

<span id="an_24:7">24:7</span>  Nee woon na: “Fàww ñu jébbal Doomu nit
ki bàkkaarkat yi, ñu rey ko ci bant, mu dekki ca ñetteelu fan ba.”»

<span id="an_24:8">24:8</span>  Noonu ñu daldi fàttaliku kàdduy Yeesu
ya.

<span id="an_24:9">24:9</span>  Bi ñu jógee bàmmeel ba, ñu dem nettaliji
loolu lépp fukki ndaw ya ak benn, ak ña ca des ñépp.

<span id="an_24:10">24:10</span>  Jigéen ña ñoo doon Maryaamam Magdala,
Sànn, ak Maryaama yaayu Saag. Yeneen jigéen yi leen gunge woon itam
nettali loolu ndaw ya.

<span id="an_24:11">24:11</span>  Waaye ñu teg wax jooju ay jeneer, ba
gëmuñu jigéen ñooñu.

<span id="an_24:12">24:12</span>  Waaye Piyeer daldi jóg, daw, dem ca
bàmmeel ba. Bi mu àggee, mu sëgg, yër, gisul lu dul càngaay la. Noonu mu
dëpp ñibbi, jaaxle lool ci li xew.

<span id="an_24:13">24:13</span>  Ca bés boobu ñaar ci taalibe yi di dem
ci dëkku Emayus, te mu sore Yerusalem ci lu mat fukki kilomet.

<span id="an_24:14">24:14</span>  Ñu waxtaane li xewoon lépp.

<span id="an_24:15">24:15</span>  Bi ñuy waxtaan ak a sotteente xalaat,
Yeesu ci boppam dab leen, ànd ak ñoom,

<span id="an_24:16">24:16</span>  fekk seeni bët muuru, ba mënu ko woon
a xàmmi.

<span id="an_24:17">24:17</span>  Yeesu ne leen: «Lan ngeen di waxtaane
nii ci yoon wi?» Noonu ñu taxaw, seen xol jeex.

<span id="an_24:18">24:18</span>  Kenn ci ñoom, ki tudd Këleyopas ne ko:
«Xanaa yaw rekk yaa ñëw Yerusalem te umple li fi xewoon bés yii?»

<span id="an_24:19">24:19</span>  Yeesu ne leen: «Lu fi xew?» Ñu tontu
ko ne: «Mbirum Yeesum Nasaret. Ab yonent la woon bu doon def ay jëf yu
mag, di wax ay kàddu yu am doole, ci kanam nit ñi ak ca kanam Yàlla.

<span id="an_24:20">24:20</span>  Waaye sunuy saraxalekat yu mag ak
sunuy njiit ñoo ko jébbal nguur gi ngir ñu àtte ko, teg ko dee, ba daaj
ko ci bant.

<span id="an_24:21">24:21</span>  Nun nag danoo yaakaaroon ne, mooy kiy
nar a jot Israyil. Waaye bi loolu xewee ak léegi, tey la ñetteelu fan
bi.

<span id="an_24:22">24:22</span>  Teewul nag am na ay jigéen yu bokk ci
nun yu nu jaaxal. Dañoo fajaru ca bàmmeel ba,

<span id="an_24:23">24:23</span>  waaye fekkuñu fa néewam. Ñu dellusi,
nettali nu ne, ay malaaka feeñu nañu leen, yégal leen ne, mi ngi dund.

<span id="an_24:24">24:24</span>  Ñenn ci sunu àndandoo yi dem nañu ca
bàmmeel ba, fekk lépp mel, na ko jigéen ña waxe woon. Waaye moom gisuñu
ko.»

<span id="an_24:25">24:25</span>  Noonu Yeesu ne leen: «Yéen daal, yéena
ñàkk xel, te seen xol yéex a gëm li yonent yi yégle woon!

<span id="an_24:26">24:26</span>  Xanaa du Almasi bi dafa waroon a daj
boobu coono te dugg ci ndamam?»

<span id="an_24:27">24:27</span>  Noonu mu tàmbalee ci yonent Yàlla
Musaa ba ci yonent yépp, tekkil leen li Mbind mi wax lépp ci ay mbiram.

<span id="an_24:28">24:28</span>  Bi ñuy jub dëkk, ba ñu jëmoon nag,
Yeesu def ni kuy jubal yoonam.

<span id="an_24:29">24:29</span>  Waaye ñu téye ko ne ko: «Toogal fii ci
nun, ndaxte jant baa ngi so, te léegi mu guddi.» Noonu mu dugg, toog ca
ñoom.

<span id="an_24:30">24:30</span>  Bi ñu tàmbali di reer, Yeesu jël mburu
ma, gërëm Yàlla, ba noppi damm ko, jox leen ko.

<span id="an_24:31">24:31</span>  Bi mu defee loolu, lépp leer ci seeni
bët, ñu daldi ko xàmmi. Waaye Yeesu ne mes, gisatuñu ko.

<span id="an_24:32">24:32</span>  Noonu ku nekk naan sa moroom: «Ndax sa
xol seddul woon, bi muy wax ak nun ci yoon wi, te muy tekki Mbind mi?»

<span id="an_24:33">24:33</span>  Ñu daldi jóg ca saa sa, dellu
Yerusalem, fekk fa fukki ndaw ya ak benn, ak yeneeni taalibe.

<span id="an_24:34">24:34</span>  Ñooñu ne leen: «Dëgg la, Boroom bi
dekki na, te feeñu na Simoŋ!»

<span id="an_24:35">24:35</span>  Ñaari taalibe ya ñoom it daldi leen
nettali la xewoon ca yoon wa ak ni ñu xàmmee Yeesu, bi mu dammee mburu
ma.

<span id="an_24:36">24:36</span>  Bi ñaari taalibe ya dee wax noonu,
Yeesu taxaw moom ci boppam ci seen biir ne leen: «Na jàmm wàcc ci yéen.»

<span id="an_24:37">24:37</span>  Ñu daldi tiit, foog ne dañoo gis
njuuma.

<span id="an_24:38">24:38</span>  Waaye Yeesu ne leen: «Lu tax ngeen
jaaxle, ak lu tax ngeen di xel ñaar ci seen xol?

<span id="an_24:39">24:39</span>  Xool-leen samay loxo ak samay tànk.
Man mii la. Laal-leen ma te xam, njuuma amul yaram walla ay yax, ni
ngeen gise, ma am ko.»

<span id="an_24:40">24:40</span>  Bi mu leen waxee loolu, mu won leen ay
loxoom ak ay tànkam.

<span id="an_24:41">24:41</span>  Waaye ba tey mënuñu woon a gëm ndax
seen mbég ak jaaxle. Noonu Yeesu laaj leen ne: «Ndax am ngeen fii lu ñu
lekk?»

<span id="an_24:42">24:42</span>  Ñu jox ko dogu jën wu ñu lakk.

<span id="an_24:43">24:43</span>  Mu jël ko, lekk ci seen kanam.

<span id="an_24:44">24:44</span>  Noonu mu ne leen: «Bi ma nekkee ak
yéen, waxoon naa leen baat yii: li ñu bind lépp ci samay mbir ci yoonu
Musaa ak ci téerey yonent yi ak ci Sabóor dafa war a am.»

<span id="an_24:45">24:45</span>  Noonu mu ubbi seen xel, ngir ñu xam li
Mbind mi di wax.

<span id="an_24:46">24:46</span>  Mu ne leen: «Fàww Almasi bi sonn, mu
dee te dekki ca ñetteelu fan ba, ni ñu ko binde,

<span id="an_24:47">24:47</span>  te it ñuy yégle xeet yépp ci turam,
dale ko ci Yerusalem ne, war nañoo tuub seeni bàkkaar, Yàlla baal leen.

<span id="an_24:48">24:48</span>  Yéenay samay seede.

<span id="an_24:49">24:49</span>  Te man dinaa leen yónnee li sama Baay
dige. Yéen nag toogleen ci dëkk bi, ba ñu sol leen doole ji jóge ci
kaw.»

<span id="an_24:50">24:50</span>  Gannaaw loolu Yeesu yóbbu leen ca wetu
Betani. Foofa mu yékkati ay loxoom, barkeel leen.

<span id="an_24:51">24:51</span>  Bi mu leen dee barkeel, mu tàggoo ak
ñoom, Yàlla yéege ko asamaan.

<span id="an_24:52">24:52</span>  Taalibe ya màggal ko, daldi dellu
Yerusalem, fees ak mbég.

<span id="an_24:53">24:53</span>  Foofa daawuñu jóg ca kër Yàlla ga, di
gërëm Yàlla.

------------------------------------------------------------------------

[Next: John](joh)
