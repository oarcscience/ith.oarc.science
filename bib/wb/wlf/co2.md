[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co1)  [Next](gal) 

------------------------------------------------------------------------

### Wolof Bible: 2 Corinthians

<span id="an_1:1">1:1</span>  Man Pool, ndawul Kirist Yeesu ci coobareg
Yàlla, man ak Timote sunu mbokk, noo leen di bind, yéen mbooloom Yàlla
mi nekk dëkku Korent, ak gaayi Yàlla yu sell, yi nekk ci diiwaanu Akayi
gépp.

<span id="an_1:2">1:2</span>  Na leen Yàlla sunu Baay ak Boroom bi Yeesu
Kirist may yiw ak jàmm.

<span id="an_1:3">1:3</span>  Cant ñeel na Yàlla, Baayu sunu boroom
Yeesu Kirist, di Baay biy Aji Yërmande tey Boroom lépp luy dëfël xol yi.

<span id="an_1:4">1:4</span>  Mooy dëfël sunu xol ci sunu tiis yépp,
ngir nun ci sunu bopp nu man a dëfël xolu ñépp ñi nekk ci tiis, di leen
sédd ci noflaay, bi Yàlla def ci sunu xol.

<span id="an_1:5">1:5</span>  Ndaxte ni coonoy Kirist di baawaane ci
nun, noonu it la Kirist nekke buntu noflaay bu yaa, biy dëfël sunu xol.

<span id="an_1:6">1:6</span>  Su nuy jaar ci tiis, seen noflaay a tax ak
seen mucc. Bu dee Yàlla dëfël na sunu xol, seen noflaay a tax, ngir
ngeen man a dékku naqar yu mel ni yu nuy am, nun itam.

<span id="an_1:7">1:7</span>  Te sunu yaakaar ci seen mbir dëgër na, xam
ne, ni ngeen bokke ak nun naqar, noonu ngeen di bokke ak nun noflaayu
xol.

<span id="an_1:8">1:8</span>  Ndaxte bokk yi, bëggunu ngeen umple tiis,
wi nu daj ci diiwaanu Asi. Yen bi diisoon na lool ba weesu sunu kàttan,
ba amatunu yaakaar sax ci dund.

<span id="an_1:9">1:9</span>  Demoon nanu ba defe ne, dogalees na sunug
dee. Loolu amoon na, ngir nu bañ a wéer sunu yaakaar ci sunu bopp, waaye
nu wéer ko ci Yàlla, miy dekkal néew yi.

<span id="an_1:10">1:10</span>  Moo nu musal ci dee gu metti googu te
dina nu musalaat. Ci moom lanu wékk sunu yaakaar ne, dina nu musalati,

<span id="an_1:11">1:11</span>  bu ngeen nu jàpplee di ci boole seeni
ñaan. Noonu ñu bare dinañu gërëm Yàlla ci yiw, wi mu nu may te muy
tontul ñaanu ñu bare.

<span id="an_1:12">1:12</span>  Li nuy tiitaroo moo di sunu xel day
seede ne, ci kanamu àddina si, rawatina sax ci seen kanam, aw nanu ci
tànk yu jub, ànd ak xol bu laab fa kanam Yàlla. Jëfewunu ci pexem nit,
waaye ci yiwu Yàlla lanu jëfe.

<span id="an_1:13">1:13</span>  Bindunu leen nag leneen lu dul li ngeen
jàng te xam ko. Fi mu ne seen xam-xam ci nun matagul, waaye yaakaar naa
ne, bu matee, dingeen man a tiitaru ci nun, ni nu koy defe ci yéen, bu
bésu Boroom bi Yeesu ñëwee.

<span id="an_1:15">1:15</span>  Kon ni ma ame woon kóolute googu, naroon
naa jëkk a jaar ci yéen, ngir ganesi leen ñaari yoon.

<span id="an_1:16">1:16</span>  Bëggoon naa jaar ci yéen, dem diiwaanu
Maseduwan, te bu ma jógee Maseduwan, dikkaat ci yéen, ngir ngeen waajal
sama tukki ca Yude.

<span id="an_1:17">1:17</span>  Ba may mébét loolu nag, ndax dama cee
boolewul pasteef? Te ndax samay yéene yéeney nit kese la, ba may xel
ñaar, naan «waaw» ak «déet?»

<span id="an_1:18">1:18</span>  Wóor na Yàlla ne, li nu leen di wax, du
«waaw» ju ànd ak «déedéet.»

<span id="an_1:19">1:19</span>  Ndaxte Doomu Yàlla ji, Yeesu Kirist, mi
nu doon yégle ci seen biir, man ak Silwan ak Timote, nekkul woon «waaw»
ak «déedéet;» «waawi» Yàlla la mas a nekk.

<span id="an_1:20">1:20</span>  Te lépp lu Yàlla dige woon fekk na
«waawam» ci moom. Noonu kon ci Kirist lanuy waxe: «Amiin,» ngir yékkati
ndamu Yàlla.

<span id="an_1:21">1:21</span>  Te Yàlla moo nuy dëgëral ci Kirist, nun
ak yéen, te sol nu Xelam.

<span id="an_1:22">1:22</span>  Moo nu màndargaal ni ay gaayam, def
Xelam ci sunu xol, muy dawal ci cér, bi mu nu dencal.

<span id="an_1:23">1:23</span>  Man nag Yàlla seede na ma, te giñ naa ci
sama bakkan ne, yërëm leen rekk moo tax delluseeguma Korent.

<span id="an_1:24">1:24</span>  Du caageen nag noo leen bëgg a noot ci
lu jëm ci seen ngëm, waaye nu ngi liggéeyandoo ak yéen ngir seen mbég,
ndaxte ci ngëm ngeen sax.

<span id="an_2:1">2:1</span>  Man nag fas yéene naa lii: duma dellusi ci
yéen ci naqar.

<span id="an_2:2">2:2</span>  Ndaxte su ma leen tegee naqar, kuy seddal
sama xol ku dul yéen ñi ma teg aw naqar?

<span id="an_2:3">2:3</span>  Looloo tax ma binde noonu, ngir bañ a
agsi, am naqar ci ñi ma waroon a bégal. Am naa kóolute ci yéen ñépp ne,
sama mbég mooy seen mbég.

<span id="an_2:4">2:4</span>  Ci biir tiis ak xol bu jeex laa leen bind,
samay bët taa ak ay rangooñ. Binduma leen ngir teg leen naqar, waaye
ngir ngeen xam xóotaayu mbëggeel gi ma am ci yéen.

<span id="an_2:5">2:5</span>  Su kenn tegee moroomam naqar, du man la ko
teg, waaye man nanu ne, yéen ñépp la ko teg — matul may réyal mbir mi.

<span id="an_2:6">2:6</span>  Àtte bi ko mbooloo mi teg, doy na.

<span id="an_2:7">2:7</span>  Léegi nag baal-leen ko te dëfël xolam,
ngir bañ mu sóobu ci naqar wu ëpp.

<span id="an_2:8">2:8</span>  Kon maa ngi leen di ñaan, ngeen feddali
seen mbëggeel ci moom.

<span id="an_2:9">2:9</span>  Nattu leen moo tax ma bind leen it, ngir
seet ba xam dingeen dégg ndigal ci lépp.

<span id="an_2:10">2:10</span>  Ku ngeen baal, ma baal ko itam. Man nag,
su ma baalee --fekk am lu ma war a baale — yéena tax ma def ko ci kanamu
Kirist,

<span id="an_2:11">2:11</span>  ngir Seytaane bañ a am bunt bu mu jaar
ba nax nu, ndaxte réerewunu mbir ay pexeem.

<span id="an_2:12">2:12</span>  Ba ma àggee Torowas nag, ngir yégle fa
xebaar bu baax bi ci Kirist, Boroom bi ubbil na ma ci bunt.

<span id="an_2:13">2:13</span>  Waaye sama xel dalul benn yoon, ndax li
ma fa fekkul sama mbokk, Tit. Noonu nag ma tàggu leen, daldi dem
diiwaanu Maseduwan.

<span id="an_2:14">2:14</span>  Waaye cant ñeel na Yàlla! Ci sunu booloo
ak Kirist, daf nuy yóbbaale saa su nekk ci gawari ndamam, tey jaar ci
nun ngir turu Kirist jolli fu nekk, ni xetu latkoloñ di tasaaroo.

<span id="an_2:15">2:15</span>  Ndaxte ci Yàlla, xetu Kirist gu neex
lanu, di gilli jëm ci ñiy mucc ak ñiy sànku;

<span id="an_2:16">2:16</span>  ci ñu mujj ñii, xet gu sedd lanu, guy
jëme ci dee; ci ñu jëkk ñi, xetu dund lanu, guy jëme ci dund. Kon ku man
a àttan yen boobu!

<span id="an_2:17">2:17</span>  Nun nag melunu ni ñu bare, ñiy
baana-baana ci kàddug Yàlla, waaye ci sunu booloo ak Kirist, nu ngi
waare ak xol bu laab fa kanam Yàlla, ni yonenti Yàlla.

<span id="an_3:1">3:1</span>  Mbaa du danoo tàmbalee tëgguwaat nag? Mbaa
du danoo soxla ni ñenn ñi ay dénkaane yu ñu nuy gërëme, te ñuy bataaxal
yu jóge ci yéen walla yu jëm ci yéen?

<span id="an_3:2">3:2</span>  Déedéet, yéenay sunu bataaxal, te ci sunu
xol lañu ko bind, di bataaxal bu nit ñépp man a xam te jàng ko;

<span id="an_3:3">3:3</span>  ndaxte leer na ne, bataaxal bu jóge ci
Kirist ngeen, bu mu jaarale ci nun. Bindeesu ko daa, waaye ci Xelum
Yàlla miy dund lees ko binde; te du ci àlluway doj lañu ko rëdd, waaye
ci xolu doom Aadama.

<span id="an_3:4">3:4</span>  Googu kóolute lanu am fa kanam Yàlla ndax
Kirist.

<span id="an_3:5">3:5</span>  Du caageen nag ne, àttan nanu dara ci sunu
man-man, ba nu yaakaar dara ci sunu bopp, waaye sunu kàttan ci Yàlla lay
jóge.

<span id="an_3:6">3:6</span>  Moo nu jox kàttan, nu nekk ndaw yuy xamle
kóllëre gu bees gi. Te kóllëre googu ajuwul ci ay sàrti diine, waaye mi
ngi aju ci jëfu Xelum Yàlla. Ndaxte sàrti kese day jëme ci dee, waaye
Xelum Yàlla dafay joxe dund.

<span id="an_3:7">3:7</span>  Ba ñu bindee arafi sàrt yi ciy àlluway
doj, leeraayu ndamu Yàlla nekk fa. Xar-kanamu Musaa di leer, ba bànni
Israyil duñu ko man a xool, fekk leer ga di wéy. Ndegam sàrti yoon
yooyuy jëme ci dee, ñoo ànd ak ndam,

<span id="an_3:8">3:8</span>  rawatina nag ne, jëfu Xelum Yàlla dina gën
a ànd ak ndam.

<span id="an_3:9">3:9</span>  Su fekkee ne tëralin, wiy teg nit tooñ,
àndoon na ak ndam, rawatina ci tëralin wiy àtte nit jub.

<span id="an_3:10">3:10</span>  Ndaxte ndam li amoon keroog suux na ci
ndam li ko raw léegi.

<span id="an_3:11">3:11</span>  Te it ndegam li wéy dafa amoon ndam,
astemaak li fi sax.

<span id="an_3:12">3:12</span>  Kon nag gannaaw wékku nanu ci yaakaar ju
mel noonu, danuy waare ak kóolute gu mag.

<span id="an_3:13">3:13</span>  Dunu def ni Musaa, mi daan muur
xar-kanamam, ngir bànni Israyil bañ a gis jeexug leer googu saxul.

<span id="an_3:14">3:14</span>  Waaye seen xel dafa daldi gumba. Ba tey
jii sax, bu ñuy jàng téereb kóllëre gu jëkk gi, muuraay moomu dafay des;
deñul, ndaxte ci Kirist rekk la man a deñe.

<span id="an_3:15">3:15</span>  Waaw, ba tey jii, su ñuy jàng yoonu
Musaa, seen xol dafay muuru.

<span id="an_3:16">3:16</span>  Waaye saa su kenn walbatikoo ci Boroom
bi, muuraay gi daldi muriku.

<span id="an_3:17">3:17</span>  Fekk nag Boroom, bi ñuy wax foofu, moo
di Xelum Yàlla, te fu Xelu Boroom bi nekk, foofa yaatu gu mat am na fa.

<span id="an_3:18">3:18</span>  Te nun ñépp nag, danuy lerxat ndamu
Boroom bi ak xar-kanam bu muuruwul, bay soppiku ci melokaanam, ànd ak
ndam luy yokku te sax ci dooley Boroom biy Xelum Yàlla.

<span id="an_4:1">4:1</span>  Kon nag ndegam Yàlla ci yërmandeem sas na
nu liggéey boobu, dunu bayliku.

<span id="an_4:2">4:2</span>  Lànk nanoo ànd ci mbir, yi ñuy nëbb te ñu
gàccelu. Sunuy tànk du yu njublaŋ te dunu dëngal kàddug Yàlla. Waaye nu
ngi biral dëgg, di sàkku kóoluteg ñépp fa kanam Yàlla.

<span id="an_4:3">4:3</span>  Su fekkee ne sax, xebaar bu baax bi dafa
muuru ci ñenn ñi, dafa fekk ñoom ñu aw yoon wu jëm ci sànkute.

<span id="an_4:4">4:4</span>  Ñoom la yàllay jamono ji gëlëmal seen xel,
ngir ñu bañ a gis leeru xebaar bu baax, biy wone ndamu Kirist, mi di
melokaanu Yàlla.

<span id="an_4:5">4:5</span>  Ndaxte Yeesu Kirist Boroom bi lanuy waare,
waaye waarewunu lu jëm ci sunu bopp. Nun seeni jaam lanu ndax Yeesu.

<span id="an_4:6">4:6</span>  Ndaxte Yàlla mi ne: «Na leer leer ci biir
lëndëm,» moo leer ci sunu xol, ngir leeral nu ak xam-xamu ndamu Yàlla,
liy feeñ ci xar-kanamu Kirist.

<span id="an_4:7">4:7</span>  Leer googu ci sunu xol mi ngi mel ni alal,
waaye ñu ngi ko def ci nun ñi néew doole niy njaq kese, ngir kàttan gu
ëpp xel gi, bawoo ci Yàlla te du ci nun.

<span id="an_4:8">4:8</span>  Dañu nuy sonal fu nekk, waaye kenn tancu
nu. Dañu nuy dugal ci ruq yi, waaye dinanu ci génn.

<span id="an_4:9">4:9</span>  Dañu nuy fitnaal, waaye Yàlla du nu wacc
mukk. Tër nañu nu, waaye kenn doggaliwu nu.

<span id="an_4:10">4:10</span>  Fu nu tollu noo ngi gàddu ci sunu yaram
dee gi Yeesu dee woon, ngir dundu Yeesu moom it feeñ ci sunu yaram.

<span id="an_4:11">4:11</span>  Bés bu nekk, nun ñiy dund, ñu ngi nuy
jébbal dee ndax Kirist, ngir dundu Kirist moom itam feeñ ci sunu yaram
wiy dee.

<span id="an_4:12">4:12</span>  Noonu dee mu ngi jëf ci nun, dund di jëf
ci yéen.

<span id="an_4:13">4:13</span>  Mbind mi nee na: «Damaa gëm, moo tax ma
wax.» Nun it nag, ndegam am nanu menn xelu ngëm moomu, danoo gëm, ba tax
nuy wax.

<span id="an_4:14">4:14</span>  Ndaxte xam nanu ne Yàlla, mi dekkal
Boroom bi Yeesu, dina nu dekkal nun itam ak Yeesu, te dina nu yóbbu ak
yéen, taxawal nun ñépp ci jataayam.

<span id="an_4:15">4:15</span>  Ndaxte lépp li nuy daj, seen njariñ a
tax, ngir yiwu Yàlla, wiy yokku ci nit ñu gën a takku, yokkaale ngërëm
lu jëm ci Yàlla, ngir jollil ndamam.

<span id="an_4:16">4:16</span>  Loolu moo tax sunu yaakaar du tas. Bu
fekkee sax sunu yaram day yàqu jëm cig mag, sunu ruu moom, bés ak bés
muy gën a yeesaat.

<span id="an_4:17">4:17</span>  Ndaxte sunu coono bu woyof bi dul yàgg,
dafa nuy jural ndam lu bare, ba suul coono bi, tey sax abadan.

<span id="an_4:18">4:18</span>  Kon diirunu li ñuy gis waaye li ñu dul
gis. Ndaxte li ñuy gis day wéy, waaye li ñu dul gis day sax ba fàww.

<span id="an_5:1">5:1</span>  Yaram wi nu soloo ci kaw suuf dafa mel ni
ab tànt. Su daanoo, xam nanu ne, Yàlla jagleel na nu am taax ci asamaan,
mu loxol nit defarul, di taax muy sax ba fàww.

<span id="an_5:2">5:2</span>  Fi mu ne nu ngi wonk, di yàkkamtee féete
ak sunu dëkkukaayu asamaan, sol ko ni koddaay, xam ne,

<span id="an_5:3">5:3</span>  bu nu ko solee, dunu def yaramu neen.

<span id="an_5:4">5:4</span>  Nun ñi nekk ci tànt bii, nu ngi wonk ndax
coono. Du caageen ne, danoo bëgg a summi sunu yaramu àddina, waaye danoo
bëgg a sol sunu yaramu asamaan, ngir liy dee sóobu ci biir dund.

<span id="an_5:5">5:5</span>  Ki nu waajal ngir loolu moo di Yàlla, moom
mi nu jox Xelam, di dawal ci cér bi mu nu dencal.

<span id="an_5:6">5:6</span>  Noonu kon nu ngi fees ak kóolute fu nu
tollu; te xam nanu ne, fi ak nu ngi dëkk ci yaram wii, àggagunu sunu
màkkaan ci wetu Boroom bi —

<span id="an_5:7">5:7</span>  ndaxte doxewunu ab gis, waaye ngëm lanuy
doxe.

<span id="an_5:8">5:8</span>  Kon fees nanu ak kóolute, te yéenee jóge
ci dëkkukaayu yaram wii, dem dëkk ci wetu Boroom bi.

<span id="an_5:9">5:9</span>  Kon nag des fi walla jóge fi, li nuy
faaydaal moo di neex Boroom bi.

<span id="an_5:10">5:10</span>  Ndaxte nun ñépp fàww nu teew ci kanamu
Kirist, mu àtte nu, ngir ku nekk jot peyu li mu def ci yaramam, muy lu
baax walla lu bon.

<span id="an_5:11">5:11</span>  Gannaaw xam nanu ragal Yàlla nag, nu ngi
fexee gëmloo nit ñi, waaye li nu nekk leer na Yàlla te yaakaar naa ne,
leer na leen it, ba ne fàŋŋ.

<span id="an_5:12">5:12</span>  Jéemunoo waxati lu ngeen nuy nawe, waaye
danu leen a bëgg a may yoonu tiitaru ci nun, tey tontu ñooñuy tiitaroo
col te du xol.

<span id="an_5:13">5:13</span>  Su fekkee danoo tàggalikoo ak sunu sago,
ngir Yàlla la. Su nu àndee ak sunu sago, ngir yéen la.

<span id="an_5:14">5:14</span>  Ndaxte mbëggeelu Kirist moo nuy jiite,
ndax wóor na nu ne, ndegam kenn rekk a dee ngir ñépp, kon ñépp a dee.

<span id="an_5:15">5:15</span>  Te dee na ngir ñépp, ngir ñiy dund
dootuñu dund ngir seen bopp, waaye ngir ki dee ci seen wàll te dekki.

<span id="an_5:16">5:16</span>  Kon nag gannaawsi tey xoolatunu kenn ci
gis-gisu àddina. Su fekkee mas nanoo xool Kirist ci gis-gisu àddina,
léegi xooleetunu ko noonu.

<span id="an_5:17">5:17</span>  Kon bu nit bokkee ci Kirist, mbindeef mu
bees la. Li jëkk wéy na, lu bees a fi teew.

<span id="an_5:18">5:18</span>  Te loolu lépp a ngi sosoo ci Yàlla, mi
nu jubale ak boppam jaare ko ci Yeesu Kirist, te sas nu nuy waare juboo
googu:

<span id="an_5:19">5:19</span>  maanaam, Yàlla jaar na ci Kirist, di
jubale waa àddina ak boppam te sëfu leen seeni tooñ. Kàddug juboo googu,
Yàlla dénk na nu ko.

<span id="an_5:20">5:20</span>  Ay ndaw lanu, yu Kirist yónni, te Yàllaa
ngi woo nit ñi jaare ko ci nun. Kon nag ci turu Kirist, nu ngi leen koy
ñaan: nanguleen a juboo ak Yàlla.

<span id="an_5:21">5:21</span>  Kirist mi musul a def bàkkaar, Yàlla def
na ko bàkkaar ci sunu wàll, ngir ci sunu bokk ci moom, nu man a doon
njubteg Yàlla.

<span id="an_6:1">6:1</span>  Nun nag ñiy liggéeyandoo ak Yàlla, nu ngi
leen di ñaan: jariñooleen yiw, wi ngeen jote ci Yàlla, ngir mu bañ a
neen ci yéen.

<span id="an_6:2">6:2</span>  Ndaxte Yàlla nee na:«Ca jamono ja mu
jekke, nangu naa sa ñaan;ci bésu mucc gi laa la wallu.» Tey jii la
jamono ju jekk ji; tey la bésub mucc gi.

<span id="an_6:3">6:3</span>  Bëggunoo lëmbaaje xelu kenn ci dara, ngir
kenn bañ a sikk sunu liggéey.

<span id="an_6:4">6:4</span>  Li nu bëgg moo di rafetal sunu tur ni
jawriñi Yàlla ci fànn gu nekk; danuy muñ coono yi, tiis yi, njàqare yi;

<span id="an_6:5">6:5</span>  ñu nuy dóor, di nu tëj ci kaso, dëkk yi di
yengu ndax sunu mbir; nuy liggéey ba sonn, di fanaanee xool, di woor.

<span id="an_6:6">6:6</span>  Nu ngi rafetal sunu yen ci dund gu sell,
ci xam-xam, muñ ak laabiir, ci Xel mu Sell mi ak ci mbëggeel gu raxul
njublaŋ,

<span id="an_6:7">6:7</span>  ci kàddug dëgg ak ci kàttanu Yàlla, nu ngi
yor gànnaayi njubte ci loxol ndeyjoor ak lu càmmooñ.

<span id="an_6:8">6:8</span>  Ñu bàkk nu, jéppi nu, sant nu, xas nu. Ñu
di nu jiiñ réeral, moona niti dëgg lanu.

<span id="an_6:9">6:9</span>  Ñuy xeeb sunu tur, moona tur yi siiw nañu.
Nu mel ni ñu loof, moona nu ngi dund. Ñu yar nu, teewul nu rëcc ci dee.

<span id="an_6:10">6:10</span>  Danuy dékku tiis, waaye di bég fu nu
tollu. Nu tumurànke, waaye di woomal ñu bare; amunu dara, fekk noo moom
lépp.

<span id="an_6:11">6:11</span>  Yéen bokki Korent, wax nanu leen sunu
biir ak sunu biti, di leen ubbil sunu xol.

<span id="an_6:12">6:12</span>  Ubbiku nanu ci yéen, waaye yéen
ubbikuwuleen ci nun.

<span id="an_6:13">6:13</span>  Maa ngi wax ak yéen ni samay doom;
feyleen nu bor bi, yéen itam; ubbileen seen xol!

<span id="an_6:14">6:14</span>  Buleen likkoo ak ñi gëmul. Gan àndandoo
moo man a am diggante njubte ak ndëngte? Gan booloo moo man a am
diggante leer ak lëndëm?

<span id="an_6:15">6:15</span>  Gan déggoo moo man a am diggante Kirist
ak Beliyar? Gan jaxasoo moo man a am diggante ki gëm ak ki gëmul?

<span id="an_6:16">6:16</span>  Nan la këru Yàlla man a mànkoo ak xërëm
yi? Ndaxte nun nooy këru Yàlla Aji Dund ji, ni ko Yàlla waxe:«Dinaa dëkk
ci seen biir,tey dox ànd ak ñoom,ma nekk seen Yàlla,ñuy samay gaay.»

<span id="an_6:17">6:17</span>  Kon nag Boroom bi nee na:«Génnleen biir
ñooñu te beru.Buleen laal dara lu am sobe,kon dinaa leen teeru.

<span id="an_6:18">6:18</span>  Dinaa nekk baay ci yéen,ngeen di doom ci
man, muy góor, di jigéen. Moom la Aji Kàttan ji wax.»

<span id="an_7:1">7:1</span>  Ndegam nag jot nanu ci dige yu mel nii,
samay soppe, nanu sellal sunu bopp ci bépp sobeb yaram walla bu xel,
dund dund gu sell, ba mat ci ragal Yàlla.

<span id="an_7:2">7:2</span>  Yaatal-leen nu ci seen xol. Tooñunu kenn;
lorunu kenn; naxunu kenn, jël alalam.

<span id="an_7:3">7:3</span>  Teg leen tooñ taxul may wax lii, ndaxte
wax naa ba noppi ne, yéena ngi ci sunu xol ci dund ak ci dee.

<span id="an_7:4">7:4</span>  Kóolute gi ma am ci yéen réy na. Tiitar bi
may jële ci yéen réy na. Sama xol sedd na guyy. Damaa fees ak mbég ci
bépp coono bu nuy daj!

<span id="an_7:5">7:5</span>  Ba nu àggee diiwaanu Maseduwan,
noppaluwunu, waaye coono bu ne daj nanu ko: xeex ci biti, njàqare ci
biir.

<span id="an_7:6">7:6</span>  Waaye Yàlla miy dëfël xolu ñiy yoggoorlu
ndax tiis, dëfël na sunu xol ci ñëwu Tit,

<span id="an_7:7">7:7</span>  te du ci ñëwam rekk sax waaye ci li ngeen
dëfël xolam. Yégal na nu seen nammeel ci nun, seen réccu ak seen farlu
jëm ci man, ba sama mbég gën cee yokku.

<span id="an_7:8">7:8</span>  Su fekkee ne sax, bataaxal bi ma leen bind
dafa leen naqare, réccootuma ko. Ci lu jëkk réccu naa ko, ndaxte gis naa
ne, bataaxal boobu teg na leen tiis, doonte sax ci diir bu néew.

<span id="an_7:9">7:9</span>  Waaye sama xol sedd na léegi, du ndax seen
tiis, waaye ci li mu tax ngeen réccu. Tiis wu jóge ci Yàlla ngeen tegoo,
te àndul ak benn loraange bu bawoo ci nun.

<span id="an_7:10">7:10</span>  Ndaxte tiis wu jóge ci Yàlla dina jur
réccu guy jëme ci mucc, te réccu googu laajul gëstu. Waaye tiisu àddina
day jëme ci dee.

<span id="an_7:11">7:11</span>  Seen tiis wi jóge ci Yàlla, gisleen nag
li mu jur: ndaw njaxlaf ak lay ak mer ak ragal ak nammeel ak farlu, ak
bëgg a yar ki tooñ! Ci seen jëf yépp wone ngeen ne, set ngeen wecc ci
mbir moomu.

<span id="an_7:12">7:12</span>  Kon nag su ma leen bindee, ki tooñ
taxul, ki ñu tooñ it taxul, waaye dama leen a bind, ngir ngeen man a gis
ci kanam Yàlla cawarte, gi ngeen am ci nun.

<span id="an_7:13">7:13</span>  Te loolu seral na sunu xol. Sunu xel dal
na, rawati ci li nu ànd ak Tit ci mbégam, ci li ngeen seral xolam, yéen
ñépp.

<span id="an_7:14">7:14</span>  Su fekkee ne tiitaru woon naa ci seen
mbir ci kanamu Tit, rusuma ci. Dëgg rekk lanu leen mas a wax; noonu it
la Tit gise ne, li nu leen doon seede lépp, dëgg la.

<span id="an_7:15">7:15</span>  Te mbëggeelam ci yéen gën na yokku, buy
fàttaliku ni ngeen ko déggale yéen ñépp, ci li ngeen ko teeru, ànd ak
ragal ak weg.

<span id="an_7:16">7:16</span>  Bég naa, ndaxte xam naa ne, man naa leen
a wóolu ci lu nekk!

<span id="an_8:1">8:1</span>  Gannaaw loolu bokk yi, danu leen a bëgg a
xamal li yiwu Yàlla jur ci biir mboolooy ñi gëm te nekk ci diiwaanu
Maseduwan.

<span id="an_8:2">8:2</span>  Nattu yi ñu jaar ëmb nañu coono yu réy;
waaye seen mbég mu tar ak seen ñàkk gu metti ñoo jur ci ñoom yéwén gu
jéggi dayo.

<span id="an_8:3">8:3</span>  Seede naa ne, ñoom ci seen bopp joxe nañu
ba fa seen man-man yem, ba weesu ko sax.

<span id="an_8:4">8:4</span>  Saraxu nañu nu lool, ngir bokk ci ñiy
yónnee ndimbal gaayi Yàlla yi.

<span id="an_8:5">8:5</span>  Te yemuñu sax ci li nu séentu woon ci
ñoom, waaye dañoo jébbal seen bopp Boroom bi jëkk, gannaaw loolu ñu
jébbal nu seen bopp ci coobareg Yàlla.

<span id="an_8:6">8:6</span>  Looloo tax nag nu sant Tit, mu ñëw àggale
ci yéen, ni mu tàmbalee woon, seen jëfu ndimbal.

<span id="an_8:7">8:7</span>  Gannaaw nag wone ngeen cawarte gu tollu
noonu, ci ngëm, ci wax, ci xam-xam, ci farlu gu mat, ak ci seen mbëggeel
ci nun, sawareleen noonu it ci jëfu ndimbal lii.

<span id="an_8:8">8:8</span>  Du ndigal lu ma leen di jox, waaye dama
leen di yégal cawarteg ñi ci des, ngir natt fu seen mbëggeel tollu.

<span id="an_8:9">8:9</span>  Ndaxte yiwu sunu Boroom Yeesu Kirist umpu
leen, ni mu futtee am-amam, ba ñàkk ngir yéen, ndax ngeen woomle cig
ñàkkam.

<span id="an_8:10">8:10</span>  Kon lii laa xalaat ci lu baax ci yéen:
yéen ñi nga xam ne tàmbaliwuleen a jëf rekk, waaye yéena jëkk a am yéene
jii daaw,

<span id="an_8:11">8:11</span>  yeggaleleen ko léegi. Noonu li ngeen
mottali ci seen man-man tolloo ak yéene, ji ngeen amoon ci seen mébét.

<span id="an_8:12">8:12</span>  Ndaxte joxe, bu àndee ak yéene, Yàlla
dina ko nangu, di seet li nu am te bañ a seet li nu amul.

<span id="an_8:13">8:13</span>  Bëgguma leen a teg soxla, ngir woyofal
ñi ci des, waaye na ñépp tolloole.

<span id="an_8:14">8:14</span>  Tey jii nag man ngeen sàkk ci li ngeen
barele, faj soxlay ñeneen, ngir ëllëg it bareleg ñooña faj seen soxla.
Noonu ñépp tolloole.

<span id="an_8:15">8:15</span>  Moom la Mbind mi tëral ne:«Ki dajale lu
bare ëpplewul dara,te ki dajale tuuti ñàkkul.»

<span id="an_8:16">8:16</span>  Cant ñeel na Yàlla, moom mi def ci xolu
Tit cawarte gu mel ni sunu gos ci yéen!

<span id="an_8:17">8:17</span>  Bi nu ko laajee, mu ñëw ci yéen, nangu
na, te rax-ca-dolli cawarteem tollu na, ba nu man a wax ne, ci coobarey
boppam la jóge, jëm ci yéen.

<span id="an_8:18">8:18</span>  Yónniwaale nanu ak moom mbokk, mi am tur
wu rafet ci mboolooy ñi gëm ñépp ndax li muy waare xebaaru Kirist.

<span id="an_8:19">8:19</span>  Te sax mbooloo yi ñoo ko tànn, ngir mu
ànd ak nun, bu nuy yóbbu ndimbal li ngir ndamu Boroom bi, te mu firndeel
sunu yéene ju rafet.

<span id="an_8:20">8:20</span>  Def nanu noonu nag, ndax kenn bañ noo
ŋàññ ci ni nuy topptoo ndimbal lu yaatu loolu.

<span id="an_8:21">8:21</span>  Danuy fexee def li jub, du ci kanam
Yàlla rekk, waaye it ci kanam nit ñi.

<span id="an_8:22">8:22</span>  Yónniwaale nanu it sunu mbokk, mi nu
seetlu cawarteem ay yooni yoon ci fànn yu bare, te mu gën koo fésal bii
yoon ndax kóolute gu réy, gi mu am ci yéen.

<span id="an_8:23">8:23</span>  Noonu kon ci lu jëm ci Tit, sama nawle
la ci liggéey, bi ci seen biir. Ci lu jëm ci sunu bokk, yi ànd ak moom
nag, ndawi mbooloom ñi gëm lañu, ñuy wone ndamu Kirist.

<span id="an_8:24">8:24</span>  Na seen teeru firndeel nag seen mbëggeel
ci kanamu mboolooy ñi gëm, te dëggal leen ne, noo yey wóolu leen.

<span id="an_9:1">9:1</span>  Ci mbirum ndimbal loolu jëm ci gaayi Yàlla
yi, matul ma leen di bindaat,

<span id="an_9:2">9:2</span>  ndaxte xam naa seen yéene ju rafet, te maa
ngi ciy damu ci kanamu waa Maseduwan, naan leen: «Daaw fekk na waa Akayi
jekk.» Te seen cawarte xamb na ñu bare ci ñoom.

<span id="an_9:3">9:3</span>  Maa ngi yónni nag bokk yooyu, ngir damu gi
nu doon damu ci yéen ci mbir mii bañ a neen, te ngeen jekk, ni ma ko
waxe woon.

<span id="an_9:4">9:4</span>  Danoo bañ rekk waa Maseduwan, ñiy ànd ak
man, fekk jekkaguleen; te kon kóolute googu nu am ci yéen dina nekk sunu
gàcce, waxaalewuma nag seen bos.

<span id="an_9:5">9:5</span>  Moo tax ma xalaat ne, li gën mooy yónni
bokk yooyu, ñu jiitu ma ci yéen, topptoo mbiri ndimbal lu yaatu loolu
ngeen dige woon. Loolu di may gu tàlli, te bañ a nekk yëfi nay.

<span id="an_9:6">9:6</span>  Te lii moo am: ku ji tuuti, góob tuuti; ku
ji lu bare, góob lu bare.

<span id="an_9:7">9:7</span>  Kon na ku nekk joxe, ni mu ko nase ci
xolam, te bañ cee am réccu walla sañul-bañ, ndaxte kiy joxe ak mbég moo
neex Boroom bi.

<span id="an_9:8">9:8</span>  Te Yàlla man na leen a woomal ci bépp
yiwam ba ci fépp ak ci lépp, ngeen faj seen soxla yépp te sakkanle it
ngir bépp jëf bu baax.

<span id="an_9:9">9:9</span>  Moom la Mbind mi wax ne:«Tabe na, ba may
baadoolo yi;njubteem day sax ba fàww.»

<span id="an_9:10">9:10</span>  Yàlla miy jox beykat bi jiwu ak nit ab
dund, dina leen jox jiwu wu ne gàññ, te sakkanal li seen njub meññ.

<span id="an_9:11">9:11</span>  Noonu dingeen woomle ci lépp, ba yéwén
ci bépp anam, ba tax ñu bare gërëm Yàlla ndax li ngeen maye jaarale ko
ci nun.

<span id="an_9:12">9:12</span>  Ndaxte njaamu, gi ngeen di jaamu, yemul
rekk ci faj soxlay gaayi Yàlla yi, waaye dina tax it ngërëmu ñu bare
baawaan, jëm ci Yàlla.

<span id="an_9:13">9:13</span>  Ci li ngeen firndeel seen mbëggeel ci
joxe ndimbal lii, dinañu màggal Yàlla, ndaxte wone ngeen ni ngeen
déggale xebaar bu baax bu Kirist bi, ak ni ngeen yéwéne ci seen ndimbal
jëme ci ñoom ak ñépp.

<span id="an_9:14">9:14</span>  Rax-ca-dolli dinañu sant Yàlla ak xol bu
fees ak cofeel ci yéen ndax yiw wu mag, wi Yàlla def ci yéen.

<span id="an_9:15">9:15</span>  Jërë-jëfati yaw Yàlla ndax sa may googu
weesu dayo!

<span id="an_10:1">10:1</span>  Ci lu jëm ci samay mbir nag, maa ngi
leen di ñaan — man Pool, mi ñu ne, ci seen biir «ragal» laa, bu ma leen
soree, «ñeme,» — maa ngi leen di ñaan ndax woyof ak lewetaayu Kirist,
ngir bu ma ñëwee, ma bañ a ànd ak ñeme gi may dencal ñenn ñiy xalaat ne,
gis-gisu nit lanu topp.

<span id="an_10:3">10:3</span>  Dëgg la ne nit rekk lanu, waaye dunu
xeexe ni nit.

<span id="an_10:4">10:4</span>  Ndaxte gànnaay, yi nuy xaree, jógewuñu
ci nit, waaye ca Yàlla lañu jóge, te ànd ak kàttan, ngir daaneel ay
tata. Danuy daaneel xalaat yi dul dëgg

<span id="an_10:5">10:5</span>  ak bépp tiitar buy jànkoonteek xam-xamu
Yàlla, te danuy noot bépp xalaat, ba mu déggal Kirist.

<span id="an_10:6">10:6</span>  Te fas yéene nanoo jubbanti képp ku
déggadi, bés bu seen dégg ndigal matee.

<span id="an_10:7">10:7</span>  Xool-leen mbir mi ne fàŋŋ. Bu amee ku mu
wóor ne, ci Kirist la bokk, na jàpp it ne, su bokkee ci Kirist, nun itam
ci Kirist lanu bokk.

<span id="an_10:8">10:8</span>  Awma lu may rus, su may damu lu ëpp ci
sañ-sañ bi nu Boroom bi jox, di sañ-sañu yokk seen ngëm, te du ngir seen
kasara.

<span id="an_10:9">10:9</span>  Ba tey bëgguma ngeen xalaat ne, maa ngi
leen di xëbal ci samay bataaxal.

<span id="an_10:10">10:10</span>  Ndaxte am na ku naan: «Ay bataaxalam
dañoo ñagas te am doole, waaye bu teewee dafay ñàkk fulla, di wax waxi
picc.»

<span id="an_10:11">10:11</span>  Kiy wax loolu na xam lii: ni sunuy
kàddu mel ci sunuy bataaxal, bu nu fa nekkul, noonu it lanuy mel ci
sunuy jëf, bu nu teewee.

<span id="an_10:12">10:12</span>  Ñemewunoo féetele walla mengale sunu
bopp ak ñooñu naw seen bopp. Ci li ñuy sàkk ab natt ngir natt ak mengale
seen bopp ak seen bopp, ñàkk xel a tax.

<span id="an_10:13">10:13</span>  Nun nag dunu damu ci lu weesu dayo. Nu
ngi damu ci liggéey bi nu Yàlla sas, ba may nu, nu agsi ci yéen.

<span id="an_10:14">10:14</span>  Bu sunu sas agsiwul woon ba ci yéen,
kon man nanoo ne, génn nanu sas wi nu Yàlla sas. Waaye agsi na ba ci
yéen, te indil nanu leen xebaar bu baax bi jëm ci Kirist.

<span id="an_10:15">10:15</span>  Kon nag dunu jéggi dig yi Yàlla rëdd,
bay damu ci liggéeyu ñeneen. Waaye am nanu yaakaar ne, su seen ngëm
yokkoo, dinanu gën a màgg ci seen biir, des ba tey ci dig yi nu Yàlla
rëddal.

<span id="an_10:16">10:16</span>  Noonu dinanu man a yégle xebaar bu
baax bi ci bérab, yi leen féete gannaaw, te bañ a damu ci li ñeneen ñi
def ci seen sas.

<span id="an_10:17">10:17</span>  Waaye ni ko Mbind mi waxe: «Kuy damu,
na damu ci Boroom bi.»

<span id="an_10:18">10:18</span>  Ndaxte ki neex Yàlla, du ki naw
boppam, waaye ki Yàlla gërëm.

<span id="an_11:1">11:1</span>  Céy bu ngeen ma manoon a muñal, ma wax
leen tuuti waxi dof! Waaw muñal-leen ma sax.

<span id="an_11:2">11:2</span>  Dama leen di fiire ak fiiraange gu jóge
ca Yàlla, ndaxte dama leen a bëgg a jébbal jenn jëkkër kepp, muy Kirist,
ngeen set ni janq.

<span id="an_11:3">11:3</span>  Waaye ni jaan ja naxe woon Awa ci
pexeem, ragal naa yéen itam ñu lëmbaaje ni seen xel, ba ngeen dëddu xol
bu laab, bi ngeen amoon ci seen diggante ak Kirist.

<span id="an_11:4">11:4</span>  Ndaxte bu kenn ñëwee, di leen waar ci
Yeesu ci lu juuyoo ak li nu leen yégal, walla ngeen jot meneen xel mu
wuute ak Xel mi ngeen jot, walla ngeen nangu beneen xebaar bu wuute ak
bi ngeen dégg, dingeen ko dékku bu baax.

<span id="an_11:5">11:5</span>  Moona foog naa ne, seen ndaw yooyu ngeen
yékkati, ba ñu ëpp ndaw sax, ëpplewuñu ma dara.

<span id="an_11:6">11:6</span>  Bu ma dul jàmbaari wax it, néewuma
xam-xam, te won nanu leen ko ci bépp mbir ak ci bépp fànn.

<span id="an_11:7">11:7</span>  Walla boog ndax dama leen a tooñ ci li
ma suufeel sama bopp ngir yékkati leen, ba ma leen di yégal xebaar bu
baax bi te laajuma leen genn pey?

<span id="an_11:8">11:8</span>  Xanaa kay damaa tooñ ci li ma dunde
alalu yeneen mboolooy ñi gëm, ba futti leen, ngir dimbali leen, yéen.

<span id="an_11:9">11:9</span>  Te ba ma nekkee ci yéen te soxla dab ma,
wéeruwuma ci kenn ci yéen, ndaxte bokk ya jóge Maseduwan ñoo ma indil li
ma soxla woon. Ci lépp moytu naa nekk yen ci yéen, te dinaa ko gën a
def.

<span id="an_11:10">11:10</span>  Ni mu wóore ne, dëggug Kirist nekk na
ci man, ni la wóore ne loolii may damoo, kenn du ko teggi ci diiwaanu
Akayi gépp.

<span id="an_11:11">11:11</span>  Lu tax? Ndax dama leen a bëggul? Yàlla
xam na ne, bëgg naa leen!

<span id="an_11:12">11:12</span>  Noonu may doxale nag dinaa ci sax,
ngir ñiy damu, di wut yoon wu ñu aw ba yemale seen bopp ak nun, duñu ko
am.

<span id="an_11:13">11:13</span>  Ay ndawi naaféq lañu, di ay liggéeykat
yu njublaŋ yuy mbubboo turu ndawi Kirist.

<span id="an_11:14">11:14</span>  Te loolu jaaxalu nu, ndaxte Seytaane
moom ci boppam day mbubboo malaakam leer.

<span id="an_11:15">11:15</span>  Kon nag ay ndawam mbubboo ndawi njub,
loolu du nu jaaxal. Dees na leen fey seeni jëf.

<span id="an_11:16">11:16</span>  Maa ngi leen koy waxaat: bu ma kenn
jàpp nib dof. Walla boog bu ngeen ma ko jàppee, séddleen ma céru dof,
ngir ma damu tuuti, man itam.

<span id="an_11:17">11:17</span>  Loolu may wax nag, waxuma ko ci turu
Boroom bi. Bu ma ñemee damoo nii, maa ngi wax ni dof.

<span id="an_11:18">11:18</span>  Ndegam ñu bare dañuy damu ni nit kese,
man itam kon dinaa damu.

<span id="an_11:19">11:19</span>  Yéen boroom xel yi, aka ngeen a man a
muñal ñi dof,

<span id="an_11:20">11:20</span>  nde yéena ngi muñ ñi leen di jaamloo,
di lekk seen alal, di leen nax, di leen xeeb, di leen talaata!

<span id="an_11:21">11:21</span>  Sunu néew doole mayu nu, nu dem ba
jëfe noonu; rus naa ci lool de! Ma wax waxi dof; moona lépp lu waay
ñemee damoo, ñeme naa ko, man it.

<span id="an_11:22">11:22</span>  Ndax Ibrë lañu? Man it Ibrë laa. Ndax
bànni Israyil lañu? Man itam ci laa. Ndax sëti Ibraayma lañu? Man itam
moom laa.

<span id="an_11:23">11:23</span>  Ndax surgay Kirist lañu? --maa ngi wax
waxi ku tàggoo ak sagoom nag — maa leen ko gën a doon. Bu dee ci
liggéey, maa leen ci man. Bu dee ci li ñu nu tëj ci kaso, maa leen ko
gën a miin. Bu dee ci li ñu nu dóor ay yar, maa leen ëpple. Leru naa dee
ba tàyyi.

<span id="an_11:24">11:24</span>  Juróomi yoon Yawut yi dóor nañu ma
fanweeri yar ak juróom-ñeent.

<span id="an_11:25">11:25</span>  Ñetti yoon dóorees na ma ay yet, te
mas nañu maa sànni ay xeer, bëgg maa rey. Ñetti yoon dugg naa gaal, mu
suux. Mas naa yendu ci ndox, fanaan ci.

<span id="an_11:26">11:26</span>  Ci sama tukki yu bare yi daan naa
faral di daje ak musiba ci dex yi, ak musiba ci sàcc yi, musiba mu jóge
ci sama xeet walla ci ñi dul Yawut, musiba ci biir dëkk yi, ci màndiŋ
yi, ci géej gi, ci biir bokki taalibe yu naaféq yi.

<span id="an_11:27">11:27</span>  Sonn naa, di ñaq, di fanaane xool, di
xiif ak a mar tey fande, di dékku liw te rafle,

<span id="an_11:28">11:28</span>  waxaalewuma li ci des nag: bés bu nekk
maa ngi xalaat mboolooy ñi gëm.

<span id="an_11:29">11:29</span>  Ana ku ci néew doole, te wàlluma ko?
Ana ku ci bàkkaar, te awma naqar wu tiis?

<span id="an_11:30">11:30</span>  Su ma damu waree kon, ci sama néew
doole laay damoo.

<span id="an_11:31">11:31</span>  Yàlla Baayu sunu Boroom Yeesu, moom mi
màgg ba fàww, xam na ne, du ay fen ci man.

<span id="an_11:32">11:32</span>  Ba ma nekkee dëkku Damas, boroom dëkk
ba, di jawriñu buur ba Aretas, dafa santaane woon ñuy wottu dëkk ba,
ngir man maa jàpp.

<span id="an_11:33">11:33</span>  Waaye dugalees na ma ci dàmba, jaarale
ma ci palenteeru miiri dëkk ba, yoor ma ci suuf. Noonu ma rëcc ko.

<span id="an_12:1">12:1</span>  Damu amul jariñ, ba tey war na ma. Kon
ma jàll ci nettali gis-gisi Boroom bi ak i peeñu.

<span id="an_12:2">12:2</span>  Xam naa taalibeb Kirist boo xam ne
yékkati nañu ko ba ca asamaan, si gën a kawe, booba ak léegi mat na
fukki at ak ñeent. Xawma ndax ànd na ak jëmmam walla déet. Yàlla rekk a
xam.

<span id="an_12:3">12:3</span>  Xam naa ne, nit kooku yékkati nañu ko ba
fa Yàlla nekk. Bu dee ci jëmmam mbaa ci xelam, xawma; Yàllaa xam. Mu
dégg fa baat yu ñu mënul a nettali te yu ñu mayul doom Aadama, mu ŋaaŋ
ko.

<span id="an_12:5">12:5</span>  Dinaa damu ci nit ku mel noonu. Waaye
duma damu ci sama bopp, lu dul liy wone sama néew doole.

<span id="an_12:6">12:6</span>  Su ma bëggoon a damu, du doon yëfi dof,
ndaxte dëgg laay wax. Waaye damay moytoo damu, ngir kenn bañ a foog ci
man lu weesu li mu gis, may def, te muy dégg, ma di ko wax.

<span id="an_12:7">12:7</span>  Te it ngir ma bañ a yég sama bopp ndax
peeñu yooyu wees xel, mayees na mbir dal ma ci sama yaram, di ma metital
ni dég, muy malaakam Seytaane mu may sonal, ngir ma bañ a yég sama bopp.

<span id="an_12:8">12:8</span>  Ñaan naa Boroom bi ñetti yoon ci mbir
moomu, ngir mu taqale ma ak moom.

<span id="an_12:9">12:9</span>  Waaye mu ne ma: «Sama yiw doy na la;
sama kàttan a ngi mate cig néew doole.» Kon nag dëgg-dëgg, gën na maa
bég ci damu ndax sama néew doole, ngir kàttanu Kirist dëkk ci man.

<span id="an_12:10">12:10</span>  Looloo tax may bég ci néew doole, yi
may wéye ngir turu Kirist, ciy tiis, ciy njàqare, mbaa ñu saaga ma, mbaa
ñu fitnaal ma. Ndaxte bu ma néewee doole, booba laay am kàttan.

<span id="an_12:11">12:11</span>  Ci dëgg-dëgg wax naa waxi dof te yéena
ma ci dugal, fekk yéen ci seen bopp sax yéena ma waroon a sargal, ndaxte
su ma dul dara sax, seen ndaw yooyu ngeen naw ëpplewuñu ma dara.

<span id="an_12:12">12:12</span>  Kéemaan yi, jaloore yi ak jëf yu màgg,
yiy firndeel ndawul Kirist, feeñ nañu ci seen biir, ma ànd ci ak muñ gu
mat.

<span id="an_12:13">12:13</span>  Lan laa defal yeneen mboolooy ñi gëm
te defaluma leen ko, xanaa rekk li ma wéeru ci ñoom te wéeruma ci yéen?
Baal-leen ma googu tooñ!

<span id="an_12:14">12:14</span>  Maa ngi leen di waaj a ganesi ñetteel
bi yoon, te duma wéeru ci yéen. Wutsiwuma seen alal, yéen laa soxla.
Ndaxte du gune moo war a yor waajuram, waaye waajur moo war a yor gune
yi.

<span id="an_12:15">12:15</span>  Man nag nangu naa joxe li ma am lépp
ak xol bu sedd, ba joxe sama bopp sax, ngir dimbali leen. Gannaaw bëgg
naa leen nii, xanaa kay seen mbëggeel ci man warul a wàññiku?

<span id="an_12:16">12:16</span>  Kon noonu la, nekkuma woon yen ci
yéen. Waaye man na am ñu naan, dama leen a nax, ba réeral leen ci sama
njublaŋ.

<span id="an_12:17">12:17</span>  Mbaa du damaa lekk seen alal, jaare ko
ci kenn ci ñi ma yónni woon?

<span id="an_12:18">12:18</span>  Sant naa Tit, mu ñëw ci yéen, te yebal
naa sunu mbokk moomu ak moom. Ndax Tit dafa lekk seen alal? Man ak moom,
ndax bokkunu woon xel mu nu yékkati ak tànk yu nuy dox?

<span id="an_12:19">12:19</span>  Xanaa diirub li ngeen di jàng lii,
defe ngeen ne, nu ngi wut aw lay ci seen kanam. Samay xarit, nu ngi leen
di wax ci kanam Yàlla ak ci turu Kirist; te lépp ngir seen njariñ la.

<span id="an_12:20">12:20</span>  Ragal naa, bu ma ñëwee ci yéen, fekk
leen nu ma neexul, te yéen it ngeen fekk ma nu leen neexul. Ragal naa
fekk ay xuloo ci seen biir, ak ñeetaane, xadar ak diiroo mbagg, xas ak
jëw, réy-réylu ak yengu-yengu.

<span id="an_12:21">12:21</span>  Ragal naa, bu ma leen ganesiwaatee,
Yàlla sama Boroom suufeel ma ci seen biir, ma naqarlu ci ñu bare ñu
bàkkaaroon te dëdduwuñu seen yàqute, seen njaaloo ak seen ñaawteef, gi
ñu doon def.

<span id="an_13:1">13:1</span>  Bii mooy ñetteel bi yoon, ma di leen
ganesi. «Bépp àtte dina aju ci seedes ñaar walla ñetti nit.»

<span id="an_13:2">13:2</span>  Li ma waxoon ci sama ñaareelu ngan, ci
ñi bàkkaaroon bu yàgg ak ñi ci des, maa ngi koy waxaat léegi, bala maa
dikkaat: su ma dellusee, duma yërëm kenn.

<span id="an_13:3">13:3</span>  Bu fekkee ne dangeen a bëgg firnde juy
wone ne, Kirist mooy wax jaarale ko ci man, dingeen ko am. Digganteem ak
yéen du ànd ak néew doole, waaye dafay feeñal kàttan ci seen biir.

<span id="an_13:4">13:4</span>  Néewoon na doole, ba ñu koy daaj ca bant
ngir rey ko, waaye mi ngi dund ci kàttanu Yàlla. Nun itam néew nanu
doole ci sunu bokk ci moom, waaye dinanu dund ak moom ci kàttanu Yàlla,
bu nuy jëfante ak yéen.

<span id="an_13:5">13:5</span>  Xool-leen seen bopp bu baax, ba xam ndax
ngëm a ngi ci yéen. Seetluleen seen bopp. Xanaa xamuleen ne, Yeesoo ngi
ci yéen? Walla boog ngeen gis ne, ay naaféq ngeen.

<span id="an_13:6">13:6</span>  Waaye yaakaar naa ne dingeen gis ne, man
nanoo wone nun, firndeg ngëm.

<span id="an_13:7">13:7</span>  Nu ngi ñaan Yàlla, ngeen bañ a def dara
lu bon. Waxuma ne danoo bëgg a wone noonu sunu firndeg ngëm, waaye sunu
yéene mooy ngeen jëf lu baax, boo yaboo sax ñu jiiñ nu ag naaféq.

<span id="an_13:8">13:8</span>  Ndaxte manalunu dara dëggu Yàlla gi;
mënunu lu dul taxawal ko.

<span id="an_13:9">13:9</span>  Bu nu néewee doole, fekk am ngeen doole,
bég nanu ci. Te sax nu ngi ñaan, ngeen jublu cig mat.

<span id="an_13:10">13:10</span>  Looloo tax ma leen di binde nii, bala
maa ñëw; bëgguma leen a duma ci sañ-sañ bi ma Boroom bi jox. Jox na ma
ko, ngir ma yokk seen ngëm, waaye du ngir seen kasara.

<span id="an_13:11">13:11</span>  Kon nag bokk yi, bégleen, jublu cig
mat, di déglu soññante bi ma leen di dénk, am benn xalaat te dëkk ci
jàmm; noonu Yàlla miy mbëggeel te di Yàllay jàmm dina ànd ak yéen.

<span id="an_13:12">13:12</span>  Saafoonteleen ak xol bu laab.

<span id="an_13:13">13:13</span>  Mboolem gaayi Yàlla yépp ñu ngi leen
di nuyu.

<span id="an_13:14">13:14</span>  Na yiwu sunu Boroom Yeesu Kirist, ak
mbëggeelu Yàlla ak booloo, gi nu am ak Xel mu Sell mi, ànd ak yéen ñépp.

------------------------------------------------------------------------

[Next: Galatians](gal)
