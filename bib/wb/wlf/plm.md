[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](tit)  [Next](heb) 

------------------------------------------------------------------------

### Wolof Bible: Philemon

<span id="an_1:1">1:1</span>  Man Pool, mi ñu tëj kaso ngir Kirist
Yeesu, ak sunu mbokk Timote, noo lay bind, yaw Filemon sunu soppe ak
sunu nawle ci xeex bi;

<span id="an_1:2">1:2</span>  te fàttewunu sunu jigéen Afiya, ak sunu
àndandoo ci xeex bi Arkib, yéen ak mbooloom ñi gëm, miy dajee sa kër.

<span id="an_1:3">1:3</span>  Na leen Yàlla sunu Baay ak Boroom bi Yeesu
Kirist may yiw ak jàmm.

<span id="an_1:4">1:4</span>  Duma la noppee boole ci samay ñaan, di ci
sant Yàlla sama Boroom,

<span id="an_1:5">1:5</span>  ndaxte dégg naa sa ngëm ci Boroom bi
Yeesu, ak sa mbëggeel ci gaayam yu sell yépp.

<span id="an_1:6">1:6</span>  Li may ñaan nag a ngi nii: nga xam bu wér
ngëneel, yi nu am yépp ci sunu bokk ci Kirist, ba tax bokk gi nga am ci
Yàlla ci kaw ngëm meññ i njariñ.

<span id="an_1:7">1:7</span>  Ci dëgg-dëgg sa mbëggeel bégal na ma bu
baax, ba dëfël sama xol; ndaxte xam naa, sama mbokk, ni nga féexale xoli
gaayi Yàlla yu sell yi.

<span id="an_1:8">1:8</span>  Am na lu ma la bëgg a ñaan; teguma ko ci
sañ-sañ bu mat bi ma Kirist may, ci teg la ndigalu def sa warugar,

<span id="an_1:9">1:9</span>  waaye dama lay ñaan ci mbëggeel gi nu séq,
man Pool màggat, mi ñu tëj kaso ci turu Kirist.

<span id="an_1:10">1:10</span>  Maa ngi tinul sama doomu diine Onesim,
mi ma jur ci Kirist fii ci kaso bi.

<span id="an_1:11">1:11</span>  Amul woon sa njariñ démb, waaye tey amal
na nu njariñ, yaw ak man.

<span id="an_1:12">1:12</span>  Maa koy yebal fi yaw, waaye xamal ne,
mooy sama reeni xol.

<span id="an_1:13">1:13</span>  Dama koo bëggoon a téye fi sama wet,
ngir mu taxawal la, di ma dimbali, li feek maa ngi ci kaso bi ngir
xebaar bu baax bi.

<span id="an_1:14">1:14</span>  Waaye bëggumaa def dara loo àndul; noonu
ndimbal li nga may defal du nekk sañul-bañ, waaye mu ànd ak xol bu
tàlli.

<span id="an_1:15">1:15</span>  Xëy na sax dafa tàggoo woon ak yaw diir
bu gàtt, ngir nga jotaat ci ba fàww;

<span id="an_1:16">1:16</span>  waxuma léegi ni jaam rekk, waaye lu ko
sut, xanaa mbokk mu dëggu ci xol, fekk looloo raw ag njaam. Mbokk la ci
man, rawatina ci yaw, muy sa jaam ci aada, di sa mbokk léegi ci Boroom
bi.

<span id="an_1:17">1:17</span>  Soo ma jàppee ni nawle nag, teeru ko, ni
su ma la doon ganesi.

<span id="an_1:18">1:18</span>  Soo ko naree topp genn tooñ mbaa benn
bor, topp ma ko.

<span id="an_1:19">1:19</span>  Man Pool maa ngi lay bind ak sama loxob
bopp ne, dinaa la ko fey; bëggumaa yegg ci ne, sag dund sax ci man la
jaar!

<span id="an_1:20">1:20</span>  Waaw yaw sama mbokk, dimbali ma ci
Boroom bi, te seral sama xol ci sunu bokk ci Kirist.

<span id="an_1:21">1:21</span>  Noonu bind naa la, ndax wóor na ma ne,
dinga ma déggal, ba weesu sax li ma la sant.

<span id="an_1:22">1:22</span>  Te itam nanga ma waajal néeg, ndaxte
yaakaar naa ne, Yàlla dina nangu seeni ñaan, ba delloosi ma leen.

<span id="an_1:23">1:23</span>  Sama mbokk Epafras, mi ma nekkal fi ci
kaso bi ci turu Kirist, mu ngi lay nuyu.

<span id="an_1:24">1:24</span>  Samay àndandoo ci liggéey bi, Màrk,
Aristàrk, Demas ak Luug, ñu ngi lay nuyu.

<span id="an_1:25">1:25</span>  Na yiwu Boroom bi Yeesu Kirist ànd ak
seen xel.

------------------------------------------------------------------------

[Next: Hebrews](heb)
