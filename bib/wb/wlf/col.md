[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](phi)  [Next](th1) 

------------------------------------------------------------------------

### Wolof Bible: Colossians

<span id="an_1:1">1:1</span>  Man Pool, ndawul Kirist Yeesu ci coobareg
Yàlla, man ak Timote sunu mbokk,

<span id="an_1:2">1:2</span>  noo leen di bind, yéen gaayi Yàlla yu
sell, yi dëkk Kolos te di ay bokk ci gëm Kirist. Na leen Yàlla sunu Baay
may yiw ak jàmm.

<span id="an_1:3">1:3</span>  Dunu noppee sant Yàlla, Baayu sunu Boroom
Yeesu Kirist, saa su nu leen di ñaanal,

<span id="an_1:4">1:4</span>  ndaxte yég nanu seen ngëm ci Kirist Yeesu
ak seen mbëggeel ci gaayi Yàlla yépp.

<span id="an_1:5">1:5</span>  Ngëm googu ak mbëggeel googu ñu ngi sosoo
ci yaakaaru ëllëg, jiy cér bi leen Yàlla dencal ca asamaan. Mas ngeen a
dégg yaakaar jooju ci kàddug dëgg gi, di xebaar bu baax bi.

<span id="an_1:6">1:6</span>  Ni xebaar bu baax bi wàcce ci yéen, noonu
lay wàcce ci àddina sépp, di meññ te di law. Te noonu lay doxale ci
yéen, li dale ci bés, ba ngeen dégge xebaaru yiwu Yàlla, te xam dëggam
gi mu ëmb;

<span id="an_1:7">1:7</span>  moom ngeen jànge ci Epafras, miy sunu
nawle ci liggéey bi te nu sopp ko, di jawriñu Kirist bu takku ngir seen
njariñ.

<span id="an_1:8">1:8</span>  Te moo nu yégal it mbëggeel, gi Xelu Yàlla
mi sol ci yéen.

<span id="an_1:9">1:9</span>  Looloo tax ci sunu wàllu bopp, ba nu ko
yégee ba tey, jógunu ci di leen ñaanal. Nu ngi ñaan Yàlla, ngeen xam bu
baax coobareem ci xel mu mat ak ràññee gu aju ci dooley Xelam.

<span id="an_1:10">1:10</span>  Noonu dingeen dund dund gu dëppoo ak
seen bokk ci Boroom bi, ba neex ko ci fànn gu nekk, di def bépp jëf yu
baax, te yokk seen xam-xam ci Yàlla.

<span id="an_1:11">1:11</span>  Te Yàlla dina leen dooleel ak bépp
doole, mu mengoo ak kàttanu ndamam, ngir ngeen man a tegoo coono te muñ,
ba fa muñ di yem.

<span id="an_1:12">1:12</span>  Dingeen gërëm Yàlla Baay bi, ànd ci ak
mbég, moom mi leen jagleel, ngeen bokk ci cér, bi mu dencal gaayam yu
sell yi ci leer.

<span id="an_1:13">1:13</span>  Yàlla musal na nu ci dooley lëndëm,
yóbbu nu ci nguuru Doomam ji mu bëgg,

<span id="an_1:14">1:14</span>  moom mi nu jot, maanaam baal nu sunuy
bàkkaar.

<span id="an_1:15">1:15</span>  Doom jooju moo di melokaanu Yàlla, ji
kenn gisul. Mooy taaw bi, ki gën a màgg lépp luy mbindeef.

<span id="an_1:16">1:16</span>  Ndaxte ci moom la Yàlla sàkke lépp lu
nekk ci asamaan ak suuf, li ñuy gis ak li ñu mënul a gis, muy buur,
njiit, kilifa mbaa boroom sañ-sañ. Lépp lu ñu sàkk, ci moom lañu ko
jaarale, ci moom lañu ko jëme.

<span id="an_1:17">1:17</span>  Laata dara di am, fekkoon na moom mu
nekk, te lépp a ngi jàppoo ci moom.

<span id="an_1:18">1:18</span>  Mooy bopp bi yilif jëmm ji, di mbooloom
ñi ko gëm, ndaxte moom mooy njàlbéen gi, di taaw bi, maanaam ki jëkk a
dekki, ngir muy kilifa ci bépp fànn.

<span id="an_1:19">1:19</span>  Ndaxte soob na Yàlla mu dëkkal matam
gépp ci moom

<span id="an_1:20">1:20</span>  te jaar ci moom, jubale lépp ak boppam,
muy ci kaw asamaan yi mbaa ci suuf, ba mu wàccee jàmm jaarale ko ci
deret ji tuuru, bi Doom ji deeyee ca bant ba.

<span id="an_1:21">1:21</span>  Te yéen ñi sore woon Yàlla te doon ay
noonam ci seen xel ak seen jëf yu bon,

<span id="an_1:22">1:22</span>  léegi nag Yàlla jubale na leen ak boppam
jaare ko ci deewu Kirist ci yaramu nitam, ngir taxawal leen ca kanamam,
ngeen sell te ñàkk sikk ak i ŋàññ.

<span id="an_1:23">1:23</span>  Loolu nag na fekk ngeen wéy ci ngëm,
sampu ci ba dëgër ci, tey séentu cér, bi leen xebaar bu baax bi jox. Te
xebaar bu baax, boobu ngeen dégg te ñu yégal waa àddina sépp, man Pool
moom laay yégle.

<span id="an_1:24">1:24</span>  Léegi nag maa ngi am bànneex ci coono,
yi may daj ngir seen njariñ; te li des sax ci fitnay Kirist, noonu laa
koy àggalee ngir njariñu mbooloom ñi gëm, di jëmmam.

<span id="an_1:25">1:25</span>  Jawriñu mbooloo moomu laa, ndaxte Yàlla
sas na ma ngir yéen, may yégle fu nekk kàddoom,

<span id="an_1:26">1:26</span>  maanaam ma yégle kumpa, gi nëbbu woon ay
jamonoy jamono, waaye léegi Yàlla xamal na ko ay gaayam

<span id="an_1:27">1:27</span>  ci xeeti àddina sépp. Ñoom nag la Yàlla
bëgg a xamal ni ndamu kumpa googu màgge, maanaam Kirist a ngi dëkk ci
yéen, di yaakaar ju wér ci ndamu ëllëg.

<span id="an_1:28">1:28</span>  Moom Kirist lanuy yégle, di artu te di
jàngal ku nekk, ànd ak xel mu mat, ngir jébbal Yàlla ku nekk ni ku mat
ci Kirist.

<span id="an_1:29">1:29</span>  Ci loolu laay jëmale sama liggéey, di
bëree dooley Kirist, jiy yengu ci man ak kàttan.

<span id="an_2:1">2:1</span>  Bëgg naa nag, ngeen xam bëre bu metti, bi
may bëre ngir yéen, ngir waa Lawdise ak ñépp ñi ma musul a teg bët.
Damay def sama kem-kàttan,

<span id="an_2:2">2:2</span>  ngir ngeen am fit te nekk benn ci
mbëggeel, ngir dajal noonu xam-xam bu mat, ba xam kumpag Yàlla, di
Kirist.

<span id="an_2:3">2:3</span>  Ci moom lañu denc lépp lu ñuy sàkku ci xel
ak ci xam-xam.

<span id="an_2:4">2:4</span>  Maa ngi wax lii, ngir kenn bañ leen a nax
ci ay wax yu neex.

<span id="an_2:5">2:5</span>  Jëmm ji ñëwul waaye sama xel a ngi ci
yéen, di bég ci seen doxalin ak ngëm gu dëgër, gi ngeen am ci Kirist.

<span id="an_2:6">2:6</span>  Kon nag, ni ngeen nangoo Kirist Yeesu ni
Boroom bi, dundeleen noonu ci moom.

<span id="an_2:7">2:7</span>  Saxleen ci moom, di màgg ci moom, tey gën
a dëgër ci ngëm, gi ñu leen jàngal, ba seen xol di baawaan ci gërëm
Yàlla.

<span id="an_2:8">2:8</span>  Moytuleen ba kenn bañ leen a fàbbi ci ay
xam-xami nit yuy naxi neen. Xam-xam yu mel noonu, ñu ngi soqikoo ci aada
yu nit tëral, ci aaday àddina, waaye soqikoowul ci Kirist.

<span id="an_2:9">2:9</span>  Ndaxte ci Kirist, maanaam ci yaramu nitam,
la matug Yàlla gépp dëkk,

<span id="an_2:10">2:10</span>  te mat ngeen ci moom, miy buuru kilifa
yépp ak boroom sañ-sañ yépp.

<span id="an_2:11">2:11</span>  Ndax seen ngëm ci moom xaraf ngeen xaraf
bu loxol nit deful, maanaam Kirist summil na leen dooley bàkkaar, ji
moomoon seen yaram. Loolu mooy xaraf, bi Kirist def.

<span id="an_2:12">2:12</span>  Bi ñu leen sóobee ci ndox, suulaale nañu
leen ak moom, te it dekki ngeen ak moom, ndaxte gëm ngeen ci dooley
Yàlla, ji ko dekkal ca néew ya.

<span id="an_2:13">2:13</span>  Te yéen ñi doon ndee fa kanam Yàlla ndax
seeni moy ak seen ñàkka xaraf, Yàlla dundalaat na leen ak Kirist, baal
nu sunuy bàkkaar yépp.

<span id="an_2:14">2:14</span>  Mbind mi nu doon tiiñal, te daa nu yey
ndax ay sàrtam, Yàlla far na ko, dindi ko, daajaale ko ca bant, ba
Kirist deeye.

<span id="an_2:15">2:15</span>  Futti na kilifa yi ak boroom sañ-sañ yi,
weer leen ci kanamu ñépp, sëkktal leen niy jaam ndax ndam la Kirist jële
ca bant ba.

<span id="an_2:16">2:16</span>  Kon nag bu leen kenn teg tooñ ci li jëm
ciy ñam mbaa naan, ci màggal mbaa xewu weer wu feeñ, mbaa ci bésu
noflaay.

<span id="an_2:17">2:17</span>  Loolu lépp nag takkandeer la woon buy
misaal li waroon a ñëw, waaye lu dëggu li mi ngi ci Kirist.

<span id="an_2:18">2:18</span>  Kuy bég ci di toroxlu ci ngistal, di
jaamu ay malaaka, buleen ko may, mu àtte leen. Kooku dafay jeneer, di
seet li koy feeñu, bay tiitaroo xalaatam, fekk xalaatu nit kese la, te
neen.

<span id="an_2:19">2:19</span>  Taqul ci Kirist, miy bopp bi yilif jëmm
ji. Bopp bee tax ba jëmm jépp, ji siddit yi ak tenqo yi téye te taqale
ko, di màgg màgg gi ko Yàlla di jox.

<span id="an_2:20">2:20</span>  Ndegam deeyandoo ngeen ak Kirist, ba
génne noonu ci aaday àddina, lu tax ngeen di nangu, ñu di leen teg ay
sàrt yu mel nii: «Bul fab, bul ñam, bul laal,» ni bu seenug dund aju
woon ci àddina si?

<span id="an_2:22">2:22</span>  Sàrt yooyu ñu ngi aju ci ndigali nit ñi
ak seen njàngale. Yëf yi ñu tudd yépp, dees na leen jariñoo, ba ñu jeex.

<span id="an_2:23">2:23</span>  Dëgg la, seeni sàrt dañuy dénkaane
pasteef ci jaamu Yàlla, di toroxlu ak di fitnaal seen yaram. Waaye sàrt
yooyu nag amuñu benn njariñ, ngir nit ñi noot seen nafsu.

<span id="an_3:1">3:1</span>  Kon nag ndegam dekkeendoo ngeen ak Kirist,
wutleen yëf, ya nekk ca kaw, fa Kirist toog ca ndeyjooru Yàlla.

<span id="an_3:2">3:2</span>  Fonkleen yëf ya ca kaw, te ngeen bañ a
faale yi ci suuf,

<span id="an_3:3">3:3</span>  ndaxte dee ngeen, te seen dund boole nañu
ko ak Kirist, denc ca Yàlla.

<span id="an_3:4">3:4</span>  Te bés bu Kirist miy seen dund feeñee,
yéen itam dingeen feeñ ak moom ci biir ndam.

<span id="an_3:5">3:5</span>  Kon nag li nekk ci yéen te bokk ci mbiri
àddina, jébbal-leen ko dee, yu deme ni ndoxaanu yàqute, sobe, xemmem,
bëgg-bëgg yu bon, ak bëgge, maanaam bokkaale Yàlla.

<span id="an_3:6">3:6</span>  Yooyooy xëcc merum Yàlla.

<span id="an_3:7">3:7</span>  Yéen itam noonu ngeen daan doxale bu jëkk,
ba ngeen daan dunde noonu.

<span id="an_3:8">3:8</span>  Waaye léegi bàyyileen yii yépp: mer,
xadar, kiñaan ak di génne ci seen gémmiñ sos ak wax ju ñaaw.

<span id="an_3:9">3:9</span>  Bàyyileen di fen seeni moroom, ndaxte
summi ngeen jikko ju bon, ji ngeen judduwaale, moom ak ay jëfam;

<span id="an_3:10">3:10</span>  te sol ngeen dund gu bees, gi Yàlla sàkk
te di ko yeesal ba mu mel ni moom, ngir ngeen man koo xam bu wér.

<span id="an_3:11">3:11</span>  Ci dund gu bees googu, amul Yawut ak ku
dul Yawut, ku xaraf walla ku xaraful, jaam walla gor, ku jàngul ni
Baarbaar yi, ak ku yeewuwul ni waa Sit, waaye Kirist ay lépp te dëkk ci
ñépp.

<span id="an_3:12">3:12</span>  Kon nag ndegam Yàlla tànn na leen,
sellal leen, sopp leen, solooleen boog yërmande, laabiir, woyof, lewet
ak muñ.

<span id="an_3:13">3:13</span>  Muñalanteleen, di baalante, su amee kuy
tawat moroomam. Baalanteleen, ni leen Boroom bi baale.

<span id="an_3:14">3:14</span>  Ci kaw loolu lépp amleen mbëggeel, giy
jókkaale lépp, ba mu mat.

<span id="an_3:15">3:15</span>  Na jàmm ji Kirist di joxe noot seeni
xol, ndaxte Yàlla woo na leen ci loolu, mel ni ay cér yu bokk benn
yaram; te gërëmleen Yàlla.

<span id="an_3:16">3:16</span>  Na kàddug Kirist dëkk ci yéen, bay
baawaan, ngeen di jàngalante ak a artoonte ci seen biir ak xel mu mat
sëkk, di woy ak a gërëm Yàlla ak seen xol bépp, ay taalifi Sabóor, ay
kañ Yàlla ak ay cant yu tukkee ci Xelum Yàlla.

<span id="an_3:17">3:17</span>  Te lu ngeen man a def, muy ci wax mbaa
ci jëf, wéerleen ko ci turu Boroom bi Yeesu, jaare ci moom gërëm Yàlla
Baay bi.

<span id="an_3:18">3:18</span>  Jigéen ñi, na ku nekk nangul jëkkëram,
ndaxte looloo jekk ci ñi bokk ci Boroom bi.

<span id="an_3:19">3:19</span>  Góor ñi, na ku nekk bëgg jabaram te
muñal ko.

<span id="an_3:20">3:20</span>  Xale yi, déggal-leen seeni waajur ci
lépp, ndaxte looloo rafet ci ñi bokk ci Boroom bi.

<span id="an_3:21">3:21</span>  Baay yi, buleen bundaxataal seeni doom,
ngir bañ a jeexal seen xol.

<span id="an_3:22">3:22</span>  Jaam yi, nangul-leen ci lépp seen sang,
yi ci àddina. Buleen ko def rekk ci seen kanam, di sàkku ngërëm, waaye
na nekk lu dëggu ci yéen, ndax seen ragal Boroom bi.

<span id="an_3:23">3:23</span>  Lu ngeen man a def, na ci seen xol
tàlli; ngeen def ko ngir Boroom bi, te du ngir nit,

<span id="an_3:24">3:24</span>  xam ne Boroom bi dina fey seeni jëf, mu
di cér bi mu leen dencal. Kirist mooy Boroom, bi ngeen di liggéeyal.

<span id="an_3:25">3:25</span>  Waaye ku def lu bon, Boroom bi dina la
delloo sa jëf, te du gënale.

<span id="an_4:1">4:1</span>  Sang yi, yorleen seeni jaam ci nu jub te
aw yoon, xam ne, am ngeen yéen itam ab Sang ca asamaan.

<span id="an_4:2">4:2</span>  Dëkkleen ci ñaan Yàlla, farlu ci, boole ci
ngërëm.

<span id="an_4:3">4:3</span>  Te ngeen fasaale nu ci ñaan yi itam, ngir
Yàlla ubbil nu bunt, nu man a xamle kàddoom, di yégle kumpa gi di
Kirist, muy kumpa gi waral ñu jéng ma.

<span id="an_4:4">4:4</span>  Ñaanleen ngir ma xamle ko ni mu ware.

<span id="an_4:5">4:5</span>  Jëfeleen ak xel ci seen diggante ak waa
àddina, te fu ngeen ame jot, fexeleen ba jariñoo ko.

<span id="an_4:6">4:6</span>  Na seen wax jépp fees ak yiw te am xorom,
ngir ngeen xam nan ngeen war a tontoo ku nekk.

<span id="an_4:7">4:7</span>  Tisig, sama mbokk mi ma sopp, di jawriñ ju
takku ak sama nawle ci liggéeyu Boroom bi, dina leen yégal lépp lu jëm
ci samay mbir.

<span id="an_4:8">4:8</span>  Lii moo tax ma yebal ko ci yéen: ngeen xam
xebaar bi jóge ci nun, te it mu dëfël seen xol.

<span id="an_4:9">4:9</span>  Onesim lay àndal, sunu mbokk mu takku, mi
nu sopp, te mu bokk ci yéen. Dinañu leen xamal lépp lu xew fii.

<span id="an_4:10">4:10</span>  Aristàrk mi nekk ak man ci kaso bi, mu
ngi leen di nuyu, moom ak Màrk rakku Barnabas. Jot ngeen ay ndigal ci
mbirum Màrk: bu ñëwee ci yéen, teral-leen ko.

<span id="an_4:11">4:11</span>  Yeesu mi ñuy dàkkentale Yustus, moom it
mu ngi leen di nuyu. Ñoom rekk ñooy Yawut yiy liggéeyandook man ngir
nguuru Yàlla, te ñoo féexal sama xol.

<span id="an_4:12">4:12</span>  Jaamu Kirist, Epafras, mi bokk ci yéen,
mu ngi leen di nuyu. Du jóg ci di leen ñaanal, farlu ci ni kuy bëre,
ngir ngeen taxaw temm ci coobareg Yàlla gépp, ànd ak ngëm gu mat ak
kóolute gu wóor.

<span id="an_4:13">4:13</span>  Maa ngi koy seedeel ne, mu ngi sonn bu
baax ngir yéen, ngir waa Lawdise ak waa Yerapolis.

<span id="an_4:14">4:14</span>  Luug, doktoor bi ñu sopp, mu ngi leen di
nuyu, moom ak Demas.

<span id="an_4:15">4:15</span>  Nuyul-leen nu mbokk, yi nekk Lawdise.
Nuyul-leen nu itam Nimfa ak mbooloom ñi gëm, miy daje ci këram.

<span id="an_4:16">4:16</span>  Bu ñu jàngee bataaxal bii ci yéen,
fexeleen ba ñu jàng ko it ci mbooloom ñi gëm mi nekk Lawdise, te yéen it
ngeen jàng bi ma yónnee waa Lawdise.

<span id="an_4:17">4:17</span>  Te neleen Arkib: «Farlul ci sas, wi la
Boroom bi sédde, ba matal ko.»

<span id="an_4:18">4:18</span>  Man Pool maa leen di bind nuyoo bii ci
sama loxob bopp. Fàttalikuleen ne, dañu maa jéng. Na yiwu Boroom bi ànd
ak yéen!

------------------------------------------------------------------------

[Next: 1 Thessalonians](th1)
