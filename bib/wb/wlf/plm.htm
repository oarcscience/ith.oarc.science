<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Philemon</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="tit.htm">Previous</A>&nbsp;
<A HREF="heb.htm">Next</A>&nbsp;
</CENTER>
<HR>
</p> <h3 align="center" align="center">Wolof Bible: Philemon</h3> 
<p><A NAME="an_1:1">1:1</A>&nbsp; Man Pool, mi &#241;u t&#235;j kaso ngir Kirist Yeesu, ak sunu mbokk Timote, noo lay bind, yaw Filemon sunu soppe ak sunu nawle ci xeex bi;</p> 
<p><A NAME="an_1:2">1:2</A>&nbsp; te f&#224;ttewunu sunu jig&#233;en Afiya, ak sunu &#224;ndandoo ci xeex bi Arkib, y&#233;en ak mbooloom &#241;i g&#235;m, miy dajee sa k&#235;r. </p> 
<p><A NAME="an_1:3">1:3</A>&nbsp; Na leen Y&#224;lla sunu Baay ak Boroom bi Yeesu Kirist may yiw ak j&#224;mm.    </p> 
<p><A NAME="an_1:4">1:4</A>&nbsp; Duma la noppee boole ci samay &#241;aan, di ci sant Y&#224;lla sama Boroom,</p> 
<p><A NAME="an_1:5">1:5</A>&nbsp; ndaxte d&#233;gg naa sa ng&#235;m ci Boroom bi Yeesu, ak sa mb&#235;ggeel ci gaayam yu sell y&#233;pp. </p> 
<p><A NAME="an_1:6">1:6</A>&nbsp; Li may &#241;aan nag a ngi nii: nga xam bu w&#233;r ng&#235;neel, yi nu am y&#233;pp ci sunu bokk ci Kirist, ba tax bokk gi nga am ci Y&#224;lla ci kaw ng&#235;m me&#241;&#241; i njari&#241;. </p> 
<p><A NAME="an_1:7">1:7</A>&nbsp; Ci d&#235;gg-d&#235;gg sa mb&#235;ggeel b&#233;gal na ma bu baax, ba d&#235;f&#235;l sama xol; ndaxte xam naa, sama mbokk, ni nga f&#233;exale xoli gaayi Y&#224;lla yu sell yi.    </p> 
<p><A NAME="an_1:8">1:8</A>&nbsp; Am na lu ma la b&#235;gg a &#241;aan; teguma ko ci sa&#241;-sa&#241; bu mat bi ma Kirist may, ci teg la ndigalu def sa warugar,</p> 
<p><A NAME="an_1:9">1:9</A>&nbsp; waaye dama lay &#241;aan ci mb&#235;ggeel gi nu s&#233;q, man Pool m&#224;ggat, mi &#241;u t&#235;j kaso ci turu Kirist. </p> 
<p><A NAME="an_1:10">1:10</A>&nbsp; Maa ngi tinul sama doomu diine Onesim, mi ma jur ci Kirist fii ci kaso bi. </p> 
<p><A NAME="an_1:11">1:11</A>&nbsp; Amul woon sa njari&#241; d&#233;mb, waaye tey amal na nu njari&#241;, yaw ak man.    </p> 
<p><A NAME="an_1:12">1:12</A>&nbsp; Maa koy yebal fi yaw, waaye xamal ne, mooy sama reeni xol. </p> 
<p><A NAME="an_1:13">1:13</A>&nbsp; Dama koo b&#235;ggoon a t&#233;ye fi sama wet, ngir mu taxawal la, di ma dimbali, li feek maa ngi ci kaso bi ngir xebaar bu baax bi. </p> 
<p><A NAME="an_1:14">1:14</A>&nbsp; Waaye b&#235;ggumaa def dara loo &#224;ndul; noonu ndimbal li nga may defal du nekk sa&#241;ul-ba&#241;, waaye mu &#224;nd ak xol bu t&#224;lli. </p> 
<p><A NAME="an_1:15">1:15</A>&nbsp; X&#235;y na sax dafa t&#224;ggoo woon ak yaw diir bu g&#224;tt, ngir nga jotaat ci ba f&#224;ww; </p> 
<p><A NAME="an_1:16">1:16</A>&nbsp; waxuma l&#233;egi ni jaam rekk, waaye lu ko sut, xanaa mbokk mu d&#235;ggu ci xol, fekk looloo raw ag njaam. Mbokk la ci man, rawatina ci yaw, muy sa jaam ci aada, di sa mbokk l&#233;egi ci Boroom bi.    </p> 
<p><A NAME="an_1:17">1:17</A>&nbsp; Soo ma j&#224;ppee ni nawle nag, teeru ko, ni su ma la doon ganesi. </p> 
<p><A NAME="an_1:18">1:18</A>&nbsp; Soo ko naree topp genn too&#241; mbaa benn bor, topp ma ko. </p> 
<p><A NAME="an_1:19">1:19</A>&nbsp; Man Pool maa ngi lay bind ak sama loxob bopp ne, dinaa la ko fey; b&#235;ggumaa yegg ci ne, sag dund sax ci man la jaar! </p> 
<p><A NAME="an_1:20">1:20</A>&nbsp; Waaw yaw sama mbokk, dimbali ma ci Boroom bi, te seral sama xol ci sunu bokk ci Kirist. </p> 
<p><A NAME="an_1:21">1:21</A>&nbsp; Noonu bind naa la, ndax w&#243;or na ma ne, dinga ma d&#233;ggal, ba weesu sax li ma la sant.    </p> 
<p><A NAME="an_1:22">1:22</A>&nbsp; Te itam nanga ma waajal n&#233;eg, ndaxte yaakaar naa ne, Y&#224;lla dina nangu seeni &#241;aan, ba delloosi ma leen.    </p> 
<p><A NAME="an_1:23">1:23</A>&nbsp; Sama mbokk Epafras, mi ma nekkal fi ci kaso bi ci turu Kirist, mu ngi lay nuyu. </p> 
<p><A NAME="an_1:24">1:24</A>&nbsp; Samay &#224;ndandoo ci ligg&#233;ey bi, M&#224;rk, Arist&#224;rk, Demas ak Luug, &#241;u ngi lay nuyu.    </p> 
<p><A NAME="an_1:25">1:25</A>&nbsp; Na yiwu Boroom bi Yeesu Kirist &#224;nd ak seen xel.</p> 
<p><HR>
<CENTER>
<A HREF="heb.htm">Next: Hebrews</A></CENTER>
</BODY>
</HTML>
