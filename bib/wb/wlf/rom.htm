<HTML>
<HEAD>
<link rel="stylesheet" type="text/css" href="../../../css/marg.css">
<META HTTP-EQUIV="Content-Type" CONTENT="text/html; charset=UTF-8">
<META name="description" content="Wolof Bible (NT), full text etext at Intangible Textual Heritage">
<TITLE>Wolof Bible (NT): Romans</TITLE>
</HEAD>
<BODY>
<CENTER>
<A HREF="../../../index.htm"><IMG SRC="../../../cdshop/ithlogo.png" BORDER="0"></A><BR>
<A HREF="../../../index.htm">Intangible Textual Heritage</A>&nbsp;
<A HREF="../../index.htm">Bible</A>&nbsp;
<A HREF="../index.htm">World Bible</A>&nbsp;
<A HREF="index.htm">Index</A>&nbsp;
<A HREF="act.htm">Previous</A>&nbsp;
<A HREF="co1.htm">Next</A>&nbsp;
</CENTER>
<HR>
</p> <h3 align="center" align="center">Wolof Bible: Romans</h3> 
<p><A NAME="an_1:1">1:1</A>&nbsp; Man Pool, jaamub Kirist Yeesu, maa leen di bind bataaxal bii. Y&#224;lla woo na ma, ma nekk ndawam, sas ma ligg&#233;eyu xamle xebaaram bu baax bi. </p> 
<p><A NAME="an_1:2">1:2</A>&nbsp; Xebaar bu baax boobu, Y&#224;lla dige woon na ko bu y&#224;gg, jaarale ko ciy yonentam, &#241;u def ko ci Mbind mu sell mi,</p> 
<p><A NAME="an_1:3">1:3</A>&nbsp; di xamle mbirum Doomam, Yeesu Kirist sunu Boroom. Lu j&#235;m ci meloom ci &#224;ddina, ci askanu Daawuda la j&#243;ge, waaye lu j&#235;m ci xelam mu sell, Doomu Y&#224;lla la; ndaxte ndekkiteem nekk na firnde ju r&#224;&#241;&#241;iku, ne moom la. </p> 
<p><A NAME="an_1:5">1:5</A>&nbsp; Te moom Kirist t&#224;bbal na nu ci yiwu Y&#224;lla, def nu ay ndawam, y&#243;nni nu ci biir xeeti &#224;ddina s&#233;pp, ngir &#241;u g&#235;m ko te j&#233;bbalu, ba m&#224;ggal turam. </p> 
<p><A NAME="an_1:6">1:6</A>&nbsp; Te ci ngeen bokk, y&#233;en &#241;i Y&#224;lla woo, ngeen nekk ci Kirist.    </p> 
<p><A NAME="an_1:7">1:7</A>&nbsp; Y&#233;en &#241;i d&#235;kk Room &#241;&#233;pp, y&#233;en &#241;i Y&#224;lla b&#235;gg te woo leen, ngeen nekk gaayam yu sell, na leen Y&#224;lla sunu Baay ak Boroom bi Yeesu Kirist may yiw ak j&#224;mm.    </p> 
<p><A NAME="an_1:8">1:8</A>&nbsp; Kon nag li may j&#235;kk a wax mooy lii: sant naa Y&#224;lla sama Boroom, jaarale ko ci Yeesu Kirist, ngir y&#233;en &#241;&#233;pp, ndaxte seen ng&#235;m siiw na ci &#224;ddina s&#233;pp. </p> 
<p><A NAME="an_1:9">1:9</A>&nbsp; B&#235;t bu set maa ngi leen di boole ci samay &#241;aan. Y&#224;lla seede na li may wax, Y&#224;lla mi may jaamu ci sama xel, ci xamle xebaar bu baax bu Doomam. </p> 
<p><A NAME="an_1:10">1:10</A>&nbsp; Te li ma koy faral di &#241;aan mooy lii: bu soobee Y&#224;lla, na ma ubbil bunt, ba ma man a &#241;&#235;w ci y&#233;en.    </p> 
<p><A NAME="an_1:11">1:11</A>&nbsp; Ndaxte b&#235;gg naa leen a gis lool, ba indil leen barke bu j&#243;ge ci Xel mu Sell mi, ndax seen ng&#235;m g&#235;n a d&#235;g&#235;r. </p> 
<p><A NAME="an_1:12">1:12</A>&nbsp; Maanaam ma nekk ci seen biir, te nu dimbaleente ci sunu ng&#235;m, ndax man itam ma g&#235;n a am doole.    </p> 
<p><A NAME="an_1:13">1:13</A>&nbsp; Bokk yi, damaa b&#235;gg ngeen xam ne, xalaat naa leen a seetsi ay yooni yoon, ngir me&#241;&#241; njari&#241; ci y&#233;en, ni ma ko defe ci yeneen xeet yi, waaye ay t&#233;q-t&#233;q &#241;oo ma t&#233;ye ba l&#233;egi. </p> 
<p><A NAME="an_1:14">1:14</A>&nbsp; Am naa warugar sama diggante ak &#241;&#233;pp, muy &#241;i j&#224;ng ni Gereg yi, muy &#241;i j&#224;ngul ni Baarbaar yi, &#241;i bare xam-xam ak &#241;i barewul xam-xam. </p> 
<p><A NAME="an_1:15">1:15</A>&nbsp; Li aju ci man nag, jekk naa ngir &#241;&#235;w, xamal leen xebaar bu baax bi, y&#233;en it waa Room.    </p> 
<p><A NAME="an_1:16">1:16</A>&nbsp; Ndaxte awma benn werante ci xebaar bu baax bi may waare, ndax mbirum Y&#224;lla la, mu l&#224;mboo dooleem, ngir musal k&#233;pp ku ko g&#235;m, muy Yawut ci bu j&#235;kk mbaa ki dul Yawut. </p> 
<p><A NAME="an_1:17">1:17</A>&nbsp; Ndaxte xebaar bii day wone, ni nit man a jube ci kanam Y&#224;lla, sukkandikoo ci ng&#235;m rekk, t&#224;mbali ci ng&#235;m, yem ci ng&#235;m. Moo tax Mbind mi wax ne: &#171;Ku jub ci kaw ng&#235;m, dinga dund.&#187;    </p> 
<p><A NAME="an_1:18">1:18</A>&nbsp; Merum Y&#224;llaa ngi fee&#241;e asamaan, w&#224;cc ci nit &#241;i, ndax seen weddi Y&#224;lla g&#233;pp ak seen jubadi g&#233;pp, &#241;oom &#241;i suul d&#235;gg, di topp lu jubadi. </p> 
<p><A NAME="an_1:19">1:19</A>&nbsp; Ndax li nit man a xam ci Y&#224;lla, leer na ci seen xel, ndax Y&#224;lla won na leen ko. </p> 
<p><A NAME="an_1:20">1:20</A>&nbsp; Ndaxte ba &#224;ddina sosoo ba tey, mbiri Y&#224;lla yu n&#235;bbu ya, maanaam dooleem ju sax ja, ak meloom wu kawe wa, fee&#241; na&#241;u bu leer, te bir &#241;&#233;pp ci yi mu s&#224;kk, ba tax bunti lay y&#233;pp t&#235;j na&#241;u.    </p> 
<p><A NAME="an_1:21">1:21</A>&nbsp; Ndaxte bi &#241;u xamee Y&#224;lla, taxul &#241;u m&#224;ggal ko ni mu ware, mbaa &#241;u sant ko. Waaye &#241;u daldi r&#233;er ci seen biiri xalaat yu mujjul fenn, ba tax seen xol gumba, ba l&#235;nd&#235;m k&#235;ruus. </p> 
<p><A NAME="an_1:22">1:22</A>&nbsp; &#209;u teg seen bopp ni boroomi xel, fekk &#241;u &#241;&#224;kk xel la&#241;u woon. </p> 
<p><A NAME="an_1:23">1:23</A>&nbsp; Toxal na&#241;u ndamu Y&#224;lla Aji Sax ji, wuutal fa nataali nit ku dul sax, moom ak ay picc, ay rabi &#224;ll mbaa yuy raam.    </p> 
<p><A NAME="an_1:24">1:24</A>&nbsp; Moo tax Y&#224;lla b&#235;rg&#235;l na leen ci seeni b&#235;gg-b&#235;gg, &#241;u s&#243;obu ciy &#241;aawteef, di j&#235;fleente lu g&#224;ccelu ci seeni c&#233;r. </p> 
<p><A NAME="an_1:25">1:25</A>&nbsp; Toxal na&#241;u d&#235;ggu Y&#224;lla, t&#235;ral fen, di m&#224;ggal ak a jaamu mbindeef, ba faaleetu&#241;u sax Aji Bind, ji yelloo cant ba f&#224;ww. Amiin.    </p> 
<p><A NAME="an_1:26">1:26</A>&nbsp; Loolu moo tax nag Y&#224;lla b&#235;rg&#235;l na leen ci seeni b&#235;gg-b&#235;gg yu ruslu. Seeni jig&#233;en sax d&#235;ddu na&#241;u li jekk, s&#243;obu ci lu jekkadi, &#241;oom ak seeni moroom. </p> 
<p><A NAME="an_1:27">1:27</A>&nbsp; Noonu it g&#243;or &#241;i b&#224;yyi na&#241;u li jekk ci seeni c&#233;r, maanaam &#224;nd ak jig&#233;en, bay am ay b&#235;gg-b&#235;gg yu tar ci &#224;nd ak seeni moroom. G&#243;or di defante ak g&#243;or li warul, &#241;u di jot seen peyu r&#233;er ci seeni yaram.</p> 
<p><A NAME="an_1:28">1:28</A>&nbsp; Gannaaw xam Y&#224;lla soxalu leen, Y&#224;lla it b&#235;rg&#235;l na leen ci seen xel mu bon moomu, &#241;u sax ci j&#235;f yu jekkadi. </p> 
<p><A NAME="an_1:29">1:29</A>&nbsp; Seen xol fees na ak lu jubadi, lu bon, b&#235;gge ak coxor; du&#241;u xalaat lu dul ki&#241;aan, rey nit, xuloo, njubla&#331; ak &#241;aaw njort; da&#241;uy j&#235;w, </p> 
<p><A NAME="an_1:30">1:30</A>&nbsp; di y&#224;q der, di &#241;u ba&#241; Y&#224;lla te &#241;&#224;kk sutura, di r&#233;y-r&#233;ylu ak a ka&#241;u; ay j&#224;mbaar la&#241;u ci fexe lu bon, di ba&#241; seeni waajur. </p> 
<p><A NAME="an_1:31">1:31</A>&nbsp; Amu&#241;u xel, amu&#241;u k&#243;ll&#235;re, amu&#241;u cofeel, amu&#241;u y&#235;rmande. </p> 
<p><A NAME="an_1:32">1:32</A>&nbsp; Xam na&#241;u ne, &#241;iy j&#235;fe loolu, Y&#224;lla daganal na seen dee, waaye teewul &#241;u di ko def, boole ko ak di farle &#241;i ci sax.</p> 
<p><A NAME="an_2:1">2:1</A>&nbsp; Kon nag k&#233;pp ku mu man a doon, yaw miy &#224;tte sa moroom ak &#241;aaw njort, amuloo aw lay, ndaxte &#224;tte sa moroom, daan sa bopp la; yaa ngi koy &#224;tte ndax ay j&#235;fam, fekk yaw itam noonu ngay j&#235;fe. </p> 
<p><A NAME="an_2:2">2:2</A>&nbsp; Xam nanu ne, &#241;iy j&#235;fe noonu, Y&#224;lla dina leen &#224;tte, te &#224;tteem jub na. </p> 
<p><A NAME="an_2:3">2:3</A>&nbsp; Yaw nag miy &#224;tte &#241;iy def loolu, te di ko def, ndax defe nga ne, dinga r&#235;cc ci &#224;tteb Y&#224;lla?</p> 
<p><A NAME="an_2:4">2:4</A>&nbsp; Ndax dangaa xeeb mbaaxu Y&#224;lla, mi y&#233;ex a mer te di la mu&#241;al? Xanaa xamuloo ne, Y&#224;llaa ngi lay won baaxaayam, ngir nga r&#233;ccu say b&#224;kkaar?    </p> 
<p><A NAME="an_2:5">2:5</A>&nbsp; Waaye ndegam d&#235;g&#235;r nga bopp te b&#235;gguloo r&#233;ccu, yaa ngi dajale merum Y&#224;lla ci sa bopp. Ndaxte Y&#224;lla s&#224;kk na b&#233;s bu muy wone &#224;tteem bu jub bi te meram w&#224;cc ci &#241;i bon;</p> 
<p><A NAME="an_2:6">2:6</A>&nbsp; b&#233;s booba dina delloo ku nekk ay j&#235;fam. </p> 
<p><A NAME="an_2:7">2:7</A>&nbsp; &#209;iy g&#243;or-g&#243;orlu ciy def lu baax, b&#235;gg Y&#224;lla boole leen ca ndamam te s&#233;dde leen ng&#235;r&#235;m ak dund gu sax, dina leen t&#224;bbal ci dund gu dul jeex. </p> 
<p><A NAME="an_2:8">2:8</A>&nbsp; Waaye &#241;i d&#235;g&#235;r bopp, ba tanqamlu d&#235;gg, di topp lu jubadi, seen pey mooy dooni merum Y&#224;lla ak toroxte. </p> 
<p><A NAME="an_2:9">2:9</A>&nbsp; Ki doon def lu bon, peyam mooy tiis ak metit wu tar, muy Yawut ci bu j&#235;kk, mbaa ki dul Yawut. </p> 
<p><A NAME="an_2:10">2:10</A>&nbsp; Waaye ki doon def lu baax, a&#241;am mooy bokk ci ndamu Y&#224;lla, am ng&#235;r&#235;m ak j&#224;mm, muy Yawut ci bu j&#235;kk, mbaa ki dul Yawut. </p> 
<p><A NAME="an_2:11">2:11</A>&nbsp; Ndaxte &#241;&#233;pp a yem fa kanam Y&#224;lla.    </p> 
<p><A NAME="an_2:12">2:12</A>&nbsp; K&#233;pp ku doon b&#224;kkaar nag te nekkuloo woon ci yoonu Musaa, Y&#224;lla dina la &#224;tte ci lu dul yoonu Musaa, nga door a s&#224;nku. Te k&#233;pp ku doon b&#224;kkaar te nga nekkoon ci yoonu Musaa, Y&#224;lla dina la &#224;tte ci yoon woowu. </p> 
<p><A NAME="an_2:13">2:13</A>&nbsp; Kon d&#233;glu yoonu Musaa rekk doyul; du loolu mooy tax nit jub ci kanam Y&#224;lla; kiy s&#224;mm yoon wi, moom la Y&#224;lla di &#224;tte ni ku jub. </p> 
<p><A NAME="an_2:14">2:14</A>&nbsp; Ndax &#241;i dul Yawut te nekku&#241;u ci yoonu Musaa, &#241;u ngiy def li yoon woowu t&#235;ral, ndaxte Y&#224;lla def na ko ci nit. Te wonee na&#241;u noonu ne, man na&#241;oo r&#224;&#241;&#241;ee lu baax ak lu bon, su &#241;u nekkul sax ci yoonu Musaa, </p> 
<p><A NAME="an_2:15">2:15</A>&nbsp; di wone it ne, Y&#224;lla bind na ci seen xol j&#235;f yi yoonu Musaa santaane. Seen xel it seede na ne noonu la, fekk seeni xalaat &#241;oo leen di tuumaal, mbaa &#241;u leen di j&#233;ggal. </p> 
<p><A NAME="an_2:16">2:16</A>&nbsp; Ndax b&#233;s dina &#241;&#235;w, bu xalaat yu l&#224;qu yi di fee&#241;, te Y&#224;lla &#224;tte nit &#241;i jaarale ko ci Yeesu Kirist. Xebaar bu baax, bi may waare, moo ko wax.    </p> 
<p><A NAME="an_2:17">2:17</A>&nbsp; Maa ngi &#241;&#235;w nag ci yaw mi ne Yawut nga; yaa ngi sukkandiku ci yoonu Musaa ak di damu ci Y&#224;lla. </p> 
<p><A NAME="an_2:18">2:18</A>&nbsp; Xam nga coobareem, ndaxte j&#224;ng nga ci yoonu Musaa, ba fonk y&#235;f yi g&#235;n a baax. </p> 
<p><A NAME="an_2:19">2:19</A>&nbsp; Yaa ngi teg sa bopp wommatkatu gumba yi ak leeru &#241;i nekk cig l&#235;nd&#235;m. </p> 
<p><A NAME="an_2:20">2:20</A>&nbsp; Yaa di j&#224;ngalekatu &#241;i j&#224;ngul ak xamlekatu &#241;i xamul, ndaxte xalaat nga ne, Y&#224;lla jagleel na leen ci yoonu Musaa b&#233;pp xam-xam ak g&#233;pp d&#235;gg. </p> 
<p><A NAME="an_2:21">2:21</A>&nbsp; Kon nag yaw miy j&#224;ngal say moroom, xanaa doo j&#224;ngal sa bopp? Yaw miy waare di tere s&#224;cc, mbaa doo s&#224;cc yaw itam? Yaw miy tere njaaloo, mbaa doo njaaloo? </p> 
<p><A NAME="an_2:22">2:22</A>&nbsp; Yaw miy araamal x&#235;r&#235;m yi, mbaa doo s&#224;cc li nekk ci seeni x&#224;mb? </p> 
<p><A NAME="an_2:23">2:23</A>&nbsp; Yaw miy damoo yoonu Musaa, mbaa doo ko moy, ba indi g&#224;cce ci turu Y&#224;lla? </p> 
<p><A NAME="an_2:24">2:24</A>&nbsp; Moo tax Mbind mi ne: &#171;Y&#233;ena tax &#241;i nekkul Yawut di suufeel turu Y&#224;lla.&#187;    </p> 
<p><A NAME="an_2:25">2:25</A>&nbsp; B&#235;ggoon naa ngeen xam ne, xaraf am na njari&#241;, boo ca boolee s&#224;mm yoon. Waaye boo ko ca boolewul, sa xaraf amatul njari&#241;. </p> 
<p><A NAME="an_2:26">2:26</A>&nbsp; Te itam ku xaraful, tey def j&#235;f yu jub yi yoonu Musaa santaane, ndax Y&#224;lla du ko teg ni ku xaraf? </p> 
<p><A NAME="an_2:27">2:27</A>&nbsp; Ku dul Yawut te xaraful waaye di s&#224;mm yoon wi, kooku dina la man a &#224;tte yaw Yawut bi. Ndaxte li ngay xam-xam yoonu Musaa ci Mbind mi te xaraf, terewul nga koy moy. </p> 
<p><A NAME="an_2:28">2:28</A>&nbsp; Juddu nekk Yawut taxul sag Yawut d&#235;ggu, te xaraf ci saw yaram taxul sa xaraf w&#243;or. </p> 
<p><A NAME="an_2:29">2:29</A>&nbsp; Waaye Yawut d&#235;gg, ci xol lay nekk. Te xaraf d&#235;gg itam, ci xol lay nekk. Du ngistal, lu d&#235;ggu la. Te k&#233;pp ku mel noonu, dees na la g&#235;r&#235;m, waxumala nit &#241;i, waaye Y&#224;lla ci boppam.</p> 
<p><A NAME="an_3:1">3:1</A>&nbsp; Yawut bi nag, ci lan la rawe ku dul Yawut? Te xaraf lu muy njari&#241;?</p> 
<p><A NAME="an_3:2">3:2</A>&nbsp; Raw na ko fu nekk. Ci bu j&#235;kk Yawut yi la Y&#224;lla d&#233;nk waxam. </p> 
<p><A NAME="an_3:3">3:3</A>&nbsp; Bu fekkee ne am na ci &#241;oom &#241;u &#241;&#224;kk k&#243;ll&#235;re, ndax loolu man na fanq k&#243;ll&#235;reg Y&#224;lla?</p> 
<p><A NAME="an_3:4">3:4</A>&nbsp; Mukk! Su &#241;&#233;pp nekkoon ay naaf&#233;q, du tere Y&#224;lla nekk d&#235;gg. Moom la Mbind mi wax ci Y&#224;lla ne:&#171;Loo wax, &#241;&#233;pp &#224;nd ci,te ku layoo ak yaw, nga yey ko.&#187;    </p> 
<p><A NAME="an_3:5">3:5</A>&nbsp; Su fekkee nag njubadig nit dina fee&#241;al njubteg Y&#224;lla, lu ciy seen xalaat? Wax ji may b&#235;gg a wax nag l&#233;egi, waxi nit rekk la, maanaam: ndax kon Y&#224;lla &#224;ttewul yoon ci li muy daan ku jubadi?</p> 
<p><A NAME="an_3:6">3:6</A>&nbsp; Mukk! Ndax su Y&#224;lla jubadi woon, naka lay &#224;ttee &#224;ddina si?</p> 
<p><A NAME="an_3:7">3:7</A>&nbsp; Waaye nag xanaa dina am ku tontu ci loolu ne: &#171;Su fekkee sama &#241;&#224;kk k&#243;ll&#235;re g&#235;n na y&#233;kkati k&#243;ll&#235;reg Y&#224;lla, di yokk it ndamam, lu tax kon Y&#224;lla di ma teg ba tey b&#224;kkaarkat, ba di ma &#224;tte?&#187;</p> 
<p><A NAME="an_3:8">3:8</A>&nbsp; Lu tax m&#235;nunoo wax ne: &#171;Nanu def lu bon, ngir lu baax g&#233;nn ca?&#187; Am na sax &#241;u nuy tuumaal, di wax ne, noonu lanuy waaree. Waaye &#241;iy wax loolu, ndaan gi &#241;u yelloo dina leen dal.    </p> 
<p><A NAME="an_3:9">3:9</A>&nbsp; Kon nag lu nu ci war a wax? Nun Yawut yi, ndax noo g&#235;n &#241;i ci des? Mukk! Ndaxte wone nanu ne, nit &#241;&#233;pp &#241;u ngi ci nootaangeg b&#224;kkaar, muy Yawut yi mbaa Gereg yi. </p> 
<p><A NAME="an_3:10">3:10</A>&nbsp; Moom la Mbind mi wax ne:&#171;Ku jub amul, du kenn sax. </p> 
<p><A NAME="an_3:11">3:11</A>&nbsp; Amul kenn ku xam y&#235;fi Y&#224;lla,mbaa kenn ku koy wut. </p> 
<p><A NAME="an_3:12">3:12</A>&nbsp; &#209;&#233;pp jeng na&#241;u,ba kenn amalatul Y&#224;lla njari&#241;.Kenn du def lu baax, du kenn sax! </p> 
<p><A NAME="an_3:13">3:13</A>&nbsp; Seen put a ngi xasaw ni m&#233;ddum &#241;etti fan,seen l&#224;mmi&#241; l&#224;ggi ci njubla&#331;,te seeni k&#224;ddu aay ni da&#331;aru &#241;&#224;ng&#243;or. </p> 
<p><A NAME="an_3:14">3:14</A>&nbsp; Du&#241;u g&#233;nne ci seen g&#233;mmi&#241; lu dul ay m&#243;olu ak i xas. </p> 
<p><A NAME="an_3:15">3:15</A>&nbsp; &#209;u sawar la&#241;u ci rey nit. </p> 
<p><A NAME="an_3:16">3:16</A>&nbsp; Fu &#241;u jaar, foofa y&#224;qu ak musiba. </p> 
<p><A NAME="an_3:17">3:17</A>&nbsp; Xamu&#241;u yoonu j&#224;mm, </p> 
<p><A NAME="an_3:18">3:18</A>&nbsp; te ragal Y&#224;lla sore na seen xol.&#187;    </p> 
<p><A NAME="an_3:19">3:19</A>&nbsp; Xam nanu nag ne, l&#233;pp lu yoonu Musaa wax, wax na ko &#241;i nekk ci yoon woowu, ngir g&#233;mmi&#241; y&#233;pp ne miig, te waa &#224;ddina s&#233;pp jaar ci &#224;tteb Y&#224;lla. </p> 
<p><A NAME="an_3:20">3:20</A>&nbsp; Ndaxte s&#224;mm yoon wi taxul kenn jub ci kanam Y&#224;lla; solob ndigal yi daal mooy wone b&#224;kkaar.    </p> 
<p><A NAME="an_3:21">3:21</A>&nbsp; Waaye l&#233;egi nag Y&#224;lla fee&#241;al na, ni nit man a jube ci kanamam, ci lu s&#233;qul ak yoonu Musaa dara. Waaye ba tey yoonu Musaa ak waxi yonent yi seedeel na&#241;u ko. </p> 
<p><A NAME="an_3:22">3:22</A>&nbsp; Jub ci kanam Y&#224;lla, g&#235;m Yeesu Kirist rekk a koy maye, te k&#233;pp ku ko g&#235;m bokk nga ci. Ndaxte &#241;&#233;pp a yem fa kanam Y&#224;lla. </p> 
<p><A NAME="an_3:23">3:23</A>&nbsp; &#209;&#233;pp a b&#224;kkaar, ba joteetu&#241;u ndamu Y&#224;lla. </p> 
<p><A NAME="an_3:24">3:24</A>&nbsp; Waaye gannaaw Kirist Yeesu dee na ngir jot leen, Y&#224;lla ciw yiwam man na leen a &#224;tte ni &#241;u jub ci dara. </p> 
<p><A NAME="an_3:25">3:25</A>&nbsp; W&#224;cce na Kirist, mu nekk sarax ngir Y&#224;lla baal nu sunuy b&#224;kkaar, jaar ci deretam ji &#241;u tuur; te ng&#235;m rekk moo nu ciy boole. Noonu Y&#224;lla firndeel na ne ku jub la, doonte sax dafa mu&#241;aloon &#241;i jiitu jamonoy Kirist, ba j&#233;ggal leen seeni b&#224;kkaar. </p> 
<p><A NAME="an_3:26">3:26</A>&nbsp; Kon ci jamono jii nu ne, Y&#224;lla wone na bu leer ne ku jub la, di &#224;tte ni ku jub k&#233;pp ku g&#235;m Yeesu, te ba tey d&#235;kk ci njubteem.    </p> 
<p><A NAME="an_3:27">3:27</A>&nbsp; Kan a man a b&#224;kku nag ci kanam Y&#224;lla? Kenn! Lu ko waral nag? Xanaa s&#224;mm yoon? D&#233;ed&#233;et! Ng&#235;m rekk. </p> 
<p><A NAME="an_3:28">3:28</A>&nbsp; Ndaxte danoo d&#235;ggal ne, ng&#235;m rekk a tax Y&#224;lla di &#224;tte nit ni ku jub, waaye du s&#224;mm yoon. </p> 
<p><A NAME="an_3:29">3:29</A>&nbsp; Walla ndax nag Yawut yi rekk la fi nekkal? Ndax nekkalu fi it &#241;u dul Yawut? Aa&#331;kay! </p> 
<p><A NAME="an_3:30">3:30</A>&nbsp; Gannaaw Y&#224;lla kenn la, &#241;&#233;pp la fi nekkal. &#209;i xaraf dina leen &#224;tte ni &#241;u jub ndax seen ng&#235;m, &#241;i xaraful it dina leen &#224;tte ni &#241;u jub ndax seen ng&#235;m. </p> 
<p><A NAME="an_3:31">3:31</A>&nbsp; Xanaa kon ng&#235;m day fanq yoonu Musaa? Mukk! Da koy g&#235;n a d&#235;g&#235;ral sax.</p> 
<p><A NAME="an_4:1">4:1</A>&nbsp; Sunu maam Ibraayma, mi nu soqikoo; nu mbiram t&#235;dde?</p> 
<p><A NAME="an_4:2">4:2</A>&nbsp; Bu fekkoonte ne Ibraayma, ci kaw i j&#235;fam la ko Y&#224;lla &#224;ttee ni ku jub, kon am na lu mu ci man a damoo. Waaye demewul noonu ci kanam Y&#224;lla. </p> 
<p><A NAME="an_4:3">4:3</A>&nbsp; Lan la Mbind mi wax ci loolu? Nee na: &#171;Ibraayma g&#235;m na Y&#224;lla, te Y&#224;lla j&#224;ppe ng&#235;mam ni njub.&#187;    </p> 
<p><A NAME="an_4:4">4:4</A>&nbsp; K&#233;pp kuy ligg&#233;ey dina jot peyam; te pey googu du ag may, &#241;aqam la. </p> 
<p><A NAME="an_4:5">4:5</A>&nbsp; Waaye Y&#224;lla dina &#224;tte jub sax ki ko weddi woon; kon ku w&#233;eruwul ciy j&#235;fam, waaye mu g&#235;m rekk, Y&#224;lla dina j&#224;ppe ng&#235;mam ni njub. </p> 
<p><A NAME="an_4:6">4:6</A>&nbsp; Noonu la Daawuda birale barkeelug nit ki Y&#224;lla jagleel njub, fekk ay j&#235;fam taxul. </p> 
<p><A NAME="an_4:7">4:7</A>&nbsp; Mu ne:&#171;&#209;i &#241;u baal seen j&#224;dd yoon,te seeni b&#224;kkaar far ci kanam Y&#224;lla,&#241;u barkeel la&#241;u.</p> 
<p><A NAME="an_4:8">4:8</A>&nbsp; Ki Boroom bi s&#235;ful ay b&#224;kkaaram,kooka ku barkeel la.&#187;    </p> 
<p><A NAME="an_4:9">4:9</A>&nbsp; Kon nag barkeel googu, ndax &#241;i xaraf rekk &#241;oo ko yeyoo? Ndax &#241;i xaraful it bokku&#241;u ci? Aa&#331;kay! Ndaxte wax nanu ne, Y&#224;lla j&#224;ppe na ng&#235;mu Ibraayma ni njub. </p> 
<p><A NAME="an_4:10">4:10</A>&nbsp; Ka&#241; la ko jagleel njub nag? Ndax lu jiitu xarafam la woon, am gannaaw ga? Lu ko jiitu la woon. </p> 
<p><A NAME="an_4:11">4:11</A>&nbsp; Ndaxte Ibraayma g&#235;m na, te Y&#224;lla j&#224;ppe na ng&#235;mam ni njub, fekk booba xarafagul. Te xarafal gi, m&#224;ndarga la woon ci yaramam, di firndeel ne, ku jub la woon. Noonu la Ibraayma man a nekke baayu &#241;&#233;pp &#241;i g&#235;m, ba Y&#224;lla man leen a &#224;tte ni &#241;u jub, te xarafu&#241;u sax. </p> 
<p><A NAME="an_4:12">4:12</A>&nbsp; Te noonu itam la Ibraayma man a nekke baayu &#241;i xaraf, bu fekkee yemu&#241;u rekk ci xaraf, waaye &#241;u am ng&#235;m, ga Ibraayma sunu maam amoon lu jiitu xarafam.    </p> 
<p><A NAME="an_4:13">4:13</A>&nbsp; Ndaxte Y&#224;lla dafa digoon Ibraayma ak &#241;i naroon a soqikoo ci moom, ne dina&#241;u moom &#224;ddina si. Te dige boobu j&#243;gewul ci yoonu Musaa, waaye dafa j&#243;ge ci njub, gi Ibraayma amoon ci kanam Y&#224;lla ci kaw ng&#235;mam. </p> 
<p><A NAME="an_4:14">4:14</A>&nbsp; Ndaxte su fekkee ne &#241;i nekk ci yoonu Musaa rekk &#241;ooy moom &#224;ddina, kon ng&#235;m amatul njari&#241;, te digeb Y&#224;lla dafa toxu. </p> 
<p><A NAME="an_4:15">4:15</A>&nbsp; Yoonu Musaa daal du def lu dul w&#224;cce merum Y&#224;lla ci sunu bopp; ndax fu yoon amul, j&#224;dd yoon du fa man a am.    </p> 
<p><A NAME="an_4:16">4:16</A>&nbsp; Kon nag loolu Y&#224;lla dige, ng&#235;m rekk a koy indi, ngir mu sukkandikoo yiwu Y&#224;lla rekk. Noonu la dige bi w&#243;ore ci &#241;i soqikoo ci Ibraayma &#241;&#233;pp, du ci &#241;i nekk ci yoonu Musaa rekk, waaye itam &#241;i g&#235;m ni Ibraayma g&#235;me woon. Kon Ibraayma mooy sunu baay, nun &#241;&#233;pp. </p> 
<p><A NAME="an_4:17">4:17</A>&nbsp; Moom la Y&#224;lla dogal, wax ko ci Mbind mi ne: &#171;Def naa la baayu xeet yu bare.&#187; Ndaxte Ibraayma g&#235;moon na Y&#224;lla, miy dekkal &#241;i dee, tey wax ci lu amagul, mel ni dafa am.</p> 
<p><A NAME="an_4:18">4:18</A>&nbsp; Ibraayma dafa j&#224;ppoon ci ng&#235;mam, di yaakaar, fekk bunti yaakaar y&#233;pp t&#235;ju. Moo tax mu nekk baayu xeet yu bare, ni ko Mbind mi waxe ne: &#171;Noonu la sa askan di meli.&#187; </p> 
<p><A NAME="an_4:19">4:19</A>&nbsp; Mu xool yaramam, xam ne dee rekk a ko dese, ndax mi ngi tollu woon ci lu mat t&#233;em&#233;eri at, waaye ba tey ng&#235;mam w&#224;&#241;&#241;ikuwul. Mu xam it ne, Saarata m&#235;natul a &#235;mb. </p> 
<p><A NAME="an_4:20">4:20</A>&nbsp; Waaye loolu taxul ng&#235;madi j&#224;pp ko, ba muy werante ci waxu Y&#224;lla; ng&#235;mam sax di g&#235;n a d&#235;g&#235;r, mu daldi sant Y&#224;lla, </p> 
<p><A NAME="an_4:21">4:21</A>&nbsp; mu w&#243;or ko ne, loolu ko Y&#224;lla dig, Y&#224;lla man na koo def. </p> 
<p><A NAME="an_4:22">4:22</A>&nbsp; Moo tax &#171;Y&#224;lla jagleel na Ibraayma njub.&#187; </p> 
<p><A NAME="an_4:23">4:23</A>&nbsp; Waaye loolu la&#241;u bind ne: &#171;Y&#224;lla jagleel na ko njub,&#187; du Ibraayma rekk a moom wax ji. </p> 
<p><A NAME="an_4:24">4:24</A>&nbsp; Nun itam ci wax jooju lanu bokk, te Y&#224;lla dina nu jagleel njub, nun &#241;i g&#235;m Y&#224;lla, mi dekkal Yeesu sunu Boroom. </p> 
<p><A NAME="an_4:25">4:25</A>&nbsp; Ndaxte Y&#224;lla j&#233;bbale na ko ngir sunuy too&#241;, dekkal ko ngir &#224;tte nu jub.</p> 
<p><A NAME="an_5:1">5:1</A>&nbsp; L&#233;egi nag, gannaaw Y&#224;lla &#224;tte na nu jub ci kaw ng&#235;m, nanu j&#224;pp ci j&#224;mm, ji nu am fa kanam Y&#224;lla, jaarale ko ci sunu Boroom Yeesu Kirist. </p> 
<p><A NAME="an_5:2">5:2</A>&nbsp; Moo nu ubbil bunt ci Y&#224;lla, nu taxaw temm ci yiwam, jaar ci ng&#235;m. Te it nu ngi b&#233;g ciy n&#233;gandiku, Y&#224;lla boole nu ci ndamam. </p> 
<p><A NAME="an_5:3">5:3</A>&nbsp; Te du ci loolu rekk, waaye b&#233;g nanu it ci sunuy nattu; ndax xam nanu ne, nattu day feddali mu&#241;;</p> 
<p><A NAME="an_5:4">5:4</A>&nbsp; te mu&#241; mooy ndeyu jikko ju d&#235;g&#235;r; te jikko ju d&#235;g&#235;r day jur yaakaar. </p> 
<p><A NAME="an_5:5">5:5</A>&nbsp; Te yaakaar jooju du ay nax, ndax mb&#235;ggeelu Y&#224;llaa ngi baawaan ci sunu xol, jaarale ko ci Xelam mu Sell mi mu nu may.    </p> 
<p><A NAME="an_5:6">5:6</A>&nbsp; Ndaxte bi nu amul jenn doole, booba la Kirist dee ngir nun, fekk danoo weddi woon Y&#224;lla. </p> 
<p><A NAME="an_5:7">5:7</A>&nbsp; Kuy nangoo deeyal nit ku jub, yombul a gis, waaye nag jombul am na ku nangoo deeyal ku baax. </p> 
<p><A NAME="an_5:8">5:8</A>&nbsp; Waaye Y&#224;lla firndeel na mb&#235;ggeelam ci nun, ci li Kirist dee ngir nun, bi nu nekkee sax ay b&#224;kkaarkat!    </p> 
<p><A NAME="an_5:9">5:9</A>&nbsp; Gannaaw Kirist tuur na deretam nag, ngir Y&#224;lla &#224;tte nu jub, rawatina ne dina nu musal ci merum Y&#224;lla. </p> 
<p><A NAME="an_5:10">5:10</A>&nbsp; Nun ay ba&#241;aaley Y&#224;lla lanu woon, waaye Doomam dee na, ngir jubale nu ak moom. Gannaaw l&#233;egi nag xariti Y&#224;lla lanu, rawatina ne dinanu mucc ndax dundug Doomam. </p> 
<p><A NAME="an_5:11">5:11</A>&nbsp; Te sax nu ngi b&#233;g ci Y&#224;lla, jaarale ko ci sunu Boroom Yeesu Kirist, mi nu jubale ak moom.    </p> 
<p><A NAME="an_5:12">5:12</A>&nbsp; Kon nag b&#224;kkaar ci kenn nit la jaar, dugg ci &#224;ddina, indaale fi dee, te dee daldi law ci nit &#241;&#233;pp, ndaxte &#241;&#233;pp a b&#224;kkaar. </p> 
<p><A NAME="an_5:13">5:13</A>&nbsp; B&#224;kkaar kon nekkoon na ci &#224;ddina, bi Y&#224;lla di laata w&#224;cce yoonu Musaa. Waaye gannaaw yoonu Musaa t&#235;ddagul woon, b&#224;kkaar du woon j&#224;dd yoon. </p> 
<p><A NAME="an_5:14">5:14</A>&nbsp; Teewul nag la dale ca Aadama ba ca Musaa, dee a ngi fi woon ci &#224;ddina, di noot &#241;&#233;pp, ak sax &#241;i seen b&#224;kkaar melul woon ni bosu Aadama, maanaam j&#224;dd yoon. Aadama moomu nag moo di takkandeeru Kirist, mi waroon a ganesi &#224;ddina.    </p> 
<p><A NAME="an_5:15">5:15</A>&nbsp; Waaye warunoo yemale too&#241;u Aadama ak mayu Y&#224;lla. B&#224;kkaaru kenn nit kooku tax na &#241;u bare dee; waaye yiwu Y&#224;lla ak may, gi nu keneen nit ka Yeesu Kirist y&#233;w&#233;nal, baawaan na ci &#241;u bare, ba suul too&#241; googu. </p> 
<p><A NAME="an_5:16">5:16</A>&nbsp; Te b&#224;kkaaru Aadama niroowul ak mayu Y&#224;lla. Aadama b&#224;kkaar na benn yoon, ba tax Y&#224;lla daan ko, daanaale &#241;&#233;pp; waaye Y&#224;lla j&#233;ggale na too&#241; yu bare ci dara, ba mu &#224;tte &#241;u bare ni &#241;u jub. </p> 
<p><A NAME="an_5:17">5:17</A>&nbsp; B&#224;kkaaru kenn nit tax na dee t&#224;bbi &#224;ddina, yilif &#241;&#233;pp ni buur; waaye j&#235;fu keneen nit ka, maanaam Yeesu Kirist, moo ko suul, ba tax &#241;u bare t&#224;bbi ci dund gu bees, falu ni ay buur; xanaa &#241;i Y&#224;lla boole ci yiwam wu bare, te &#224;tte leen jub ci dara fa kanamam.    </p> 
<p><A NAME="an_5:18">5:18</A>&nbsp; Kon nag nu g&#224;ttal wax ji; j&#224;ddug kenn nit ka rekk moo waral Y&#224;lla daan &#241;&#233;pp; noonu itam j&#235;f ju jubu keneen nit ka rekk moo ubbi bunt, ba &#241;&#233;pp man a jub ci kanam Y&#224;lla te am dund gu bees. </p> 
<p><A NAME="an_5:19">5:19</A>&nbsp; Aadama moomu dafa d&#233;ggadil Y&#224;lla, ba y&#243;bbaale &#241;u bare, &#241;u nekk i b&#224;kkaarkat; noonu itam Yeesu Kirist dafa d&#233;ggal Y&#224;lla, y&#243;bbaale &#241;u bare itam, &#241;u jub.</p> 
<p><A NAME="an_5:20">5:20</A>&nbsp; Te yoonu Musaa daldi w&#224;cc, ngir b&#224;kkaar g&#235;n a bare; waaye fa b&#224;kkaar bare, yiwu Y&#224;lla g&#235;n faa bare. </p> 
<p><A NAME="an_5:21">5:21</A>&nbsp; Ba tax, ni b&#224;kkaar doon yilife &#241;&#233;pp ni buur, indaale dee, noonu itam la yiwu Y&#224;lla faloo ni buur, j&#243;ge ci njub, j&#235;m ci dund gu dul jeex. Te loolu l&#233;pp darajay Yeesu Kirist sunu Boroom moo nu ko may. </p> 
<p><A NAME="an_6:1">6:1</A>&nbsp; Lu nu war a wax l&#233;egi nag? Xanaa nu sax ci b&#224;kkaar, ngir yiwu Y&#224;lla g&#235;n a bare?</p> 
<p><A NAME="an_6:2">6:2</A>&nbsp; Mukk! Nun &#241;i dee, ba r&#235;cc ci k&#224;ttanu b&#224;kkaar, naka lanu manatee sax ci di ko def?</p> 
<p><A NAME="an_6:3">6:3</A>&nbsp; Xanaa dangeen a xamul ne, k&#233;pp ku &#241;u s&#243;ob ci ndox, ngir wone ne, mu ngi bokk ci Yeesu Kirist, ci deewu Yeesu la bokk. </p> 
<p><A NAME="an_6:4">6:4</A>&nbsp; Bi &#241;u nu s&#243;obee ci ndox moomu nag, day misaal ne, da&#241;u noo suul ak Kirist, nu dee ni mu deeye woon; ba tax nu dekki it, ni mu dekkee woon ci dooley Y&#224;lla Baay bi, te nu s&#243;obu ci dund gu bees.    </p> 
<p><A NAME="an_6:5">6:5</A>&nbsp; Kon nag gannaaw benn lanu ak Kirist, dee ni mu deeye woon, kon dinanu nekk it benn ak moom, dekki ni mu dekkee woon. </p> 
<p><A NAME="an_6:6">6:6</A>&nbsp; Ndegam xam nanu ne, daajoon na&#241;u Kirist ca bant ba, xam nanu it ne, jikko ju bon ji nu judduwaale, daajaale na&#241;u ko ak Kirist ca bant ba. Te Y&#224;lla def na loolu, ngir nguuru b&#224;kkaar, gi nekkoon ci sunu yaram tas, nu r&#235;cc ci dooleem. </p> 
<p><A NAME="an_6:7">6:7</A>&nbsp; Ndaxte ku dee, b&#224;kkaar m&#235;natul dara ci yaw.    </p> 
<p><A NAME="an_6:8">6:8</A>&nbsp; Gannaaw nag dee nanu ak Kirist, g&#235;m nanu ne, dinanu dekki it ni moom,</p> 
<p><A NAME="an_6:9">6:9</A>&nbsp; xam ne Kirist mi dekki dootul dee mukk, dee m&#235;natul dara ci moom. </p> 
<p><A NAME="an_6:10">6:10</A>&nbsp; Dee na benn yoon, ba b&#224;kkaar m&#235;nul ci moom dara; te mi ngi dund l&#233;egi, di &#224;nd ak Y&#224;lla ba f&#224;ww.    </p> 
<p><A NAME="an_6:11">6:11</A>&nbsp; Ci noonu nag y&#233;en itam tegleen seen bopp ni &#241;u dee ak Kirist, ba r&#235;cc ci dooley b&#224;kkaar, di dund, &#224;nd ak Y&#224;lla ba f&#224;ww ndax seen bokk ci Yeesu Kirist. </p> 
<p><A NAME="an_6:12">6:12</A>&nbsp; Buleen mayati b&#224;kkaar nag, mu yilif seeni yaram yu n&#233;ew doole, bay topp ay b&#235;gg-b&#235;ggam. </p> 
<p><A NAME="an_6:13">6:13</A>&nbsp; Te buleen j&#233;bbalati seeni c&#233;r b&#224;kkaar, mu def leen jumtukaayam ngir j&#235;fam yu jubadi; waaye gannaaw r&#235;cc ngeen ci dooley dee, bay dundaat, j&#233;bbaluleen ci Y&#224;lla te j&#233;bbal ko seeni c&#233;r, mu def leen jumtukaayam ngir j&#235;fam yu jub. </p> 
<p><A NAME="an_6:14">6:14</A>&nbsp; Ndaxte b&#224;kkaar dootu leen manal dara, y&#233;en &#241;i g&#233;nn ci yoonu Musaa, dugg ci yiwu Y&#224;lla.    </p> 
<p><A NAME="an_6:15">6:15</A>&nbsp; Lan lanu war a wax nag l&#233;egi? Gannaaw g&#233;nn nanu ci yoonu Musaa, dugg ci yiwu Y&#224;lla, ndax danoo war a sax ci def b&#224;kkaar? Mukk! </p> 
<p><A NAME="an_6:16">6:16</A>&nbsp; Ndax dangeen a xamul ne, koo j&#233;bbalu ci moom te d&#233;ggal ko, jaamam nga? Naka noonu, mbaa ngeen nekk jaami b&#224;kkaar, mu j&#235;me leen ci dee, mbaa ngeen d&#233;ggal Y&#224;lla, mu s&#243;ob leen ci yoonu njub. </p> 
<p><A NAME="an_6:17">6:17</A>&nbsp; Waaye sant naa Y&#224;lla ci lii: y&#233;en &#241;i doon jaami b&#224;kkaar, bi ngeen d&#233;ggee mboolem d&#235;gg gi, nangu ngeen ko ak seen xol b&#233;pp. </p> 
<p><A NAME="an_6:18">6:18</A>&nbsp; Te ci noonu r&#235;cc ngeen ci nootaangeg b&#224;kkaar te j&#233;bbalu ci Y&#224;lla, s&#243;obu ci njub.    </p> 
<p><A NAME="an_6:19">6:19</A>&nbsp; Xam naa ne, seen xam-xam ci mbir mii sorewul, moo tax ma yombal wax ji, awale ko ci baat yii. Ni ngeen j&#235;le woon seeni c&#233;r, j&#233;bbal leen, &#241;u nekk jaami lu selladi ak lu bon, di g&#235;n a jur lu bon, noonu itam l&#233;egi j&#233;bbal-leen seeni c&#233;r, &#241;u nekk jaami njub, ngeen door a sell. </p> 
<p><A NAME="an_6:20">6:20</A>&nbsp; Ndaxte keroog ba ngeen nekkee jaami b&#224;kkaar, s&#233;quleen woon dara ak lu jub. </p> 
<p><A NAME="an_6:21">6:21</A>&nbsp; Ban njari&#241; ngeen ci j&#235;le nag? Dara lu dul g&#224;cce, ndaxte ci dee la leen doon j&#235;male. </p> 
<p><A NAME="an_6:22">6:22</A>&nbsp; Waaye l&#233;egi Y&#224;lla goreel na leen ci kilifteefu b&#224;kkaar, def leen ay jaamam, ba jural leen sell, j&#235;me leen ci dund gu dul jeex. </p> 
<p><A NAME="an_6:23">6:23</A>&nbsp; Ndaxte peyu b&#224;kkaar mooy dee, waaye mayu Y&#224;lla mooy dund gu dul jeex ci Yeesu Kirist sunu Boroom.</p> 
<p><A NAME="an_7:1">7:1</A>&nbsp; Bokk yi, y&#233;en &#241;i may waxal xam ngeen luy yoon; xam ngeen kon ne, yoon am na doole ci nit diirub dundam. </p> 
<p><A NAME="an_7:2">7:2</A>&nbsp; Ci maanaa, mi ngi mel ni jig&#233;en juy s&#233;y; yoon a ngi koy boole ak j&#235;kk&#235;ram, &#241;u &#224;nd seen giiru dund, waaye su j&#235;kk&#235;r ji faatoo, buum gi dagg na. </p> 
<p><A NAME="an_7:3">7:3</A>&nbsp; Kon nag su jabar ji &#224;ndee ak beneen g&#243;or, te fekk j&#235;kk&#235;r jiy dund, dees na ko &#224;tte njaaloo. Waaye bu j&#235;kk&#235;r ji faatoo, yoon jeexal na seen diggante; man na s&#233;y nag ak beneen g&#243;or, te loolu du njaaloo.    </p> 
<p><A NAME="an_7:4">7:4</A>&nbsp; Nii laa leen ko man a misaale, samay bokk; bi Kirist deeyee, dangeen a deeyandoo ak moom, te noonu yoonu Musaa w&#224;cc leen. L&#233;egi nag y&#233;ena ngi &#224;nd ak keneen, maanaam Kirist mi dekki, ngir nu amal Y&#224;lla njari&#241;. </p> 
<p><A NAME="an_7:5">7:5</A>&nbsp; Keroog ba nu daan topp sunu nafsu, yoonu Musaa daan na xamb b&#235;gg-b&#235;gg yu bon, yiy yengal sunuy c&#233;r, ba jural nu dee. </p> 
<p><A NAME="an_7:6">7:6</A>&nbsp; Waaye l&#233;egi yoon wi w&#224;cc na nu, ci li nu dee, ba r&#235;cc cig buumam. L&#233;egi nag nu ngi jaamu Y&#224;lla, waxumaleen ci s&#224;mm santaane rekk, ndax loolu wees na, waaye ci k&#224;ttan gu bees, gi nu Xelum Y&#224;lla di may.    </p> 
<p><A NAME="an_7:7">7:7</A>&nbsp; Kon nag lu nu war a wax? Ndax b&#224;kkaar ci yoonu Musaa la j&#243;ge? Mukk! Waaye moo ma xamal luy b&#224;kkaar. Ndaxte su ma yoon wi waxul woon: &#171;Bul b&#235;gg y&#235;fi jaambur,&#187; kon duma xam luy xemmem. </p> 
<p><A NAME="an_7:8">7:8</A>&nbsp; Waaye b&#224;kkaar jaare na ci ndigalu Y&#224;lla, daldi &#241;&#235;w dugg ci man, ba yengal ci man xemmem yu bare. Ndaxte ba ma xamagul woon yoonu Musaa, b&#224;kkaar da ne woon nemm ci man. </p> 
<p><A NAME="an_7:9">7:9</A>&nbsp; Te keroog bi ma xamagul lu yoon wi santaane, maa ngi doon dund dund gu neex; waaye ba ma ko d&#233;ggee, b&#224;kkaar dafa daldi fuddu ci man, te man ma daldi dee. </p> 
<p><A NAME="an_7:10">7:10</A>&nbsp; Noonu gis naa ne, ndigal loolu waroon a j&#235;me nit &#241;i ci dund, daf maa j&#235;me ci dee. </p> 
<p><A NAME="an_7:11">7:11</A>&nbsp; Ndaxte b&#224;kkaar jaar na ci li Y&#224;lla digle, ba nax ma, rey ma.    </p> 
<p><A NAME="an_7:12">7:12</A>&nbsp; Kon nag man nanoo wax ne, yoonu Musaa yoon wu sell la, te ndigalu Y&#224;lla dafa sell, jub te baax. </p> 
<p><A NAME="an_7:13">7:13</A>&nbsp; Ndax kon lu baax moo ma t&#224;bbal ci dee? Mukk! B&#224;kkaar a ko def, ngir jikkoom fee&#241;; dafa gis ci lu baax loolu bunt bu mu man a jaar, ba rey ma. Noonu ndigalu Y&#224;lla tax na, b&#224;kkaar f&#233;s, bon ba j&#233;ggi dayo.    </p> 
<p><A NAME="an_7:14">7:14</A>&nbsp; Xam nanu ne, yoonu Musaa ngi j&#243;ge ci Y&#224;lla, waaye man y&#235;fi &#224;ddina laa fonk, te nekk ci dooley b&#224;kkaar, mel nib jaam. </p> 
<p><A NAME="an_7:15">7:15</A>&nbsp; Ndaxte samay j&#235;f jaaxal na ma; li ma b&#235;gg a def, duma ko def, waaye li ma ba&#241; rekk, moom laay def. </p> 
<p><A NAME="an_7:16">7:16</A>&nbsp; Kon nag gannaaw li may def du sama coobare, nangu naa ne yoonu Musaa baax na. </p> 
<p><A NAME="an_7:17">7:17</A>&nbsp; L&#233;egi nag du man maay def lu bon loolu, waaye b&#224;kkaar bi d&#235;kk ci man, moo ma ciy jii&#241;. </p> 
<p><A NAME="an_7:18">7:18</A>&nbsp; Ndaxte xam naa ne, lu baax d&#235;kkul ci man, maanaam ci sama bindu doom Aadama. Am naa y&#233;eney def lu baax, waaye awma k&#224;ttanu yeggale. </p> 
<p><A NAME="an_7:19">7:19</A>&nbsp; Lu baax nag lu may y&#233;ene, duma ko def, waaye lu bon lu ma b&#235;ggul, moom laay def. </p> 
<p><A NAME="an_7:20">7:20</A>&nbsp; Bu fekkee nag lu ma b&#235;ggul, moom laay def, kon dootul sama coobare, waaye b&#224;kkaar bi d&#235;kk ci man, moo ma ci jii&#241;.    </p> 
<p><A NAME="an_7:21">7:21</A>&nbsp; Gis naa nag lii: saa su ma b&#235;ggee def lu baax, lu bon a ngi ma taxawu. </p> 
<p><A NAME="an_7:22">7:22</A>&nbsp; Ndaxte ci sama biir xol yoonu Y&#224;lla wi neex na ma. </p> 
<p><A NAME="an_7:23">7:23</A>&nbsp; Waaye gis naa jeneen doole juy yengu ci samay c&#233;ri yaram, di b&#235;re ak li sama xol b&#235;gg; day b&#235;re ba noot ma, def ma jaam ci dooley b&#224;kkaar joojuy yengu ci samay c&#233;r. </p> 
<p><A NAME="an_7:24">7:24</A>&nbsp; C&#233;y maaka torox! Ana ku may musal ci sama yaram, wii may j&#235;me ci dee? </p> 
<p><A NAME="an_7:25">7:25</A>&nbsp; Maa ngi sant Y&#224;lla; am na kuy musle, mooy Yeesu Kirist sunu Boroom. Kon nag lii laa gis ci sama bopp: ci sama xel maa ngi topp yoonu Y&#224;lla, waaye ci sama bindu doom Aadama maa ngi topp yoonu b&#224;kkaar.</p> 
<p><A NAME="an_8:1">8:1</A>&nbsp; L&#233;egi nag yoon m&#235;nul a dab &#241;i bokk ci Yeesu Kirist. </p> 
<p><A NAME="an_8:2">8:2</A>&nbsp; Ndaxte k&#224;ttanu Xelum Y&#224;lla, tukkee ci Kirist Yeesu, di may nit dund gu bees, goreel na ma ci nootaangeg b&#224;kkaar ak dee. </p> 
<p><A NAME="an_8:3">8:3</A>&nbsp; Lu yoonu Musaa m&#235;nul woon a def, ndax n&#233;ew dooley nit, Y&#224;lla defe na ko nii: dafa y&#243;nni Doomam, ngir mu yor sunu j&#235;mm, nun &#241;iy nekk ay b&#224;kkaarkat, te mu j&#233;bbale bakkanam, ngir dindi b&#224;kkaar yi. Noonu la Y&#224;lla tase nguuru b&#224;kkaar ci nit. </p> 
<p><A NAME="an_8:4">8:4</A>&nbsp; Ba tax na l&#233;egi njub, gi yoonu Musaa di digle, am na ci nun, &#241;iy d&#233;ggal Xelu Y&#224;lla mi te ba&#241; a topp sunu nafsu.    </p> 
<p><A NAME="an_8:5">8:5</A>&nbsp; &#209;iy topp seen nafsu, seeni b&#235;gg-b&#235;gg rekk la&#241;u fonk, waaye &#241;iy topp Xelu Y&#224;lla mi, coobareem la&#241;u fonk. </p> 
<p><A NAME="an_8:6">8:6</A>&nbsp; Ndaxte fonk nafsu, ci dee lay j&#235;me; waaye fonk Xelu Y&#224;lla mi, dund ak j&#224;mm lay joxe. </p> 
<p><A NAME="an_8:7">8:7</A>&nbsp; Ndaxte ku fonk sa nafsu, ba&#241;aaleb Y&#224;lla nga, ndaxte doo d&#233;ggal Y&#224;lla, mbaa ngay s&#224;mm ay santaaneem, te m&#235;nuloo koo def sax. </p> 
<p><A NAME="an_8:8">8:8</A>&nbsp; Kuy topp sa nafsu nag, doo man a neex Y&#224;lla.    </p> 
<p><A NAME="an_8:9">8:9</A>&nbsp; Waaye y&#233;en nekkatuleen ci topp seen nafsu, waaye y&#233;ena ngi topp Xelu Y&#224;lla mi, bu fekkee ne mu ngi d&#235;kk ci y&#233;en. Ku amul Xelum Kirist nag, bokkuloo ci moom. </p> 
<p><A NAME="an_8:10">8:10</A>&nbsp; Bu fekkee ne Kirist d&#235;kk na ci y&#233;en nag, lii moo am: seen yaram mi ngi ci dooley dee ndax b&#224;kkaar bi nekk ci y&#233;en, waaye seen xel mi ngi dund ndax njub gi leen Y&#224;lla jox. </p> 
<p><A NAME="an_8:11">8:11</A>&nbsp; Kon nag gannaaw Xelum Y&#224;lla, mi dekkal Yeesu ca n&#233;ew ya, d&#235;kk na ci y&#233;en, dina tax seen yaram wi n&#233;ew doole dund ci k&#224;ttanu Xel moomu d&#235;kk ci y&#233;en.    </p> 
<p><A NAME="an_8:12">8:12</A>&nbsp; Kon bokk yi, am nanu lu nu war, waaye waxumaleen topp sunu nafsu ak i b&#235;gg-b&#235;ggam; </p> 
<p><A NAME="an_8:13">8:13</A>&nbsp; ndaxte kuy topp nafsoom, f&#224;ww mu dee, waaye kuy noot j&#235;fi yaramam ci dooley Xelu Y&#224;lla mi, dina dund. </p> 
<p><A NAME="an_8:14">8:14</A>&nbsp; Ndaxte &#241;&#233;pp &#241;iy d&#233;ggal Xelu Y&#224;lla mi, ay doomi Y&#224;lla la&#241;u. </p> 
<p><A NAME="an_8:15">8:15</A>&nbsp; Kon nekkatuleen fa kanam Y&#224;lla, ni jaam bu ragal sangam, waaye Xel mi leen Y&#224;lla sol, ay doomi Y&#224;lla la leen def, ba tax nu di wooye Y&#224;lla: &#171;Abba,&#187; maanaam &#171;Baay bi.&#187; </p> 
<p><A NAME="an_8:16">8:16</A>&nbsp; Ndaxte Xelu Y&#224;lla mi, moom ci boppam, day &#224;nd ak sunu xel ci seede ne, doomi Y&#224;lla lanu. </p> 
<p><A NAME="an_8:17">8:17</A>&nbsp; Te gannaaw ay doomi Y&#224;lla lanu, dinanu moomi l&#233;pp li Y&#224;lla jagleel ay doomam, s&#233;ddu ci ng&#235;neel yi Kirist yelloo. Waaye nag ku b&#235;gg a bokk ak Kirist ndamam &#235;ll&#235;g, war ngaa s&#233;ddu ci ay fitnaam tey.    </p> 
<p><A NAME="an_8:18">8:18</A>&nbsp; Xalaat naa ne sunu naqaru tey, wareesu ko t&#235;kkale ak sunu ndamu &#235;ll&#235;g. </p> 
<p><A NAME="an_8:19">8:19</A>&nbsp; Ndax li Y&#224;lla bind l&#233;pp a ngi ne seew a gis doomi Y&#224;lla yi fee&#241; ci seen biir ndam. </p> 
<p><A NAME="an_8:20">8:20</A>&nbsp; Ndaxte dunyaa bi b&#233;pp mu ngi ci yoon wu dul mujj fenn; teyu ko, Y&#224;lla moo ko ko teg. Waaye teewul &#241;u am yaakaar ne, </p> 
<p><A NAME="an_8:21">8:21</A>&nbsp; Y&#224;lla dina rengi seen buumi njaam ci dee, boole leen ci j&#224;mmu doomi Y&#224;lla yi ak seen ndam.    </p> 
<p><A NAME="an_8:22">8:22</A>&nbsp; Xam nanu ba fi nu tollu ne, li Y&#224;lla bind l&#233;pp a ngi metitlu ni jig&#233;en juy matu. </p> 
<p><A NAME="an_8:23">8:23</A>&nbsp; Te du dunyaa bi rekk mooy metitlu, nun it nu ngi metitlu, nun &#241;i Y&#224;lla sol Xelam, ngir nu &#241;am a&#241;u &#235;ll&#235;g; nu ngi ne seew Y&#224;lla boole nu ci l&#233;pp li nu yelloo ni ay doomam, keroog b&#233;s bu Y&#224;llay goreel sunu yaram. </p> 
<p><A NAME="an_8:24">8:24</A>&nbsp; Ndaxte sunu mucc &#235;mb na yaakaar. Li nga gis ba noppi, nekkatul yaakaar; li teew, noo koy yaakaare? </p> 
<p><A NAME="an_8:25">8:25</A>&nbsp; Li feek gisagunu nag li nuy yaakaar, dinanu ko s&#233;entu ak mu&#241;.    </p> 
<p><A NAME="an_8:26">8:26</A>&nbsp; Te it Xelu Y&#224;lla mi moo nuy xettali ci sunug n&#233;ew doole. Ndaxte xamunu sax naka lanu war a &#241;aane Y&#224;lla, waaye Xelu Y&#224;lla maa ngi nuy &#241;aanal fa moom ak i y&#233;ene yu l&#224;mmi&#241; m&#235;nta takk. </p> 
<p><A NAME="an_8:27">8:27</A>&nbsp; Te Y&#224;lla, miy nattu xol yi, xam na xalaatu Xel mi, ndaxte tinu, gi muy tinul gaayi Y&#224;lla yi, mengoo na ak coobareg Y&#224;lla.    </p> 
<p><A NAME="an_8:28">8:28</A>&nbsp; Xam nanu itam ne &#241;i b&#235;gg Y&#224;lla, maanaam &#241;i Y&#224;lla woo ci boppam te boole leen ci li mu t&#235;ral, Y&#224;lla dina joo loxoom ci l&#233;pp lu xew ci seen dund, ngir jural leen lu baax. </p> 
<p><A NAME="an_8:29">8:29</A>&nbsp; Ndaxte &#241;i mu xamoon lu jiitu, dafa dogaloon &#241;u nirook Doomam, ngir mu nekk taaw ci biir njaboot gu yaa. </p> 
<p><A NAME="an_8:30">8:30</A>&nbsp; Te &#241;i mu dogaloon loolu ci &#241;oom, da leen a woo; te &#241;oo&#241;u mu woo, da leen a &#224;tte ni &#241;u jub; te &#241;oo&#241;u mu &#224;tte jub, da leen a boole ca ndamam.    </p> 
<p><A NAME="an_8:31">8:31</A>&nbsp; Lu nu war a wax nag ci loolu l&#233;pp? Gannaaw Y&#224;lla &#224;nd na ak nun, kan moo nu manal dara? </p> 
<p><A NAME="an_8:32">8:32</A>&nbsp; Y&#224;lla mi nu g&#224;ntulul Doomam waaye mu joxe ko, mu dee ngir nun, ndax dina nu ba&#241;alati dara? </p> 
<p><A NAME="an_8:33">8:33</A>&nbsp; &#209;i Y&#224;lla t&#224;nnal boppam, kan moo leen di tuumaal? Y&#224;lla moo leen &#224;tte ni &#241;u jub. </p> 
<p><A NAME="an_8:34">8:34</A>&nbsp; Kan moo leen man a teg too&#241;? Yeesu Kirist mi dee, moo dekki itam, te mu nga fa ndeyjoorul Y&#224;lla, di nu fa &#241;aanal! </p> 
<p><A NAME="an_8:35">8:35</A>&nbsp; Kan moo nu man a t&#224;ggaleek mb&#235;ggeelu Kirist? Xanaa duy nattu, te du nj&#224;qare, du it fitna, du xiif walla rafle, du it ay ngaa&#241; walla jaasi sax. </p> 
<p><A NAME="an_8:36">8:36</A>&nbsp; Moo tax Mbind mi ne:&#171;&#209;u ngi nuy rey ngir yaw, ci suba ba jant so;&#241;u ngi nuy j&#224;ppe ni xar yu &#241;uy rey.&#187;    </p> 
<p><A NAME="an_8:37">8:37</A>&nbsp; Waaye loolu l&#233;pp teewul, nu ngi mel niy &#241;eyi xare ci dooley Kirist mi nu b&#235;gg. </p> 
<p><A NAME="an_8:38">8:38</A>&nbsp; Ndax w&#243;or na ma ne, dara m&#235;nu noo t&#224;ggaleek mb&#235;ggeelam; du dee, du dund, du malaaka yi, du seeni kilifa, du tey, du &#235;ll&#235;g, du boroom doole yi, </p> 
<p><A NAME="an_8:39">8:39</A>&nbsp; du li ci kaw mbaa li ci suuf, mbaa leneen lu &#241;u bind; dara m&#235;nu noo t&#224;ggale mukk ak mb&#235;ggeel, gi nu Y&#224;lla jox ci Kirist Yeesu sunu Boroom. </p> 
<p><A NAME="an_9:1">9:1</A>&nbsp; Li ma b&#235;gg a wax nag, ci kanamu Kirist laa koy waxe; d&#235;gg la, du aw fen. Sama xel, mi Xel mu Sell miy leeral, seedeel na ma ne, d&#235;gg laay wax. </p> 
<p><A NAME="an_9:2">9:2</A>&nbsp; Maanaam, duma noppee am naqar wu r&#233;y ci sama biir xol,</p> 
<p><A NAME="an_9:3">9:3</A>&nbsp; ba xaw a b&#235;gg a t&#224;ggoo ak Kirist te alku, ngir &#241;i ma bokkal xeet mucc. </p> 
<p><A NAME="an_9:4">9:4</A>&nbsp; B&#224;nni Israyil la&#241;u, te Y&#224;lla def na leen ni ay doomam; d&#235;kkaloon na ndamam ci seen biir, fas ak &#241;oom k&#243;ll&#235;re yi. &#209;oom la Y&#224;lla d&#233;nk yoonu Musaa, &#241;oom la xamal ni &#241;u ko war a jaamoo, &#241;oom la jox i digam. </p> 
<p><A NAME="an_9:5">9:5</A>&nbsp; Maam ya Y&#224;lla t&#224;nnoon, ci &#241;oom la&#241;u bokk, te ci &#241;oom it la Kirist w&#224;cce, maanaam ci j&#235;mmam, Kirist mi di Y&#224;lla, tiim l&#233;pp, te yelloo teraanga ba f&#224;ww. Amiin.    </p> 
<p><A NAME="an_9:6">9:6</A>&nbsp; Waaye neewuma waxu Y&#224;lla dafa toxu, ndaxte bokk ci b&#224;nni Israyil, taxul nga bokk ci Israyil tigi. </p> 
<p><A NAME="an_9:7">9:7</A>&nbsp; Te it du &#241;i soqikoo ci Ibraayma &#241;&#233;pp, ay doomam d&#235;gg la&#241;u. Ndaxte Y&#224;lla dafa wax Ibraayma ne ko: &#171;Saw askan ci Isaaxa lay jaar.&#187;</p> 
<p><A NAME="an_9:8">9:8</A>&nbsp; Maanaam, soqikoo ci Ibraayma taxul a nekk doomu Y&#224;lla, waaye juddu ci biir digeb Y&#224;lla mooy tax a bokk d&#235;gg-d&#235;gg ci askanu Ibraayma. </p> 
<p><A NAME="an_9:9">9:9</A>&nbsp; Ndaxte Y&#224;lla dafa digoon Ibraayma naan: &#171;Ci waxtu wii d&#233;w&#233;n dinaa dellusi ci yaw, te Saarata dina am doom ju g&#243;or.&#187;    </p> 
<p><A NAME="an_9:10">9:10</A>&nbsp; Te du ci loolu rekk, waaye noonu la it ci lu j&#235;m ci Rebeka; doom yi mu jur &#241;oo bokk benn baay, moo di sunu maam Isaaxa. </p> 
<p><A NAME="an_9:11">9:11</A>&nbsp; Waaye Y&#224;lla wax ko ne:&#171;Yanq&#243;oba rakk ji mooy yilif magam Esawu,&#187; fekk xale ya juddoogu&#241;u te defagu&#241;u dara, muy lu baax, muy lu bon. Y&#224;lla def na noonu, maanaam t&#224;nn kenn ci doom yi, ngir dogalam man a taxaw, te sukkandikuwul ci seeni j&#235;f waaye ci wooteb Y&#224;lla. </p> 
<p><A NAME="an_9:13">9:13</A>&nbsp; Loolu la Mbind mi wax ne:&#171;B&#235;gg naa Yanq&#243;oba, ba&#241; naa Esawu.&#187;    </p> 
<p><A NAME="an_9:14">9:14</A>&nbsp; Kon lu nu ci war a wax? Ndax Y&#224;lla &#224;ttewul foofu yoon nag? Mukk! </p> 
<p><A NAME="an_9:15">9:15</A>&nbsp; Dafa wax Musaa sax ne ko:&#171;Dinaa y&#235;r&#235;m ku ma neex,laabiir ci ku ma neex.&#187;</p> 
<p><A NAME="an_9:16">9:16</A>&nbsp; Dama leen di wax nag, dara ajuwul ci coobareg nit, mbaa ci &#241;aqam, waaye l&#233;pp a ngi aju ci y&#235;rmandey Y&#224;lla. </p> 
<p><A NAME="an_9:17">9:17</A>&nbsp; Ndax Mbind mi biral na li Y&#224;lla wax Firawna ne ko:&#171;Def naa la buur,ngir fee&#241;al sama k&#224;ttan ci say mbir,te ngir siiwal sama tur ci &#224;ddina si s&#233;pp.&#187;</p> 
<p><A NAME="an_9:18">9:18</A>&nbsp; Kon nag Y&#224;lla, la ko neex lay def, muy y&#235;r&#235;m nit, mbaa d&#235;g&#235;ral xolam ci lu bon.    </p> 
<p><A NAME="an_9:19">9:19</A>&nbsp; Waaye xanaa dina am ku may wax ne: &#171;Gannaaw kenn m&#235;nul a ba&#241; coobareg Y&#224;lla, lu tax kon muy teg nit too&#241;?&#187; </p> 
<p><A NAME="an_9:20">9:20</A>&nbsp; Yaw nag nit ki, ak koo man a doon, lu tax ngay werante ak Y&#224;lla? Ndax mbindeef dina laaj ki ko bind: &#171;Lu tax nga binde ma nii?&#187; </p> 
<p><A NAME="an_9:21">9:21</A>&nbsp; Ndax tabaxkatu ndaa sa&#241;ul a fab banam, tabax ci &#241;aari ndaa, benn bi ngir soxla yu am maana, bi ci des ngir soxla yu ndaw?    </p> 
<p><A NAME="an_9:22">9:22</A>&nbsp; Kon nag looy wax ci lii: Y&#224;lla b&#235;ggoon na wone meram, xamle it dooleem ci &#224;ddina; teewul dafa sax ci mu&#241;al &#241;i yelloo meram te taxaw ci s&#224;nku. </p> 
<p><A NAME="an_9:23">9:23</A>&nbsp; B&#235;ggoon na it xamle m&#224;ggaayam mu &#235;pp xel, ci boole &#241;i mu y&#235;r&#235;m ci ndamam; moo tax mu t&#224;nn leen ca nj&#224;lb&#233;en. </p> 
<p><A NAME="an_9:24">9:24</A>&nbsp; Te wax ji noo ko moom, nun &#241;i Y&#224;lla woo ci boppam ci biir Yawut yi ak ci biir xeet yi ci des. </p> 
<p><A NAME="an_9:25">9:25</A>&nbsp; Moom la wax ci t&#233;ereb Ose ne:&#171;&#209;i nekkul woon sama xeetdinaa leen ko def,&#241;i bokkul woon ci sama mb&#235;ggeel,dinaa leen ci boole.&#187;</p> 
<p><A NAME="an_9:26">9:26</A>&nbsp; Te:&#171;Fa &#241;u leen waxe woon:&#8220;Dungeen sama xeet,&#8221;dees na leen fa wooye&#8220;Doomi Y&#224;lla Boroom dund.&#8221;&#187;</p> 
<p><A NAME="an_9:27">9:27</A>&nbsp; Esayi wax na ci mbirum Israyil ne:&#171;Lu b&#224;nni Israyil baree-bare ni suufus g&#233;ej sax,lu n&#233;ew rekk a ciy mucc. </p> 
<p><A NAME="an_9:28">9:28</A>&nbsp; Ndaxte li Boroom bi dogal ci &#224;ddina,dina ko gaaw a def, te dina mat s&#235;kk.&#187;</p> 
<p><A NAME="an_9:29">9:29</A>&nbsp; Esayi it waxoon na lu jiitu loolu ne:&#171;Y&#224;lla Boroom k&#224;ttan gi,su b&#224;yyiwul woon ci nun lu n&#233;ew,kon ba tey raat nanu ni d&#235;kki Sodom ak Gomor.&#187;    </p> 
<p><A NAME="an_9:30">9:30</A>&nbsp; Lu nu ci war a wax nag? &#209;i dul Yawut te fonku&#241;u woon jub ci kanam Y&#224;lla, l&#233;egi jub na&#241;u ci kaw ng&#235;m. </p> 
<p><A NAME="an_9:31">9:31</A>&nbsp; Waaye b&#224;nni Israyil, mi b&#235;ggoon a s&#224;mm yoon ngir jub, matalu ko. </p> 
<p><A NAME="an_9:32">9:32</A>&nbsp; Ndax lan? Ndax da&#241;oo sukkandiku ci seeni j&#235;f, b&#224;yyi ng&#235;m. Da&#241;oo daanu ci &#171;doj wuy fakkatale.&#187; </p> 
<p><A NAME="an_9:33">9:33</A>&nbsp; Moom la Y&#224;lla wax ci Mbind mi ne:&#171;Dinaa samp ci Siyon doj wuy fakkatale,di xeer wuy daaneel nit; waaye ku w&#233;eru ci moom, sa yaakaar du tas.&#187; </p> 
<p><A NAME="an_10:1">10:1</A>&nbsp; Bokk yi, sama coobareg xol ci b&#224;nni Israyil ak sama &#241;aan ci Y&#224;lla, mooy &#241;u mucc. </p> 
<p><A NAME="an_10:2">10:2</A>&nbsp; Seedeel naa leen ne, &#241;u farlu la&#241;u ci jaamu Y&#224;lla, waaye seen njaamu &#224;ndul ak xam-xam. </p> 
<p><A NAME="an_10:3">10:3</A>&nbsp; Xamu&#241;u yoon, wi Y&#224;lla t&#235;ral ngir nit jub ci kanamam, waaye da&#241;oo w&#233;y ci seen pexey bopp; ba tax &#241;u ba&#241; a nangu yoonu njub woowu Y&#224;lla t&#235;ral. </p> 
<p><A NAME="an_10:4">10:4</A>&nbsp; Ndaxte ci Kirist la yoonu Musaa d&#235;ppe, ba tax ku ko g&#235;m, dinga jub fa kanam Y&#224;lla.    </p> 
<p><A NAME="an_10:5">10:5</A>&nbsp; Ku b&#235;gg a jub ci kanam Y&#224;lla ci kaw s&#224;mm yoon, Musaa daf cee wax ne: &#171;Ku ko manoon a matal, dinga dund ba f&#224;ww.&#187;</p> 
<p><A NAME="an_10:6">10:6</A>&nbsp; Waaye ku jub ci kanam Y&#224;lla ci kaw ng&#235;m, nii lay waxe:&#171;Bul wax ci sa xol ne:&#8220;Kuy y&#233;eg ci kaw?&#8221;&#187; mel ni dangaa b&#235;gg Kirist w&#224;cc. </p> 
<p><A NAME="an_10:7">10:7</A>&nbsp; &#171;Bul wax it:&#8220;Kuy dem ca bars&#224;q?&#8221;&#187; mel ni dangaa b&#235;gg Kirist dekki. </p> 
<p><A NAME="an_10:8">10:8</A>&nbsp; Kon boog lan lay wax? Lii:&#171;Waxu Y&#224;lla mi ngi ci sa wet,ci sa l&#224;mmi&#241;, ci sa xol.&#187; Te wax jooju lal ng&#235;m lanuy waare. </p> 
<p><A NAME="an_10:9">10:9</A>&nbsp; Ndaxte soo waxee ak sa g&#233;mmi&#241; ne, Yeesu mooy Boroom bi, te nga g&#235;m ci sa xol ne, Y&#224;lla dekkal na ko, dinga mucc. </p> 
<p><A NAME="an_10:10">10:10</A>&nbsp; Ndax xol la nit di g&#235;me, ba tax mu jub ci kanam Y&#224;lla; l&#224;mmi&#241; it la nit di waxe ne, mi ngi ci Kirist, ba tax Y&#224;lla musal ko. </p> 
<p><A NAME="an_10:11">10:11</A>&nbsp; Mbind mi dafa wax ne: &#171;K&#233;pp ku ko g&#235;m, sa yaakaar du tas mukk.&#187; </p> 
<p><A NAME="an_10:12">10:12</A>&nbsp; Ndax &#241;&#233;pp a yem ci kanam Y&#224;lla, muy Yawut mbaa ku dul Yawut, ndax kenn rekk mooy sunu Boroom nun &#241;&#233;pp, te ku y&#233;w&#233;n la ci k&#233;pp ku koy &#241;aan. </p> 
<p><A NAME="an_10:13">10:13</A>&nbsp; Ndaxte bind na&#241;u: &#171;K&#233;pp ku woo Boroom bi ciw turam, dinga mucc.&#187;    </p> 
<p><A NAME="an_10:14">10:14</A>&nbsp; Waaye nan la&#241;uy wooye ki &#241;u g&#235;magul? Te naka la&#241;u man a g&#235;me ki &#241;u d&#233;ggagul turam? Te naka la&#241;u man a d&#233;gge turam, te kenn xamalu leen ko? </p> 
<p><A NAME="an_10:15">10:15</A>&nbsp; Te it nan la&#241;u man a waaree, su leen kenn y&#243;nniwul? Looloo tax Mbind mi wax ne: &#171;&#209;iy y&#233;gle xebaar bu baax bi, ni seen &#241;&#235;w di sedde xol!&#187;    </p> 
<p><A NAME="an_10:16">10:16</A>&nbsp; Waaye &#241;&#233;pp nanguwu&#241;u xebaar bu baax bi; moom la Esayi wax ne: &#171;Boroom bi, ana ku g&#235;m sunu waare?&#187; </p> 
<p><A NAME="an_10:17">10:17</A>&nbsp; Kon boog ng&#235;m ci kaw d&#233;gg lay juddoo, te d&#233;gg sosoo ci xebaaru Kirist.    </p> 
<p><A NAME="an_10:18">10:18</A>&nbsp; Waaye ma ne: xanaa &#241;&#233;pp da&#241;oo d&#233;ggul? Aa&#331;kay! Mbind mi wax na ne:&#171;Seen baat jolli na ci &#241;eenti xebla y&#233;pp,seen wax w&#235;r na &#224;ddina s&#233;pp.&#187;</p> 
<p><A NAME="an_10:19">10:19</A>&nbsp; Waaye ma teg ci ne: xanaa b&#224;nni Israyil da&#241;oo xamul? Aa&#331;kay! Musaa dafa j&#235;kkoon a wax ne:&#171;Dinaa leen siisloo xeet wu bokkul ci Y&#224;lla,merloo leen ci &#241;i xamul dara ci Y&#224;lla.&#187;</p> 
<p><A NAME="an_10:20">10:20</A>&nbsp; Te Esayi takk na fitam, ba wax ne:&#171;&#209;i ma wutul woon, gis na&#241;u ma,fee&#241; naa ci &#241;i ma laajul woon.&#187;</p> 
<p><A NAME="an_10:21">10:21</A>&nbsp; Waaye ci mbirum Israyil dafa wax ne:&#171;T&#224;llal naa samay loxo, suba ba ngoon, ci xeet wu may ba&#241; tey werante.&#187; </p> 
<p><A NAME="an_11:1">11:1</A>&nbsp; Ma ne kon, ndax Y&#224;lla b&#235;rg&#235;l na xeetam? Mukk! Ndaxte man itam ci Israyil laa bokk, w&#224;cce ci Ibraayma te bokk ci giiru Ben-yamin. </p> 
<p><A NAME="an_11:2">11:2</A>&nbsp; Y&#224;lla b&#235;rg&#235;lul xeetam, wi mu xamoon lu jiitu. Ndax dangeen a xamul li Mbind mi di wax ci mbirum Iliyas? Dafa doon tawat Israyil ci Y&#224;lla naan:</p> 
<p><A NAME="an_11:3">11:3</A>&nbsp; &#171;Boroom bi, rey na&#241;u say yonent, daaneel say b&#233;rab yu sell, ba man kenn maa ci des, te &#241;u ngi may wut a rey.&#187;</p> 
<p><A NAME="an_11:4">11:4</A>&nbsp; Waaye lii la ko Y&#224;lla tontu: &#171;Dencal naa sama bopp jur&#243;om-&#241;aari junniy nit, &#241;i jaamuwul Baal.&#187;</p> 
<p><A NAME="an_11:5">11:5</A>&nbsp; Noonu itam ci jamono ji nu nekk, des na nit &#241;u n&#233;ew &#241;u Y&#224;lla dencal boppam ciw yiwam. </p> 
<p><A NAME="an_11:6">11:6</A>&nbsp; Gannaaw nag yiwu Y&#224;lla rekk a tax mu denc leen, kon du seen peyug &#241;aq, walla boog yiwu Y&#224;lla dootul yiw.    </p> 
<p><A NAME="an_11:7">11:7</A>&nbsp; Kon lu nu ci war a wax? Li b&#224;nni Israyil doon wut, gisu&#241;u ko. Waaye &#241;i Y&#224;lla t&#224;nn rekk a ko gis, te &#241;a ca des ba&#241; a g&#235;m, ba seen xol d&#235;rkiis. </p> 
<p><A NAME="an_11:8">11:8</A>&nbsp; Looloo tax Mbind mi ne:&#171;Y&#224;lla daf leen a jox xelum nit ku g&#235;mmeentu,b&#235;t yu g&#235;l&#235;m ak nopp yu t&#235;x,ba ci b&#233;sub tey.&#187;</p> 
<p><A NAME="an_11:9">11:9</A>&nbsp; Te Daawuda it daf ci wax naan:&#171;Na seeni &#241;am sax nekk fiir ak i pakk;na&#241;u ci daanu, te Y&#224;lla mbugal leen. </p> 
<p><A NAME="an_11:10">11:10</A>&nbsp; Na&#241;u gumba ba ne fatuus,na&#241;u tiis te s&#235;gg ba f&#224;ww.&#187;    </p> 
<p><A NAME="an_11:11">11:11</A>&nbsp; Ndax kon da&#241;oo tarxiis, daanu ba f&#224;ww? Mukk! Waaye j&#233;llub Israyil dafa ubbi bunt, ngir xeeti &#241;i dul Yawut man a mucc, te b&#224;nni Israyil siis leen. </p> 
<p><A NAME="an_11:12">11:12</A>&nbsp; Gannaaw seen too&#241; nag moo ubbi buntu yiw ci waa &#224;ddina si, te seen &#241;&#224;kk moo me&#241;&#241; barkeb xeet y&#233;pp, c&#233;y b&#233;s bu Israyil g&#233;pp delloo ci Y&#224;lla, ndaw barke bu bare!    </p> 
<p><A NAME="an_11:13">11:13</A>&nbsp; Y&#233;en &#241;i dul Yawut, y&#233;en laay waxal. Ndegam Y&#224;lla daf maa def ndawam, y&#243;nni ma ci y&#233;en xeeti &#224;ddina si, damay matal samab y&#243;nnent. </p> 
<p><A NAME="an_11:14">11:14</A>&nbsp; Dama koy def, ngir &#241;i bokk ak man xeet siis, ba &#241;enn &#241;i mucc. </p> 
<p><A NAME="an_11:15">11:15</A>&nbsp; Ndaxte bi Y&#224;lla g&#233;nnee Israyil, ubbee na noonu bunt, ngir xeeti &#224;ddina juboo ak moom; kon su Y&#224;lla dugalaatee Israyil, ndax du mel ni ndekkitel n&#233;ew ya? </p> 
<p><A NAME="an_11:16">11:16</A>&nbsp; Damay wax ne, mburu m&#233;pp sell na, bu ci Y&#224;lla amee w&#224;ll. Naka noonu garab gi Y&#224;lla s&#233;ddoo reen bi, garab g&#233;pp sell na.    </p> 
<p><A NAME="an_11:17">11:17</A>&nbsp; B&#224;nni Israyil a ngi mel ni garabu oliw gu &#241;u j&#235;mb&#235;t ci k&#235;r gi, waaye mu am car yu ci f&#224;q. Yaw mi dul Yawut, yaa ngi mel ni caru garabu oliw gu &#224;ll bu &#241;u jabtal ci garabu k&#235;r googu. Noonu nga jari&#241;oo meen, mi j&#243;ge ci reen bi. </p> 
<p><A NAME="an_11:18">11:18</A>&nbsp; Kon nag bul b&#224;kku, di xeeb car yooyu Y&#224;lla f&#224;q. Waaye soo b&#235;ggee b&#224;kku, xamal ne, reen moo lay yenu, te du yaw miy car yaa koy yenu.    </p> 
<p><A NAME="an_11:19">11:19</A>&nbsp; Xanaa dinga wax ne: &#171;Car yooyu da&#241;u leen a f&#224;q, ngir jabtal ma fa &#241;u nekkoon.&#187; </p> 
<p><A NAME="an_11:20">11:20</A>&nbsp; D&#235;gg la; waaye seen ng&#235;madee tax &#241;u f&#224;q leen, wuutal la fa ndax sa ng&#235;m. Bumu tax nag ngay b&#224;kku, waaye nanga moytu. </p> 
<p><A NAME="an_11:21">11:21</A>&nbsp; Gannaaw Y&#224;lla baalul car ya cosaanoo ca garab ga, kon boog y&#233;en itam man na leen a f&#224;q.    </p> 
<p><A NAME="an_11:22">11:22</A>&nbsp; Loolu kon wone na ni Y&#224;lla baaxe ak ni muy meree too&#241;. Ci &#241;i daanu, Y&#224;lla wone na ni meram t&#224;nge, wone mbaaxam ci y&#233;en, su fekkee y&#233;ena ngi ci w&#233;y; lu ko moy, dees na leen f&#224;q y&#233;en itam. </p> 
<p><A NAME="an_11:23">11:23</A>&nbsp; Te car yooyu f&#224;q, su &#241;u w&#233;yul ci seen ng&#235;madi, dees na leen delloo ci garab gi, ndax Y&#224;lla man na leen cee tafaat. </p> 
<p><A NAME="an_11:24">11:24</A>&nbsp; Yaw mi dul Yawut, yaa ngi bokkoon ci garabu oliw gu &#224;ll, waaye Y&#224;lla daf la cee j&#235;le, ci lu dul faral a am, jabtal la ci garabu k&#235;r gi. Kon man nanoo g&#235;n a w&#243;or ne, Yawut ya judduwaale nekk ci garabu oliw gu k&#235;r gi, Y&#224;lla dina leen ci delloo.    </p> 
<p><A NAME="an_11:25">11:25</A>&nbsp; Bokk yi, dama leen a b&#235;gg a dindi kumpa ci lii, ngir ngeen ba&#241; a y&#233;g seen bopp. D&#235;rkiisu xol dab na b&#224;nni Israyil ab diir, ba b&#233;s ba mboolem waa &#224;ddina, &#241;u war a bokk ci nguuru Y&#224;lla, dugg ca. </p> 
<p><A NAME="an_11:26">11:26</A>&nbsp; Bu loolu amee nag, b&#224;nni Israyil g&#233;pp dina mucc. Moom la Mbind mi t&#235;ral, bi mu naan:&#171;Ab xettalikat dina j&#243;ge ci Siyon,d&#224;q weddi ci askanu Yanq&#243;oba. </p> 
<p><A NAME="an_11:27">11:27</A>&nbsp; Loolu mooy k&#243;ll&#235;re, gi may fas ak &#241;oom,b&#233;s bu may dindi seeni b&#224;kkaar.&#187;    </p> 
<p><A NAME="an_11:28">11:28</A>&nbsp; Gannaaw ba&#241; na&#241;u xebaar bu baax bi, ay ba&#241;aaley Y&#224;lla la&#241;u, ngir ngeen jot barkeem. Waaye gannaaw Y&#224;lla t&#224;nn na leen, dafa leen b&#235;gg ba tey ndax seen maam ya. </p> 
<p><A NAME="an_11:29">11:29</A>&nbsp; Ndax li Y&#224;lla maye, dootu ko nangu mukk, te ku mu woo ci boppam, dootu la d&#224;q mukk. </p> 
<p><A NAME="an_11:30">11:30</A>&nbsp; &#209;u d&#233;ggadil Y&#224;lla ngeen woon, waaye ng&#235;madig Yawut yi tax na, ngeen jot y&#235;rmandeem. </p> 
<p><A NAME="an_11:31">11:31</A>&nbsp; &#209;oom itam l&#224;nk na&#241;u l&#233;egi, ngir man a bokk ak y&#233;en y&#235;rmandey Y&#224;lla. </p> 
<p><A NAME="an_11:32">11:32</A>&nbsp; Kon Y&#224;lla t&#235;j na &#241;&#233;pp ci ng&#235;madi, ngir man a y&#235;r&#235;m &#241;&#233;pp.    </p> 
<p><A NAME="an_11:33">11:33</A>&nbsp; Xelum Y&#224;lla ni mu x&#243;ote, ak xam-xamam ni mu baree, ba raw xelum nit! Kan moo muus, ba xam dogalam? Walla nga am xel, ba n&#224;nd ay j&#235;fam? </p> 
<p><A NAME="an_11:34">11:34</A>&nbsp; Mbind mi dafa ne:&#171;Ana ku xam xalaatu Boroom bi?Ku ko doon digal?&#187;</p> 
<p><A NAME="an_11:35">11:35</A>&nbsp; Te it:&#171;Ku ko mas a jox dara,ba mu war laa delloo?&#187;    </p> 
<p><A NAME="an_11:36">11:36</A>&nbsp; Ndaxte ci moom la l&#233;pp sosoo, ci moom la l&#233;pp di jaar, ci moom la l&#233;pp di dellu. Moo yelloo ndam ba f&#224;ww. Amiin.</p> 
<p><A NAME="an_12:1">12:1</A>&nbsp; Kon nag bokk yi, gannaaw y&#235;rmandey Y&#224;lla baree na noonu, maa ngi leen di &#241;aan, ngeen j&#233;bbal ko seen yaram w&#233;pp. Na seen dund mel ni sarax su &#241;uy defal Y&#224;lla, sarax su sell te neex ko. Loolu mooy njaamu, gi leen war. </p> 
<p><A NAME="an_12:2">12:2</A>&nbsp; Bu leen &#224;ddina jey, waaye yeesluleen ci seen xel, ba soppiku, ngeen man a xam bu w&#233;r coobareg Y&#224;lla, di l&#233;pp lu baax, neex ko te mat s&#235;kk.    </p> 
<p><A NAME="an_12:3">12:3</A>&nbsp; Gannaaw Y&#224;lla may na ma ciw yiwam, ma nekk ndawam, maa ngi leen di wax lii, kenn ku nekk ci y&#233;en: buleen y&#233;g seen bopp, waaye ngeen am xalaat yu yem, mengook ng&#235;m gi leen Y&#224;lla s&#233;dd, ku nekk ak w&#224;llam. </p> 
<p><A NAME="an_12:4">12:4</A>&nbsp; Loolu, ci maanaa, mi ngi mel ni yaramu nit: yaram, lu c&#233;r yi baree-bare, benn niroowul ak moroomam ligg&#233;ey. </p> 
<p><A NAME="an_12:5">12:5</A>&nbsp; Noonu itam nun &#241;i bokk ci Kirist, lu nu baree-bare, benn lanu te danoo m&#224;nkoo. </p> 
<p><A NAME="an_12:6">12:6</A>&nbsp; Kon gannaaw Y&#224;lla s&#233;ddale na ay mayam, ku nekk ak sa c&#233;r, nanu koy j&#235;fandikoo. Ku Y&#224;lla may, ngay waare k&#224;ddoom, nga wax ko kem sa ng&#235;m;</p> 
<p><A NAME="an_12:7">12:7</A>&nbsp; kuy topptoo y&#235;fi mbooloo mi, nga takku ci; ku Y&#224;lla may, ngay j&#224;ngale, nekk ci;</p> 
<p><A NAME="an_12:8">12:8</A>&nbsp; kuy feddali ng&#235;mu nit &#241;i ci Y&#224;lla, nga sax ci; kuy s&#233;ddoo alalam ak nit &#241;i, nga def ko ak xol bu laab; kuy jiite mbooloo mi, nga sawar ci; kuy dimbali &#241;i n&#233;ew doole, nanga ci b&#233;g.    </p> 
<p><A NAME="an_12:9">12:9</A>&nbsp; Na seen cofeel di lu d&#235;ggu te ba&#241; a nekk ngistal; araamal-leen lu bon te sax ci lu baax. </p> 
<p><A NAME="an_12:10">12:10</A>&nbsp; B&#235;gganteleen ak xol bu leer, niy doomi ndey, te farlu ci teralante. </p> 
<p><A NAME="an_12:11">12:11</A>&nbsp; Sawarleen te ba&#241; a tayel, di jaamu Boroom bi ak seen xol b&#233;pp. </p> 
<p><A NAME="an_12:12">12:12</A>&nbsp; B&#233;gleen ci yaakaaru &#235;ll&#235;g te mu&#241; b&#233;pp tiis, di sax ci &#241;aan Y&#224;lla. </p> 
<p><A NAME="an_12:13">12:13</A>&nbsp; Dimbalileen gaayi Y&#224;lla yi ci seeni soxla, te saxoo dalal gan.    </p> 
<p><A NAME="an_12:14">12:14</A>&nbsp; Ku leen fitnaal, &#241;aanal-leen ko yiw, te ba&#241; koo m&#243;olu. </p> 
<p><A NAME="an_12:15">12:15</A>&nbsp; B&#233;gandooleen ak &#241;i b&#233;g, te jooyandoo ak &#241;iy jooy. </p> 
<p><A NAME="an_12:16">12:16</A>&nbsp; Bokkleen menn xel, tey ba&#241; a y&#233;kkatiku, di y&#243;otu daraja, waaye ngeen fonk &#241;i suufe; buleen teg seen bopp boroomi xel.    </p> 
<p><A NAME="an_12:17">12:17</A>&nbsp; Buleen feyante lu bon, waaye s&#224;kkuleen seede su rafet ci kanam &#241;&#233;pp. </p> 
<p><A NAME="an_12:18">12:18</A>&nbsp; Wutleen a juboo ak &#241;&#233;pp, ba fa seen k&#224;ttan yem. </p> 
<p><A NAME="an_12:19">12:19</A>&nbsp; Samay soppe, buleen di feyantoo, waaye b&#224;yyileen l&#233;pp ci loxoy Y&#224;lla, mi yelloo &#224;tte; ndax Y&#224;lla nee na ci Mbind mi: &#171;Man maay &#224;tte, maay fey j&#235;f.&#187; </p> 
<p><A NAME="an_12:20">12:20</A>&nbsp; Waaye defleen lii:&#171;Bu sa noon xiifee, may ko mu lekk;bu maree, may ko mu naan.Ndax boo ko defee, dinga ko rusloo.&#187;    </p> 
<p><A NAME="an_12:21">12:21</A>&nbsp; Bu leen lu bon &#235;pp doole, waaye nootleen ko ci def lu baax.</p> 
<p><A NAME="an_13:1">13:1</A>&nbsp; Gannaaw loolu na nit ku nekk d&#233;ggal &#241;i yore baat ci kanamam; ndaxte amul njiit lu fi Y&#224;lla sampul. Njiit y&#233;pp nag Y&#224;lla moo leen fi teg. </p> 
<p><A NAME="an_13:2">13:2</A>&nbsp; Kon ku leen ba&#241; a d&#233;ggal, ndigalu Y&#224;lla nga l&#224;nk, te ku def loolu, yoon dina la dab. </p> 
<p><A NAME="an_13:3">13:3</A>&nbsp; Kuy def lu baax warul a ragal njiit li, kuy def lu bon moo ko war a ragal. Soo ko b&#235;ggee ba&#241; a ragal nag, kon defal lu baax, te dina la tagg. </p> 
<p><A NAME="an_13:4">13:4</A>&nbsp; Ndax Y&#224;llaa ko d&#233;nk ligg&#233;ey boobu ngir sa j&#224;mm. Waaye sooy def lu bon, war ngaa ragal, ndax du cig neen la ame jaasiy &#224;tte; jawri&#241;u Y&#224;lla la ngir w&#224;cce meru Y&#224;lla, ci fey ku def lu bon. </p> 
<p><A NAME="an_13:5">13:5</A>&nbsp; Kon fokk ngeen d&#233;ggal ko, waxuma sax ndax sa&#241;-sa&#241;am boobu, waaye it ngir seen xel dal.    </p> 
<p><A NAME="an_13:6">13:6</A>&nbsp; Gannaaw Y&#224;llaa sas njiit yi ligg&#233;ey boobu, te &#241;i ngi ci, kon f&#224;ww ngeen fey galag. </p> 
<p><A NAME="an_13:7">13:7</A>&nbsp; Joxleen ku nekk c&#233;ram; ku ngeen war a fey galag, feyleen ko ko; ku ngeen war a fey juuti, feyleen ko ko; ku ngeen war a weg, wegleen ko; ku ngeen war a teral, teral-leen ko.    </p> 
<p><A NAME="an_13:8">13:8</A>&nbsp; Buleen ameel kenn dara, lu dul mb&#235;ggeel; ndax ku b&#235;gg sa moroom, w&#224;ccoo nga ak yoonu Musaa. </p> 
<p><A NAME="an_13:9">13:9</A>&nbsp; Ndaxte ndigali Y&#224;lla y&#233;pp, yi deme ni: &#171;Bul njaaloo, bul rey nit, bul s&#224;cc, bul b&#235;gge,&#187; walla leneen ndigal lu mu man a doon, wax jii moo leen &#235;mb: &#171;Nanga b&#235;gg sa moroom, ni nga b&#235;gge sa bopp.&#187; </p> 
<p><A NAME="an_13:10">13:10</A>&nbsp; Ku b&#235;gg sa moroom, doo ko too&#241;; kon ku w&#233;y ci mb&#235;ggeel matal nga yoonu Musaa.    </p> 
<p><A NAME="an_13:11">13:11</A>&nbsp; Te lii itam am na: xam ngeen bu baax jamono ji nu tollu; jamonoy yeewu jot na, ndax l&#233;egi sunu mucc g&#235;n na noo jege, ca ba nu dooree g&#235;m. </p> 
<p><A NAME="an_13:12">13:12</A>&nbsp; Guddi gi m&#224;ggat na, b&#235;t a ngi b&#235;gg a set. Nanu b&#224;yyi nag j&#235;f yu l&#235;nd&#235;m te r&#224;ngoo g&#224;nnaay yi nu Y&#224;lla jox, ngir dund ci leer. </p> 
<p><A NAME="an_13:13">13:13</A>&nbsp; Gannaaw nu ngi ci leer, na sunug dund rafet. Bunu naan sangara ba m&#224;ndi tey b&#224;nneexu; bunu njaaloo tey def i &#241;aawteef ak sunuy c&#233;r; bunu xuloo mbaa nuy &#241;eeyante. </p> 
<p><A NAME="an_13:14">13:14</A>&nbsp; Waaye g&#224;nnaayooleen Yeesu Kirist Boroom bi, te ba&#241; a topp seen bakkan ciy b&#235;gg-b&#235;ggam yu bon. </p> 
<p><A NAME="an_14:1">14:1</A>&nbsp; Gannaaw loolu ku ng&#235;mam n&#233;ew nangeen ko nangu, te ba&#241; a werante ak moom ci lu l&#235;nt. </p> 
<p><A NAME="an_14:2">14:2</A>&nbsp; Ndax am na ku xalaat ne, man na lekk &#241;am wu nekk, fekk ku ng&#235;mam n&#233;ew du lekk y&#224;pp, waaye l&#233;jum rekk lay lekk. </p> 
<p><A NAME="an_14:3">14:3</A>&nbsp; Kiy lekk lu nekk, bumu xeeb ki ko dul def. Naka noonu itam ku dul lekk y&#224;pp, bumu teg too&#241; ki koy lekk; ndax Y&#224;lla nangu na leen &#241;oom &#241;aar. </p> 
<p><A NAME="an_14:4">14:4</A>&nbsp; Koo teg sa bopp, ba di ko teg too&#241;? Jaamu jaambur la! Mu taxaw ci ligg&#233;eyam, mbaa mu s&#224;ggane ko, moom ak sangam la. Waaye dina jub, ndax Boroom bi am na dooley taxawal ko ci njub.    </p> 
<p><A NAME="an_14:5">14:5</A>&nbsp; Noonu itam am na &#241;iy t&#224;nn b&#233;s ak &#241;iy yemale b&#233;s y&#233;pp. Na ku nekk xam bu w&#233;r li muy def, te j&#224;pp ci. </p> 
<p><A NAME="an_14:6">14:6</A>&nbsp; Ndaxte kuy t&#224;nn b&#233;s, mu ngi koy def ngir m&#224;ggal Boroom bi. Kiy lekk lu nekk it, mu ngi koy def ngir m&#224;ggal Boroom bi; loolu leer na ndax day sant Y&#224;lla. Te it ki ba&#241; a lekk y&#224;pp, mu ngi koy def ngir m&#224;ggal Boroom bi, di ko sant. </p> 
<p><A NAME="an_14:7">14:7</A>&nbsp; Kenn ci nun dundul ngir boppam, kenn deewul it ngir boppam. </p> 
<p><A NAME="an_14:8">14:8</A>&nbsp; Danuy dund ngir m&#224;ggal Boroom bi, dee it ngir m&#224;ggal ko. Kon nag nuy dund mbaa nu dee, noo ngi ci Boroom bi.    </p> 
<p><A NAME="an_14:9">14:9</A>&nbsp; Loolu sax moo waral Kirist dee te dundaat, ngir man a nekk Boroomu &#241;i dee ak &#241;iy dund. </p> 
<p><A NAME="an_14:10">14:10</A>&nbsp; Yaw nag lu tax ngay teg sa moroom too&#241;? Lu tax nga koy xeeb? Xanaa nun &#241;&#233;pp, danu dul dajeji fa kanam Y&#224;lla, ngir mu layoo ak nun? </p> 
<p><A NAME="an_14:11">14:11</A>&nbsp; Ndaxte Mbind mi t&#235;ral na lii:&#171;Boroom bi nee na:&#8220;Ni mu w&#243;ore ne maa ngi dund,ni la w&#243;ore ne, &#241;&#233;pp dina&#241;u ma sukkal,te ku nekk seede ne maay Y&#224;lla.&#8221;&#187;</p> 
<p><A NAME="an_14:12">14:12</A>&nbsp; Noonu ku nekk ci nun dinga l&#224;yyi fa Y&#224;lla ci l&#233;pp loo mas a def.    </p> 
<p><A NAME="an_14:13">14:13</A>&nbsp; Kon nanu b&#224;yyee tegante too&#241;, waaye nu fas y&#233;enee moytu l&#233;pp lu nekk fiir guy y&#243;bbe sunu moroom b&#224;kkaar. </p> 
<p><A NAME="an_14:14">14:14</A>&nbsp; Xam naa ne, amul wenn &#241;am wu sellul, ndax Yeesu Boroom bi xamal na ma loolu. Waaye loo yaakaar ne sellul, ci yaw la sellul. </p> 
<p><A NAME="an_14:15">14:15</A>&nbsp; Soo dee lekk luy indil sa moroom tiis, g&#233;nn nga ci mb&#235;ggeel. Yaw nag bul r&#233;eral sa moroom ci sa &#241;am, ndax Kirist dee na ngir moom. </p> 
<p><A NAME="an_14:16">14:16</A>&nbsp; Bu sa njari&#241; jur wax ju &#241;aaw. </p> 
<p><A NAME="an_14:17">14:17</A>&nbsp; Ndaxte bokk ci nguuru Y&#224;lla jotewul dara ak lu nuy lekk mbaa lu nuy naan. Nguuru Y&#224;lla mooy jub ci kanam Y&#224;lla, te am mb&#233;g ak j&#224;mm ci dooley Xel mu Sell mi. </p> 
<p><A NAME="an_14:18">14:18</A>&nbsp; Kiy jaamoo noonu Kirist moo neex Y&#224;lla ak nit &#241;i.    </p> 
<p><A NAME="an_14:19">14:19</A>&nbsp; Kon nag nanu wut luy indi j&#224;mm, tey y&#233;kkati ng&#235;mu sunu moroom. </p> 
<p><A NAME="an_14:20">14:20</A>&nbsp; Bu sa &#241;am y&#224;q j&#235;fu Y&#224;lla. B&#233;pp &#241;am sell na ci kanam Y&#224;lla. Ci lu w&#233;r! Waaye k&#233;pp ku lekk luy y&#224;q sa ng&#235;mu moroom, def nga lu bon. </p> 
<p><A NAME="an_14:21">14:21</A>&nbsp; Liy sa warugar mooy nga ba&#241; a fiir sa moroom ci y&#224;pp mbaa ci bii&#241; mbaa ci leneen lu mu man a doon.    </p> 
<p><A NAME="an_14:22">14:22</A>&nbsp; Su fekkee sa ng&#235;m d&#235;g&#235;r na, wone ko ci sa diggante ak Y&#224;lla. Kiy nangu, te du ci sikkal boppam, kooku barkeel na. </p> 
<p><A NAME="an_14:23">14:23</A>&nbsp; Waaye kuy lekk &#241;am te am ci xel &#241;aar, def nga b&#224;kkaar, ndax sa ng&#235;m yemu fa. Ndaxte j&#235;f ju &#224;ndul ak ng&#235;m, b&#224;kkaar la. </p> 
<p><A NAME="an_15:1">15:1</A>&nbsp; Nun &#241;i d&#235;g&#235;r ci sunu ng&#235;m, war nanoo nangu &#241;i seen ng&#235;m n&#233;ew te am ci lu &#241;uy sikki-s&#224;kka, te ba&#241; a yem ci wut sunu b&#224;nneex. </p> 
<p><A NAME="an_15:2">15:2</A>&nbsp; Na ku nekk ci nun di wut lu neex moroomam ngir jari&#241; ko, ba mu g&#235;n a d&#235;g&#235;r ci ng&#235;mam. </p> 
<p><A NAME="an_15:3">15:3</A>&nbsp; Ndaxte Kirist musul a wut b&#224;nneexu boppam. Loolu la Mbind mi wax ne: &#171;Lor yi &#241;u la saagaa, ci sama kaw la&#241;u dal.&#187;</p> 
<p><A NAME="an_15:4">15:4</A>&nbsp; Ndaxte l&#233;pp lu &#241;u waxoon ci Mbind mi lu jiitu tey, da&#241;u koo t&#235;raloon, ngir nu s&#224;kku ci xam-xam, xam-xam bu nuy may fit ak mu&#241;, ak di feddali sunu yaakaar. </p> 
<p><A NAME="an_15:5">15:5</A>&nbsp; Kon nag Y&#224;lla miy maye mu&#241; ak fit, na leen may, ngeen d&#233;ggoo te nekk benn bu yellook li Kirist Yeesu wone. </p> 
<p><A NAME="an_15:6">15:6</A>&nbsp; Ba tax nu bokk benn xalaat ak benn baat ci m&#224;ggal Y&#224;lla, Baayu Yeesu Kirist sunu Boroom.    </p> 
<p><A NAME="an_15:7">15:7</A>&nbsp; Moo tax nangoonteleen, bay m&#224;ggal Y&#224;lla, ni leen Kirist nangoo. </p> 
<p><A NAME="an_15:8">15:8</A>&nbsp; Lii laay wax: Kirist &#241;&#235;w na ligg&#233;eyal Yawut yi, ngir wone k&#243;ll&#235;reg Y&#224;lla ci matal dige, ya mu digoon maam ya. </p> 
<p><A NAME="an_15:9">15:9</A>&nbsp; &#209;&#235;w na itam ngir &#241;i nekkul Yawut man a m&#224;ggal Y&#224;lla ndax y&#235;rmandeem. Moo tax Mbind mi ne:&#171;Dinaa la m&#224;ggal tey tagg saw tur,ci kanamu xeet y&#233;pp.&#187;</p> 
<p><A NAME="an_15:10">15:10</A>&nbsp; Mbind mi nee na it:&#171;Y&#233;en xeeti &#224;ddina, &#241;&#235;wleen b&#224;nneexuak xeet wi Y&#224;lla t&#224;nnal boppam.&#187;</p> 
<p><A NAME="an_15:11">15:11</A>&nbsp; Mu dellooti ne:&#171;Santleen Boroom bi, y&#233;en waa &#224;ddina,te &#241;&#235;w m&#224;ggal ko, y&#233;en xeet y&#233;pp.&#187;</p> 
<p><A NAME="an_15:12">15:12</A>&nbsp; Te it Esayi wax na ne:&#171;Am na s&#235;tu Yese buy &#241;&#235;w,dina yilif xeeti &#241;i dul Yawut,te ci moom la&#241;uy w&#233;kk seen yaakaar.&#187;    </p> 
<p><A NAME="an_15:13">15:13</A>&nbsp; Kon Y&#224;lla miy maye yaakaar, na def ci seen xol mb&#233;g mu r&#233;y ak j&#224;mm ju yaa ci seen kaw ng&#235;m, ba ngeen am yaakaar ju mat s&#235;kk ci dooley Xel mu Sell mi.    </p> 
<p><A NAME="an_15:14">15:14</A>&nbsp; Bokk yi, w&#243;or na ma ne, baax ngeen ba fa mbaax man a yem, fees dell ak xam-xam, ba man a j&#224;ngaleente mbiri Y&#224;lla ci seen biir. </p> 
<p><A NAME="an_15:15">15:15</A>&nbsp; Bu sama k&#224;ddu diisee nag ci bataaxal bii, dara taxul lu dul b&#235;gg a yeesal seen xalaat, ndaxte Y&#224;lla ci kaw yiwam daf maa sas, </p> 
<p><A NAME="an_15:16">15:16</A>&nbsp; ma nekk jawri&#241;u Kirist Yeesu, yebal ma ci &#224;ddina ci xeeti &#241;i dul Yawut. Ligg&#233;ey bu sell laay def ngir Y&#224;lla, ci xamle xebaaram bu baax bi, ngir xeeti &#224;ddina sell ci dooley Xel mu Sell mi, ba neex Y&#224;lla, mel ni sarax su &#241;u koy j&#233;bbal. </p> 
<p><A NAME="an_15:17">15:17</A>&nbsp; Kon nag maa ngi b&#224;nneexu ci Kirist Yeesu ngir ligg&#233;ey boobu ma Y&#224;lla d&#233;nk. </p> 
<p><A NAME="an_15:18">15:18</A>&nbsp; Awma fitu wax leneen nag, lu dul li Kirist j&#235;f jaarale ko ci man, ngir xeeti &#224;ddina j&#233;bbalu ci moom; j&#235;f na jaarale ci samay wax ak samay j&#235;f, </p> 
<p><A NAME="an_15:19">15:19</A>&nbsp; ci ay tegtal ak i k&#233;emaan, sukkandikoo ci dooley Xelu Y&#224;lla mi. Ba fi mu nekk nag y&#233;gle naa fu nekk xebaaru Kirist, li dale ci Yerusalem, jaar ci gox y&#233;pp, ba &#224;gg diiwaanu Iliri. </p> 
<p><A NAME="an_15:20">15:20</A>&nbsp; Sama y&#233;ene mooy xamle xebaaru turu Kirist fa mu eggagul, ndax b&#235;ggumaa yeggale sas wu keneen daloon. </p> 
<p><A NAME="an_15:21">15:21</A>&nbsp; Li ma def nag, d&#235;ppoo na ak li Mbind mi wax ne:&#171;&#209;i y&#233;gagul mbiram dina&#241;u ko y&#233;g,te &#241;i ko musul a d&#233;gg, xam ko.&#187;    </p> 
<p><A NAME="an_15:22">15:22</A>&nbsp; B&#235;ggoon naa &#241;&#235;w seetsi leen, fekk ay t&#233;q-t&#233;q &#241;oo ma t&#233;ye ba tey. </p> 
<p><A NAME="an_15:23">15:23</A>&nbsp; Waaye nag l&#233;egi bey naa sama sas ci gox yii. </p> 
<p><A NAME="an_15:24">15:24</A>&nbsp; Bu may dem Espaa&#241; nag, b&#235;gg naa faa jaar, nuyu leen; ndaxte ay at a ngii maa ngi am y&#233;ene ju tar ci &#241;&#235;w seetsi leen. B&#235;gg na maa nekk ci seen biir, ngir am b&#224;nneexu sotteente ak y&#233;en xalaat ab diir, te it ngeen waajalal ma sama yoonu Espaa&#241;. </p> 
<p><A NAME="an_15:25">15:25</A>&nbsp; Waaye nag fi mu nekk maa ngi dem nii Yerusalem, ngir dimbaliji gaayi Y&#224;lla yu sell ya fa nekk. </p> 
<p><A NAME="an_15:26">15:26</A>&nbsp; Ndaxte waa Maseduwan ak waa Akayi &#241;i g&#235;m, fas na&#241;u y&#233;eney s&#224;kk ci seeni alal, y&#243;nnee ko, ngir dimbali &#241;i n&#233;ew doole ci gaayi Y&#224;lla yu sell, yi nekk Yerusalem. </p> 
<p><A NAME="an_15:27">15:27</A>&nbsp; Y&#233;ene na&#241;u ko, te it ci d&#235;gg-d&#235;gg bor la, bu &#241;u war a fey. Ndaxte gannaaw &#241;i g&#235;m ci Yerusalem s&#233;ddoo na&#241;u ak &#241;i dul Yawut seen ng&#235;m, kon xeet yooyu itam war na&#241;oo s&#233;ddoo ak &#241;oom seen alal. </p> 
<p><A NAME="an_15:28">15:28</A>&nbsp; Kon nag waxtu wu ma noppee ci ligg&#233;ey boobu, teg may gu tedd gii ci loxoy boroom, dinaa dem Espaa&#241;, tey jaar fi y&#233;en. </p> 
<p><A NAME="an_15:29">15:29</A>&nbsp; Te w&#243;or na maa ne, bu ma agsee ci y&#233;en, dinaa indaale barkeb Kirist bu mat s&#235;kk.    </p> 
<p><A NAME="an_15:30">15:30</A>&nbsp; Gannaaw loolu bokk yi, maa ngi leen di &#241;aan ci turu sunu Boroom Yeesu Kirist ak ci b&#235;ggante, gi Xelu Y&#224;lla mi def ci nun, ngeen defal ma lii: &#224;ndleen ak man, nu tuur sunu &#241;aq ci &#241;aan Y&#224;lla. </p> 
<p><A NAME="an_15:31">15:31</A>&nbsp; &#209;aanal-leen ma, ngir ma mucc ci &#241;i g&#235;mul ci waa Yude; te it gaayi Y&#224;lla yu sell yu nekk ci Yerusalem nangu ndimbal, li ma leen di y&#243;bbul. </p> 
<p><A NAME="an_15:32">15:32</A>&nbsp; Dolli ci, Y&#224;lla may ma, ma &#241;&#235;w seetsi leen ak xol bu sedd, nu booloo yeeslu fa kanam Y&#224;lla. </p> 
<p><A NAME="an_15:33">15:33</A>&nbsp; Na Y&#224;lla Boroom j&#224;mm &#224;nd ak y&#233;en &#241;&#233;pp. Amiin.</p> 
<p><A NAME="an_16:1">16:1</A>&nbsp; Bu nu weesoo loolu, maa ngi leen di d&#233;nk sunu jig&#233;en Febe, miy ligg&#233;eyal mbooloom &#241;i g&#235;m ci d&#235;kku Se&#241;sere. </p> 
<p><A NAME="an_16:2">16:2</A>&nbsp; Nangeen ko j&#224;pp ci turu Boroom bi, ni ko gaayi Y&#224;lla yi yelloo, te dimbali ko ci l&#233;pp lu mu aajowoo; ndaxte moom itam wax d&#235;gg, dimbali na &#241;u bare, ba ci man mii di wax ak y&#233;en. </p> 
<p><A NAME="an_16:3">16:3</A>&nbsp; Nuyul-leen ma Pirsil ak Akilas, samay nawle ci ligg&#233;eyu Kirist Yeesu. </p> 
<p><A NAME="an_16:4">16:4</A>&nbsp; &#209;oom &#241;aar dem na&#241;u, bay b&#235;gg a jaay seen bakkan ngir man; maa ngi leen di g&#235;r&#235;m ci loolu, du man rekk sax, waaye itam mboolooy &#241;i g&#235;m ci xeeti &#224;ddina s&#233;pp. </p> 
<p><A NAME="an_16:5">16:5</A>&nbsp; Nuyul-leen ma it &#241;iy booloo ci seen k&#235;r.Maa ngi nuyu it Epaynet, mi j&#235;kk a g&#235;m Kirist ci diiwaanu Asi; </p> 
<p><A NAME="an_16:6">16:6</A>&nbsp; ak Maryaama, mi sonnoon lool ci y&#233;en. </p> 
<p><A NAME="an_16:7">16:7</A>&nbsp; Nuyul-leen ma it Andoronikus ak Yu&#241;as, sama bokk, yi &#241;u ma booleeloon t&#235;j; am na&#241;u tur ci ndawi Y&#224;lla yi, te &#241;oo ma jiitu sax ci g&#235;m Kirist. </p> 
<p><A NAME="an_16:8">16:8</A>&nbsp; Te f&#224;ttewuma Ampilyaatus, mi ma b&#235;gg ci sama xol ngir Boroom bi. </p> 
<p><A NAME="an_16:9">16:9</A>&nbsp; Nuyul-leen ma it Urban, sunu nawle ci ligg&#233;eyu Kirist, ak sama soppe Estakis; </p> 
<p><A NAME="an_16:10">16:10</A>&nbsp; ak it Apeles, mi ng&#235;mam d&#235;ggu, ba yelloo k&#243;olute.Nuyul-leen ma it waa k&#235;r Aristobul, </p> 
<p><A NAME="an_16:11">16:11</A>&nbsp; ak Erojon sama mbokk, ak waa k&#235;r Narsis, &#241;i ci Boroom bi. </p> 
<p><A NAME="an_16:12">16:12</A>&nbsp; Maa ngi nuyu Tirifen, moom ak Tirifos, jig&#233;en &#241;i sonn ci ligg&#233;eyu Boroom bi, ak it sama soppe Persidd, mi ci jeex t&#224;kk. </p> 
<p><A NAME="an_16:13">16:13</A>&nbsp; Maa ngi nuyu it Rufus, waa ji xolam seey ci Boroom bi, ak yaayam, mi ma f&#233;ete woon it c&#233;rub ndey. </p> 
<p><A NAME="an_16:14">16:14</A>&nbsp; Te f&#224;ttewuma As&#224;nkirit, Felegon, Ermes, Patarobas, Ermas, &#241;oom ak mboolem bokk y&#233;pp. </p> 
<p><A NAME="an_16:15">16:15</A>&nbsp; Nuyul-leen ma it Filolog ak Yuli, Nere ak jig&#233;enam.Te f&#224;ttewuma Olimpas ak gaayi Y&#224;lla yiy booloo ak &#241;oom &#241;&#233;pp.    </p> 
<p><A NAME="an_16:16">16:16</A>&nbsp; Te y&#233;en bokk yi, saafoonteleen ak xol bu laab. Mboolooy &#241;i g&#235;m Kirist y&#233;pp a ngi leen di nuyu.    </p> 
<p><A NAME="an_16:17">16:17</A>&nbsp; Bokk yi, maa ngi leen di d&#233;nk, ngeen moytu &#241;i leen di f&#233;ewale, ba di leen j&#224;ddloo yoon wi, ciy wax lu juuyoo ak d&#235;gg gi ngeen j&#224;ng. Dawleen leen ba sore. </p> 
<p><A NAME="an_16:18">16:18</A>&nbsp; Ndax &#241;u deme noonu ligg&#233;eyalu&#241;u Kirist sunu Boroom; seen bopp la&#241;uy ligg&#233;eyal. &#209;u ngi &#241;&#235;w ak l&#224;mmi&#241; yu neex, di jey xol yu woyof yi, ba nax leen. </p> 
<p><A NAME="an_16:19">16:19</A>&nbsp; Waaye seen d&#233;gg ndigal bir na &#241;&#233;pp, ba sama xol sedd lool ci y&#233;en. Teewul nag damaa b&#235;gg ngeen am xam-xam bu leer ci lu baax, te ba&#241; a laal dara ci lu bon. </p> 
<p><A NAME="an_16:20">16:20</A>&nbsp; Su ko defee Y&#224;lla Boroom j&#224;mm dina noot Seytaane ci seeni t&#224;nk l&#233;egi. Na yiwu Yeesu sunu Boroom &#224;nd ak y&#233;en!    </p> 
<p><A NAME="an_16:21">16:21</A>&nbsp; Timote sama nawle bi may j&#224;pple ci ligg&#233;ey bi, mu ngi leen di nuyu, ak samay bokk Lusiyus, Yason ak Sosipater.    </p> 
<p><A NAME="an_16:22">16:22</A>&nbsp; Man Tersiyus mi bind bataaxal bii nag, maa ngi leen di nuyu ci turu Boroom bi.    </p> 
<p><A NAME="an_16:23">16:23</A>&nbsp; Gayus mu ngi leen di nuyu; moo may ganale ci k&#235;ram, te foofa it la mbooloo mi di dajaloo. Erast miy topptoo mbiri xaalisu d&#235;kk bi it, nuyu na leen, ak sunu mbokk Kartus.    </p> 
<p><A NAME="an_16:24">16:24</A>&nbsp; Na yiwu sunu Boroom Yeesu Kirist &#224;nd ak y&#233;en! Amiin.    </p> 
<p><A NAME="an_16:25">16:25</A>&nbsp; Santleen Y&#224;lla, mi leen man a saxal bu w&#233;r ci d&#235;ggu xebaar bu baax, bi may waare ci mbirum Yeesu Kirist! Nekkoon na kumpa gu l&#224;qu diirub ay ati at, </p> 
<p><A NAME="an_16:26">16:26</A>&nbsp; waaye l&#233;egi nag Y&#224;lla dindi na nu ci kumpa. Te santaane na, nu y&#233;gle xebaar boobu ci xeeti &#224;ddina s&#233;pp, ci firi Mbindi yonent yi, ngir nit &#241;i man koo g&#235;m, ba j&#233;bbalu.    </p> 
<p><A NAME="an_16:27">16:27</A>&nbsp; Y&#224;lla mi jagoo xam-xam b&#233;pp, moom rekk moo yelloo ndam ba f&#224;ww, jaar ci Yeesu Kirist! Amiin.</p> 
<p><HR>
<CENTER>
<A HREF="co1.htm">Next: 1 Corinthians</A></CENTER>
</BODY>
</HTML>
