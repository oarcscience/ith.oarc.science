[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](co2)  [Next](eph) 

------------------------------------------------------------------------

### Wolof Bible: Galatians

<span id="an_1:1">1:1</span>  Man Pool, ndawul Yeesu Kirist --nit falu
ma ko, te jaarewul it ci nit, mi ngi jaare ci Yeesu Kirist ak Yàlla
Baay, bi ko dekkal —

<span id="an_1:2">1:2</span>  man ak bokk yiy ànd ak man yépp, nu ngi
leen di bind, yéen mboolooy ñi gëm te dëkk ci diiwaanu Galasi.

<span id="an_1:3">1:3</span>  Na yiw ak jàmm féete ak yéen, jóge ci
Yàlla sunu Baay ak Yeesu Kirist Boroom bi,

<span id="an_1:4">1:4</span>  moom mi joxe bakkanam ngir dindi sunuy
bàkkaar, te musal nu ci àddina su bon, si nu nekk, dëppook coobareg
Yàlla sunu Baay,

<span id="an_1:5">1:5</span>  bi yelloo ndam ba fàww. Amiin.

<span id="an_1:6">1:6</span>  Man de jaaxle naa! Yàlla woo na leen ci
boppam jaarale ko ci yiw, wi nu Kirist defal, waaye yéena ngi koy
gaawantoo bàyyi, ngir topp beneen xebaar,

<span id="an_1:7">1:7</span>  fekk du xebaar bu baax bi. Dafa am rekk ci
seen biir ay nit ñiy nëxal xel yi, te bëgg a dandal xebaar bu baax bu
Kirist.

<span id="an_1:8">1:8</span>  Waaye su fekkee kenn ci nun ñëw, walla
malaaka sax mu jóge asamaan, di yégle beneen xebaar bu mengoowul ak bi
nu leen yégal, kooku Yal na alku!

<span id="an_1:9">1:9</span>  Wax nanu ko, maa ngi koy waxaat: bu leen
kenn yégalee beneen xebaar bu dul bi ngeen nangu, kooku Yal na alku!

<span id="an_1:10">1:10</span>  Ndax kon nit laay wut a gëmloo, am damay
fexee yey Yàlla? Mbaa damay wut a neex nit ñi? Su ma doon wut a neex nit
ñi ba tey, kon duma nekkati jaamu Kirist.

<span id="an_1:11">1:11</span>  Bokk yi, maa ngi leen di xamal ne,
xebaar bu baax bi ma yégle, jógewul ci nit.

<span id="an_1:12">1:12</span>  Jëlewuma ko ci nit, te kenn jàngalu ma
ko, waaye Yeesu Kirist moo ma ko won.

<span id="an_1:13">1:13</span>  Dégg ngeen ni ma doon jëfe, bi ma nekkee
ci diiney Yawut yi, di fitnaal bu metti mbooloom Yàlla, di ko jéem a
tas.

<span id="an_1:14">1:14</span>  Bokkoon naa ci ñi gën a farlu ci diiney
Yawut yi, te sawar it ci sàrti yoon, yi fi samay maam bàyyi, ba raw sama
maas, gi ma bokkal askan.

<span id="an_1:15">1:15</span>  Waaye Yàlla mi ma tànn lu jiitu sama
juddu te woo ma ci boppam ci kaw yiwam, bi mu ko soobee, xamal na ma kan
mooy Doomam, ngir ma yégal ñi dul Yawut xebaar bu baax bi ci mbirum
Kirist; booba nag diisoowuma ci ak kenn.

<span id="an_1:17">1:17</span>  Demuma sax Yerusalem seeti ñi ma jëkk a
nekk ay ndawi Kirist, waaye réewu Arabi laa dem, te gannaaw loolu ma
dellusiwaat Damas.

<span id="an_1:18">1:18</span>  Ba ñu ca tegee ñetti at, ma sog a dem
Yerusalem, ngir xamante ak Sefas, dal fa moom lu mat ñaari ayu-bés.

<span id="an_1:19">1:19</span>  Waaye gisuma keneen ci ndaw yi ku dul
Saag, doomu ndeyu Boroom bi.

<span id="an_1:20">1:20</span>  Lii ma leen di bind nag, Yàllaa may
seede ci ne, du ay fen.

<span id="an_1:21">1:21</span>  Bi loolu wéyee dem naa réewu Siri ak
réewu Silisi.

<span id="an_1:22">1:22</span>  Waaye ba tey mboolooy ñi gëm Kirist ci
diiwaanu Yude xamuñu ma woon.

<span id="an_1:23">1:23</span>  Dañu déggoon ñu naan rekk ne: «Ki nu
daan fitnaal bu jëkk te daan jéem a far yoonu ngëm wi, léegi mi ngi koy
yégle!»

<span id="an_1:24">1:24</span>  Te ñuy sant Yàlla ci man.

<span id="an_2:1">2:1</span>  Ba ñu ca tegee fukki at ak ñeent, ànd naa
ak Barnabas, dellu Yerusalem, yóbbaale Tit.

<span id="an_2:2">2:2</span>  Dem naa fa, ndaxte Yàllaa ma fa yebal ci
kaw peeñu. Ba ma demee, daje naa ak ñi ñu gën a fonk ca mbooloo ma, ma
wéetoo ak ñoom, won leen xebaar bu baax, bi may yégal ñi dul Yawut; ngir
ragal sama coonob démb mbaa tey neen.

<span id="an_2:3">2:3</span>  Te Tit mi ma gunge woon sax de, li mu bokk
ci xeetu Gereg, taxul ñu sonal nu ci xarafal ko.

<span id="an_2:4">2:4</span>  Fekk na mbir moomu nekk coow ndax naaféq,
yi yoxoosu ci sunu biir ak mébét mu bon, ngir seet yaatu gi nu am ci
Yeesu Kirist, ba fexe noo defaat ay jaam.

<span id="an_2:5">2:5</span>  Waaye yaatalunu leen benn yoon, ngir
dëggug xebaar bu baax bi man a sax ci yéen.

<span id="an_2:6">2:6</span>  Waaye ñi ñu gën a fonk --ak lu man a doon
seen sag xooluma ko, ñépp a yem fa kanam Yàlla — waaye ñooñu ñu teg
njiit boog, bi ma dajee ak ñoom, yokkuñu dara ci sama sas.

<span id="an_2:7">2:7</span>  Gis nañu ne, Yàllaa nu yebal, muy man di
Piyeer, ngir nu yégle xebaar bu baax bi; ma féetewoo ñi dul Yawut,
Piyeer féetewoo Yawut yi.

<span id="an_2:8">2:8</span>  Ndaxte ni Yàlla jëfe ci Piyeer, miy ndawam
ci Yawut yi, noonu it la jëfe ci man, may ndawam ci ñi dul Yawut.

<span id="an_2:9">2:9</span>  Te Saag, Sefas ak Yowaana nag, ñi ñu teg
kenuy mbooloo mi, bi ñu ràññee yen bi ma Yàlla jagleel ci yiwam, ñu
fekksi nu ci, ba jox nu loxo, man ak Barnabas, nu liggéey ca ña dul
Yawut, ñoom ñu liggéey ca Yawut ya.

<span id="an_2:10">2:10</span>  Li ñu doon laaj rekk moo di, nuy
fàttaliku seen aji néew doole yi, fekk sax laxasu woon naa ci def ko.

<span id="an_2:11">2:11</span>  Waaye bi Sefas ñëwee dëkku Ancos, yedd
naa ko ci kanamu ñépp, ndaxte li mu def jaaduwul.

<span id="an_2:12">2:12</span>  Ndaxte laata ndaw yi Saag yónni di ñëw,
da daan bokk di lekk ak ñi dul Yawut. Waaye bi ñu agsee, te mu ragal
kureel boobu faaydaal xaraf, mu dellu gannaaw, di sore ñi dul Yawut.

<span id="an_2:13">2:13</span>  Yeneen Yawut yi it daldi ànd ak Sefas ci
naaféqam, ba yóbbaale sax Barnabas.

<span id="an_2:14">2:14</span>  Bi ma seetee nag ne, awuñu woon ci dëgg,
gi xebaar bu baax bi di jàngale, ma yedd Sefas ci kanamu ñépp ne ko:
«Yaw miy Yawut, gannaaw dëddu nga aaday Yawut yi, ba dund ni ku dul
Yawut, lu tax nga bëgg a sëf diiney Yawut ci ñi dul Yawut?»

<span id="an_2:15">2:15</span>  Nun danoo cosaanoo ci xeetu Yawut, te
bokkunu ci xeet, yi xamul Yàlla tey bàkkaar.

<span id="an_2:16">2:16</span>  Teewul nu xam ne, Yàlla du àtte kenn ni
ku jub ci kaw sàmm yoon, waaye ci gëm Yeesu Kirist. Kon nun itam gëm
nanu Kirist Yeesu, ngir Yàlla àtte nu jub ci kaw gëm Kirist, te du ci
sàmm yoon. Ndaxte du caageenug sàmm yoon mooy tax Yàlla àtte kenn ni ku
jub.

<span id="an_2:17">2:17</span>  Waaye ba tey su fekkee ne nu ngi wut a
jub ci kaw gëm Kirist, fekk nu ne fàŋŋ di ay bàkkaarkat, ndax nag Kirist
moo sas bàkkaar? Mukk!

<span id="an_2:18">2:18</span>  Waaye su ma delloo di sàmm ndigali yoon,
yi ma bàyyi, dëgg-dëgg dinaa wone noonu ne, moykatu yoon wi laa.

<span id="an_2:19">2:19</span>  Ci li jëm ci yoonu Musaa, dee naa, fekk
yoon wi ci boppam moo ko waral, ngir ma man a dund, ba amal jariñ Yàlla.

<span id="an_2:20">2:20</span>  Daajaale nañu ma ak Kirist ca bant ba,
te noonu du man may dundati, waaye Kirist mooy dund ci man. Dundu
mbindeef, gi may dund nag, maa ngi koy dund ci gëm Doomu Yàlla ji, moom
mi ma bëgg, ba joxe bakkanam ngir man.

<span id="an_2:21">2:21</span>  Duma neenal yiwu Yàlla, ndaxte su sàmm
yoon doon tax a jub fa kanam Yàlla, kon Kirist dee na cig neen.

<span id="an_3:1">3:1</span>  Yéen waa Galasi, yéena ñàkk xel! Ku leen
fàbbi, gannaaw bi ma leen yégalee ci lu leer ni ñu daaje Yeesu Kirist ca
bant ba?

<span id="an_3:2">3:2</span>  Lenn rekk laa bëgg, ngeen wax ma ko: ndax
sàmm yoon wee tax, ngeen jot Xelum Yàlla? Déedéet! Dangeen a dégg xebaar
bu baax bi te gëm ko.

<span id="an_3:3">3:3</span>  Mbaa du nii ngeen ñàkke xel, ba tàmbalee
ci Xelum Yàlla, ba noppi yaakaar a mate ci seen jëfi bopp?

<span id="an_3:4">3:4</span>  Mbaa du fitna, yi ngeen daj yépp, dafa nar
a neen? Mënuma koo gëm!

<span id="an_3:5">3:5</span>  Bu leen Yàlla di may Xelam, di leen won
jalooreem, ndax li ngeen sàmm yoon a tax, mu def ko, mbaa li ngeen dégg
xebaar bu baax te gëm ko?

<span id="an_3:6">3:6</span>  Xool-leen ci Ibraayma; Mbind mi wax na
ne:«Ibraayma gëm na Yàlla,te Yàlla jàppe ngëmam ni njub.»

<span id="an_3:7">3:7</span>  Xamleen boog ne, boroom ngëm yi rekk ñooy
doomi Ibraayma.

<span id="an_3:8">3:8</span>  Mbind mi tëral na lu jiitu ne, Yàlla dina
àtte jub ñi dul Yawut ci kaw ngëm. Kon looloo tax mu yégal Ibraayma lu
jiitu xebaar bu baax bi ne ko: «Xeeti àddina yépp dinañu barkeel ci
yaw.»

<span id="an_3:9">3:9</span>  Kon ñi gëm, Yàlla dina leen barkeel,
sukkandikoo ko ci seen ngëm, ni mu defal Ibraayma, boroom ngëm.

<span id="an_3:10">3:10</span>  Ñiy wékku ñépp ci jëfi yoon wi, ñu alku
lañu, ndaxte bind nañu ne: «Képp ku dul topp lépp lu ndigali yoon wi
santaane, Yal na alku.»

<span id="an_3:11">3:11</span>  Bir na sax ne, sàmm yoon du tax kenn jub
fa kanam Yàlla, ndaxte Mbind mi tëral na ne: «Ku jub ci kaw ngëm dinga
dund.»

<span id="an_3:12">3:12</span>  Waaye yoon wi laajul ngëm. Mbind mi nee
na: «Ku manoon a matal li yoon wi wax, kon dinga dund ba fàww.»

<span id="an_3:13">3:13</span>  Waaye Kirist jot na nu ci alkande, ji
yoon wi indi; mu gàddul nu ko, ba far alku moom ci boppam, ndaxte Mbind
mi nee na: «Képp ku ñu rey, wékk ko ci bant, alku nga.»

<span id="an_3:14">3:14</span>  Noonu barke bi Yàlla dig Ibraayma
baawaan na, ba daj ñi dul Yawut te gëm Kirist Yeesu, te nu jot ci kaw
ngëm Xel mu Sell, mi Yàlla dige.

<span id="an_3:15">3:15</span>  Bokk yi, maa ngi misaal wax ji ci jëfi
doom Aadama. Xam ngeen ne, kóllëre gu ñu fas ba noppi, waruñu koo fecci,
walla ñu ciy rax dara.

<span id="an_3:16">3:16</span>  Léegi nag Yàlla am na lu mu dig Ibraayma
ak askanam. Mbind mi waxul: «Ak i sëtam,» mu mel ni ñu bare, waaye kenn
la wax: «Ak sa askan,» maanaam Kirist.

<span id="an_3:17">3:17</span>  Li ma ci bëgg a wax mooy lii: ndegam
Yàlla fas na kóllëreem, yoonu Musaa, wi feeñ ñeenti téeméeri at ak
fanweer gannaaw ga, du ko man a fecci, ba tebbi digeb Yàlla.

<span id="an_3:18">3:18</span>  Ndaxte xéewal, yi Yàllay dige, bu ñu
doon jóge ci yoon wi, kon ajootuñu ci dige bi, fekk ci kaw dige la ko
Yàlla maye Ibraayma.

<span id="an_3:19">3:19</span>  Waaw kon yoonu Musaa, luy jariñam? Dañu
koo wàcceel nit ñi, ngir seen jàdd yoon ne fàŋŋ. Looloo doon wàllu yoon
wi, ba kera Sët biy ñëw, moom mi ñu digoon dige bi. Yoon wi nag, Yàlla
tëral na ko jaare ci ay malaaka, te am na ku ko jottali.

<span id="an_3:20">3:20</span>  Waaye aajowul jottalikat, su fi kenn
rekk teewee, te Yàlla kenn la.

<span id="an_3:21">3:21</span>  Ndax kon yoonu Musaa wi dafa juuyoo ak
li Yàlla dige? Mukk! Su amoon yoon wu nit man a sàmm, ba mu jural ko
dund gu sax, kon sàmm yoon dina tax nit jub fa kanam Yàlla.

<span id="an_3:22">3:22</span>  Waaye yoon wi tëj na ñépp ci dooley
bàkkaar, ngir ñi gëm Yeesu Kirist jot li Yàlla dige woon ci seen kaw
ngëm.

<span id="an_3:23">3:23</span>  Bi ngëm Yeesu Kirist feeñagul nag, yoon
wi da noo tëjoon ràpp, ba kera ngëm di feeñ.

<span id="an_3:24">3:24</span>  Ci noonu la nu yoon wi doon noote, ba
Kirist di ñëw, ngir Yàlla àtte nu jub ci kaw ngëm.

<span id="an_3:25">3:25</span>  Waaye léegi, bi jamonoy ngëm ji ñëwee,
nekkatunu ci kilifteefu yoon wi.

<span id="an_3:26">3:26</span>  Yéen ñépp doomi Yàlla ngeen ndax li
ngeen bokk ci Kirist Yeesu ci kaw ngëm.

<span id="an_3:27">3:27</span>  Yéen ñépp, ñi ñu sóob ci ndox ngir wone
seen bokk ci Kirist, soloo ngeen Kirist.

<span id="an_3:28">3:28</span>  Kon nag amul xaajale ci diggante Yawut
ak ki dul Yawut, ci diggante jaam ak gor, ci diggante góor ak jigéen.
Yéen ñépp benn ngeen ci seen bokk ci Kirist.

<span id="an_3:29">3:29</span>  Bu ngeen bokkee ci Kirist, kon bokk
ngeen ci askanu Ibraayma, te jot ngeen xéewal, yi ko Yàlla dig.

<span id="an_4:1">4:1</span>  Li ma leen di wax, mooy lii: doom ji war a
donni baayam, fi ak mu ngi cig ndaw, ak lu ko alal jiy lew lépp, du
wuute dara ak jaam.

<span id="an_4:2">4:2</span>  Ñi ko yore tey sàmm alalam ñoo koy yilif,
ba jamono ji ko baayam àppaloon mat.

<span id="an_4:3">4:3</span>  Nun itam naka noonu, laata nuy mat, aaday
àddina ñoo nu nootoon, ba def nu ni ay jaam.

<span id="an_4:4">4:4</span>  Waaye bi àpp bi Yàlla tëraloon matee,
yónni na Doomam, mu juddoo ci jigéen, ci biir yoonu Musaa,

<span id="an_4:5">4:5</span>  ngir jot ñi yoon wi nootoon, ndax Yàlla
jàpp nu ni ay doomam.

<span id="an_4:6">4:6</span>  Gannaaw doomi Yàlla ngeen nag, Yàlla yónni
na Xelu Doomam ci sunu xol, mu koy wooye nii: «Abba,» maanaam «Baay.»

<span id="an_4:7">4:7</span>  Noonu dootuloo jaam, doom nga. Te ndegam
doom nga, Yàlla jagleel na la cér ci xéewal, yi mu dencal ay doomam.

<span id="an_4:8">4:8</span>  Bu jëkk, bi ngeen xamagul Yàlla, yéena ngi
doon jaamu yeneen yu ñu daan bokkaaleel Yàlla.

<span id="an_4:9">4:9</span>  Waaye léegi nag bi ngeen xamee Yàlla,
walla boog bi leen Yàlla xàmmee, nan ngeen man a def, bay delluwaat ca
aaday àddina? Aada yooyee ñàkk doole te ñàkk njariñ, lu tax ngeen bëgg,
ñu nootaat leen?

<span id="an_4:10">4:10</span>  Yéena ngi fonk bés yi, weer yi, màggal
yi ak at yi!

<span id="an_4:11">4:11</span>  Sama xel dalul ci yéen, ngir ragal sama
coono ci yéen neen.

<span id="an_4:12">4:12</span>  Bokk yi, dama leen di ñaan, ngeen mel ni
man, ndaxte man itam fekksi naa leen ci seen xalaat. Tooñuleen ma.

<span id="an_4:13">4:13</span>  Xam ngeen ne, sama wopp moo taxoon, ma
yégal leen xebaar bu baax bi.

<span id="an_4:14">4:14</span>  Coono, gi leen sama wopp tegoon, taxul
ngeen bañ ma, taxul ngeen séexlu ma. Waaye teeru ngeen ma, ni bu ngeen
doon teeru malaakam Yàlla walla Yeesu Kirist.

<span id="an_4:15">4:15</span>  Waaw, fan la seen mbég jaar? Ndaxte
seedeel naa leen ne, su ngeen ko manoon, kon luqi ngeen seeni bët, jox
ma.

<span id="an_4:16">4:16</span>  Ndax dëgg, gi ma leen wax, moo tax ngeen
def ma ab noon?

<span id="an_4:17">4:17</span>  Nit ñooñu leen di farle, seen mébét
baaxul. Dañu leen a bëgg a tàggale ak nun, ngir ngeen far ak ñoom.

<span id="an_4:18">4:18</span>  Farle baax na, bu àndee ak mébét mu
baax. Waaye bu sama jëmm rekk tax ngeen koy def.

<span id="an_4:19">4:19</span>  Sama doom yi! Yéena tax may dellu ci
metit ni kuy matu, ba kera jikkoy Kirist di mat ci yéen.

<span id="an_4:20">4:20</span>  Léegi bëggoon naa nekk ci seen biir,
ngir man a jubbanti sama kàddu, ndaxte xamatuma nu may doxale ak yéen!

<span id="an_4:21">4:21</span>  Yéen ñi bëgg a topp yoon wi, xanaa
xamuleen li yoonu Musaa wi wax?

<span id="an_4:22">4:22</span>  Mbind mi nee na: Ibraayma am na ñaari
doom; ki jaam bi jur ak ki gor si jur.

<span id="an_4:23">4:23</span>  Doomu jaam bi juddu na ni bépp doom,
waaye doom, ji mu am ak jabaram, juddu na ci kaw digeb Yàlla.

<span id="an_4:24">4:24</span>  Loolu nag am na lu muy misaal. Ñaari
jigéen ñi dañoo bijji ñaari kóllëre. Benn bi di Ajara, mooy wone
kóllëre, gi Yàlla fasoon ca tundu Sinayi. Ay jaam lay jur.

<span id="an_4:25">4:25</span>  Ajara moomu mooy tundu Sinayi, wi nekk
ca réewu Arabi. Te it mooy misaalu dëkku Yerusalem, bi fi nekk tey.
Ndaxte moom ak ay doomam yépp ay jaam lañu.

<span id="an_4:26">4:26</span>  Waaye Yerusalem, ga ca kaw, mooy gor si.
Moom mooy sunu ndey.

<span id="an_4:27">4:27</span>  Ndaxte Mbind mi nee na:«Bégal, yaw
jigéen ji dul jur,te musul a am doom.Reeyal te bànneexu,yaw mi musul a
xam coonob mat,ndaxte jigéen ji ñu faalewulmoo gën a jaboot ki nekk ak
jëkkëram.»

<span id="an_4:28">4:28</span>  Yéen bokk yi, yéenay doom yi ñu dige
woon, niki Isaaxa.

<span id="an_4:29">4:29</span>  Waaye doom ji juddoo ni bépp doom, dafa
daan sonal doom ji juddoo ci dooley Xelum Yàlla. Te loolu mooy law ba
léegi.

<span id="an_4:30">4:30</span>  Lu ci Mbind mi wax nag? Nee na: «Dàqal
jaam bi ak doomam, ndaxte doomu jaam bi warul a bokk cér ak doomu gor si
ci ndono.»

<span id="an_4:31">4:31</span>  Kon nag bokk yi, nun dunu doomi jaam, ay
doomi gor lanu.

<span id="an_5:1">5:1</span>  Kirist a nu daggal sunu buumi njaam, ngir
goreel nu. Kon dëgërleen ci seen ngor te bañ a delluwaat ci njaam.

<span id="an_5:2">5:2</span>  Dégluleen! Man Pool maa leen koy wax: bu
ngeen itteelee xaraf, kon Kirist dootu leen jariñ dara.

<span id="an_5:3">5:3</span>  Te maa ngi dellu di waxaat ne, képp kuy
farataal xaraf, fàww nga sàmm lépp lu yoon wi santaane.

<span id="an_5:4">5:4</span>  Yéen ñiy fexee jub fa kanam Yàlla ci kaw
sàmm yoon, tàggalikoo ngeen ak Kirist; dëddu ngeen yiwu Yàlla.

<span id="an_5:5">5:5</span>  Waaye njub, gi nu Yàlla dencal ëllëg, nu
ngi koy séentu ci kaw ngëm ak ci ndimbalu Xelum Yàlla.

<span id="an_5:6">5:6</span>  Ndaxte bu nu bokkee ci Kirist Yeesu, xaraf
ak bañ a xaraf, dara amu ci solo; li am solo mooy ngëm, giy jëf ci
mbëggeel.

<span id="an_5:7">5:7</span>  Ni ngeen jógtee woon de baax na! Waaw ku
leen dog, ba ngeen bañ a déggal dëgg?

<span id="an_5:8">5:8</span>  Li ñu leen xiir jógewul ci Yàlla, mi leen
woo.

<span id="an_5:9">5:9</span>  Dees na ne: «Tuuti lawiir day tax tooyalu
fariñ bépp funki.»

<span id="an_5:10">5:10</span>  Waaye teewul Boroom bi jox na ma kóolute
ci yéen. Biral na ma ne, dingeen bokk ak man xalaat. Léegi nag, kiy
nëxal seen xel, ku mu man a doon, Yàlla dina ko mbugal.

<span id="an_5:11">5:11</span>  Man nag bokk yi, bu ma doon faaydaal
xaraf ci sama waare, kon duñu ma fitnaale nii; te it li may yégle ci
deewu Kirist ca bant ba dootul naqari kenn.

<span id="an_5:12">5:12</span>  Ñi farataal xaraf te di leen dëpp, nañu
gën a sore ci seen réer: bu yaboo sax ñu dagg seen ngóora, ba dara du ci
des!

<span id="an_5:13">5:13</span>  Yéen nag bokk yi, Yàlla woo na leen,
ngeen nekk i gor. Waaye nag buleen ci sukkandiku, bay topp seen nafsu,
waaye dimbaleenteleen ci kaw mbëggeel.

<span id="an_5:14">5:14</span>  Ndaxte yoon wépp, ndigal lii a ko tënk:
«Nanga bëgg sa moroom, ni nga bëgge sa bopp.»

<span id="an_5:15">5:15</span>  Waaye moytuleen! Bu ngeen dee màttante
ak a lekkante, dingeen yàqante.

<span id="an_5:16">5:16</span>  Li ma leen di wax mooy lii: dundleen ci
Xelum Yàlla, kon dungeen topp seen nafsu.

<span id="an_5:17">5:17</span>  Ndaxte sunu nafsu am na ay bëgg-bëgg yu
mengoowul ak yu Xelum Yàlla. Te Xelum Yàlla itam am na ay bëgg-bëgg yu
mengoowul ak yu sunu nafsu. Ñoom ñaar dañoo juuyoo ci bépp fànn, ba tax
lépp lu ngeen bëggoon a def, dungeen ko man.

<span id="an_5:18">5:18</span>  Waaye bu ngeen toppee Xelum Yàlla,
nekkatuleen ci kilifteefu yoon wi.

<span id="an_5:19">5:19</span>  Kuy topp sa nafsu, nii ngay jëfe:
njaaloo, xalaat yu bon, def i ñaawteef ak say cér,

<span id="an_5:20">5:20</span>  xërëm, luxus, noonoo ak xuloo, ñeetaane,
xadar, diiroo mbagg, féewaloo ak xaajaloo,

<span id="an_5:21">5:21</span>  kiñaan, màndite ak xawaare ak yeneen yu
ni mel. Léegi nag maa ngi leen di artu, ni ma ko defe woon: ñiy jëfe
noonu duñu am cér ci nguuru Yàlla.

<span id="an_5:22">5:22</span>  Waaye li Xelu Yàlla mi di meññ mooy:
mbëggeel, mbég, jàmm, muñ, laabiir, mbaax, kóllëre,

<span id="an_5:23">5:23</span>  lewetaay ak maandute. Yoon wi terewul yu
ni mel.

<span id="an_5:24">5:24</span>  Léegi ñi bokk nag ci Yeesu Kirist, daaj
nañu seen nafsu ca bant ba, wacc ko fa, moom ak ay xemmemam ak ay
bëgg-bëggam.

<span id="an_5:25">5:25</span>  Gannaaw nag nu ngi dund léegi ci Xelum
Yàlla, kon nanu ko topp.

<span id="an_5:26">5:26</span>  Bu nu tiitaru di dëkkante, di iñaanante.

<span id="an_6:1">6:1</span>  Bokk yi, ku ñu fekk muy def lu Yàlla
bëggul, yéen ñi topp Xelum Yàlla, nangeen ko jubbanti ak xol bu lewet.
Waaye nanga sàmm sa bopp, ngir bàkkaar bañ laa fiir, yaw itam.

<span id="an_6:2">6:2</span>  Jàppalanteleen, noonu dingeen sàmm yoon wi
Kirist tëral.

<span id="an_6:3">6:3</span>  Ndaxte kuy naagu te fekk doo dara, dangay
nax sa bopp.

<span id="an_6:4">6:4</span>  Na ku nekk seetlu ni muy beye sasam. Bu ko
defee dina man a naw boppam, tey bañ di diirante mbagg ak ñi ci des.

<span id="an_6:5">6:5</span>  Ndaxte ku ci nekk dangaa war a yenu sab
yen.

<span id="an_6:6">6:6</span>  Kiy jàng kàddug Yàlla war na sédd ki koy
jàngal ci alalam jépp.

<span id="an_6:7">6:7</span>  Bu leen ci dara nax; kenn du fontoo Yàlla,
ndaxte lu waay ji, moom ngay góob.

<span id="an_6:8">6:8</span>  Ku ji ngir sa nafsu, dinga góob li sa
nafsu meññ, maanaam ag yàqute. Waaye ku ji lu soloo ak Xelum Yàlla, li
Xel mi meññ ngay góob, maanaam dund gu dul jeex.

<span id="an_6:9">6:9</span>  Bunu tàyyi ci def lu baax, ndaxte bu nu ci
sawaree, bu waxtu wi jotee dinanu jariñu.

<span id="an_6:10">6:10</span>  Noonu fi ak nu koy man, nanuy defal ñépp
lu baax, rawatina nag sunu bokk yi gëm.

<span id="an_6:11">6:11</span>  Seetleen araf yu mag yii ma leen bind ci
sama loxob bopp!

<span id="an_6:12">6:12</span>  Ñiy gistal ci seen yaram, ñooñoo bëgg
ngeen xaraf, ngir ragal a daj fitna ci yégle deewu Kirist ca bant ba.

<span id="an_6:13">6:13</span>  Kureel gi faaydaal xaraf, ñoom ci seen
bopp sax, duñu topp yoon wi. Dañoo bëgg a ngeen xaraf, ba ñu man a bàkku
ci seen yaram, yéen.

<span id="an_6:14">6:14</span>  Man ci sama wàllu bopp, duma bàkku mukk
su dul ci deewu sunu Boroom Yeesu Kirist, ba ñu ko daajee ca bant ba.
Deeyam moo tax ma mel ni ku dee ci yëfi àddina; yëfi àddina dee ci man.

<span id="an_6:15">6:15</span>  Xaraf ak bañ a xaraf dara amu ci solo.
Li am solo mooy nekk mbindeef mu bees.

<span id="an_6:16">6:16</span>  Ñiy topp ndigal lii nag, na Yàlla wàcce
jàmm ak yërmande ci ñoom, ak ci Israyilu Yàlla.

<span id="an_6:17">6:17</span>  Léegi nag, bu ma kenn lëjalati, ndaxte
yor naa ci sama yaram ay leget yuy màndargaal ne, jaamu Yeesu laa.

<span id="an_6:18">6:18</span>  Bokk yi, na yiwu Yeesu Kirist sunu
Boroom ànd ak seen xel. Amiin.

------------------------------------------------------------------------

[Next: Ephesians](eph)
