[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](th1)  [Next](ti1) 

------------------------------------------------------------------------

### Wolof Bible: 2 Thessalonians

<span id="an_1:1">1:1</span>  Nun Pool ak Silwan ak Timote noo leen di
bind, yéen mbooloom ñi gëm ci dëkku Tesalonig te nekk ci Yàlla sunu Baay
ak Boroom bi Yeesu Kirist.

<span id="an_1:2">1:2</span>  Na leen Yàlla Baay bi ak Boroom bi Yeesu
Kirist may yiw ak jàmm.

<span id="an_1:3">1:3</span>  Bokk yi, mënunu lu dul sax ci sant Yàlla
ndax yéen. Loolu jaadu na, ndax seen ngëm di gën a sax, te mbëggeel gi
ngeen am ci seen biir, ku nekk ci sa moroom, di yokku lu bare.

<span id="an_1:4">1:4</span>  Noonu nu ngi damu ci yéen ci kanamu
mboolooy Yàlla yi, ndax seen muñ ak seen ngëm ci biir mboolem fitnay
noon, ak coono, yi ngeen di dékku.

<span id="an_1:5">1:5</span>  Loolu mooy firndeel àtteb Yàlla bu jub bi,
di wone ne yelloo ngeen nguuru Yàlla, gi tax ngeen di sonn.

<span id="an_1:6">1:6</span>  Ndaxte jub na ci Yàlla, mu delloo coono ñi
leen di sonal,

<span id="an_1:7">1:7</span>  te it yéen ñiy dékku coono, mu boole leen
ak nun, tàbbal nu ci noflaay, bés bu sunu Boroom Yeesu Kirist jógee
asamaan, feeñ fi. Keroog dina ànd ak malaakaam yu am kàttan,

<span id="an_1:8">1:8</span>  safara su yànj wër ko, mu feeñ ngir mbugal
ñi xamul Yàlla te bañ a déggal xebaar bu baaxu sunu Boroom Yeesu.

<span id="an_1:9">1:9</span>  Seen pey mooy alku ba fàww, ñu dàq leen fu
sore Boroom bi ak ndamam lu réy.

<span id="an_1:10">1:10</span>  Dina ñëw bés booba, ngir ndamam jolli ci
biir gaayam yu sell yi, te ñépp ñi ko gëm yéemu ci moom — te ci ngeen
bokk, ndaxte gëm ngeen li nu leen seede.

<span id="an_1:11">1:11</span>  Moo tax dunu noppeek di leen ñaanal,
ngir Yàlla sunu Boroom def leen, ngeen yeyoo li tax mu woo leen, te
yeggali ak doole ci yéen bépp yéene ju baax ak bépp jëfu ngëm.

<span id="an_1:12">1:12</span>  Noonu turu Yeesu sunu Boroom dina màgg
ci yéen, te yéen it dingeen màgg ci moom, aju ci yiwu sunu Yàlla ak
Boroom bi Yeesu Kirist.

<span id="an_2:1">2:1</span>  Ci lu jëm ci ñëwu Boroom bi Yeesu Kirist
nag, bokk yi, ak sunu daje ak moom, am na lu ma leen di ñaan:

<span id="an_2:2">2:2</span>  bu leen kenn gaaw a tàggale ak seen sago,
mbaa di leen jaaxal, muy yonent buy wax, muy kàddu mbaa bataaxal bu ñu
nu moomaleel, ci ne leen bésu Boroom bi ñëw na xaat.

<span id="an_2:3">2:3</span>  Bu leen kenn nax ci benn fànn, ndaxte
balaa booba, fàww Xiiroo bu mag bi ak Yàlla am, te Nitu ñaawteef ki
feeñ, moom aji alku ji.

<span id="an_2:4">2:4</span>  Day weddi lépp lu ñu teg Yàlla walla ñu
koy jaamu, di yékkati boppam, ba toog sax ca kër Yàlla ga, tudde boppam
Yàlla.

<span id="an_2:5">2:5</span>  Xanaa fàttalikuwuleen ne, waxoon naa leen
ko, ba ma nekkee ak yéen.

<span id="an_2:6">2:6</span>  Te xam ngeen li ko téye léegi, ba du man a
feeñ lu dul ci waxtoom.

<span id="an_2:7">2:7</span>  Ndaxte fi mu ne ñaawteef gaa ngi jax-jaxi
xaat ci kumpa, waaye ki ko téye mi ngi fi ba tey. Bu fi jógee nag,

<span id="an_2:8">2:8</span>  Nitu ñaawteef ki dina feeñ, te Boroom bi
Yeesu dina ko rey ak ngelawul gémmiñam, tas ko ak leer giy ànd ak ñëwam.

<span id="an_2:9">2:9</span>  Bu Nitu ñaawteef kooku feeñee, dina ànd ak
kàttanu Seytaane ak doole ju bare, di wone ay firnde ak ay kéemaan yu
dul dëgg;

<span id="an_2:10">2:10</span>  te dina nas bépp naxe buy sànke, ba yéem
ñi nar a alku, ndaxte ubbiluñu seeni xol dëgg, gi leen manoon a musal.

<span id="an_2:11">2:11</span>  Looloo tax Yàlla yónnee leen xelum réer,
ba ñu gëm fen.

<span id="an_2:12">2:12</span>  Noonu Yàlla dina mbugal ñépp ñi gëmul
woon dëgg te doon bànneexu ci njubadi.

<span id="an_2:13">2:13</span>  Kon nag bokk yi, yéen ñi Boroom bi bëgg,
mënunu lu dul sax ci sant Yàlla ci li mu leen tànn ca njàlbéen ga, ngir
musal leen, mu sédde leen boppam jaarale ko ci jëfu Xel mu Sell mi ak
seen gëm dëgg gi.

<span id="an_2:14">2:14</span>  Te Yàlla woo na leen ci loolu jaarale ko
ci xebaar bu baax, bi nu leen doon yégal, ngir ngeen bokk ci ndamu sunu
Boroom Yeesu Kirist.

<span id="an_2:15">2:15</span>  Kon nag bokk yi, taxawleen bu dëgër te
jàpp ci dénkaane yi nu leen jottali, muy ci li nu wax, muy ci li nu
bind.

<span id="an_2:16">2:16</span>  Na sunu Boroom Yeesu Kirist moom ci
boppam ak Yàlla sunu Baay, mi nu bëgg te wone yiwam ci nun, ba ubbil nu
buntu jàmm ju sax ak yaakaar ju wér,

<span id="an_2:17">2:17</span>  dëfël seeni xol te saxal leen ci bépp
jëf ju rafet ak gépp kàddu gu baax.

<span id="an_3:1">3:1</span>  Léegi nag bokk yi, ñaanal-leen nu, ngir
kàddug Boroom bi law te ànd ak ndam, ni mu ko ame woon ci yéen.

<span id="an_3:2">3:2</span>  Ngeen ñaanal nu it, ngir nu mucc ci ñi bon
te soxor, ndaxte du ñépp a gëm.

<span id="an_3:3">3:3</span>  Waaye Boroom bi kuy sàmm kóllëre la; dina
leen dëgëral te musal leen ci Ibliis.

<span id="an_3:4">3:4</span>  Te wóor nanu ci kanamu Boroom bi ne, yéena
ngi def li nu leen santoon, te dingeen ci sax.

<span id="an_3:5">3:5</span>  Na Boroom bi gindi seeni xol ci mbëggeelu
Yàlla ak muñu Kirist.

<span id="an_3:6">3:6</span>  Nu ngi leen di sant it bokk yi, ci turu
sunu Boroom Yeesu Kirist, ngeen dëddu bépp mbokk buy wéy ci tayel te bañ
a topp dénkaane, yi nu leen jottali.

<span id="an_3:7">3:7</span>  Xam ngeen bu baax, yéen ci seen bopp, ni
ngeen war a awe ci sunuy tànk. Ba nu nekkee ca yéen, wéyunu woon ci
tayel

<span id="an_3:8">3:8</span>  te musunoo lekk ñaqu kenn. Waaye guddi ak
bëccëg danu daan ñaq, di sonn, ngir bañ a wéeru ci kenn ci yéen.

<span id="an_3:9">3:9</span>  Waxuma ne amunu sañ-sañu def ko, waaye
danoo bëggoon a nekk ay royukaay ci yéen, ngir ngeen aw ci sunuy tànk.

<span id="an_3:10">3:10</span>  Ndaxte ba nu nekkee ca yéen, lii lanu
tëraloon: «Ku liggéeyul, du lekk.»

<span id="an_3:11">3:11</span>  Léegi nag dégg nanu ne, am na ci yéen
ñuy wéy ci tayel; liggéeyuñu dara, lu dul di dugg ci lu seen yoon
nekkul.

<span id="an_3:12">3:12</span>  Ñu deme noonu nag, nu ngi leen di sant
te di leen dénk ci turu Boroom bi Yeesu Kirist, ñuy liggéey ci jàmm tey
dunde seen ñaq.

<span id="an_3:13">3:13</span>  Yéen nag bokk yi, buleen tàyyi ci def lu
rafet.

<span id="an_3:14">3:14</span>  Su kenn bañee topp li nu bind ci
bataaxal bii, ràññeeleen ko te sore ko, ngir mu rus ci.

<span id="an_3:15">3:15</span>  Waxuma ngeen def ko noon, waaye ngeen
yedd ko ni seen mbokk.

<span id="an_3:16">3:16</span>  Na leen Boroom jàmm may jàmm ci fépp ak
ci lépp. Na Boroom bi ànd ak yéen ñépp.

<span id="an_3:17">3:17</span>  Tàggoo bii maa ko bind ci sama loxo, man
Pool. Nii laay binde, te di màndargaale nii sama bataaxal yépp.

<span id="an_3:18">3:18</span>  Na yiwu sunu Boroom Yeesu Kirist ànd ak
yéen ñépp.

------------------------------------------------------------------------

[Next: 1 Timothy](ti1)
