[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](mat)  [Next](luk.md) 

------------------------------------------------------------------------

### Wolof Bible: Mark

<span id="an_1:1">1:1</span>  Xebaar bu baaxu Yeesu Kirist, Doomu Yàlla,
nii la tàmbalee.

<span id="an_1:2">1:2</span>  Bind nañu ci téereb yonent Yàlla Esayi
naan:«Maa ngi yónni sama ndaw ci sa kanam,mu xàllal la sa yoon.

<span id="an_1:3">1:3</span>  Baat a ngi xaacu ca màndiŋ ma
naan:“Xàll-leen yoonu Boroom bi,jubal-leen fi muy jaar.”»

<span id="an_1:4">1:4</span>  Noonu Yaxya feeñ ca màndiŋ ma, di sóob nit
ñi ci ndox, tey waaree nii: «Tuubleen seeni bàkkaar, ba noppi ma sóob
leen ci ndox, ngir Yàlla baal leen seeni bàkkaar.»

<span id="an_1:5">1:5</span>  Kon waa diiwaanu Yude ñépp ak waa dëkku
Yerusalem ñépp daldi génn jëm ci moom, di nangu seeni bàkkaar fi kanam
ñépp, Yaxya sóob leen ca dexu Yurdan.

<span id="an_1:6">1:6</span>  Yaxya nag mi ngi soloon mbubb mu ñu ràbbe
kawaru giléem, takk laxasaayu der ci ndiggam. Ay njéeréer la doon dunde
ak lem.

<span id="an_1:7">1:7</span>  Mu waare ne: «Am na kuy ñëw sama gannaaw
koo xam ne kii moo ma ëpp kàttan; yeyoowuma sax sëgg, ngir tekki ay
dàllam.

<span id="an_1:8">1:8</span>  Maa ngi leen di sóob ci ndox, waaye moom
dina leen sóob ci Xel mu Sell mi.»

<span id="an_1:9">1:9</span>  Booba Yeesu jóge na dëkku Nasaret ci
diiwaanu Galile, ñëw, Yaxya sóob ko ci dexu Yurdan.

<span id="an_1:10">1:10</span>  Bi muy génn ndox mi, mu daldi gis
asamaan xar, te Xelum Yàlla di wàcc ci melow pitax, ñëw ci moom.

<span id="an_1:11">1:11</span>  Te baat bu jóge asamaan jib ne: «Yaa di
sama Doom, ji ma bëgg; ci yaw laa ame bànneex.»

<span id="an_1:12">1:12</span>  Ci kaw loolu Xelum Yàlla daldi jéñ
Yeesu, mu dem ca màndiŋ ma.

<span id="an_1:13">1:13</span>  Mu nekk fa ñeent-fukki fan, jànkoonte ak
fiiri Seytaane; mu dëkk ci biir rabi àll yi, te malaakay Yàlla di ko
topptoo.

<span id="an_1:14">1:14</span>  Bi nga xamee ne jàpp nañu Yaxya, Yeesu
dem ca diiwaanu Galile, di waare xebaar bu baaxu Yàlla,

<span id="an_1:15">1:15</span>  naan: «Jamono ji mat na, nguuru Yàlla
jegesi na; tuubleen seeni bàkkaar te gëm xebaar bu baax bi.»

<span id="an_1:16">1:16</span>  Am bés Yeesu doon dox ca tefesu dexu
Galile, mu gis fa ñaar ñu bokk ndey ak baay, di Simoŋ ak Andare rakkam,
ñuy sànni seeni mbaal ci dex gi, ndaxte ay nappkat lañu woon.

<span id="an_1:17">1:17</span>  Yeesu ne leen: «Ñëwleen topp ci man,
dinaa leen def nappkati nit.»

<span id="an_1:18">1:18</span>  Ci saa si ñu bàyyi seeni mbaal, topp ci
moom.

<span id="an_1:19">1:19</span>  Bi Yeesu demee ba ca kanam, mu gis Saag
doomu Sebede, ak Yowaana, mi mu bokkal ndey ak baay, ñu nekk ci gaal gi,
di defar seeni mbaal.

<span id="an_1:20">1:20</span>  Noonu Yeesu woo leen, ñu daldi bàyyi
seen baay Sebede ci gaal gi, moom ak surga ya, tey topp ci moom.

<span id="an_1:21">1:21</span>  Gannaaw loolu ñu dem Kapernawum. Ca bésu
noflaay nag Yeesu daldi dugg ci jàngu bi, di leen jàngal.

<span id="an_1:22">1:22</span>  Te ñu waaru ca njàngaleem, ndaxte jàngal
na leen ak sañ-sañ bu seeni xutbakat amul.

<span id="an_1:23">1:23</span>  Noonu am na ci jàngu bi nit ku rab jàpp.
Mu daldi yuuxu naan:

<span id="an_1:24">1:24</span>  «Yaw Yeesum Nasaret, loo nuy fexeel?
Ndax dangaa ñëw, ngir alag nu? Xam naa la, yaa di Aji Sell, ji jóge ci
Yàlla.»

<span id="an_1:25">1:25</span>  Waaye Yeesu gëdd ko naan: «Noppil te
génn ci moom.»

<span id="an_1:26">1:26</span>  Noonu rab wi daldi sayloo nit ki te génn
ci moom ak yuux gu réy.

<span id="an_1:27">1:27</span>  Bi loolu amee ñépp waaru, ba laajante
naan: «Kii mooy kan? Mii njàngale lu bees la te ànd ak sañ-sañ. Day sant
rab yi sax, ñu di ko déggal.»

<span id="an_1:28">1:28</span>  Noonu turam daldi siiw ci diiwaani
Galile gépp.

<span id="an_1:29">1:29</span>  Bi nga xamee ne génn nañu ci jàngu bi,
ñu ànd ak Saag ak Yowaana, dem ci kër Simoŋ ak Andare.

<span id="an_1:30">1:30</span>  Fekk gorob Simoŋ bu jigéen tëdd wopp ak
yaram wu tàng; ñu daldi ko yégal Yeesu.

<span id="an_1:31">1:31</span>  Mu ñëw nag ci moom, jàpp loxoom, yékkati
ko. Noonu tàngoor wi daldi wàcc, te soxna si di leen topptoo.

<span id="an_1:32">1:32</span>  Ca ngoon sa nag, bi jant sowee, ñu indil
Yeesu ñi wopp ñépp ak ñi rab jàpp ñépp,

<span id="an_1:33">1:33</span>  ba dëkk bi bépp dajaloo ci buntu kër gi.

<span id="an_1:34">1:34</span>  Noonu mu wéral ñu bare, ñu wopp ak ay
jàngoro yu wuute, te dàq ay rab yu bare. Waaye mu tere rab yi, ñu wax
dara, ndaxte xam nañu ko.

<span id="an_1:35">1:35</span>  Ca njël laata bët di set, Yeesu jóg dem
ca bérab bu wéet, di fa ñaan Yàlla.

<span id="an_1:36">1:36</span>  Simoŋ nag ak ñi ànd ak moom di ko seet
fu nekk.

<span id="an_1:37">1:37</span>  Bi ñu ko gisee, ñu ne ko: «Ñépp a ngi
lay seet.»

<span id="an_1:38">1:38</span>  Waaye Yeesu tontu leen: «Nanu dem feneen
ci dëkk yi nu wër, ma waare fa itam, ndaxte moo tax ma génn.»

<span id="an_1:39">1:39</span>  Noonu mu wër ci diiwaanu Galile gépp, di
waare ci seeni jàngu, tey dàq rab yi.

<span id="an_1:40">1:40</span>  Am bés ku gaana ñëw ci moom, sukk, ñaan
ko ne: «Soo ko bëggee, man nga maa wéral.»

<span id="an_1:41">1:41</span>  Yeesu yërëm ko, tàllal loxoom, laal ko
naan: «Bëgg naa ko, wéral.»

<span id="an_1:42">1:42</span>  Ca saa sa ngaanaam daldi deñ, mu wér.

<span id="an_1:43">1:43</span>  Noonu Yeesu yebal ko, dénk ko bu wér
naan:

<span id="an_1:44">1:44</span>  «Moytul a wax kenn dara, waaye demal won
sa bopp saraxalekat bi, te nga jébbal Yàlla sarax, si yoonu Musaa
santaane, ngir ñu xam ne wér nga, te mu nekk seede ci ñoom.»

<span id="an_1:45">1:45</span>  Waaye naka la waa ji génn, mu di yéene
ci kaw li xewoon, te di ko jéebaane, ba tax Yeesu mënatul a faŋaaral
dugg cib dëkk, waaye mu nekk ci biti ciy bérab yu wéet. Ba tey nit ñi
jóge fu nekk, di ko fa fekk.

<span id="an_2:1">2:1</span>  Bi ay fan weesoo, Yeesu dellusi dëkku
Kapernawum, mu siiw ne mu ngi ci kër gi.

<span id="an_2:2">2:2</span>  Noonu nit ñu bare dajaloo fa, ba kenn
amatul foo taxaw, du ci bunt bi sax. Te Yeesu di leen yégal kàddu gi.

<span id="an_2:3">2:3</span>  Noonu, am ñu ko indil ku yaramam wépp
làggi, ñeenti nit jàppoo ko.

<span id="an_2:4">2:4</span>  Waaye mënuñu koo jege ndax mbooloo mi. Kon
ñu daldi teggi kaw kër gi, di bëtt fa tiim bérab ba Yeesu nekk, daldi
yoor basaŋ, ga làggi ba tëdd.

<span id="an_2:5">2:5</span>  Bi Yeesu gisee seen ngëm, mu ne làggi ba:
«Sama waay, baal nañu la say bàkkaar.»

<span id="an_2:6">2:6</span>  Fekk ay xutbakat toog fa, ñu di werante ci
seen xel naan:

<span id="an_2:7">2:7</span>  «Kii kan la, ba sañ a wax lii; mi ngi
sosal Yàlla. Ana ku man a baale bàkkaar yi, ku dul Yàlla doŋŋ?»

<span id="an_2:8">2:8</span>  Waaye Yeesu yég ci xelam li ñuy werante ci
seen biir, ne leen: «Lu tax ngeen di werantee nii ci seen xel?

<span id="an_2:9">2:9</span>  Lan moo gën a yomb, ma wax ku làggi ki:
“Baal nañu la say bàkkaar,” walla ma wax ko: “Jógal, jël sa basaŋ, tey
dox”?

<span id="an_2:10">2:10</span>  Waaye xamleen ne, Doomu nit ki am na ci
àddina sañ-sañu baale bàkkaar yi.» Ci kaw loolu mu ne làggi ba:

<span id="an_2:11">2:11</span>  «Maa ngi la koy sant, jógal, jël sa
basaŋ te nga ñibbi.»

<span id="an_2:12">2:12</span>  Ca saa sa mu jël basaŋam te génn fa
kanam ñépp. Noonu ñépp waaru, di màggal Yàlla naan: «Lu mel ni lii,
musunu koo gis.»

<span id="an_2:13">2:13</span>  Gannaaw loolu Yeesu génnaat, aw booru
dex ga, mbooloo mépp di ñëw ci moom, mu di leen jàngal.

<span id="an_2:14">2:14</span>  Bi Yeesu di romb, mu gis ku ñuy wax
Lewi, doomu Alfe, toog ca juuti ba. Yeesu ne ko: «Kaay topp ci man.» Mu
jóg, daldi topp ci moom.

<span id="an_2:15">2:15</span>  Bi loolu amee Yeesu ak i taalibeem di
lekk ci kër Lewi, fekk ay juutikat ak ay boroom bàkkaar yu bare di
lekkandoo ak ñoom, ndaxte ñu bare ci ñoom a ko toppoon.

<span id="an_2:16">2:16</span>  Waaye xutbakat yi bokk ci Farisen yi, bi
ñu gisee ne, dafa bokk lekk ak ay juutikat ak ay boroom bàkkaar, ñu
daldi laaj taalibe yi: «Lu tax muy lekkandoo ak ay juutikat ak ay boroom
bàkkaar?»

<span id="an_2:17">2:17</span>  Noonu Yeesu dégg ko, mu ne leen: «Ñi wér
soxlawuñu fajkat, ñi wéradi ñoo ko soxla; ñëwuma woo ñi jub, waaye
bàkkaarkat yi laay woo.»

<span id="an_2:18">2:18</span>  Taalibey Yaxya nag ak Farisen yi daan
nañu woor. Ñu ñëw nag fi Yeesu ne ko: «Lu tax taalibey Yaxya yi ak yu
Farisen yi di woor, te say taalibe duñu woor?»

<span id="an_2:19">2:19</span>  Yeesu tontu leen: «Ndax gan, yi ñëw cig
céet, dinañu woor, fekk boroom céet gi ànd ak ñoom? Duñu woor, li feek
boroom céet gaa ngi ànd ak ñoom.

<span id="an_2:20">2:20</span>  Waaye bés yaa ngi ñëw, yu ñuy jële
boroom céet gi; bés boobaa nag dinañu woor.

<span id="an_2:21">2:21</span>  «Kenn du daax mbubb mu màggat ak sekkit
wu bees; ndaxte sekkit wi day ñoddi mbubb mi, te xottiku bi gën a yaatu.

<span id="an_2:22">2:22</span>  Te kenn du def biiñ bu bees ci mbuusi
der yu màggat. Lu ko moy, biiñ bi day toj mbuus yi, ba mbuus yi yàqu, ak
biiñ bi tuuru. Waaye biiñ bu bees, ci mbuus yu bees lañu koy def.»

<span id="an_2:23">2:23</span>  Amoon na benn bésu noflaay Yeesu jaar
ciy tool yu ñor. Bi ñuy dem nag, ay taalibeem daldi fàq ay gub.

<span id="an_2:24">2:24</span>  Noonu Farisen ya ne Yeesu: «Gisal, lu
tax say taalibe di def lu jaaduwul ci bésu noflaay bi?»

<span id="an_2:25">2:25</span>  Yeesu tontu leen: «Ndax jànguleen la
Daawuda defoon, ba mu amee soxla te xiif, moom ak ña mu àndaloon?

<span id="an_2:26">2:26</span>  Xanaa yéguleen li amoon ci bési Abiyatar
saraxalekat bu mag bi, ni Daawuda dugge woon ca kër Yàlla ga, lekk mburu
ya ñu jébbal Yàlla, jox ci it ña mu àndaloon; fekk jaaduwul kenn lekk
ko, ku dul saraxalekat?»

<span id="an_2:27">2:27</span>  Yeesu dellu ne leen: «Yàlla sàkkul nit
ngir bésu noflaay bi, waaye sàkk na bésu noflaay ngir nit.

<span id="an_2:28">2:28</span>  Noonu Doomu nit ki mooy boroom bésu
noflaay bi.»

<span id="an_3:1">3:1</span>  Am beneen bés, Yeesu duggaat ci jàngu bi,
fekk amoon na fa nit ku loxoom làggi.

<span id="an_3:2">3:2</span>  Am na fa nag ay Farisen, ñuy xool Yeesu,
ba xam dina ko faj ci bésu noflaay bi, ba man koo tuumaal.

<span id="an_3:3">3:3</span>  Yeesu ne ku loxoom làggi: «Jógal, taxaw ci
kanamu ñépp.»

<span id="an_3:4">3:4</span>  Noonu Yeesu ne leen: «Lan moo jaadu, nu
def ko bésu noflaay bi, lu baax mbaa lu bon; nu musal nit mbaa nu rey
nit?» Waaye ñu ne cell.

<span id="an_3:5">3:5</span>  Ci kaw loolu Yeesu xool leen ak mer, am
naqar ndax seen xol bu fatt; ba noppi mu ne nit ki: «Tàllalal sa loxo.»
Nit ki tàllal ko, loxoom daldi wér peŋŋ.

<span id="an_3:6">3:6</span>  Ca saa sa nag Farisen ya génn, daldi gise
ak ñi far ak buur bi Erodd, ngir fexe koo reylu.

<span id="an_3:7">3:7</span>  Gannaaw loolu Yeesu ak ay taalibeem jóge
fa, jëm dex ga. Fekk mbooloo mu mag mu jóge diiwaanu Galile, topp ko.

<span id="an_3:8">3:8</span>  Te it nit ñu bare dégg la mu def, ñu ñëw
fi moom, jóge diiwaanu Yude ak dëkku Yerusalem, ca diiwaanu Idume, ca
gannaaw dexu Yurdan ak ci wàlli Tir ak Sidon.

<span id="an_3:9">3:9</span>  Booba nag Yeesu faj na ñu bare, ba ñu am
ay jàngoro di ko song, ngir laal ko. Noonu Yeesu wax ay taalibeem, ñu
wutal ko gaal, ngir mbooloo mi bañ koo buux.

<span id="an_3:11">3:11</span>  Fekk booba képp ku rab jàpp ku ko gis,
daanu fa kanamam di yuuxu naan: «Yaa di Doomu Yàlla.»

<span id="an_3:12">3:12</span>  Waaye Yeesu gëdd rab yi bu wér, ngir ñu
bañ koo siiwal.

<span id="an_3:13">3:13</span>  Gannaaw loolu Yeesu yéeg ci tund wi, woo
ñi ko neex, ñu daldi ñëw ci moom.

<span id="an_3:14">3:14</span>  Noonu mu tànn ci fukk ak ñaar, tudde
leen ay ndawam, ngir ñu ànd ak moom te mu yónni leen, ñu waareji,

<span id="an_3:15">3:15</span>  mu joxaale leen sañ-sañu dàq ay rab.

<span id="an_3:16">3:16</span>  Fukk ak ñaar ñii la tànn:Simoŋ, mi mu
tudde Piyeer,

<span id="an_3:17">3:17</span>  Saag doomu Sebede, ak Yowaana mi mu
bokkal ndey ak baay — ñoom ñi mu wooye Bowanerses, maanaam «Ñi aaytal ni
dënnu gi» —

<span id="an_3:18">3:18</span>  Andare ak Filib,Bartelemi ak Macë,Tomaa
ak Saag doomu Alfe,Tade ak Simoŋ, mi bokk ca mbooloo, ma ñu tudde Ñi
farlu ci moom seen réew;

<span id="an_3:19">3:19</span>  ak Yudaa Iskariyo mi nar a wor Yeesu.

<span id="an_3:20">3:20</span>  Am beneen bés Yeesu ñëwaat ca kër ga. Te
mbooloo mu bare dajaloowaat fa, ba tax mënuñoo lekk sax.

<span id="an_3:21">3:21</span>  Bi ko ay bokkam déggee nag, ñu ñëw, ngir
jàppsi ko naan: «Dafa tàggoo ak sagoom.»

<span id="an_3:22">3:22</span>  Te it xutbakat ya jóge Yerusalem ne:
«Beelsebul jàpp na ko; ci kàttanu buuru rab yi lay dàqe rab yi.»

<span id="an_3:23">3:23</span>  Noonu Yeesu woo leen, wax ak ñoom ciy
léeb ne leen: «Naka la Seytaane man a dàqe Seytaane?

<span id="an_3:24">3:24</span>  Réew mu xeex boppam, du man a yàgg.

<span id="an_3:25">3:25</span>  Te kër gu xeex boppam, du man a yàgg.

<span id="an_3:26">3:26</span>  Bu Seytaane nag jógee, ba xeex boppam,
xàjjalikoo dikkal na ko te du man a yàgg, waaye dina tas.

<span id="an_3:27">3:27</span>  «Su fi amee nit ku bare doole, naka la
kenn man a dugge ci këram, nangu alalam? Xanaa dafay jëkk a yeew ku bare
doole ka, ba noppi door a toj këram gépp.

<span id="an_3:28">3:28</span>  Ci dëgg maa ngi leen koy wax, lépp dees
na ko baal nit ñi, muy bàkkaar, muy sosal Yàlla wu mu man a doon.

<span id="an_3:29">3:29</span>  Waaye kuy sosal Xel mu Sell mi deesu ko
baal mukk; gàddu na bàkkaar ba fàww.»

<span id="an_3:30">3:30</span>  Yeesu wax na loolu, ndaxte nee woon
nañu, rab jàpp na ko.

<span id="an_3:31">3:31</span>  Noonu ndeyu Yeesu ak ay rakkam ñëw, ñu
taxaw ci biti, yónnee, woo ko.

<span id="an_3:32">3:32</span>  Fekk booba mbooloo nga toog, wër ko. Ñu
ne ko nag: «Sa yaay ak say rakk ñu ngi taxaw ci biti, di la laaj.»

<span id="an_3:33">3:33</span>  Waaye Yeesu tontu leen: «Kan mooy sama
ndey? Ñan ñooy samay rakk?»

<span id="an_3:34">3:34</span>  Noonu mu xool ñi ko wër naan: «Sama yaay
ak samay rakk a ngii;

<span id="an_3:35">3:35</span>  ndaxte kuy def coobareg Yàlla, kooku
mooy sama rakk ak sama jigéen ak sama ndey.»

<span id="an_4:1">4:1</span>  Am beneen yoon Yeesu nekk ci wetu dex ga,
di jàngalewaat. Mbooloo mu bare dajaloosi, ba tax mu yéeg cig gaal, dugg
ca dex ga; mbooloo mépp taxaw ca tefes ga.

<span id="an_4:2">4:2</span>  Noonu Yeesu daldi leen jàngal lu bare ciy
léeb. Ci njàngaleem nag mu ne leen:

<span id="an_4:3">4:3</span>  «Dégluleen, dafa amoon beykat bu demoon
jiyi.

<span id="an_4:4">4:4</span>  Bi muy saaw toolam nag, lenn ci pepp mi
wadd ci kaw yoon wi, picc yi daldi ñëw, lekk ko lépp.

<span id="an_4:5">4:5</span>  Leneen ci pepp mi wadd ci bérab bu bare ay
doj te néew suuf, mu daldi sax bu gaaw, ndaxte suuf si barewul.

<span id="an_4:6">4:6</span>  Waaye bi jant bi naajee, mu lakk, wow,
ndaxte amul ay reen.

<span id="an_4:7">4:7</span>  Leneen nag wadd ci biir ay xaaxaam,
xaaxaam yi daldi sax, tanc ko, te meññul dara.

<span id="an_4:8">4:8</span>  Li ci des dal ci suuf su baax, mu jóg,
sax, di focci ay gub; lii àntu, ba mat fanweeri yoon lu ëpp la mu ji
woon, lii mat juróom-benn-fukk, lii mat téeméer.»

<span id="an_4:9">4:9</span>  Noonu Yeesu ne leen: «Déglul bu baax, yaw
mi am ay nopp.»

<span id="an_4:10">4:10</span>  Gannaaw loolu ba Yeesu nekkee fu wéet,
fukki taalibe ak ñaar ña, ak ñeneen ñu daan ànd ak ñoom, laaj ko ci
mbirum léeb yi.

<span id="an_4:11">4:11</span>  Mu tontu leen: «Yéen may nañu leen,
ngeen xam mbóoti nguuru Yàlla, waaye ñi ci biti léeb ay ëmb lépp.

<span id="an_4:12">4:12</span>  Noonu la, ngir:“Ñuy xool bu baax waaye
duñu gis dara,di déglu bu baax waaye duñu xam dara,ngir bañ ñu tuub
seeni bàkkaar,te Yàlla baal leen.”»

<span id="an_4:13">4:13</span>  Noonu Yeesu ne leen: «Ndax xamuleen léeb
wii? Nu ngeen xame nag léeb yi ci des?

<span id="an_4:14">4:14</span>  Ki ji nag, kàddu gi lay ji.

<span id="an_4:15">4:15</span>  Ki féete ci yoon wi mooy ki dégg,
Seytaane ñëw ci saa si, këf kàddu, gi ñu def ci moom.

<span id="an_4:16">4:16</span>  Ki jot kàddu gi ci bérab bu bare ay doj
mooy ki dégg kàddu gi, nangu ko ak mbég ci saa si,

<span id="an_4:17">4:17</span>  waaye du yàgg, ndaxte wax ji saxul ci
moom. Bu jaaree ci nattu nag, mbaa ñu fitnaal ko ndax kàddu gi, mu
dàggeeku ci saa si.

<span id="an_4:18">4:18</span>  Ki jot jiwu wi ci xaaxaam yi mooy ki
dégg kàddu gi,

<span id="an_4:19">4:19</span>  waaye soxlay àddina ak naxi alal ak
bëgge solu ko, tanc kàddu gi, ba du meññ dara.

<span id="an_4:20">4:20</span>  Ki jot kàddu gi ci suuf su baax si nag,
mooy ki ko dégg te nangu ko, ba jariñ; kii mat fanweeri yoon lu ëpp la
ñu ji woon, kii mat juróom-benn-fukk, kii mat téeméer.»

<span id="an_4:21">4:21</span>  Yeesu ne leen itam: «Ndax nit dina jël
làmp, dëpp ci leget walla def ko ci ron lal? Ndax du ko wékk?

<span id="an_4:22">4:22</span>  Amul dara luy kumpa lu ñu warul a
siiwal, mbaa mu làqu te warul ne fàŋŋ.

<span id="an_4:23">4:23</span>  Déglul bu baax, yaw mi am ay nopp.»

<span id="an_4:24">4:24</span>  Mu ne leen: «Seetleen bu baax li ngeen
di dégg. Dees na leen nattal ak natt, bi ngeen di nattale, te dollil
leen.

<span id="an_4:25">4:25</span>  Ku am, dees na la dollil; ku amul, li
nga am as néew, dees na ko nangu.»

<span id="an_4:26">4:26</span>  Yeesu teg ci ne: «Nguuru Yàlla dafa mel
ni nit ku ji tool.

<span id="an_4:27">4:27</span>  Muy nelaw walla muy xool, guddi mbaa
bëccëg, jiwu wi sax, di màgg, te xamul naka la ko defe.

<span id="an_4:28">4:28</span>  Suuf day meññ moom ci boppam, mu sax,
focci, def i gub.

<span id="an_4:29">4:29</span>  Bu gub yi ñoree nag, mu dagg ko, ndaxte
ngóob jot na.»

<span id="an_4:30">4:30</span>  Yeesu ne leen ati: «Lu nu man a
mengaleel nguuru Yàlla? Walla ban léeb lanu ko man a misaale?

<span id="an_4:31">4:31</span>  Dafa mel ni doomu fuddën, bi gën a tuuti
ci jiwu yépp;

<span id="an_4:32">4:32</span>  waaye boo ko jiwee, day jóg, màgg, ba
sut gàncaxi tóokër yépp; mu sax ay bànqaas yu réy, ba picci asamaan tàgg
ci keram.»

<span id="an_4:33">4:33</span>  Noonu Yeesu dégtal leen yeneeni léeb yu
bare yu mel ni yii, di leen xamal kàddu gi, aju ci lu ñu àttan.

<span id="an_4:34">4:34</span>  Daawu leen wax dara lu dul ciy léeb.
Waaye bu wéetee ak ay taalibe, daan na leen firil lépp.

<span id="an_4:35">4:35</span>  Bés booba nag ci ngoon Yeesu ne taalibe
yi: «Nanu jàll dex gi.»

<span id="an_4:36">4:36</span>  Mu yiwi mbooloo mi nag, ay taalibeem jël
ko ni mu mel ci gaal gi; te yeneeni gaal ànd ak moom.

<span id="an_4:37">4:37</span>  Naka noona ngelaw lu mag daldi jóg, duus
yi sàng gaal gi, ba mu bëgg a fees.

<span id="an_4:38">4:38</span>  Fekk Yeesu tëdd di nelaw ci ngégenaay ci
taatu gaal gi.Taalibe yi daldi ko yee naan: «Kilifa gi, ndax sunu bakkan
soxalu la?»

<span id="an_4:39">4:39</span>  Ci kaw loolu Yeesu jóg, daldi gëdd
ngelaw li, ne dex gi: «Noppil te dal!» Noonu ngelaw li dal, ba lépp ne
nemm.

<span id="an_4:40">4:40</span>  Yeesu ne taalibe ya: «Lu tax ngeen tiit?
Ndax gëmaguleen?»

<span id="an_4:41">4:41</span>  Ñu daldi ragal lool, naan ci seen biir:
«Kii moo di kan, ba ngelaw li ak dex gi sax di ko déggal?»

<span id="an_5:1">5:1</span>  Noonu ñu jàll dex ga, ba teer ci diiwaanu
waa Serasa.

<span id="an_5:2">5:2</span>  Bi Yeesu génnee gaal gi, nit ku rab jàpp
jóge ca sëg ya, daldi ñëw kar ko.

<span id="an_5:3">5:3</span>  Kooku nag ca sëg ya la dëkk, te kenn mënu
koo yeew, du ak càllala sax.

<span id="an_5:4">5:4</span>  Ndaxte ay yoon yu bare jéngoon nañu ko te
yeew ko ak ay càllala, waaye waa ji daldi dagg càllala yi te damm jéng
yi, ba kenn amul woon kàttanu téye ko.

<span id="an_5:5">5:5</span>  Guddi ak bëccëg mu nga woon ca sëg ya ak
ca tund ya, di yuuxu te jam yaramam ak ay xeer.

<span id="an_5:6">5:6</span>  Bi mu gisee Yeesu fu sore nag, mu daldi
dawsi, sukk fa kanamam,

<span id="an_5:7">5:7</span>  di xaacu naan: «Yaw Yeesu Doomu Yàlla Aji
Kawe ji, loo may fexeel? Ci turu Yàlla, bu ma mbugal.»

<span id="an_5:8">5:8</span>  Ndaxte Yeesu nee woon na ko: «Yaw rab wu
bon wi, génnal ci nit ki.»

<span id="an_5:9">5:9</span>  Noonu Yeesu laaj ko: «Noo tudd?» Mu tontu
ko: «Coggal laa tudd, ndaxte ñu bare lanu.»

<span id="an_5:10">5:10</span>  Muy ñaan Yeesu lool, ngir mu bañ leen a
dàq ca réew ma.

<span id="an_5:11">5:11</span>  Fekk amoon na fa ca tund wa géttu
mbaam-xuux yu bare yuy for.

<span id="an_5:12">5:12</span>  Rab ya ñaan Yeesu: «Jox nu ndigal, nu
dugg mbaam-xuux ya.»

<span id="an_5:13">5:13</span>  Mu may leen ko. Noonu rab ya génn nit
ka, dugg mbaam-xuux ya, ñu daldi bartalu, daanu ca dex ga, lab fa.
Mbaam-xuux ya nag matoon nañu ñaari junni.

<span id="an_5:14">5:14</span>  Noonu sàmm ya daw ca dëkk ba ak ca àll
ba, nettaliji mbir mi, ba nit ñi ñëw, seet li xew.

<span id="an_5:15">5:15</span>  Ñu ñëw nag ci Yeesu, gis ka rab ya
jàppoon toog, sol ay yére te ànd ak sagoom. Ñu daldi ragal.

<span id="an_5:16">5:16</span>  Ña fekke woon mbir ma nag nettali leen
mbirum nit ka ak mbaam-xuux ya.

<span id="an_5:17">5:17</span>  Ci kaw loolu ñu daldi ñaan Yeesu, mu
sore seen réew.

<span id="an_5:18">5:18</span>  Bi Yeesu di dugg ci gaal gi, ki rab ya
jàppoon ñaan Yeesu, ngir ànd ak moom.

<span id="an_5:19">5:19</span>  Waaye Yeesu mayu ko ko. Mu ne ko:
«Ñibbil ci say bokk, nettali leen ni la Boroom bi yërëme, ba defal la
lii lépp.»

<span id="an_5:20">5:20</span>  Noonu waa ji dem ci diiwaanu Fukki dëkk
yi, daldi fa yégle la ko Yeesu defal, ba ñépp waaru.

<span id="an_5:21">5:21</span>  Noonu Yeesu jàllaat dex ga, taxaw ca
tefes ga. Te nit ñu bare dajaloo, wër ko.

<span id="an_5:22">5:22</span>  Kenn ci njiiti jàngu ba nag, tudd
Yayrus, ñëw ci moom. Naka la gis Yeesu, mu daanu ciy tànkam,

<span id="an_5:23">5:23</span>  di ko saraxu lu bare naan: «Sama doom ju
jigéen mi ngi bëgg a faatu; kaay teg ko loxo, ngir mu wér te dund.»

<span id="an_5:24">5:24</span>  Noonu Yeesu ànd ak moom. Bi muy dem,
mbooloo mu réy topp ko, di ko tanc.

<span id="an_5:25">5:25</span>  Amoon na fa nag jigéen ju doon xëpp
deret diirub fukki at ak ñaar.

<span id="an_5:26">5:26</span>  Sonnoon na lool ci loxoy fajkat yu bare,
sànk ci alalam jépp te jëlewu ci genn tan, waaye faf wopp ja yokku.

<span id="an_5:27">5:27</span>  Noonu mu déggoon turu Yeesu, ne ci
boppam: «Su ma laalee ay yéreem rekk, dinaa wér.» Mu jaxasoo ak mbooloo
mi nag, doxe ko gannaaw, laal mbubbam.

<span id="an_5:29">5:29</span>  Ci saa si deret ji taxaw, mu yég ci
yaramam ne, jàngoroom deñ na.

<span id="an_5:30">5:30</span>  Yeesu yég ci saa si ne, doole génn na ci
moom. Mu walbatiku nag ne mbooloo mi: «Ana ku laal samay yére?»

<span id="an_5:31">5:31</span>  Ay taalibeem tontu ko: «Xanaa gisuloo
mbooloo mi lay wër; ngay laaj: “Ku ma laal?”»

<span id="an_5:32">5:32</span>  Waaye Yeesu di xool li ko wër, ngir gis
ku ko def.

<span id="an_5:33">5:33</span>  Noonu jigéen ja ñëw, daanu ciy tànkam,
wax ko dëgg gépp; mu tiit bay lox, ndaxte xam na li xewoon ci yaramam.

<span id="an_5:34">5:34</span>  Yeesu ne ko: «Soxna si, sa ngëm faj na
la; demal ci jàmm, te na sa jàngoro wàcc.»

<span id="an_5:35">5:35</span>  Bi Yeesu di wax nag, am na ku jóge ca
kër njiit la, mu ñëw naan: «Sa doom faatu na; matatul nuy sonal kilifa
gi.»

<span id="an_5:36">5:36</span>  Waaye Yeesu jàppul wax jooju; mu ne
njiit la: «Gëmal rekk te bañ a tiit.»

<span id="an_5:37">5:37</span>  Noonu Yeesu dem, ànd ak Piyeer, Saag ak
Yowaana rekk, ndaxte mayul keneen, mu ànd ak moom.

<span id="an_5:38">5:38</span>  Naka lañu ñëw ci kër njiit li, Yeesu
dégg coow li; ñii di jooy, ñii di yuuxu.

<span id="an_5:39">5:39</span>  Mu dugg ne leen: «Lu ngeen di soow, tey
jooy? Janq bi deewul, day nelaw rekk.»

<span id="an_5:40">5:40</span>  Waaye ñu di ko ñaawal. Noonu Yeesu génne
ñépp, woo baayu janq bi ak yaay ji ak ñi mu àndal, dugg fa janq bi nekk.

<span id="an_5:41">5:41</span>  Mu jàpp loxoom ne ko: «Talita kumi,» liy
tekki: «Janq bi, maa ngi la koy wax, jógal.»

<span id="an_5:42">5:42</span>  Ca saa sa janq bi jóg, daldi dox, ndaxte
amoon na fukki at ak ñaar. Ñépp daldi waaru, ba ne jomm.

<span id="an_5:43">5:43</span>  Ci kaw loolu Yeesu dénk leen bu wóor, ñu
bañ koo siiwal; teg ca naa: «Mayleen janq bi, mu lekk.»

<span id="an_6:1">6:1</span>  Bi loolu amee Yeesu jóge fa, dellu réewam,
ànd ak taalibe yi.

<span id="an_6:2">6:2</span>  Bésu noflaay bi nag mu jàngal leen ci seen
jàngu, ba mbooloom ñi ko dégg waaru naan: «Lii, fu mu ko jële, te
xam-xam bii mu yor, lu mu doon, ba muy def kéemaan yii?

<span id="an_6:3">6:3</span>  Ndax kii du minise bi? Ndax du doomu
Maryaama te magu Saag, Yuusufa, Yuda ak Simoŋ? Te ay rakkam yu jigéen
ndax nekkuñu fi ak nun?» Kon nag ñu daldi ko xeeb.

<span id="an_6:4">6:4</span>  Noonu Yeesu ne leen: «Dees na faaydaal
yonent, waaye du ci réewam, ciy bokkam mbaa ci këram.»

<span id="an_6:5">6:5</span>  Te Yeesu mënu faa def ay kéemaan yu bare,
lu dul teg loxo yenn jarag, wéral leen.

<span id="an_6:6">6:6</span>  Te mu waaru ndax seen ngëmadi. Bi loolu
amee Yeesu di wër dëkk ya, di jàngale.

<span id="an_6:7">6:7</span>  Noonu mu woo ci moom fukki taalibe ya ak
ñaar, jox leen sañ-sañu dàq rab yi, yónni leen, ñu ànd ñaar-ñaar.

<span id="an_6:8">6:8</span>  Mu digal leen nii: «Bu ngeen di dem,
buleen yóbbaale dara; du mburu mbaa mbuus mbaa xaalis ci seeni maxtume,
waaye yemleen ci aw yet rekk.

<span id="an_6:9">6:9</span>  Sol-leen ay dàll te yem ci benn turki.»

<span id="an_6:10">6:10</span>  Mu ne leen: «Kër gu ngeen dugg, dal-leen
fa, ba kera ngeen jóge dëkk ba.

<span id="an_6:11">6:11</span>  Koo xam ne gàntu na leen, mbaa mu
tanqamlu leen, génnleen fa, yëlëb seen pëndu tànk, ngir seede leen seen
réer.»

<span id="an_6:12">6:12</span>  Noonu taalibe ya dem, di waare naan:
«Tuubleen seeni bàkkaar.»

<span id="an_6:13">6:13</span>  Ñu dàq ay rab yu bare, te diw boppi
jarag yu bare, wéral leen.

<span id="an_6:14">6:14</span>  Noonu Erodd buur bi dégg loolu, ndaxte
turu Yeesu siiwoon na. Mu ne nag: «Yaxya dekki na, moo tax mu ànd ak
kàttanu def ay kéemaan.»

<span id="an_6:15">6:15</span>  Ñeneen ne: «Kii Iliyas la.» Ñi ci des
ne: «Yonent la, bu mel ni yonent yu jëkk ya.»

<span id="an_6:16">6:16</span>  Waaye bi ko Erodd déggee, mu ne: «Yaxya
male ma dagglu boppam, moom moo dekki.»

<span id="an_6:17">6:17</span>  Fekk Erodd yónnee woon na, jàpp Yaxya,
yeew ko, tëj. Ndaxte Erodd takkoon na Erojàdd jabaru Filib magam.

<span id="an_6:18">6:18</span>  Te Yaxya ne ko: «Jaaduwul nga denc sa
jabaru mag.»

<span id="an_6:19">6:19</span>  Moo tax Erojàdd ëmbal ko mer, ba bëgg
koo rey, waaye mënu koo def.

<span id="an_6:20">6:20</span>  Ndaxte Erodd dafa ragal Yaxya, ba sàmm
bakkanam, xam ne ku jub la te sell. Bu ko daan déglu it, day jaaxle
lool, teewul mu bég ci déglu ko.

<span id="an_6:21">6:21</span>  Noonu bés bu yell ñëw, ba Erodd doon
màggal bésu juddoom; mu woo ca xew wa ay jaraafam ak kilifay xare ba ak
njiiti diiwaanu Galile.

<span id="an_6:22">6:22</span>  Booba doomu Erojàdd dugg di fecc, mu
neex Erodd ak gan ñi, ba buur bi ne janq bi: «Laaj ma loo bëgg, dinaa la
ko jox.»

<span id="an_6:23">6:23</span>  Mu boole ci ngiñ ne ko: «Loo ma man a
laaj, dinaa la ko jox, ba ci genn-wàllu réew mi sax.»

<span id="an_6:24">6:24</span>  Noonu janq bi génn ne ndeyam: «Lu may
laaj?» Mu tontu ko: «Laajal boppu Yaxya.»

<span id="an_6:25">6:25</span>  Mu daldi gaawantoo dugg nag ci kanamu
buur bi ne ko: «Damaa bëgg, nga indil ma léegi boppu Yaxya ci biir
ndab.»

<span id="an_6:26">6:26</span>  Bi ko buur ba déggee, mu am naqar wu
réy. Waaye bëggu koo gàntu ndax ngiñ li ak gan ñi.

<span id="an_6:27">6:27</span>  Mu daldi yónni nag xarekat, jox ko
ndigal, mu indil ko boppu Yaxya. Waa ji dem, dagg boppu Yaxya ca kaso
ba,

<span id="an_6:28">6:28</span>  indi bopp bi ci biir ndab, jox ko janq
bi, mu daldi ko jox yaayam.

<span id="an_6:29">6:29</span>  Ba taalibey Yaxya déggee loolu, ñu ñëw,
fab néew ba, suul ko ci bàmmeel.

<span id="an_6:30">6:30</span>  Gannaaw loolu ndaw yi dajaloo ci wetu
Yeesu, nettali li ñu def ak li ñu jàngale lépp.

<span id="an_6:31">6:31</span>  Ci kaw loolu Yeesu ne leen: «Nanu
beddeeku, dem ci bérab bu wéet; ngeen noppalu fa tuuti.» Waxoon na
loolu, ndaxte amoon na ñu bare ñu doon dem ak a dikk, ba amuñu sax jot
ngir lekk.

<span id="an_6:32">6:32</span>  Noonu ñu dugg cig gaal, dem ca bérab bu
wéet.

<span id="an_6:33">6:33</span>  Bi ñuy dem nag, am ñu leen gis, xàmmi
leen, ñu daldi jóge ci dëkk yépp, daw, jiitu leen fa.

<span id="an_6:34">6:34</span>  Bi Yeesu génnee gaal gi, mu gis mbooloo
mu réy, yërëm leen, ndaxte dañoo mel ni xar yu amul sàmm. Kon mu daldi
leen jàngal lu bare.

<span id="an_6:35">6:35</span>  Ca ngoon sa taalibe yi ñëw ci moom ne
ko: «Fii àllub neen la, te léegi mu guddi.

<span id="an_6:36">6:36</span>  Yiwil mbooloo mi nag, ñu dugg ci àll bi
ak dëkk yi nu wër, jënd lu ñu lekk.»

<span id="an_6:37">6:37</span>  Waaye Yeesu tontu leen ne: «Yéen joxleen
leen lu ñu lekk.» Ñu ne ko: «Xanaa nu jënd lu tollook peyu juróom-ñetti
weer ci mburu, jox leen ñu lekk?»

<span id="an_6:38">6:38</span>  Yeesu laaj leen: «Ñaata mburu ngeen am?
Demleen seeti.» Ñu dem seeti ne ko: «Juróomi mburu ak ñaari jën.»

<span id="an_6:39">6:39</span>  Noonu Yeesu sant mbooloo mi, ñu def ay
géew, toog ci ñax mu naat mi.

<span id="an_6:40">6:40</span>  Ñu toog nag ay géewi juróom-fukk ak
téeméer.

<span id="an_6:41">6:41</span>  Bi loolu amee Yeesu jël juróomi mburu yi
ak ñaari jën yi, xool ci kaw, sant Yàlla, ba noppi mu damm mburu yi, jox
ko taalibe yi, ngir ñu séddale ko mbooloo mi. Ñaari jën yi it mu séddale
ko ñépp.

<span id="an_6:42">6:42</span>  Noonu ñépp lekk ba suur.

<span id="an_6:43">6:43</span>  Te it ñu dajale la desoon ca dammiti
mburu ak jën ya, mu nekk fukki pañe ak ñaar yu fees.

<span id="an_6:44">6:44</span>  Ñu lekkoon nag matoon na limu juróomi
junniy góor.

<span id="an_6:45">6:45</span>  Ci kaw loolu Yeesu sant ay taalibeem, ñu
dugg ci gaal gi, jàll ba Betsayda, bi muy yiwi mbooloo mi.

<span id="an_6:46">6:46</span>  Bi mu tàggtoo ak mbooloo mi, mu yéeg ca
tund wa, ñaan fa Yàlla.

<span id="an_6:47">6:47</span>  Noonu guddi jot, fekk gaal gi nekk ci
diggu dex gi, te Yeesu rekk moo nekk ca tefes ga.

<span id="an_6:48">6:48</span>  Booba mu gis taalibe yi sonn lool ci
joow gaal gi ndax li leen ngelaw li soflu. Ca njël nag mu jëm ci ñoom,
di dox ci kaw dex gi, ba xaw leen a raw.

<span id="an_6:49">6:49</span>  Bi ñu ko gisee nag, muy dox ci kaw dex
gi, ñu foog ne njuuma la, daldi yuuxu.

<span id="an_6:50">6:50</span>  Ndaxte ñépp gis ko te jommi ci. Waaye mu
wax ak ñoom ci saa si ne leen: «Takkleen seen fit, man la, buleen tiit!»

<span id="an_6:51">6:51</span>  Noonu mu fekksi leen ci gaal gi, ngelaw
daldi ne tekk.

<span id="an_6:52">6:52</span>  Njàqarey taalibe ya nag weesu dayo,
ndaxte seen xol dafa fatt, ba réere mbir kéemaan, gi Yeesu defoon ci
mburu yi.

<span id="an_6:53">6:53</span>  Bi nga xamee ne jàll nañu, ba egg
diiwaanu Senesaret, ñu teer fa,

<span id="an_6:54">6:54</span>  génn ca gaal ga. Ci saa si nit ñi xàmmi
ko,

<span id="an_6:55">6:55</span>  ñu daldi daw ca diiwaan ba bépp, te fépp
fu ñu ko dégg ñu di ko indil ñu wopp, tëdd ci seeni lal.

<span id="an_6:56">6:56</span>  Te fu mu man a aw, ci dëkk yu mag mbaa
yu ndaw walla ci àll bi, ñu indil ko jarag yi ci pénc yi, ñaan ko, mu
may leen ñu laal cati mbubbam rekk. Te képp ku ko laal daldi wér.

<span id="an_7:1">7:1</span>  Amoon na bés nag, ay Farisen ak ay
xutbakat yu jóge Yerusalem ñëw ci Yeesu.

<span id="an_7:2">7:2</span>  Ñu gis yenn ciy taalibeem di lekk, fekk
seeni loxo setul, maanaam raxasuwuñu woon, ni ko aada santaanee.

<span id="an_7:3">7:3</span>  Farisen yi nag ñoom ak Yawut yi yépp dañuy
topp aaday yoon, yi maam yi tëral, te fandee leen gënal lekk ak loxo yu
ñu raxasul.

<span id="an_7:4">7:4</span>  Te it bu ñu jógee pénc ma, su ñu sanguwul
set, duñu lekk. Am nañu it yeneen aada yu bare, maanaam ni nga war a
raxase ay kaas, ay njaq ak ay satala, ba ñu laab.

<span id="an_7:5">7:5</span>  Noonu Farisen ya ak xutbakat ya laaj ko
ne: «Lu tax say taalibe duñu topp aaday yoon, yi maam yi tëral, waaye
ñuy lekk ak loxo yu setul?»

<span id="an_7:6">7:6</span>  Yeesu tontu leen: «Esayi waxoon na bu baax
ci kàddug Yàlla ci seen mbir, yéen naaféq yi, bi mu bindee:“Xeet wii, ñu
ngi may teral ci seen gémmiñ,waaye seen xol sore na ma.

<span id="an_7:7">7:7</span>  Seen màggal amul benn njariñ,ci li ñuy
jàngale dénkaaney nit kese.”»

<span id="an_7:8">7:8</span>  Yeesu neeti leen: «Dëddu ngeen ndigali
Yàlla, jublu ci aaday nit.»

<span id="an_7:9">7:9</span>  Mu teg ca ne leen: «Xelu ngeen ci tebbi
ndigali Yàlla, ngir sàmm seen aada.

<span id="an_7:10">7:10</span>  Ndaxte Musaa nee na: “Teralal sa ndey ak
sa baay,” teg ca ne: “Ku móolu sa yaay walla sa baay, dees na la rey.”

<span id="an_7:11">7:11</span>  Waaye yéen dangeen ne, ku ne sa yaay
walla sa baay: “Li nga war a jariñoo ci man Korban la,” maanaam “jébbal
naa ko Yàlla,”

<span id="an_7:12">7:12</span>  dootuleen ko bàyyi, mu defal dara ndeyam
walla baayam.

<span id="an_7:13">7:13</span>  Noonu tebbi ngeen kàddug Yàlla ndax seen
aada, ji ngeen di donnante. Te it yéena ngi def yeneen yu bon yu mel
nii.»

<span id="an_7:14">7:14</span>  Noonu Yeesu waxaat ak mbooloo mi ne
leen: «Yéen ñépp dégluleen ma te xam.

<span id="an_7:15">7:15</span>  Li ci biti, tey dugg nit, du ko man a
indil sobe, waaye li génn ci nit, loolu mooy indil nit sobe.»

<span id="an_7:17">7:17</span>  Bi nga xamee ne jóge nañu ci mbooloo mi,
dugg ci kër gi, taalibe yi laaj Yeesu, mu firil leen wax ju làqu jooju.

<span id="an_7:18">7:18</span>  Yeesu tontu leen ne: «Ndax yéen itam
seen xol dafa tëju? Xanaa xamuleen ne, dara lu jóge biti, dugg ci nit,
du ko man a indil sobe,

<span id="an_7:19">7:19</span>  ndaxte du dugg ci xol, waaye ci biiram
lay jëm, ba noppi daldi génn ca bérab bu làqu?» Ci li mu wax loolu Yeesu
daganal na bépp ñam.

<span id="an_7:20">7:20</span>  Yeesu ne leen ati: «Li génn ci nit,
loolu mooy indil nit sobe.

<span id="an_7:21">7:21</span>  Ndaxte ci biir, ci xolu nit, la xalaat
yu bon di jóge ak ndoxaanu yàqute, càcc ak bóom,

<span id="an_7:22">7:22</span>  njaaloo ak bëgge, coxor, naaféq,
ñaawteef, ñeetaan, saaga, réylu ak jëfi ndof.

<span id="an_7:23">7:23</span>  Lu bon loolu lépp day génn ci nit, di ko
indil sobe.»

<span id="an_7:24">7:24</span>  Gannaaw loolu Yeesu jóge fa, jëm weti
dëkku Tir. Bi mu fa eggee, mu dugg ci kër, te bëggul kenn xam ko, waaye
jataayam mënul a umpe.

<span id="an_7:25">7:25</span>  Amoon na fa nag jigéen ju rab jàpp
doomam ju jigéen. Bi mu déggee ne, Yeesoo nga fa, mu ñëw, daanu ciy
tànkam,

<span id="an_7:26">7:26</span>  fekk jigéen ja ci xeetu Gereg la
bokkoon, juddoo wàlli Fenisi ci diiwaanu Siri. Noonu jigéen ja ñaan ko,
mu dàq rab wi ci doomam.

<span id="an_7:27">7:27</span>  Waaye Yeesu ne ko: «Na gune yi jëkk a
lekk, ba regg; fab ñamu gune yi, sànni ko xaj yi, rafetul.»

<span id="an_7:28">7:28</span>  Jigéen ji tontu ko: «Waaw sang bi,
teewul xaj yi di lekk ruusit, yi rot ci lekkukaayu gune yi.»

<span id="an_7:29">7:29</span>  Ci kaw loolu Yeesu ne ko: «Ndax wax
jooju demal ci jàmm, rab wa génn na sa doom.»

<span id="an_7:30">7:30</span>  Noonu mu ñibbi, fekk doom ji tëdd cib
lal te mucc ci rab wi.

<span id="an_7:31">7:31</span>  Bi loolu amee Yeesu jóge na weti Tir,
jaar ci wàlli dëkku Sidon, dem dexu Galile, ba noppi dugg ci biir
diiwaan, bi ñuy wax Fukki dëkk yi.

<span id="an_7:32">7:32</span>  Foofa ñu indil ko ku tëx te dër lool,
ñaan ko mu teg ko loxo.

<span id="an_7:33">7:33</span>  Noonu Yeesu yóbbu ko, ba ñu sore mbooloo
mi, mu def ay baaraamam ciy noppam, daldi tifli, laal làmmiñam.

<span id="an_7:34">7:34</span>  Mu yërëm ko, ba binni ci xolam, xool ci
asamaan, daldi ne: «Effata,» liy tekki: «Ubbikuleen.»

<span id="an_7:35">7:35</span>  Ci saa si ay noppam daldi dégg te
làmmiñam yiwiku, muy wax bu leer.

<span id="an_7:36">7:36</span>  Bi mu ko defee Yeesu tere leen, ñu wax
ko kenn, waaye lu mu leen ko gën a tere, ñu gën ko nee siiwale.

<span id="an_7:37">7:37</span>  Ñu waaru lool naan: «Lépp lu mu def, lu
yéeme la. May na sax tëx yi ñuy dégg, ak luu yi ñuy wax.»

<span id="an_8:1">8:1</span>  Ca bés yooya mbooloo mu réy amaatoon na,
te amuñu woon lu ñu lekk. Noonu Yeesu woo taalibe ya ne leen:

<span id="an_8:2">8:2</span>  «Yërëm naa mbooloo mi, ndaxte toog nañu fi
man ñetti fan, te amatuñu lu ñu lekk.

<span id="an_8:3">8:3</span>  Su ma leen yiwee ak seen xiif, dinañu tële
ci yoon wi, ndaxte am na ñu jóge fu sore.»

<span id="an_8:4">8:4</span>  Taalibe yi tontu ko: «Waaye fii àllub neen
la; fu nuy jële lu doy ngir dundal leen?»

<span id="an_8:5">8:5</span>  Yeesu laaj leen: «Ñaata mburu ngeen am?»
Ñu ne ko: «Juróom-ñaar.»

<span id="an_8:6">8:6</span>  Noonu Yeesu sant mbooloo mi, ñu toog ci
suuf. Mu jël juróom-ñaari mburu yi, sant Yàlla, damm leen, jox leen
taalibe yi, ngir ñu séddale leen mbooloo mi; taalibe yi def ko.

<span id="an_8:7">8:7</span>  Amoon na fa it tuuti jën yu ndaw. Yeesu
jël ko, sant Yàlla, wax taalibe yi, ñu séddale leen itam mbooloo mi.

<span id="an_8:8">8:8</span>  Noonu nit ñi lekk ba suur, ba noppi
taalibe yi dajale juróom-ñaari dàmba yu fees ak dammit yi ci des.

<span id="an_8:9">8:9</span>  Ña ko fekke nag matoon nañu ñeenti junniy
góor.

<span id="an_8:10">8:10</span>  Bi ko Yeesu defee, mu yiwi leen, daldi
dugg ak taalibe ya ca gaal ga, dem ca wàlli Dalmanuta.

<span id="an_8:11">8:11</span>  Noonu Farisen yi ñëw, di werante ak
moom; ñu fexe koo fiir, ba laaj ko kéemaan gu jóge ci asamaan tey
firndeel yónnentam.

<span id="an_8:12">8:12</span>  Waaye Yeesu binni ci xolam ne leen: «Lu
tax niti jamono jii di laaj kéemaan? Ci dëgg maa ngi leen koy wax, duñu
jot genn kéemaan.»

<span id="an_8:13">8:13</span>  Ci kaw loolu Yeesu bàyyi leen, duggaat
ci gaal gi, di jàll dex gi.

<span id="an_8:14">8:14</span>  Taalibe yi nag fàtte woon nañu yóbbaale
mburu, te amuñu woon lu dul benn mburu ci gaal gi.

<span id="an_8:15">8:15</span>  Noonu Yeesu artu leen ne: «Wottuleen te
moytu lawiiru Farisen yi ak ñi far ak buur bi Erodd.»

<span id="an_8:16">8:16</span>  Taalibe yi nag daldi werante naan: «Nun
de indaalewunu mburu.»

<span id="an_8:17">8:17</span>  Waaye Yeesu yég loolu ne leen: «Lu tax
ngeen di werante ci li ngeen indaalewul mburu? Xanaa gisaguleen te
xamuleen? Ndax seen xol dafa fatt ba tey?

<span id="an_8:18">8:18</span>  Ndax ay gumbay njàccaar ngeen, te seeni
nopp naqari? Xanaa fàttalikuwuleen;

<span id="an_8:19">8:19</span>  bi ma dammee juróomi mburu ya ngir
juróomi junni ña, ñaata pañe yu fees ak ay dammit ngeen ca dajale woon?»
Ñu tontu ko: «Fukk ak ñaar.»

<span id="an_8:20">8:20</span>  Yeesu neeti leen: «Te bés bi ma dammee
juróom-ñaari mburu yi ngir ñeenti junni ñi, ñaata dàmba yu fees ak
dammit ngeen dajale woon?» Ñu ne ko: «Juróom ñaar.»

<span id="an_8:21">8:21</span>  Noonu Yeesu ne leen: «Ndax seen xol dafa
tëju ba tey?»

<span id="an_8:22">8:22</span>  Gannaaw loolu ñu ñëw ci Betsayda. Foofa
ñu indil Yeesu ku gumba, di ko ñaan, mu laal ko.

<span id="an_8:23">8:23</span>  Yeesu nag jàpp loxob gumba gi, yóbbu ko,
ba génn dëkk bi. Mu def tiflit ciy bëtam, teg ko loxo naan: «Ndax gis
nga dara?»

<span id="an_8:24">8:24</span>  Waa ji xool ne ko: «Gis naa ay nit, ñu
mel ni ay garab, te ñu ngi dox.»

<span id="an_8:25">8:25</span>  Kon Yeesu laalaat bët yi, gumba gi ne
xefeet, daldi wér, ba gis lépp bu leer.

<span id="an_8:26">8:26</span>  Ci kaw loolu Yeesu sant ko mu ñibbi ne
ko: «Bul dugg ca dëkk ba.»

<span id="an_8:27">8:27</span>  Bi loolu amee Yeesu ànd ak ay taalibeem,
dem ca dëkk, yi wër Sesare bu Filib. Bi ñuy dem nag, mu laaj taalibe yi:
«Nit ñi, lu ñu wax ne man moom laa?»

<span id="an_8:28">8:28</span>  Ñu ne ko: «Am na ñuy ne, yaa di Yaxya;
ñeneen ne, Iliyas; ñi ci des ne, yaay kenn ci yonent yi.»

<span id="an_8:29">8:29</span>  Noonu Yeesu laaj leen: «Yéen nag, ku
ngeen wax ne moom laa?» Piyeer tontu ko: «Yaa di Almasi bi.»

<span id="an_8:30">8:30</span>  Ci kaw loolu Yeesu dénk leen bu wóor, ñu
bañ koo wax kenn.

<span id="an_8:31">8:31</span>  Booba Yeesu tàmbali na leen a xamal ne,
Doomu nit ki war na sonn lu bare; njiit ya, saraxalekat yu mag ya ak
xutbakat ya dëddu ko, ñu rey ko, mu dekki ci ñetti fan.

<span id="an_8:32">8:32</span>  Noonu mu xamal leen mbir mi, ba mu leer
nàññ. Bi ko Piyeer déggee, mu woo ko ci pegg, daldi ko yedd.

<span id="an_8:33">8:33</span>  Waaye Yeesu geestu, gis yeneen taalibe
yi, mu daldi yedd Piyeer ne ko: «Sore ma Seytaane; yëfi nit ngay fonk,
waaye du yëfi Yàlla.»

<span id="an_8:34">8:34</span>  Noonu Yeesu woo taalibe yi ak mbooloo mi
ne leen: «Ku bëgg a topp ci samay tànk, na bàyyi boppam te gàddu bant bi
ñu ko war a daaj, door a topp ci man.

<span id="an_8:35">8:35</span>  Ndaxte koo xam ne bëgg ngaa rawale sa
bakkan, dinga ko ñàkk, waaye ku ñàkk sa bakkan ngir man ak ngir xebaar
bu baax bi, dinga ko jotaat.

<span id="an_8:36">8:36</span>  Ndaxte moom àddina sépp, lu muy jariñ
nit, bu ñàkkee bakkanam?

<span id="an_8:37">8:37</span>  Te nit, lu mu war a weccee bakkanam?

<span id="an_8:38">8:38</span>  Ku ma rus a faral, te nanguwul samay wax
ci kanamu niti jamono jii, ñi fecci seen kóllëre ak Yàlla te topp
bàkkaar, Doomu nit ki dina la rus a xam, bés bu ñëwee ci ndamu Baayam,
ànd ak malaaka yu sell yi.»

<span id="an_9:1">9:1</span>  Mu ne leen ati: «Ci dëgg maa ngi leen koy
wax, am na ñi fi taxaw, ñoo xam ne duñu dee, te gisuñu nguuru Yàlla ñëw
ak doole.»

<span id="an_9:2">9:2</span>  Juróom-benni fan gannaaw gi, Yeesu àndoon
na ak Piyeer, Saag ak Yowaana, mu yóbbu leen ñoom rekk fu wéet ci tund
wu kawe lool. Foofa jëmmam soppiku ci seen kanam;

<span id="an_9:3">9:3</span>  ay yéreem di ray-rayi, weex tàll, te
fóotukatu àddina mënu leen weexale nii.

<span id="an_9:4">9:4</span>  Noonu ñu gis yonenti Yàlla Iliyas ak
Musaa, di wax ak Yeesu.

<span id="an_9:5">9:5</span>  Piyeer daldi ne Yeesu: «Kilifa gi, bég
nanu ci sunu teew fii; nanu defar ñetti mbaar, benn yaw, benn Musaa ak
benn Iliyas.»

<span id="an_9:6">9:6</span>  Fekk xamul lu muy wax, ndaxte tiitaange
jàpp na leen ñoom ñett ñépp.

<span id="an_9:7">9:7</span>  Noonu niir muur leen, te baat jibe ca niir
wa naan: «Kii mooy sama Doom ji ma bëgg, ci moom laa ame bànneex;
dégluleen ko.»

<span id="an_9:8">9:8</span>  Ci saa si taalibe yi xool, waaye gisatuñu
kenn, ku dul Yeesu rekk.

<span id="an_9:9">9:9</span>  Bi loolu amee ñu wàcc ca tund wa. Bi muy
wàcc nag, Yeesu sant leen ne: «Buleen nettali kenn li ngeen gis, ba kera
Doomu nit ki dekki na.»

<span id="an_9:10">9:10</span>  Ñu téye wax jooju ci seen biir, di
sotteente xel, ba xam lu ndekkite looluy tekki.

<span id="an_9:11">9:11</span>  Noonu taalibe yi laaj Yeesu: «Lu tax
xutbakat yi di naan, Iliyas moo war a jëkk a ñëw?»

<span id="an_9:12">9:12</span>  Yeesu ne leen: «Waaw, Iliyas dina jëkk a
ñëw, jubbanti lépp. Waaye itam lu tax bind nañu ne, Doomu nit ki war na
sonn lu bare, ñu xeeb ko, dëddu ko.

<span id="an_9:13">9:13</span>  Waaye maa ngi leen di wax ne, Iliyas ñëw
na, te def nañu ko la leen neex, ni ko Mbind mi waxe.»

<span id="an_9:14">9:14</span>  Bi nga xamee ne Yeesu ñëw na, ba jege
taalibe yi, mu gis mbooloo mu bare wër leen, te ay xutbakat di werante
ak ñoom.

<span id="an_9:15">9:15</span>  Naka la mbooloo mi gis Yeesu, ñu waaru,
daldi daw nuyu ko.

<span id="an_9:16">9:16</span>  Noonu Yeesu laaj leen: «Ci lan ngeen di
werante ak ñoom?»

<span id="an_9:17">9:17</span>  Kenn ci mbooloo mi tontu ko ne: «Kilifa
gi, rab jàpp na sama doom, ba luuloo ko. Saa su ko jàppee, daf koy
daaneel ci suuf, gémmiñ gi di fuur, muy yéyu, ne jàdd. Ñaan naa say
taalibe, ñu dàq ko, waaye mënuñu ko.»

<span id="an_9:19">9:19</span>  Yeesu ne leen: «Yéen niti jamono jii,
yéen ñi gëmadi, ba kañ laa war a nekk ak yéen, ba kañ laa leen war a
muñal? Indil-leen ma xale bi.»

<span id="an_9:20">9:20</span>  Ñu indil ko ko. Bi xale bi gisee Yeesu
nag, rab wi sayloo ko ci saa si, mu daanu ci suuf, di xalangu, gémmiñ
giy fuur.

<span id="an_9:21">9:21</span>  Yeesu laaj baay bi: «Lii kañ la ko dal?»
Baay bi ne ko: «Li dale ci nguneem.

<span id="an_9:22">9:22</span>  Léeg-léeg rab wi bëmëx ko ci safara,
léeg-léeg mu bëmëx ko ci ndox, ngir rey ko. Soo ko manee, yërëm nu te
xettali nu.»

<span id="an_9:23">9:23</span>  Yeesu tontu ko: «Nga ne: “Soo ko manee,”
ku gëm man na lépp.»

<span id="an_9:24">9:24</span>  Ci saa si baayu xale bi wax ci kaw naan:
«Gëm naa, dàqal ma sama ngëmadi.»

<span id="an_9:25">9:25</span>  Yeesu gis nag ne, mbooloo maa ngi daw,
wërsi ko, mu daldi gëdd rab wi nag ne ko: «Génnal ci moom, yaw rab wu
luu te tëx, te bu ko jàppaat; wax naa la ko.»

<span id="an_9:26">9:26</span>  Noonu rab wa daldi yuuxu, sayloo xale
bi, génn. Xale bi ne nemm, mel ni ku dee, ba tax ñu bare ne: «Dee na.»

<span id="an_9:27">9:27</span>  Waaye Yeesu jàpp loxoom, jógloo ko, xale
bi daldi taxaw.

<span id="an_9:28">9:28</span>  Bi Yeesu duggee ci kër gi, taalibe yi
laaj ko ci pegg: «Lu tax mënunu ko woon a dàq?»

<span id="an_9:29">9:29</span>  Yeesu tontu leen ne: «Yu mel ni yii,
ñaan ci Yàlla rekk a leen di dàq.»

<span id="an_9:30">9:30</span>  Bi loolu amee ñu jóge fa, jaar ci
diiwaanu Galile, Yeesu bëggul kenn yég ko.

<span id="an_9:31">9:31</span>  Ndaxte muy jàngal taalibe yi ne leen:
«Dees na jébbal Doomu nit ki ci loxoy nit, te dinañu ko rey, mu dekki ci
ñetti fan.»

<span id="an_9:32">9:32</span>  Waaye taalibe yi xamuñu lu wax joojuy
tekki, te ñemewuñu ko koo laaj.

<span id="an_9:33">9:33</span>  Bi nga xamee ne egg nañu dëkku
Kapernawum, te dugg ci kër gi, Yeesu laaj leen ne: «Lu ngeen doon
waxtaane ci yoon wi?»

<span id="an_9:34">9:34</span>  Waaye ñu ne cell, ndaxte ñu ngi fa doon
werante, ba xam ku gën a màgg ci ñoom.

<span id="an_9:35">9:35</span>  Noonu Yeesu toog, woo fukki taalibe ya
ak ñaar ne leen: «Ku bëgg a jiitu, na topp ci gannaaw ñépp te nekk
surgab ñépp.»

<span id="an_9:36">9:36</span>  Bi ko Yeesu waxee, mu jël xale, indi ko
ci biir géew gi, ba noppi leewu ko naan:

<span id="an_9:37">9:37</span>  «Ku nangu xale bu mel ni bii ci sama
tur, man mii nga nangu; te ku ma nangu, du man mii sax nga nangu waaye
ki ma yónni.»

<span id="an_9:38">9:38</span>  Bi loolu amee Yowaana ne ko: «Kilifa gi,
danoo gis nit kuy dàq ay rab ci sa tur, nu tere ko ko, ndax li mu bokkul
ci nun.»

<span id="an_9:39">9:39</span>  Waaye Yeesu tontu ko: «Buleen ko tere,
ndaxte kenn mënul a def kéemaan ci sama tur, ba noppi di ma xarab.

<span id="an_9:40">9:40</span>  Ku nu sotul, far na ak nun.

<span id="an_9:41">9:41</span>  Ci dëgg maa ngi leen koy wax, koo xam ne
kii may na leen kaasu ndox rekk, ndax yéena ngi bokk ci man Kirist,
kooku du ñàkk yoolam mukk.

<span id="an_9:42">9:42</span>  «Waaye ku yóbbe bàkkaar kenn ci ñi gën a
tuuti ñi ma gëm, li gën ci moom, moo di ñu takk doj wu réy ci baatam,
sànni ko ci géej.

<span id="an_9:43">9:43</span>  Boo xamee ne sa loxo mu ngi lay yóbbe
bàkkaar, dagg ko. Ndaxte ñàkk loxo te tàbbi ci dund gu wóor gi, moo gën
ci yaw, nga am ñaari loxo te tàbbi ci safara su dul fey mukk.

<span id="an_9:45">9:45</span>  Te bu la sa tànk di yóbbe bàkkaar, dagg
ko. Nga lafañ te tàbbi ci dund gu wóor gi moo gën, nga am ñaari tànk, ñu
sànni la ci safara.

<span id="an_9:47">9:47</span>  Te bu la sa bët di yóbbe bàkkaar, luqi
ko. Nga patt te dugg ci nguuru Yàlla, moo gën ci yaw, nga am ñaari bët,
ñu sànni la ci safara.

<span id="an_9:48">9:48</span>  Foofa:“Sax ya duñu dee mukk,te safara sa
du fey.”

<span id="an_9:49">9:49</span>  Ñépp safara lañu leen di xorome.

<span id="an_9:50">9:50</span>  Xorom lu baax la, waaye bu sàppee, nan
lañu koy delloo cafkaam? Amleen xorom te ngeen jàmmoo.»

<span id="an_10:1">10:1</span>  Gannaaw loolu Yeesu jóge fa, dem ca
wàlli réewu Yawut yi, ya ca gannaaw dexu Yurdan. Bi mu fa demee, mbooloo
mu bare ñëw fi moom. Yeesu daldi leen jàngal, ni mu ko daan defe.

<span id="an_10:2">10:2</span>  Noonu ay Farisen ñëw ci moom, lalal ko
fiir, ñu laaj ko: «Ndax jaadu na, nit fase jabaram?»

<span id="an_10:3">10:3</span>  Yeesu tontu leen ne: «Lu leen yoonu
Musaa sant?»

<span id="an_10:4">10:4</span>  Ñu ne ko: «Musaa maye na, nit bind
kayitu pase, tàggook jabaram.»

<span id="an_10:5">10:5</span>  Waaye Yeesu ne leen: «Dénkaane boobu mu
leen bindal, bind na ko ndax seen xol dafa fatt.

<span id="an_10:6">10:6</span>  Waaye ca njàlbéen ga “Yàlla sàkk na
leen, kii góor, kii jigéen.

<span id="an_10:7">10:7</span>  Moo tax góor dina beru ndeyam ak baayam,
di taq ci jabaram,

<span id="an_10:8">10:8</span>  ñoom ñaar doon benn.” Kon nekkatuñu ñaar
waaye benn.

<span id="an_10:9">10:9</span>  Lu Yàlla takk nag, bu ko nit tas.»

<span id="an_10:10">10:10</span>  Bi ñu delloo ca kër ga nag, taalibe ya
laaj ko ci mbirum loolu.

<span id="an_10:11">10:11</span>  Noonu Yeesu ne leen: «Ku fase sa
jabar, takk jeneen, njaaloo nga, di tooñ ku jëkk ka.

<span id="an_10:12">10:12</span>  Te jigéen ji tas, séyaat ak keneen,
njaaloo nga.»

<span id="an_10:13">10:13</span>  Bi loolu wéyee ñu indil Yeesu ay xale,
ngir mu teg leen ay loxoom. Waaye taalibe ya gëdd nit ñi.

<span id="an_10:14">10:14</span>  Bi ko Yeesu gisee nag, mu metti ko
lool, mu ne leen: «Bàyyileen xale yi, ñu ñëw fi man! Buleen leen tere,
ndaxte ñu mel ni ñoom ñoo yelloo nguuru Yàlla.

<span id="an_10:15">10:15</span>  Ci dëgg maa ngi leen koy wax, ku
woyoful ni xale, nangu nguuru Yàlla, doo ci man a dugg.»

<span id="an_10:16">10:16</span>  Noonu Yeesu leewu leen, teg leen ay
loxoom, barkeel leen.

<span id="an_10:17">10:17</span>  Gannaaw loolu bi Yeesu nekkee ci kaw
yoon wi di dem, am ku daw, sukk ci kanamam ne ko: «Kilifa gu baax gi, lu
ma war a def, ngir am wàll ci dund gu dul jeex gi?»

<span id="an_10:18">10:18</span>  Yeesu tontu ko: «Lu tax nga wooye ma
ku baax ki? Yàlla rekk a baax.

<span id="an_10:19">10:19</span>  Xam nga ndigal yi: “Bul bóom, bul
njaaloo, bul sàcc, bul seede lu dul dëgg, bul nangu alalu jaambur,
teralal sa ndey ak sa baay.”»

<span id="an_10:20">10:20</span>  Waa ji ne ko: «Kilifa gi, loolu lépp
sàmm naa ko li dale ci samag ndaw ba tey.»

<span id="an_10:21">10:21</span>  Noonu Yeesu xool ko, am cofeel ci
moom, mu ne ko: «Lenn rekk moo la dese. Demal jaay li nga am, may ko
miskin yi, te dinga woomle ci asamaan; boo noppee, nga ñëw topp ci man.»

<span id="an_10:22">10:22</span>  Waaye ci wax jooju xar-kanamam lëndëm,
mu jóge fa ak tiis, ndaxte ku bare woon alal la.

<span id="an_10:23">10:23</span>  Noonu Yeesu xool taalibe yi ko wër ne
leen: «Boroom alal dugg ci nguuru Yàlla, lu jafee ngoogu!»

<span id="an_10:24">10:24</span>  Wax jooju nag daldi jaaxal taalibe yi
lool. Waaye Yeesu neeti leen: «Samay xarit, dugg ci nguuru Yàlla, lu
jafee ngoogu!

<span id="an_10:25">10:25</span>  Giléem jaar ci bën-bënu pusa, moo gën
a yomb boroom alal dugg ci nguuru Yàlla.»

<span id="an_10:26">10:26</span>  Wax jooju gënatee jaaxal taalibe ya,
ñu naan ci seen biir: «Kon nag ku man a mucc?»

<span id="an_10:27">10:27</span>  Noonu Yeesu xool leen naan: «Loolu të
na nit, waaye tëwul Yàlla; Yàlla man na lépp.»

<span id="an_10:28">10:28</span>  Ci kaw loolu Piyeer daldi ko ne: «Nun
de dëddu nanu lépp te topp la!»

<span id="an_10:29">10:29</span>  Yeesu tontu ko: «Ci dëgg maa ngi leen
koy wax, képp ku dëddu kër, doomu ndey yu góor walla yu jigéen, ndey
walla baay, doom walla suuf ndax man ak xebaar bu baax bi,

<span id="an_10:30">10:30</span>  dinga am tey jii téeméeri yoon ay kër,
doomi ndey yu góor ak yu jigéen, ndey, doom ak suuf, ñoom ak ay fitnay
noon, te ëllëg nga am dund gu dul jeex.

<span id="an_10:31">10:31</span>  Waaye ñu bare ci ñi jiitu ñooy mujji;
ñi mujj ñooy jiituji.»

<span id="an_10:32">10:32</span>  Gannaaw loolu ñu ànd jëm Yerusalem,
Yeesu jiitu; taalibe yi am njàqare, te ñi ci topp tiit. Noonu Yeesu
woowaat fukk ak ñaar ña cig wet, xamal leen li nar a xew ci mbiram.

<span id="an_10:33">10:33</span>  Mu ne leen: «Noo ngi dem Yerusalem, te
dees na jébbal Doomu nit ki ci loxoy saraxalekat yu mag ya ak xutbakat
ya. Dinañu ko àtte, teg ko dee, jébbal ko ñi dul Yawut,

<span id="an_10:34">10:34</span>  ñu ñaawal ko, di tifli ci kawam, dóor
ko ay yar, rey ko. Waaye gannaaw ñetti fan dina dekki.»

<span id="an_10:35">10:35</span>  Gannaaw loolu Saag ak Yowaana, doomi
Sebede, ñëw ci Yeesu. Ñu ne ko: «Kilifa gi, danoo bëggoon nga may nu li
nu lay ñaan.»

<span id="an_10:36">10:36</span>  Yeesu tontu leen: «Lu ngeen bëggoon,
ma may leen ko?»

<span id="an_10:37">10:37</span>  Ñu ne ko: «Bés boo soloo sa ndam, nga
may nu, nu toog, kii ci sa ndeyjoor, kii ci sa càmmooñ.»

<span id="an_10:38">10:38</span>  Waaye Yeesu tontu leen: «Xamuleen li
ngeen di ñaan. Ndax man ngeen a naan kaasu naqar, bi may naan? Ndax man
ngeen a sóobu ci metit, yi ma nar a sóobu?»

<span id="an_10:39">10:39</span>  Ñu ne ko: «Waaw, man nanu ko.» Noonu
Yeesu ne leen: «Dingeen naan kaasu naqar, bi may naan, tey sóobu ci
metit, yi ma nar a sóobu,

<span id="an_10:40">10:40</span>  waaye toog ci sama ndeyjoor mbaa sama
càmmooñ, du man maa koy maye. Ñi ñu ko waajal rekk a ko yelloo.»

<span id="an_10:41">10:41</span>  Bi nga xamee ne fukki taalibe ya ca
des dégg nañu loolu, ñu daldi mere Saag ak Yowaana.

<span id="an_10:42">10:42</span>  Waaye Yeesu woo leen naan: «Xam ngeen
ne ci xeeti àddina, ñi ñu teg njiit dañu leen di dóor yetu nguur, te
kilifa yi di leen noot.

<span id="an_10:43">10:43</span>  Buleen mel ni ñooñu. Waaye ku bëgg a
nekk kilifa ci yéen, na nekk seen surga,

<span id="an_10:44">10:44</span>  te ku bëgg a nekk njiit, na nekk seen
jaam.

<span id="an_10:45">10:45</span>  Ndaxte noonu la Doomu nit ki ñëwe sax,
du ngir ñu nekk ay surgaam, waaye ngir muy seen surga, ba joxe bakkanam
ngir njotug ñu bare.»

<span id="an_10:46">10:46</span>  Bi loolu wéyee ñu agsi ca dëkku
Yeriko. Bi ko Yeesu di génn, ànd ak taalibe ya ak mbooloo mu xaw a bare,
am gumba gu tudd Bartime — liy tekki «doomu Time,» toog ci wetu yoon wi,
di yelwaan.

<span id="an_10:47">10:47</span>  Noonu mu dégg ne, Yeesum Nasaret moo
fay romb; mu daldi yuuxu naan: «Yërëm ma, yaw Sëtu Daawuda bi!»

<span id="an_10:48">10:48</span>  Ci kaw loolu ñu bare gëdd ko, ngir mu
noppi. Teewul mu gën a yuuxu naan: «Yaw Sëtu Daawuda bi, yërëm ma!»

<span id="an_10:49">10:49</span>  Noonu Yeesu taxaw, daldi ne: «Wooleen
ko!» Ñu woo nag gumba gi ne ko: «Na sa xel dal! Jógal! Mu ngi lay woo.»

<span id="an_10:50">10:50</span>  Bi mu ko déggee, mu sànni malaanam, ne
bërét, dem ci Yeesu.

<span id="an_10:51">10:51</span>  Yeesu ne ko: «Loo bëggoon ma defal la
ko?» Gumba gi tontu ko: «Kilifa gi, damaa bëgg a gis.»

<span id="an_10:52">10:52</span>  Noonu Yeesu ne ko: «Demal ci jàmm. Sa
ngëm faj na la.» Ci saa si gumba gi gis, daldi topp Yeesu ci yoon wi.

<span id="an_11:1">11:1</span>  Gannaaw loolu Yeesu ak taalibe ya jege
nañu Yerusalem, ba agsi dëkki Betfase ak Betani ci wetu tundu Oliw ya.
Noonu Yeesu yebal ñaar ciy taalibeem,

<span id="an_11:2">11:2</span>  ne leen: «Demleen ci dëkk bi ci kanam.
Bu ngeen fa duggee, dingeen fa gis cumbur gu kenn musul a war. Yiwileen
ko, indi.

<span id="an_11:3">11:3</span>  Bu leen kenn nee: “Lu ngeen di def?”
tontuleen ko: “Boroom bi da koo soxla, te léegi mu delloosi ko.”»

<span id="an_11:4">11:4</span>  Taalibe ya dem nag, ñu gis cumbur ga ci
mbedd mi, mu yeewe cib buntu kër.

<span id="an_11:5">11:5</span>  Bi ñu koy yiwi nag, am na ca ña fa
taxaw, ñu ne leen: «Lu ngeen nar, bay yiwi cumbur gi?»

<span id="an_11:6">11:6</span>  Taalibe yi tontu leen, ni leen Yeesu
digale woon, kon nit ñi bàyyi leen, ñu dem.

<span id="an_11:7">11:7</span>  Ñu indi cumbur gi Yeesu nag, lal ci
seeni yére, mu toog ci.

<span id="an_11:8">11:8</span>  Ñu bare lal seeni yére ci yoon wi, ñenn
ñi dagg ay cari garab ci tool yi, lal leen it ci yoon wi.

<span id="an_11:9">11:9</span>  Ñiy jiitu ak ñiy topp ci Yeesu ñépp di
wax ci kaw naan:«Osaana!Yaw miy ñëw ci turu Boroom bi,ku barkeel nga!

<span id="an_11:10">11:10</span>  Nguuru sunu maam Daawuda giy ñëw,dina
barkeel!Ci bérab yu gën a kawe,nañu ne: “Osaana!”»

<span id="an_11:11">11:11</span>  Noonu Yeesu dugg Yerusalem, dem kër
Yàlla ga, xool lépp, ba noppi génn dem dëkku Betani, moom ak fukki
taalibe ya ak ñaar, ndaxte dafa guddi.

<span id="an_11:12">11:12</span>  Bët set ñu génn Betani, fekk Yeesu
xiif.

<span id="an_11:13">11:13</span>  Noonu mu séen fu sore garabu figg gu
sëq, mu dem seeti, ndax am na ay doom. Waaye bi mu fa eggee, gisul lu
dul ay xob, ndaxte jamonoy figg duggagul.

<span id="an_11:14">11:14</span>  Ci kaw loolu mu ne garab gi: «Dootuloo
meññ mukk!» Taalibe yi dégg loolu mu wax.

<span id="an_11:15">11:15</span>  Bi ñu eggee Yerusalem, Yeesu dugg ci
kër Yàlla gi, daldi dàq ñi fay jaay ak ñi fay jënd. Mu daaneel taabali
weccikatu xaalis yi ak tooguy jaaykati pitax yi,

<span id="an_11:16">11:16</span>  te mayul kenn, mu yóbbu am njaay ci
kër Yàlla gi.

<span id="an_11:17">11:17</span>  Mu di leen jàngal ne leen: «Ndax
waxuñu ci Mbind mi:“Dees na wooye sama kërkëru ñaan ci Yàlla ngir xeet
yépp”? Waaye yéen def ngeen ko këru sàcc.»

<span id="an_11:18">11:18</span>  Bi ko saraxalekat yu mag ya ak
xutbakat ya déggee nag, ñu ragal ko, ndaxte mbooloo mépp dañoo waaru ci
njàngaleem. Noonu ñu seet pexem reylu ko.

<span id="an_11:19">11:19</span>  Bi timis jotee Yeesu ak taalibe yi
génn dëkk bi.

<span id="an_11:20">11:20</span>  Ci suba si, bi ñuy dem, ñu gis ne
garabu figg gi dee na, ba wow koŋŋ.

<span id="an_11:21">11:21</span>  Noonu Piyeer fàttaliku li xewoon, ne
Yeesu: «Kilifa gi, xoolal, figg gi nga rëbb dee na, ba wow!»

<span id="an_11:22">11:22</span>  Yeesu tontu ne: «Gëmleen Yàlla.

<span id="an_11:23">11:23</span>  Ci dëgg maa ngi leen koy wax, ku ne
tund wale: “Jógal, tàbbi ca géej ga,” te nga gëm ne loolu dina am, bañ
cee boole xel ñaar, kon sa ñaan nangu.

<span id="an_11:24">11:24</span>  Moo tax maa ngi leen koy wax, bu ngeen
di ñaan Yàlla, lépp lu ngeen ko man a laaj, gëmleen ne jot ngeen ko, te
dingeen ko am.

<span id="an_11:25">11:25</span>  Te it bu ngeen di ñaan, fekk ngeen
jàppal kenn dara, baal-leen ko, ngir seen Baay bi ci kaw baal leen seeni
tooñ, yéen itam.»

<span id="an_11:27">11:27</span>  Gannaaw loolu ñu duggaat Yerusalem, te
Yeesu doon doxantu ca ëtti kër Yàlla ga. Noonu saraxalekat yu mag ya ak
xutbakat ya ak njiit ya dab ko

<span id="an_11:28">11:28</span>  ne ko: «Yëf yii ngay def, ci ban
sañ-sañ nga koy defe? Te ku la may sañ-sañu def ko?»

<span id="an_11:29">11:29</span>  Yeesu tontu leen: «Man itam dinaa leen
laaj lenn; bu ngeen ma ci tontoo, kon dinaa leen wax ci ban sañ-sañ laay
defe yëf yii.

<span id="an_11:30">11:30</span>  La Yaxya daan def, di sóob nit ñi ci
ndox, fu mu ko jële, ci Yàlla walla ci nit ñi?»

<span id="an_11:31">11:31</span>  Bi ñu ko déggee, ñuy werante ci seen
biir naan: «Bu nu nee: “Ci Yàlla,” kon dina nu laaj: “Lu tax gëmuleen ko
kon?”

<span id="an_11:32">11:32</span>  Waaye bu nu nee: “Ci nit ñi,” kon
mbooloo mi dal ci sunu kaw;» ndaxte ñépp teg nañu Yaxya ab yonent.

<span id="an_11:33">11:33</span>  Ñu tontu Yeesu nag ne: «Loolu de
xamunu ko.» Noonu Yeesu ne leen: «Kon man itam duma leen wax ci ban
sañ-sañ laay defe yëf yii.»

<span id="an_12:1">12:1</span>  Noonu Yeesu daldi leen wax ciy léeb. Mu
ne leen: «Amoon na fi nit ku jëmbët toolu réseñ. Mu ñag tool bi, gas pax
ngir nal ci réseñ yi, tabax wottukaay, ba noppi batale ko ay beykat,
daldi tukki.

<span id="an_12:2">12:2</span>  «Bi tool bi ñoree nag, mu yónni surga ci
ñoom, ngir jot wàllam ci meññeef gi.

<span id="an_12:3">12:3</span>  Waaye ñu jàpp ko, dóor ko ay yar, dàq
ko, mu dellu ak loxoy neen.

<span id="an_12:4">12:4</span>  Mu yónniwaat beneen surga, waaye ñu dóor
ko ci bopp, toroxal ko.

<span id="an_12:5">12:5</span>  Mu yónneeti beneen surga, ñu rey ko. Mu
yónni ñeneen ñu bare, ñii ñu dóor leen, ñii ñu rey.

<span id="an_12:6">12:6</span>  «Noonu mu dese ko kenn rekk, di doomam
ji mu bëgg. Mujj mu yónni ko naan: “Xëy na ñu weg sama doom.”

<span id="an_12:7">12:7</span>  Waaye beykat yi daldi ne ci seen biir:
“Kii moo war a donn tool bi; nan ko rey, moom ndono li.”

<span id="an_12:8">12:8</span>  Ñu jàpp ko nag, rey, sànni ci biti.»

<span id="an_12:9">12:9</span>  Noonu Yeesu laaj leen: «Boroom tool bi
nag, lu muy def? Xanaa ñëw, rey beykat ya, dénk tool ba ñeneen.

<span id="an_12:10">12:10</span>  Ndax musuleen a jàng wax jii ci Mbind
mi?“Doj wi tabaxkat yi sànni,mujj na di doju koñ;

<span id="an_12:11">12:11</span>  ci Boroom bi la loolu jóge,te yéemu
nanu ci.”»

<span id="an_12:12">12:12</span>  Noonu kilifa yi di wut pexem jàpp ko,
ndaxte xam nañu ne, ñoom lay wax. Waaye ragal nañu mbooloo mi, ba ñu
bàyyi ko fa, dem.

<span id="an_12:13">12:13</span>  Bi loolu amee ñu yónni ci Yeesu ay
Farisen ak ñu far ak buur bi Erodd, ngir fiir ko ci waxam.

<span id="an_12:14">12:14</span>  Ñu ñëw ci moom nag ne ko: «Kilifa gi,
xam nanu ne ku wóor nga, te ragaloo kenn, ndaxte seetuloo jëmmi nit,
waaye dangay xamle yoonu Yàlla ci bu wóor. Wax nu, ndax jaadu na, nu fey
buur bi Sesaar galag am déet? Nu fey ko walla nu bañ koo fey?»

<span id="an_12:15">12:15</span>  Waaye Yeesu xam na seen naaféq, mu ne
leen: «Lu tax ngeen bëgg maa fiir? Indil-leen ma posetu denariyon, ma
seet.»

<span id="an_12:16">12:16</span>  Ñu jox ko poset bi. Noonu Yeesu laaj
leen: «Kan lañu ci def nataalam ak turam?» Ñu tontu ko: «Sesaar.»

<span id="an_12:17">12:17</span>  Noonu Yeesu ne leen: «Joxleen nag
Sesaar li Sesaar moom, te jox Yàlla li Yàlla moom.» Ñu daldi waaru ci
mbiram.

<span id="an_12:18">12:18</span>  Gannaaw loolu ay Sadusen ñëw ci moom,
ngir laaj ko lenn. Sadusen yi nag gëmuñu ne, ndekkite am na.

<span id="an_12:19">12:19</span>  Ñu ne ko: «Kilifa gi, Musaa bindal na
nu ne, ku magam faatu, te bàyyiwul doom ak jabaram, kooku war na donn
jigéen ji, ba yékkati giiru magam.

<span id="an_12:20">12:20</span>  «Amoon na fi nag juróom-ñaari góor, ñu
bokk ndey ak baay. Taaw ba takk jabar, faatu, te bàyyiwul doom.

<span id="an_12:21">12:21</span>  Ñaareel ba takk jigéen ja, faatu moom
itam te bàyyiwul doom. Ñetteel bi it noonu.

<span id="an_12:22">12:22</span>  Mbir mi dem na nag, ba juróom-ñaar
ñooñu ñépp dem, te kenn bàyyiwu fi doom. Mujj jigéen ja faatu moom itam.

<span id="an_12:23">12:23</span>  Ci ndekkite li nag kan ci ñoom moo ko
war a donn, fekk ku nekk ci juróom-ñaar ñi mas na koo takk?»

<span id="an_12:24">12:24</span>  Yeesu tontu leen ne: «Mbaa du dangeen
a nekk cig réer, ci li ngeen xamul Mbind mi mbaa kàttanu Yàlla?

<span id="an_12:25">12:25</span>  Ndaxte keroog ndekkite li kenn du am
jabar, kenn du am jëkkër, waaye dinañu mel ni malaaka yi ci kaw.

<span id="an_12:26">12:26</span>  Te sax li jëm ci mbirum ndekkite,
xanaa jànguleen lii Yàlla wax ci Tawreetu Musaa ci saarum ngarab si:
“Maay Yàllay Ibraayma, Isaaxa ak Yanqóoba”?

<span id="an_12:27">12:27</span>  Li ci génn mooy, nekkul Yàllay ñi dee,
waaye Yàllay ñiy dund la. Kon sóobu ngeen cig réer.»

<span id="an_12:28">12:28</span>  Bi ñuy werante, benn xutbakat ñëw,
dégg seen waxtaan, gis ne Yeesu tontu na leen tont lu leer. Mu laaj ko
nag: «Ci ndigal yi, ban moo ci gën a màgg?»

<span id="an_12:29">12:29</span>  Noonu Yeesu tontu ko ne: «Bii: “Bànni
Israyil, déglul! Yàlla sunu Boroom moom rekk mooy Buur.

<span id="an_12:30">12:30</span>  Kon nanga bëgg Yàlla sa Boroom ak sa
xol bépp ak sa bakkan bépp, sa xel mépp ak sa kàttan gépp.”

<span id="an_12:31">12:31</span>  Te ñaareel bi, lii la: “Nanga bëgg sa
moroom, ni nga bëgge sa bopp.” Ndigal yii ñoo sut yépp.»

<span id="an_12:32">12:32</span>  Xutbakat bi ne ko: «Waaw kilifa gi, li
nga wax dëgg la: Yàlla kenn la, te amul jeneen Yàlla ju dul moom.

<span id="an_12:33">12:33</span>  Te nga bëgg ko ak sa xol bépp ak sa
xel mépp ak sa kàttan gépp moo dàq bépp sarax bu ñuy yóbbu ngir màggal
Yàlla ak bu ñuy lakk ca saraxalukaay ba.»

<span id="an_12:34">12:34</span>  Bi Yeesu gisee nag ne, tontu na ak
xel, mu ne ko: «Sorewuloo nguuru Yàlla.» Bi mu waxee loolu, kenn ñemeetu
ko laaj dara.

<span id="an_12:35">12:35</span>  Bi nga xamee ne Yeesu ma nga doon
jàngale ca kër Yàlla ga, mu laaj nit ñi: «Lu tax xutbakat yi di wax ne,
Almasi bi mooy sëtu Daawuda?

<span id="an_12:36">12:36</span>  Daawuda moom wax na ci kàttanu Xel mu
Sell mi naan:“Boroom bi nee na sama Boroom:«“Toogal ci sama ndeyjoor,ba
kera may daaneelsay noon ci sa kanam.»“ “

<span id="an_12:37">12:37</span>  Gannaaw Daawuda nag wooye na ko:
“Boroom bi,” naka mu nekke sëtam?» Noonu mbooloo mu mag mi di ko déglu
ak bànneex.

<span id="an_12:38">12:38</span>  Bi Yeesu di jàngale nag, mu ne leen:
«Moytuleen xutbakat yi; dañoo bëgg di doxantu, sol ay mbubb yu réy, te
ñépp di leen nuyoo ñaari loxo ci pénc mi.

<span id="an_12:39">12:39</span>  Ci jàngu yi, féete kanam lañuy wut, te
toogu yu yiw lañuy taamu ci reeri xew yi.

<span id="an_12:40">12:40</span>  Ñu ngi lekk alalu jigéen ñi seeni
jëkkër faatu, di ñaan Yàlla ay ñaani ngistal yu gudd. Seen mbugal dina
gën a tar.»

<span id="an_12:41">12:41</span>  Noonu Yeesu toog ca kër Yàlla ga,
janook ndab, yi ñuy def sarax ngir Yàlla, muy xool nit ña cay dugal seen
xaalis. Am nag ay boroom alal yu ci di def xaalis bu bare.

<span id="an_12:42">12:42</span>  Gannaaw ga daal benn jigéen ju
jëkkëram faatu, te mu ñàkk, ñëw, def ci ñaari poseti xànjar, yu matul
sax dërëm.

<span id="an_12:43">12:43</span>  Bi ko Yeesu gisee, mu woo taalibe yi
ne leen: «Ci dëgg maa ngi leen koy wax, li jigéen ju ñàkk jee dugal ca
defukaay ya moo ëpp maana alalu ñeneen ñi ñépp.

<span id="an_12:44">12:44</span>  Ñoom ñépp dañu sàkku ci seen barele,
waaye moom dafa sàkku ci néewleem, ba far ko joxe lépp, toog.»

<span id="an_13:1">13:1</span>  Bi Yeesu di jóge ca kër Yàlla ga, kenn
ca taalibe ya ne ko: «Kilifa gi, xoolal! Ni mu réye ay doj, te rafete ni
ay taax!»

<span id="an_13:2">13:2</span>  Waaye Yeesu tontu leen: «Du gis ngeen
taax yu réy yii yépp? Lii lépp dina daanu, ba doj dootul des ci kaw
doj.»

<span id="an_13:3">13:3</span>  Gannaaw loolu, bi nga xamee ne Yeesu
toog na ci tundu Oliw ya, jàkkaarlook kër Yàlla ga, Piyeer, Saag,
Yowaana ak Andare fekki ko cig wet, laaj ko:

<span id="an_13:4">13:4</span>  «Wax nu kañ la loolu di am? Te luy
tegtal ne, mbir yii yépp a ngi bëgg a mat?»

<span id="an_13:5">13:5</span>  Noonu Yeesu tontu leen: «Moytuleen, bu
leen kenn nax.

<span id="an_13:6">13:6</span>  Ñu bare dinañu ñëw ci sama tur naan:
“Moom laa,” te dinañu nax ñu bare.

<span id="an_13:7">13:7</span>  Bu ngeen déggee ay xare ak coowi xare,
wottuleen a tiit; loolu war na am, waaye mujug jamono ji jotagul.

<span id="an_13:8">13:8</span>  Xeet dina jóg, xeex ak weneen xeet, réew
xeex ak meneen réew. Te yengu-yenguy suuf dina am ciy bérab yu bare, ak
ay xiif. Loolu lépp mooy ndoortel metit yi, mel ni jigéen juy matu.

<span id="an_13:9">13:9</span>  «Moytuleen. Dees na leen jébbal àttekat
ya, di leen dóor ay yar ca jàngu ya. Dinañu leen dëj ci kanamu ay boroom
réew ak ay buur ndax sama tur, ngir ngeen nekk seede ci ñoom.

<span id="an_13:10">13:10</span>  Fàww xebaar bu baax bi jëkk a jib ci
xeet yépp.

<span id="an_13:11">13:11</span>  Saa su ñu leen jàppee nag, dëj leen ci
péncum layoo, buleen jàq ci li ngeen war a wax; li ngeen jot ca waxtu
woowa waxleen ko, ndaxte du yéenay wax waaye Xel mu Sell mi.

<span id="an_13:12">13:12</span>  «Mag dina joxe rakkam cig dee, baay
joxe doomam; ay doom it dinañu jóg, di bañ seeni waajur, di leen reylu.

<span id="an_13:13">13:13</span>  Te ñépp dinañu leen bañ ndax sama tur;
waaye ku muñ ba ca muj ga, mucc.

<span id="an_13:14">13:14</span>  «Bés baa ngi ñëw, bu li ñuy wax “Lu
araam luy yàqe” tegee ca bérab bu mu yelloowul; kiy jàng, na xam. Bu
ngeen gisee loolu nag, ku nekk ci biir diiwaanu Yude, nanga daw ca tund
ya.

<span id="an_13:15">13:15</span>  Ku nekk ci kaw taax mi, bul wàcc ngir
dugg kër gi, fab say yëf ya fa nekk.

<span id="an_13:16">13:16</span>  Ku nekk ci tool bi, bul ñibbi ngir fab
sa mbubb.

<span id="an_13:17">13:17</span>  Ngalla jigéen ñi ëmb ca bés yooya,
ngalla it ñiy nàmpal.

<span id="an_13:18">13:18</span>  Ñaanleen ngir seen gàddaay bañ a tase
ak jamonoy seddaayu lolli.

<span id="an_13:19">13:19</span>  Ndaxte booba dina am metit wu réy wu
musul a am, ba àddina sosoo ak tey, te dootul am mukk.

<span id="an_13:20">13:20</span>  Te bu fekkul woon Boroom bi wàññi bés
yooyu, kenn du mucc, waaye fekk na mu wàññi leen ndax gaayam ñi mu tànn.

<span id="an_13:21">13:21</span>  «Booba nag, bu leen kenn waxee:
“Kaayleen gis, Kirist a ngi fi,” mbaa: “Xool-leen, mu nga fale,” buleen
ko gëm.

<span id="an_13:22">13:22</span>  Ndaxte ñiy mbubboo turu Kirist ak ñiy
mbubboo turu yonent, dinañu feeñ, di joxe ay firnde yu réy ak ay
kéemaan, ba ciy nax sax ñi Yàlla tànn, su loolu manoon a am.

<span id="an_13:23">13:23</span>  Wax naa leen ko lu jiitu. Kon nag
moytuleen.

<span id="an_13:24">13:24</span>  «Waaye booba, gannaaw metit
yooyu:“Jant bi dina lëndëmte weer dootul leer;

<span id="an_13:25">13:25</span>  biddiiw yi di daanoo asamaan,te
kàttani asamaan yiy yengu.”

<span id="an_13:26">13:26</span>  «Noonu dees na gis Doomu nit ki ñëw ci
niir yi, ànd ak kàttan ak ndam lu réy.

<span id="an_13:27">13:27</span>  Dina yónni ay malaakam, ñu dajale ñi
mu tànn ci ñeenti xebla yi, fa àddina dale, ba fa asamaan yem.»

<span id="an_13:28">13:28</span>  Yeesu teg ca ne: «Jàngleen misaalu
garabu figg ga. Boo xamee ne ay bànqaasam duy nañu, tey xobam sëq, xam
ngeen ne nawet jege na.

<span id="an_13:29">13:29</span>  Noonu itam bu ngeen gisee loolu lépp
xew, xamleen ne jege na; mu ngi ci bunt bi sax.

<span id="an_13:30">13:30</span>  Ci dëgg maa ngi leen koy wax, niti
jamono jii duñu wéy, te loolu lépp amul.

<span id="an_13:31">13:31</span>  Asamaan ak suuf dinañu wéy, waaye
samay wax du wéy mukk.

<span id="an_13:32">13:32</span>  «Waaye bés boobu ak waxtu woowu, kenn
xamul kañ lay doon; du malaaka yi ci kaw, du sax Doom ji, waaye Baay bi
rekk moo ko xam.

<span id="an_13:33">13:33</span>  Moytuleen te xool! Xamuleen kañ la
waxtu wi di jot.

<span id="an_13:34">13:34</span>  «Mi ngi mel ni nit ku tukki, mu dénk
këram ay surgaam, ku nekk ak sa sas, te sant bëkk-néeg bi, mu xool.

<span id="an_13:35">13:35</span>  Yéen nag xool-leen, ndaxte xamuleen
kañ la boroom kër gi di dellusi, muy ci timis mbaa ci xaaju guddi, muy
ci fajar mbaa njël.

<span id="an_13:36">13:36</span>  Bu nee jaleñ, bumu leen bett, ngeen di
nelaw.

<span id="an_13:37">13:37</span>  Li ma leen wax, ñépp laa ko wax:
“Xool-leen!”»

<span id="an_14:1">14:1</span>  Booba nag saraxalekat yu mag ya ak
xutbakat ya ñu ngi doon fexeel Yeesu, ngir jàpp ko, reylu. Fekk booba
ñaari fan a des ci màggalu bésu Jéggi ba ak màggalu Mburu ya amul
lawiir.

<span id="an_14:2">14:2</span>  Kon nag ñu ne: «Bumu doon ci bésu màggal
bi, ngir yengu-yengu bañ a am ci nit ñi.»

<span id="an_14:3">14:3</span>  Bi nga xamee ne Yeesu nekkoon na dëkku
Betani, mu dem këru Simoŋ ma gaana woon, di fa lekk. Noonu jigéen ñëw,
yor njaq lu ñu defare doj wu tudd albaatar. Njaq li def latkoloñ ju
raxul ju ñuy wax nàrd, tey jar lu baree-bare. Jigéen ji toj njaq li,
tuur latkoloñ ci boppu Yeesu.

<span id="an_14:4">14:4</span>  Waaye amoon na fa ñu mer, di xultu ci
seen biir naan: «Yàq gii, lu muy jariñ?

<span id="an_14:5">14:5</span>  Maneesoon na jaay latkoloñ jii ci lu
tollook peyug atum lëmm, jox ko miskin yi.» Noonu ñu daldi gëdd jigéen
ji.

<span id="an_14:6">14:6</span>  Waaye Yeesu ne leen: «Bàyyileen ko.
Defal na ma jëf ju rafet; lu tax ngeen di ko sonal?

<span id="an_14:7">14:7</span>  Miskin yaa ngi ak yéen bés bu nekk, te
man ngeen leen a dimbali saa su leen neexee, waaye dungeen ma gis ba
fàww.

<span id="an_14:8">14:8</span>  Jigéen ji def na li mu man; diw na sama
yaram ak latkoloñ, ngir waajal sama rob, laata moo jot.

<span id="an_14:9">14:9</span>  Ci dëgg maa ngi leen koy wax, fépp fu
ñuy yéene xebaar bu baax bi ci àddina sépp, dinañu fa fàttali it li
jigéen jii def.»

<span id="an_14:10">14:10</span>  Ca waxtu woowu kenn ci fukki taalibe
ya ak ñaar, ku tudd Yudaa Iskariyo, dem ca saraxalekat yu mag ya, ngir
wori Yeesu.

<span id="an_14:11">14:11</span>  Bi ñu ko déggee, ñu am ca bànneex bu
réy, dig ko xaalis. Noonu mu fexe jamono ju mu leen man a jébbal Yeesu.

<span id="an_14:12">14:12</span>  Bés bu jëkk ca màggal, ga ñuy wax
Mburu ya amul lawiir, taalibey Yeesu laaj ko: «Foo bëgg, nu defaral la
reeru Jéggi bi?» Bés bu jëkk booba nag mooy bés, ba ñu faral a rendi
xarum màggalu Jéggi ba.

<span id="an_14:13">14:13</span>  Noonu Yeesu yebal ñaar ci taalibe yi
ne leen: «Demleen ca dëkk ba, foofa góor gu yenu njaq lu def ndox, dina
taseek yéen, ngeen topp ko.

<span id="an_14:14">14:14</span>  Kër gi mu dugg nag, ngeen ne boroom
kër gi: “Kilifa gi nee na: Ana néegu gan, bi may lekke reeru Jéggi bi,
man ak samay taalibe?”

<span id="an_14:15">14:15</span>  Dina leen won néeg bu féete kaw te
yaa, ñu defar ko, ba lépp jekk. Foofa ngeen nuy defarale reer bi.»

<span id="an_14:16">14:16</span>  Bi mu ko waxee, taalibe ya dem ca dëkk
ba, gis lépp, ni leen ko Yeesu waxe woon. Noonu ñu defar reer bi.

<span id="an_14:17">14:17</span>  Bi nga xamee ne timis jot na, Yeesu
ñëw, ànd ak fukki taalibe yi ak ñaar.

<span id="an_14:18">14:18</span>  Ñu toog, di lekk. Bi ñuy lekk nag,
Yeesu ne leen: «Ci dëgg maa ngi leen koy wax, kenn ci yéen, ku bokk ak
man di lekk sax, dina ma wor.»

<span id="an_14:19">14:19</span>  Taalibe yi nag am naqar, ñu daldi ko
ne kenn-kenn: «Mbaa du man?»

<span id="an_14:20">14:20</span>  Mu tontu leen: «Kenn ci yéen fukk ak
ñaar la, kuy cappandoo ak man ci ndab li.

<span id="an_14:21">14:21</span>  Doomu nit ki mu ngi dem, ni ñu ko waxe
ci Mbind mi, waaye ki koy wor dina torox. Bañoon a juddu moo gën ci
moom.»

<span id="an_14:22">14:22</span>  Noonu bi ñuy lekk, Yeesu jël mburu,
sant Yàlla, jox leen ko naan: «Jël-leen, lii sama yaram la.»

<span id="an_14:23">14:23</span>  Gannaaw loolu mu jël kaas, sant Yàlla,
jox leen ko, ñépp naan ci.

<span id="an_14:24">14:24</span>  Mu ne leen: «Lii sama deret la, ji fas
kóllëre gi, te mu tuuru ngir ñu bare.

<span id="an_14:25">14:25</span>  Ci dëgg maa ngi leen koy wax, dootuma
naan gannaaw tey ndoxum réseñ mii, ba kera ma ciy naan bu bees ci nguuru
Yàlla.»

<span id="an_14:26">14:26</span>  Noonu ñu woy Yàlla, ba noppi génn, dem
ca tundu Oliw ya.

<span id="an_14:27">14:27</span>  Booba Yeesu ne leen: «Yéen ñépp
dingeen ma dàggeeku, ndaxte bind nañu:“Dinaa dóor sàmm bi,xari jur gi
tasaaroo.”

<span id="an_14:28">14:28</span>  Waaye bu ma dekkee, dinaa leen jiituji
Galile.»

<span id="an_14:29">14:29</span>  Kon Piyeer ne ko: «Bu la ñépp
dàggeekoo, man duma la bàyyi mukk.»

<span id="an_14:30">14:30</span>  Waaye Yeesu tontu ko: «Ci dëgg maa ngi
la koy wax, guddig tey, bala ginaar a sab ñaari yoon, dinga ma weddi
ñetti yoon.»

<span id="an_14:31">14:31</span>  Waaye Piyeer gën a sax ca la mu waxoon
naan: «Boo xamee ne sax, damaa war a dee ak yaw, duma la weddi mukk.»
Taalibe yépp it waxe noonu.

<span id="an_14:32">14:32</span>  Noonu ñu dem ca bérab bu tudd
Setsemane. Yeesu ne taalibe yi: «Toogleen fii, ma dem ñaani.»

<span id="an_14:33">14:33</span>  Mu ànd ak Piyeer, Saag ak Yowaana,
daldi jàq, ba xonett.

<span id="an_14:34">14:34</span>  Mu ne leen: «Sama xol dafa tiis, ba ma
bëgg a dee; toogleen fii, xool.»

<span id="an_14:35">14:35</span>  Noonu Yeesu dem ci kanam tuuti, daanu
ci suuf, di ñaan ne, waxtu wi teggi ko, bu loolu manoon a am.

<span id="an_14:36">14:36</span>  Mu ne: «Abba, Baay bi, yaw mi dara
tëwul, teggil ma kaasu naqar bii. Moona bumu doon sama coobare, waaye na
sa coobare am.»

<span id="an_14:37">14:37</span>  Noonu mu dellusi ci taalibe yi, fekk
ñuy nelaw. Mu ne Piyeer: «Simoŋ, dangaa nelaw? Amuloo sax dooley
xoolandoo ak man benn waxtu?

<span id="an_14:38">14:38</span>  Xool-leen te ñaan, ngir bañ a daanu
cig fiir. Seen xol jag na, waaye seen bind a woyof.»

<span id="an_14:39">14:39</span>  Beneen yoon Yeesu dem, di ñaane noonu,

<span id="an_14:40">14:40</span>  dellusiwaat, fekk leen ñuy nelaw,
ndaxte seeni bët dañoo diis. Xamuñu lu ñu koy tontoo.

<span id="an_14:41">14:41</span>  Ñetteelu yoon mu dellusi ci ñoom ne
leen: «Yéena ngi nelaw tey noppalu ba tey! Jeex na. Waxtu wi jot na; ñu
ngi wor Doomu nit ki ci loxoy bàkkaarkat yi.

<span id="an_14:42">14:42</span>  Jógleen nu dem; ki may wor a ngi nii,
di ñëw.»

<span id="an_14:43">14:43</span>  Bi Yeesu di wax, Yudaa mi bokkoon ci
fukki taalibe ya ak ñaar, agsi, ànd ak mbooloo mu bare, mu jóge ca
saraxalekat yu mag ya, ca xutbakat ya ak ca njiiti xeet wa, te gànnaayoo
jaasi ak yet.

<span id="an_14:44">14:44</span>  Fekk ki ko naroon a wor joxoon na leen
tegtal ne leen: «Ki may fóon, moom la; jàppleen ko, yóbbu ko te wottu ko
bu baax.»

<span id="an_14:45">14:45</span>  Noonu mu ñëw ci Yeesu ne ko: «Kilifa
gi,» daldi ko fóon.

<span id="an_14:46">14:46</span>  Bi mu ko defee nit ñi song Yeesu nag,
jàpp ko.

<span id="an_14:47">14:47</span>  Waaye kenn ci ñi fa taxaw bocci
jaaseem, dóor surgab saraxalekat bu mag bi, nopp bi dagg.

<span id="an_14:48">14:48</span>  Yeesu ne leen: «Jóg ngeen ngir jàpp
ma, gànnaayoo jaasi ak yet, mel ni ñuy topp sàcc.

<span id="an_14:49">14:49</span>  Moona daan naa toog bés bu nekk ca kër
Yàlla ga, di jàngale, te jàppuleen ma. Waaye lii am na, ngir Mbind mi
am.»

<span id="an_14:50">14:50</span>  Ci kaw loolu, ñépp dëddu ko, daw.

<span id="an_14:51">14:51</span>  Fekk amoon na ca waxambaane wu
lëkkaayoo woon sér, topp Yeesu, ñu daldi ko jàpp.

<span id="an_14:52">14:52</span>  Waaye waxambaane wa wacc fa sér bi,
daldi daw, def yaramu neen.

<span id="an_14:53">14:53</span>  Ñi jàpp Yeesu yóbbu ko ci saraxalekat
bu mag bi, te foofa la saraxalekat yu mag yi, njiit yi ak xutbakat yi
yépp dajaloo.

<span id="an_14:54">14:54</span>  Piyeer nag topp ko fu sore, ba ci ëttu
saraxalekat bu mag bi, mu toog fa ak alkaati yi, di jaaru ci taal bi.

<span id="an_14:55">14:55</span>  Noonu saraxalekat yu mag yi ak kureelu
àttekat yi yépp di wut ku man a seede lu daan Yeesu, ba ñu man koo
reylu, waaye gisuñu kenn.

<span id="an_14:56">14:56</span>  Teewul sax naaféq ñu bare ñëw, seede
ci Yeesu lu dul dëgg, waaye seen seede ànduñu.

<span id="an_14:57">14:57</span>  Ba mujj naaféq taxaw, seede ci moom
naan:

<span id="an_14:58">14:58</span>  «Nun daal dégg nanu, mu ne: “Dinaa toj
kër Yàlla, gii loxoy nit liggéey, tabax ci ñetti fan geneen gu nit
liggéeyul.”»

<span id="an_14:59">14:59</span>  Waaye ba tey seeni wax ànduñu.

<span id="an_14:60">14:60</span>  Ci kaw loolu saraxalekat bu mag bi
taxaw ci seen kanam ne Yeesu: «Doo tontu? Lu la nit ñi di jiiñ?»

<span id="an_14:61">14:61</span>  Waaye Yeesu tontuwul dara, ne cell.
Saraxalekat bu mag bi dellu nag ne ko: «Ndax yaa di Almasi bi, Doomu
Yàlla ju tedd ji?»

<span id="an_14:62">14:62</span>  Yeesu tontu ko: «Moom laa. Te dingeen
gis, Doomu nit ki toog ci ndeyjooru Aji Kàttan ji, di ñëw ci niiri
asamaan.»

<span id="an_14:63">14:63</span>  Bi ko saraxalekat bu mag bi déggee
nag, mu daldi mer, ba xotti ay yéreem naan:

<span id="an_14:64">14:64</span>  «Weddi na Yàlla, lu nu doyeeti seede?
Lu ngeen ci xalaat?» Noonu ñépp teg ko dee.

<span id="an_14:65">14:65</span>  Ci kaw loolu ñu daldi tifli ci moom,
takk ay bëtam, di ko dóor ay kurfeñ, naan ko: «Yaw wax nu ci kàddug
Yàlla, ku la dóor?» Ba noppi alkaati yi teeru ko ak ay pes.

<span id="an_14:66">14:66</span>  Piyeer nag ma nga toogoon ci ëtt bi
féete suuf. Noonu benn mbindaanu saraxalekat bu mag ba romb fa.

<span id="an_14:67">14:67</span>  Mu gis Piyeer di jaaru, xool ko jàkk
naan: «Yaw itam àndoon nga ak Yeesum Nasaret moomu.»

<span id="an_14:68">14:68</span>  Waaye Piyeer weddi ko naan: «Xawma li
ngay wax, dégguma ci dara.» Mu daldi génn, dem ca buntu kër ga.

<span id="an_14:69">14:69</span>  Foofa nag mbindaan mi gisaat ko, mu ne
ñi fa taxaw: «Waa jii ci ñoom la bokk.»

<span id="an_14:70">14:70</span>  Waaye Piyeer weddiwaat ko.Nes tuuti ñi
fa taxaw ne Piyeer: «Yaw mi de, ci lu wóor bokk nga ci, nde waa Galile
nga.»

<span id="an_14:71">14:71</span>  Waaye Piyeer daldi giñ ak a waat naan:
«Xawma nit ki ngay wax.»

<span id="an_14:72">14:72</span>  Ci saa si ginaar sab ñaareelu yoon.
Noonu Piyeer fàttaliku li ko Yeesu wax: «Bala ginaar a sab ñaari yoon,
dinga ma weddi ñetti yoon.» Mu daldi jooy jooy yu metti.

<span id="an_15:1">15:1</span>  Ci suba teel saraxalekat yu mag yi gise,
ñoom ak njiit yi ak xutbakat yi ak kureelu àttekat yi yépp. Ñu yeew nag
Yeesu, daldi ko yóbbu, jébbal ko Pilaat.

<span id="an_15:2">15:2</span>  Noonu Pilaat laaj ko: «Ndax yaa di buuru
Yawut yi?» Yeesu tontu ko: «Wax nga ko.»

<span id="an_15:3">15:3</span>  Te saraxalekat yu mag yi di ko jiiñ lu
bare.

<span id="an_15:4">15:4</span>  Kon nag Pilaat laajaat ko: «Déggal lépp
li ñu lay jiiñ. Xanaa amoo ci tont?»

<span id="an_15:5">15:5</span>  Waaye ba tey Yeesu tontuwul dara, ba tax
Pilaat waaru.

<span id="an_15:6">15:6</span>  Màggal gu nekk nag Pilaat daan na may
mbooloo mi, ñu tànn kenn ci ñi ñu tëjoon, mu bàyyil leen ko.

<span id="an_15:7">15:7</span>  Fekk booba amoon na ku ñu tëj, tudd
Barabas, ku bokk ci ña bëggoon a tas réew mi, boole ci rey nit.

<span id="an_15:8">15:8</span>  Noonu mbooloo mi ñëw, laaj Pilaat, mu
defal leen la mu daan def.

<span id="an_15:9">15:9</span>  Pilaat nag xam ne, kiñaan rekk a taxoon
saraxalekat yu mag yi jébbal ko Yeesu. Kon mu ne mbooloo mi: «Xanaa ma
bàyyil leen buuru Yawut yi?»

<span id="an_15:11">15:11</span>  Waaye saraxalekat yu mag yi xiir
mbooloo mi, ñu laaj Pilaat, mu bàyyil leen Barabas.

<span id="an_15:12">15:12</span>  Kon Pilaat ne leen: «Lan laay def nag
ak ki ngeen di wooye buuru Yawut yi?»

<span id="an_15:13">15:13</span>  Ñu daldi yuuxuwaat naan: «Daaj ko ci
bant, ba mu dee!»

<span id="an_15:14">15:14</span>  Pilaat ne leen: «Lu tax? Gan tooñ la
def?» Waaye mbooloo mi di yuuxu bu gën a kawe: «Daaj ko ci bant!»

<span id="an_15:15">15:15</span>  Noonu Pilaat, mi wut a neex mbooloo
mi, bàyyil leen Barabas, ba noppi mu dóorlu Yeesu ay yar, jébbal ko,
ngir ñu daaj ko ci bant.

<span id="an_15:16">15:16</span>  Bi loolu amee ñu dugal Yeesu ci biir
kër boroom réew ma, mooy bérab bu ñuy wax Peretoriyum, ñu daldi woo
mbooloom xarekat yépp.

<span id="an_15:17">15:17</span>  Noonu ñu solal ko mbubb mu xonq curr,
ràbb kaalag dég, teg ko ci boppam.

<span id="an_15:18">15:18</span>  Ñu daldi ko wax bu kawe: «Nuyu nanu
la, yaw buuru Yawut yi!»

<span id="an_15:19">15:19</span>  Ñu di ko dóor ci bopp ak bant, di ko
tifli, daldi sukk, màggal ko.

<span id="an_15:20">15:20</span>  Bi ñu ko ñaawalee noonu ba noppi, ñu
summi mbubb mu xonq mi, solaatal ko ay yéreem, yóbbu ko, ngir daaj ko ci
bant.

<span id="an_15:21">15:21</span>  Amoon na nag nit ku dëkk Siren, tudd
Simoŋ, di baayu Alegsàndar ak Rufus. Fekk booba mu romb fa, jóge ca wet,
ga féete ak tool ya, ñu ga ko ngir mu gàddu bant bi.

<span id="an_15:22">15:22</span>  Noonu ñu yóbbu Yeesu ca bérab bu ñuy
wax Golgota, liy tekki «Bérabu kaaŋu bopp.»

<span id="an_15:23">15:23</span>  Ñu bëgg koo jox biiñ bu ñu boole ak
naan gu tudd miir, waaye nanguwu ko.

<span id="an_15:24">15:24</span>  Foofa ñu daaj Yeesu ci bant, daldi
séddoo ay yéreem, tegoo ko ay bant, ba xam ku nekk, looy am;

<span id="an_15:25">15:25</span>  booba fekk yoor-yoor di jot.

<span id="an_15:26">15:26</span>  Mbind mi xamle lu tax ñu rey ko nee
na: «Kii mooy buuru Yawut yi.»

<span id="an_15:27">15:27</span>  Booba it ñu daajaale ak moom ñaari
taskati réew mi, kenn ci ndeyjooram, ki ci des ci càmmooñam.

<span id="an_15:29">15:29</span>  Ña fa doon romb di ko xas, di wëcc
seen bopp ndax sib ko naan: «Waaw kay, yaw mi bëgg a toj kër Yàlla gi,
tabaxaat ko ci ñetti fan,

<span id="an_15:30">15:30</span>  wàccal ci bant bi te musal sa bopp!»

<span id="an_15:31">15:31</span>  Noonu it saraxalekat yu mag yi ak
xutbakat yi di ko ñaawal ci seen biir naan: «Kii musal na ñeneen waaye
mënul a musal boppam.

<span id="an_15:32">15:32</span>  Almasi bii, di buuru Israyil, na wàcc
léegi ci bant bi, nu gis ko te gëm.» Ñi ñu daajaale ak moom it di ko
xarab.

<span id="an_15:33">15:33</span>  Li tàmbalee digg-bëccëg, ba ci
tisbaar, réew mépp lëndëm.

<span id="an_15:34">15:34</span>  Ci tisbaar nag Yeesu wootee kàddu gu
dëgër naan: «Elowi, Elowi, lema sabaktani?» liy tekki: «Sama Yàlla, sama
Yàlla, lu tax nga dëddu ma?»

<span id="an_15:35">15:35</span>  Ñenn ci ña fa taxaw nag, bi ñu ko
déggee, ñu ne: «Mu ngi woo yonent Yàlla Iliyas.»

<span id="an_15:36">15:36</span>  Noonu kenn daw, jël aw sagar, capp ko
ci bineegar, mu teg ko ci bant, jox ko ko, mu muucu. Mu ne: «Bàyyileen,
nu seet, ba xam Iliyas dina ñëw, wàcce ko.»

<span id="an_15:37">15:37</span>  Noonu Yeesu wootewaat ak kàddu gu
dëgër, delloo ruuwam Yàlla.

<span id="an_15:38">15:38</span>  Bi mu ko defee ridob bérab bu sell ba
ca kër Yàlla ga xar ñaar, li dale ci kaw ba ci suuf.

<span id="an_15:39">15:39</span>  Njiitu xare nag, bi taxawoon ci kanamu
Yeesu, bi mu gisee ni Yeesu deeye, mu ne: «Ci dëgg, nit kii Doomu Yàlla
la!»

<span id="an_15:40">15:40</span>  Amoon na fa nag ay jigéen, ñu leen
dand, di xool. Xàmmi nañu ci: Maryaama mi dëkk Magdala, Maryaama yaayu
Saag mu ndaw ak Yuusufa, ak Salome.

<span id="an_15:41">15:41</span>  Bi Yeesu nekkee Galile, jigéen ñooñu
ñoo ko doon topp, di ko topptoo. Amoon na fa it yeneen jigéen yu bare yu
àndoon ak moom, ba ñëw Yerusalem.

<span id="an_15:42">15:42</span>  Booba nag bésu Waajal la woon, maanaam
bés bu jiitu bésu noflaay bi. Ca ngoon sa nag,

<span id="an_15:43">15:43</span>  Yuusufa mi dëkk Arimate takk aw fitam,
dem Pilaat, laaj ko néewu Yeesu. Yuusufa moomu nag, ku siiw la woon ci
kureelu àttekat yi, te doon séentu moom itam nguuru Yàlla.

<span id="an_15:44">15:44</span>  Bi Pilaat déggee ne, Yeesu faatu na
xaat, mu waaru. Mu woolu nag njiit li, laaj ko, ndax yàgg na faatu.

<span id="an_15:45">15:45</span>  Bi ko ko njiit li dëggalee, Pilaat jox
néew bi Yuusufa.

<span id="an_15:46">15:46</span>  Noonu Yuusufa jënd càngaay, wàcce néew
bi, laxas ko ci, dugal ko cib bàmmeel bu ñu yett ci xeer. Bi mu ko defee
mu béraŋ aw doj, ube ko buntu bàmmeel bi.

<span id="an_15:47">15:47</span>  Maryaamam Magdala nag ak Maryaama
yaayu Yuusufa xool fu mu ko denc.

<span id="an_16:1">16:1</span>  Bi bésu noflaay bi wéyee, Maryaamam
Magdala, Maryaama yaayu Saag, ak Salome, jënd cuuraay, ngir dem xeeñal
néewu Yeesu.

<span id="an_16:2">16:2</span>  Kon bés bu jëkk ci ayu-bés gi, ñu njëlu
dem ca bàmmeel ba,

<span id="an_16:3">16:3</span>  di laajante: «Ku nuy béraŋal doj, wiy ub
bàmmeel bi?» Doj woowu nag bu réy-a-réy la woon. Noonu ñu xool, gis ne
doj wa deñ.

<span id="an_16:5">16:5</span>  Ñu dugg ci bàmmeel bi, gis ca ndeyjoor
waxambaane wu sol mbubb mu weex, ñu daldi tiit.

<span id="an_16:6">16:6</span>  Waaye mu ne leen: «Buleen tiit. Yéena
ngi seet Yeesum Nasaret, mi ñu daajoon ci bant bi. Nekkatu fi, dekki na;
gisleen fi ñu ko tëraloon.

<span id="an_16:7">16:7</span>  Kon nag demleen, ne Piyeer ak taalibe
ya: “Mi ngi leen di jiitu Galile. Foofa ngeen koy gise, ni mu leen ko
waxe woon.”»

<span id="an_16:8">16:8</span>  Noonu jigéen ñi génn, dawe bàmmeel ba,
tiit bay lox. Te waxuñu kenn dara ndax seen tiit.

<span id="an_16:9">16:9</span>  Bi Yeesu dekkee nag ci suba teel ca bés
bu jëkk ca ayu-bés ga, mu jëkk a feeñu Maryaama mu dëkk Magdala, mi mu
dàqe woon juróom-ñaari rab.

<span id="an_16:10">16:10</span>  Maryaama nag dem nettali ko ñi àndoon
ak Yeesu, fekk ñuy naqarlu, di jooy.

<span id="an_16:11">16:11</span>  Bi ñu déggee ne, Yeesoo ngi dund te
Maryaama gis na ko, gëmuñu ko.

<span id="an_16:12">16:12</span>  Gannaaw loolu Yeesu feeñu ñaar ci ñoom
ci jeneen jëmm, ñuy jaar ci yoon wi, jëm àll ba.

<span id="an_16:13">16:13</span>  Ñu woññiku nag, wax ko ña ca des,
waaye ba tey gëmuñu leen ñoom it.

<span id="an_16:14">16:14</span>  Gannaaw ga it Yeesu feeñu fukki
taalibe yi ak benn, bi ñuy lekk. Mu yedd leen ndax seen ngëmadi ak seen
dëgër bopp, ci li ñu bañ a gëm ñi ko gisoon, bi mu dekkee.

<span id="an_16:15">16:15</span>  Mu ne leen: «Demleen ci àddina sépp,
yégal xebaar bu baax bi mbindeef yépp.

<span id="an_16:16">16:16</span>  Ku gëm te ñu sóob ko ci ndox, dina
mucc; ku gëmul, dees na ko daan.

<span id="an_16:17">16:17</span>  Ñi ma gëm dinañu ànd ak firnde yii: ci
sama tur dinañu dàq rab yi, di wax làkk yu bees,

<span id="an_16:18">16:18</span>  di jàpp jaan ak seeni loxo; te bu ñu
naanee lu ñu tooke, du leen wàññi dara, te jarag ju ñu teg loxo, mu
wér.»

<span id="an_16:19">16:19</span>  Gannaaw bi Boroom bi Yeesu waxee ak
ñoom, mu yékkatiku, dem asamaan, toog ci ndeyjooru Yàlla.

<span id="an_16:20">16:20</span>  Taalibe ya dem waareji, te loxob
Boroom bi ànd ak ñoom, di dëggal kàddu gi ak firnde, yi ci ànd.

------------------------------------------------------------------------

[Next: Luke](luk.md)
