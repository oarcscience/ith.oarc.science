[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo1)  [Next](jo3.md) 

------------------------------------------------------------------------

### Wolof Bible: 2 John

<span id="an_1:1">1:1</span>  Man njiit li maa leen di bind, yaw soxna
su tedd si, yaw ak say doom. Bëgg naa leen bu wér ci sama xol, jéllale
naa sama bopp sax, waaye itam képp ku xam dëgg gi.

<span id="an_1:2">1:2</span>  Te dëgg gee tax nuy def noonu, dëgg gi
dëkk ci nun, tey ànd ak nun ba fàww.

<span id="an_1:3">1:3</span>  Yàlla Baay bi ak Yeesu Krist, Doomu Baay
bi, dinañu nu may yiw, yërmande ak jàmm, ànd ak dëgg ak mbëggeel.

<span id="an_1:4">1:4</span>  Gis naa ci say doom, ñuy jaar ci tànki
dëgg, ni nu ko Baay bi digale, te bég naa ci lool.

<span id="an_1:5">1:5</span>  Léegi nag soxna si, maa ngi lay dénk lii:
nun ñépp nanu bëggante, te loolu du dénkaane bu bees, waaye moom lanu
jotoon ca njàlbéen ga.

<span id="an_1:6">1:6</span>  Lii mooy mbëggeel: nu wéer sunug dund ci
ndigali Yàlla; loolu mooy ndigalam, la nu jotoon ca njàlbeen ga, te ci
lanu wara jaar.

<span id="an_1:7">1:7</span>  Maa ngi wax loolu nag, ndaxte am na ñuy
sànke ñu bare, ñu tasaaroo ci àddina si, te nanguwuñu ne Yeesu Krist
wàcc na, nekk nit. Kooku aji sànke la, di Bañaaleb Krist.

<span id="an_1:8">1:8</span>  Kon moytuleen, ngir baña ñàkk seen añub
coono, waaye ngeen am yool bu mat sëkk.

<span id="an_1:9">1:9</span>  Képp ku saxul ci dénkaaney Krist, xanaa di
ko weesu, bokkul ci Yàlla; ku sax ci dénkaane yi, bokk nga ak Baay bi ak
Doom ji.

<span id="an_1:10">1:10</span>  Ku ñëw fi yaw, te indaalewul dénkaane
yooyu, waxuma nga bañ koo teeru rekk, waaye bu ko nuyu sax.

<span id="an_1:11">1:11</span>  Ku ko nuyu, bokk nga ciy ñaawteefam.

<span id="an_1:12">1:12</span>  Bëggoon naa leena wax lu bare ci
bataaxel bii, waaye lépp xajul ci kayit. Kon nag fas naa yéenee ñëw, ba
jàkkaarlook yeen, nu waxtaan ci, ngir sunu mbég mat sëkk.

<span id="an_1:13">1:13</span>  Say doomi rakk, ji Yàlla tànn, ñu ngi
lay nuyu.

------------------------------------------------------------------------

[Next: 3 John](jo3.md)
