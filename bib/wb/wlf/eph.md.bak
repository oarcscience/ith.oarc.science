[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](gal)  [Next](phi.md) 

------------------------------------------------------------------------

### Wolof Bible: Ephesians

<span id="an_1:1">1:1</span>  Man Pool, ndawul Kirist Yeesu ci coobareg
Yàlla, maa leen di bind, yéen gaayi Yàlla yu sell yi te gëm Kirist Yeesu
ci dëkku Efes.

<span id="an_1:2">1:2</span>  Na leen Yàlla sunu Baay ak Boroom bi Yeesu
Kirist may yiw ak jàmm.

<span id="an_1:3">1:3</span>  Cant ñeel na Yàlla Baayu sunu Boroom Yeesu
Kirist, mi nu sotti ci sunu bokk ci Kirist lépp luy barkeel ci baatin te
nekk ca bérab yu kawe ya.

<span id="an_1:4">1:4</span>  Ndaxte ba àddina sosoogul, tànn na nu ci
Kirist, ngir nu man a teew fa kanamam, sell te ñàkk sikk. Ci kaw
mbëggeelam

<span id="an_1:5">1:5</span>  séddoo na nu lu jiitu, def nu ay doomam
jaarale ko ci Yeesu Kirist, ndaxte looloo doon yéene ju rafet, ji mu
tëral ci coobareem.

<span id="an_1:6">1:6</span>  Na ndamam jolli ndax yiw wu réy, wi mu nu
sotti ci Soppeem bi.

<span id="an_1:7">1:7</span>  Moom jot na nu ak deretam ji ñu tuur,
maanaam baal nu sunuy bàkkaar, ci kaw yiw wu yaatu,

<span id="an_1:8">1:8</span>  wi mu nu baawaanal. Te Yàlla sol na nu xel
mu mat ak dégg,

<span id="an_1:9">1:9</span>  ci feeñal nu mbóoti coobareem, dëppook
yéeneem ju rafet, ji mu jaarale ci Kirist.

<span id="an_1:10">1:10</span>  Mu tëral ne, bu jamono yi wéyee ba lépp
mat, dina dajale lépp ci kilifteefu Kirist, muy ci kaw, muy ci suuf.

<span id="an_1:11">1:11</span>  Te am nanu cér ci moom bu nu Yàlla sédd
lu jiitu ci dogalam, moom miy doxal lépp ci ni mu ko àttee ci coobareem.

<span id="an_1:12">1:12</span>  Noonu nuy jollil ndamam, nun ñi jëkk a
wékk sunu yaakaar ci Kirist.

<span id="an_1:13">1:13</span>  Te yéen itam, bi ngeen déggee kàddug
dëgg gi, di xebaar bu baax, bi leen tegtal yoonu mucc, te ngeen gëm ko,
Yàlla tàmpe na leen ni ñoñam ak Xel mu Sell, mi mu dige woon.

<span id="an_1:14">1:14</span>  Te Xel mi mooy dawal gi nu Yàlla jox ci
cér, bi mu nu dencal, ba kera muy goreel ñi mu jotal boppam, te ñépp
jollil ndamam.

<span id="an_1:15">1:15</span>  Bi ma déggee nag seen ngëm ci Boroom bi
Yeesu ak seen mbëggeel ci gaayi Yàlla yu sell yépp,

<span id="an_1:16">1:16</span>  duma noppee sant Yàlla, di leen boole ci
samay ñaan.

<span id="an_1:17">1:17</span>  Te li may ñaan Yàllay sunu Boroom Yeesu
Kirist, di Baay bi yelloo ndam, mooy lii: mu sol leen xel mu xóot, te
xamal leen boppam

<span id="an_1:18">1:18</span>  ci leeral seeni xol. Noonu dingeen xam
yaakaaru ëllëg, ji leen Yàlla wooye, di ndam lu xel mënta daj, li nekk
ci cér, bi mu dencal gaayam yu sell yi.

<span id="an_1:19">1:19</span>  Ngeen xam it, ni kàttanam màgge ba jéggi
dayo, jëm ci nun ñi gëm, dëppook dooleem ju ràññiku,

<span id="an_1:20">1:20</span>  ji mu jëfe ci Kirist, ci li mu ko
dekkal, dëël ko ci ndeyjooram ca bérab yu kawe ya,

<span id="an_1:21">1:21</span>  mu tiim lu sore malaaka yépp, muy
kilifa, boroom sañ-sañ, boroom doole mbaa buur, te gën a màgg wépp tur
wu ñu man a tudd, muy tey, muy ëllëg.

<span id="an_1:22">1:22</span>  Yàlla suufeel na lépp fi kanamam, def ko
kilifag lépp ci mbooloom ñi gëm,

<span id="an_1:23">1:23</span>  miy jëmmam, di matug Kirist, mi fees
mbindeef mu ne ci fànn gu ne. 

<span id="an_2:1">2:1</span>  Te yéen itam Yàlla dekkal na leen, yéen ñi
doon ndee fa kanamam ci seeni moy ak seeni bàkkaar.

<span id="an_2:2">2:2</span>  Ci biir yooyu ngeen doon dund démb, topp
doxalinu àddina, tey déggal kilifag boroom sañ-sañ yi ci jaww ji, di xel
mu bon miy jëf ci kureelu ñi déggadil Yàlla.

<span id="an_2:3">2:3</span>  Te nun it booba àndoon nanu ak ñoom ca
seen dund ga, di topp sunu bakkan ciy wut bànneexi yaram ak coobarey
xel. Noonu ci sunu bindu nit yeyoo nanu meru Yàlla, ni ña ca des.

<span id="an_2:4">2:4</span>  Waaye Yàlla mi bare yërmande, ci kaw
mbëggeel gu réy, gi mu am ci nun,

<span id="an_2:5">2:5</span>  dundalaat na nu ak Kirist, fekk ndee lanu
woon fa kanamam ci sunuy bàkkaar — ci kaw yiwu Yàlla ngeen mucce.

<span id="an_2:6">2:6</span>  Te dekkal na nu ak Kirist Yeesu, dëël nu
ak moom ca bérab yu kawe ya.

<span id="an_2:7">2:7</span>  Noonu ba fu jamono yem, dina lañal fi sunu
kanam yiwam wu réy wi xel mënta takk, jaar ci baaxaay gi mu nu won ci
Kirist Yeesu.

<span id="an_2:8">2:8</span>  Ndaxte ci yiwu Yàlla ngeen mucce ci kaw
ngëm, te loolu jógewul ci yéen, mayu Yàlla la;

<span id="an_2:9">2:9</span>  du peyu jëf, ngir kenn du ci kañu.

<span id="an_2:10">2:10</span>  Ndaxte jëfu Yàlla lanu; moo nu bind ci
Kirist Yeesu, ngir nu wéy ci jëf yu rafet, yi mu nu fàgguloon ca
njàlbéen ga.

<span id="an_2:11">2:11</span>  Kon nag yéen ñi dul Yawut cib juddu,
yéen ñi xaraful, te ñi xaraf ci seen yaram ci loxol nit ñoo leen teg ay
yéefar, fàttalikuleen lii:

<span id="an_2:12">2:12</span>  booba amuleen woon benn cér ci Kirist,
mbaa benn baat ci kureelu bànni Israyil. Bokkuleen woon ci kóllëre, gi
Yàlla fas ak ñoom, te ëmb dige ya. Amuleen woon jenn yaakaar mbaa benn
xam-xamu Yàlla ci àddina.

<span id="an_2:13">2:13</span>  Waaye léegi ci seen bokk ci Kirist
Yeesu, yéen ñi sore woon jege ngeen ndax deretu Kirist ji ñu tuur.

<span id="an_2:14">2:14</span>  Ndaxte mooy sunu jàmm, moom mi jël Yawut
ak ki dul Yawut, def nu benn. Ñag bi doxoon sunu diggante te sosoon sunu
dëngoo, moo ko màbb ci li mu joxe yaramam,

<span id="an_2:15">2:15</span>  far noonu yoonu Musaa, muy ndigal ya ak
dogal ya. Noonu la nu jële, Yawut ak ki dul Yawut, def nu benn ci moom,
ba nu jàmmoo.

<span id="an_2:16">2:16</span>  Te nun ñaar, ñi def benn jëmm, jubale na
nu ak Yàlla ci dee, gi mu dee ca bant ba ñu ko daajoon, dindee noonu
sunu tongoonte.

<span id="an_2:17">2:17</span>  Bi mu ko defee mu ñëw, yégalsi nu
xebaaru jàmm fa kanam Yàlla, yéen ñi sore woon ak nun ñi jege.

<span id="an_2:18">2:18</span>  Ndaxte nun ñaar ñépp am nanu bunt ci
Yàlla Baay bi, jaar ci Kirist, ci ndimbalu menn Xel mu Sell mi.

<span id="an_2:19">2:19</span>  Noonu dootuleen ay doxandéem mbaa ay
gan, waaye am ngeen baat ci kureelu gaayi Yàlla yu sell yi, te waa këram
ngeen.

<span id="an_2:20">2:20</span>  Yéena ngi sukkandikoo ci fondamaa, bi
ndawi Kirist yi ak yonent yi tabax, te Kirist Yeesu ci boppam di doju
dalil wa.

<span id="an_2:21">2:21</span>  Ci moom la doj yépp ràbbloo, ba tabax bi
jóg, di màggalukaay bu sell ngir Boroom bi.

<span id="an_2:22">2:22</span>  Te ci seen bokk ci Kirist, Yàlla boole
na leen tabax yéen itam, ba ngeen nekk dëkkukaayam, jaar ci Xel mu Sell
mi.

<span id="an_3:1">3:1</span>  Kon nag maa ngi leen di ñaanal, man Pool
mi ñu tëj kaso ci turu Kirist ndax sas wi may bey ci yéen, xeet yi dul
Yawut.

<span id="an_3:2">3:2</span>  Wóor na ma ne, dégg ngeen yenub xamle yiwu
Yàlla, bi mu ma jagleel jëm ci yéen.

<span id="an_3:3">3:3</span>  Yàlla feeñu na ma, xamal ma mbóoti mbir mi
mu tëral, ni ma leen ko binde ci kàddu yu néew.

<span id="an_3:4">3:4</span>  Bu ngeen jàngee loolu, dingeen man a xam
bu wér dégg, gi ma am ci mbóoti mbiri Kirist.

<span id="an_3:5">3:5</span>  Ci jamono yu weesu, loolu kumpa la woon ci
doom Aadama, waaye léegi Yàlla feeñalal na ko ay ndawam ak yonentam yu
sell yi, jaarale ko ci Xel mu Sell mi.

<span id="an_3:6">3:6</span>  Mbir mi nii la tëdde: léegi xeet yi dul
Yawut dañoo bokksi cér ak Yawut yi, bokk ak ñoom jenn jëmm, bokk wàll ci
xéewal yi Yàlla dige ci Kirist Yeesu, te xebaar bu baax bi xamle ko.

<span id="an_3:7">3:7</span>  Xamle xebaar bu baax boobu nag, Yàlla fal
na ma ci jawriñ ci kaw yiwam, te di ma dooleel ci kàttanam.

<span id="an_3:8">3:8</span>  May na ma, man mi gën a tuuti ci gaayi
Yàlla yu sell yi, may xebaar xeeti àddina barkeel yu xel dajul yi ci
Kirist;

<span id="an_3:9">3:9</span>  te it may sulli melokaanu mbir mu xóot mi
Yàlla tëral, te doon kumpa njàlbéen ga ba tey ci moom, mi sos lépp.

<span id="an_3:10">3:10</span>  Waaye léegi nee na fàŋŋ, ngir kilifa yi
ak boroom sañ-sañ yi ca bérab yu kawe ya man a xam ni Xelum Yàlla xóote,
jaar ci li ñu gis ci mbooloom ñi gëm Kirist.

<span id="an_3:11">3:11</span>  Mooy dogal bi sax dàkk, te Yàlla tëral
ko ci Kirist Yeesu sunu Boroom.

<span id="an_3:12">3:12</span>  Ci turam am nanu kóolute fa kanam Yàlla,
ak bunt bu yaatu ci moom ci kaw ngëm.

<span id="an_3:13">3:13</span>  Maa ngi leen di ñaan nag, ngeen bañ a
yoqi ndax coono, yi may jële ci bey sama sas ci yéen, xam ne coono yooyu
ñoo leen di jural ndam.

<span id="an_3:14">3:14</span>  Moo tax maa ngi sukk, jublu ci Yàlla
Baay

<span id="an_3:15">3:15</span>  biy cosaanul njaboot gépp, muy ci kaw,
muy ci suuf.

<span id="an_3:16">3:16</span>  Ma di ko ñaan, mu may leen, ci kaw
ndamam lu amul kem, Xel mu Sell mi feddali seen baatin ak kàttan gu mag,

<span id="an_3:17">3:17</span>  ba Kirist dëkk ci seeni xol ci kaw ngëm.
Te ngeen sax noonu te sampu ci mbëggeelu Yàlla,

<span id="an_3:18">3:18</span>  ba jagoo, yéen ak gaayi Yàlla yu sell
yépp, guddaay ba, yaatuwaay ba, kawe ga ak xóotaay ba,

<span id="an_3:19">3:19</span>  te xam mbëggeelu Kirist, gi raw mépp
xel. Noonu dingeen fees dell ak matug Yàlla.

<span id="an_3:20">3:20</span>  Léegi nag, na ndam li féete ak Yàlla, mi
man a yeggale lépp luy ñaan mbaa yéene, ba weesu ko fuuf, dëppook kàttan
giy jëf ci nun;

<span id="an_3:21">3:21</span>  moo yelloo ndamul mbooloom ñi gëm
jamonoy jamono ba fàww, jaar ci Kirist Yeesu. Amiin.

<span id="an_4:1">4:1</span>  Man mi ñu tëj kaso ngir Boroom bi nag, maa
ngi leen di dénk, ngeen dund dundin wu yellook wooteb Yàlla.

<span id="an_4:2">4:2</span>  Ngeen woyof toyy te lewet, di muñalante
tey baalante ci mbëggeel,

<span id="an_4:3">4:3</span>  te dem ba fu seen kàttan yem, ngeen likkoo
ci jàmm, bay sàmm booloo gi leen Xelum Yàlla may.

<span id="an_4:4">4:4</span>  Jenn jëmm moo am, menn Xel, ak jenn
yaakaaru ëllëg ju wooteb Yàlla ëmb.

<span id="an_4:5">4:5</span>  Benn Boroom it a am, genn ngëm, ak benn
seedeb ngëm ci li ñu leen sóob ci ndox.

<span id="an_4:6">4:6</span>  Te jenn Yàllaa am, di Baayu ñépp, mu tiim
ñépp, fees ñépp, te dëkk ci ñépp.

<span id="an_4:7">4:7</span>  Waaye ku nekk ci nun ak mayam, ni nu ko
Kirist séddalee.

<span id="an_4:8">4:8</span>  Looloo tax Mbind mi ne:«Yéeg na ba ca fa
gën a kawe,yóbbaale mbooloom noon mu bare, mi mu noot,tey séddale nit ñi
ay may.»

<span id="an_4:9">4:9</span>  Su nu waxee ne «yéeg na,» li moo ci génn:
daa jëkk a wàcc ba ca bérab ya gën a suufe.

<span id="an_4:10">4:10</span>  Ki wàccoon moo yéegaat, ba tiim asamaan
yépp, ngir fees lépp.

<span id="an_4:11">4:11</span>  Moo may ñii di ay ndawam, ñii ay yonent,
ñii ay taskati xebaar bu baax bi, ak ñeneen ñuy sàmm mbooloom ñi gëm te
di ko jàngal.

<span id="an_4:12">4:12</span>  Maye na leen, ngir ñu waajal gaayi Yàlla
yu sell yi, ñu man a bey seen sas ci taxawal mbooloom Kirist, di jëmmam.

<span id="an_4:13">4:13</span>  Noonu nu mànkoo ci sunu ngëm ak ci xam
Doomu Yàlla ji, ba kera nuy egg ci nekk nit ku sotti, te taxaw taxawaay
bu dëppook matug Kirist.

<span id="an_4:14">4:14</span>  Noonu dootunu ay gune yu njàngalem nit
ku ñëw di fàbbi ci seeni làqarci ak seeni pexe, nu mel ni ay gaal yu
duus yi ak ngelaw li di baaje.

<span id="an_4:15">4:15</span>  Waaye dinanu wax dëgg, ëmb ko ci
mbëggeel, bay màgg ci fànn gu ne ci sunu bokk ci Kirist. Mooy bopp,

<span id="an_4:16">4:16</span>  te jëmm jépp ci moom lay dunde, di jëmm
ju ràbboo te déggoo ci bépp tenqoo, te cér bu nekk di def warugaram.
Noonu jëmm ji di yokku ak a màgg ci biir mbëggeel.

<span id="an_4:17">4:17</span>  Maa ngi leen di wax lii nag, te di ko
dëggal ci kanamu Boroom bi: buleen dundeeti ni xeeti àddina yi, ci seeni
xalaati neen

<span id="an_4:18">4:18</span>  ak seen xel mu lëndëm. Dañoo génn ci
dundu Yàlla, ndax umple gi ñu am ci moom, ak li ñu ko tëjal seen xol.

<span id="an_4:19">4:19</span>  Seen xol dafa dërkiis, ba ñu bayliku ciy
topp seen nafsu, di sóobu ci bépp sobe te xér ci.

<span id="an_4:20">4:20</span>  Waaye du dundin woowu ngeen jàng ci
Kirist.

<span id="an_4:21">4:21</span>  Ndax yaakaar naa ne, dégg ngeen Kirist
te jàng ngeen ci moom, ba xam dëgg gi Yeesu ëmb.

<span id="an_4:22">4:22</span>  Maanaam ngeen yulli seen jikko ju bon,
ji ngeen judduwaale te daan fés ci seeni jëf, te muy gën a yées, moom ak
i bëgg-bëggam yuy naxe kese.

<span id="an_4:23">4:23</span>  Te ngeen yeeslu ci seen biir xel,

<span id="an_4:24">4:24</span>  te soloo jikko ju bees, ji Yàlla sàkk ci
njub ak sell yu dëggu.

<span id="an_4:25">4:25</span>  Kon nag bàyyileen di fen, tey wax dëgg
kenn ku nekk ci moroomam, ndax ku nekk sa genn-wàllu moroom nga.

<span id="an_4:26">4:26</span>  Ku mer, bu mu jàll aw kaañ; bu jant bi
sowaale seen mer,

<span id="an_4:27">4:27</span>  ba ngeen may Seytaane bunt.

<span id="an_4:28">4:28</span>  Ku daan sàcc, na ko dëddu te jublu ci
liggéey lu baax ci ay loxoom, ngir mu man a dimbali ñi néew doole.

<span id="an_4:29">4:29</span>  Bu genn kàddu gu ñaaw génn ci seen
gémmiñ, waaye su wax yegsee, nangeen wax lu rafet, ba faj soxlay seeni
moroom, te teg ñi leen di déglu ci yoonu yiw.

<span id="an_4:30">4:30</span>  Buleen yóbbe tiis Xelu Yàlla mu Sell, mi
leen tàmpe ngir bésu goreel ba.

<span id="an_4:31">4:31</span>  Dëdduleen lépp luy wex mbaa tàng bopp,
luy mer mbaa coow, lépp luy xaste mbaa coxor.

<span id="an_4:32">4:32</span>  Te ngeen baax ci seen diggante, di
laayante biir tey baalante, ni leen Yàlla baale ci turu Kirist.

<span id="an_5:1">5:1</span>  Yéen nag ñiy guney Yàlla, yi mu bëgg ci
xolam, royleen ko ci loolu.

<span id="an_5:2">5:2</span>  Ngeen wéer seen dund ci mbëggeel, mel ni
Kirist mi nu bëgg, ba joxe bakkanam ngir nun, di sarax su ñu jébbal
Yàlla te neex ko ni xetu latkoloñ.

<span id="an_5:3">5:3</span>  Waaye naka njaaloo ak bépp sobe mbaa
bëgge, jéllale naa jëf ji sax, waaye bu ko làmmiñ tudd, ni mu jekke ci
gaayi Yàlla yu sell yi.

<span id="an_5:4">5:4</span>  Dawleen it yu jekkadee, ni wax ju ñaaw
mbaa waxi caaxaan ak kaf yu bon, te ngeen sax ci sant Yàlla.

<span id="an_5:5">5:5</span>  Na leen wóor ne, kenn ku jikkowoo ndoxaan,
sobe mbaa bëgge, maanaam bokkaale Yàlla, kooku du am cér ci nguuru
Kirist ak Yàlla.

<span id="an_5:6">5:6</span>  Bu leen kenn nax ci ay waxi neen, ndaxte
jëf yooyooy tax meru Yàlla di wàcc ci kureelu ñi ko déggadil.

<span id="an_5:7">5:7</span>  Kon nag buleen séq ak ñoom dara.

<span id="an_5:8">5:8</span>  Lëndëm ngeen woon, waaye léegi leer ngeen
ndax seen bokk ci Boroom bi. Dundeleen nag ni ay guney leer.

<span id="an_5:9">5:9</span>  Leer, mbaax lay meññ, njub ak dëgg.

<span id="an_5:10">5:10</span>  Dëggal-leen ci seeni jëf li neex Boroom
bi,

<span id="an_5:11">5:11</span>  te daw lépp luy jëfi lëndëm yu amul
njariñ, bay weer sax ku koy def.

<span id="an_5:12">5:12</span>  Ndaxte waxtaane sax li ñuy def ci nëbbu,
lu ruslu la;

<span id="an_5:13">5:13</span>  waaye leer, lu mu ëmb, fésal ko.

<span id="an_5:14">5:14</span>  Ndaxte lu jaxasoo ak leer di leer.
Looloo tax ñu ne:«Yeewul, yaw mi nelaw,te jóge ci biir néew yi,kon
Kirist dina ne ràññ ci yaw,ni leeru jant buy fenk.»

<span id="an_5:15">5:15</span>  Noonu sàmmleen seen dundin, waxuma ni ñu
amul xel, waaye ni ñu am xel,

<span id="an_5:16">5:16</span>  tey jariñoo jot gi, ndaxte nu ngi ci
jamono ju bon.

<span id="an_5:17">5:17</span>  Buleen ñàkk bopp nag, waaye xamleen liy
coobareg Boroom bi.

<span id="an_5:18">5:18</span>  Buleen màndi it ci sangara, liy ndeyi
ñaawteef, waaye feesleen ak Xel mu Sell mi;

<span id="an_5:19">5:19</span>  di waxante ci seen biir ci ay taalifi
Sabóor, ci ay woy ak ay cant yu tukkee ci Xelum Yàlla, di woy ak a kañ
Boroom bi ci seeni xol.

<span id="an_5:20">5:20</span>  Gërëmleen Yàlla Baay bi ci turu Yeesu
Kirist Boroom bi, fu ngeen man a tollu, ci lu mu man a doon;

<span id="an_5:21">5:21</span>  teg ca nangul sa moroom ci biir wegeelu
Kirist.

<span id="an_5:22">5:22</span>  Naka yéen jigéen ñi, nangeen nangul
seeni jëkkër, ni su doon Boroom bi.

<span id="an_5:23">5:23</span>  Ndaxte góor mooy kilifag jabaram, ni
Kirist nekke kilifag mbooloom ñi gëm, muy jëmmam ji muy sàmm.

<span id="an_5:24">5:24</span>  Ni mbooloo mi nag jiitale Kirist, noonu
la jigéen ji war a jiitale jëkkëram ci lépp.

<span id="an_5:25">5:25</span>  Yéen nag góor ñi, na ku nekk bëgg
jabaram, ni Kirist bëgge mbooloo mi, ba joxe bakkanam ndax moom,

<span id="an_5:26">5:26</span>  ngir sellal ko ak kàddoom, ba mu laab ni
ku sangu set.

<span id="an_5:27">5:27</span>  Noonu dina ko jël, mu mel ni séet bu ñu
waajal, di mbooloom mu soloo ndam, te gàkkul, rasul, taqul leneen, waaye
mu sell te amul sikk.

<span id="an_5:28">5:28</span>  Na góor bëgg jabaram, ni mu bëgge
boppam. Bëgg sa jabar, bëgg sa bopp la.

<span id="an_5:29">5:29</span>  Ndaxte kenn musul a bañ sa yaram. Waaye
danga koy dundal, di ko fonk. Noonu it la Kirist fonke mbooloo mi;

<span id="an_5:30">5:30</span>  ndaxte noo di céri jëmmam.

<span id="an_5:31">5:31</span>  Mbind mi nee na: «Moo tax góor dina beru
ndeyam ak baayam, di taq ci jabaram, ñoom ñaar doon benn.»

<span id="an_5:32">5:32</span>  Loolu ëmb na mbóot mu xóot; man maa ngi
wax ci lu jëm ci Kirist ak mbooloo mi.

<span id="an_5:33">5:33</span>  Waaye li teew, na góor gu nekk bëgg
jabaram, ni mu bëgge boppam, te jigéen ji weg jëkkëram.

<span id="an_6:1">6:1</span>  Naka yéen xale yi, nangeen déggal seeni
waajur, ci li ngeen bokk ci Boroom bi, ndaxte looloo rafet.

<span id="an_6:2">6:2</span>  «Teralal sa ndey ak sa baay,» mooy ndigal
li jëkk a ëmb dige,

<span id="an_6:3">6:3</span>  maanaa: «ngir nga am gudd fan gu ànd ak
jàmm.»

<span id="an_6:4">6:4</span>  Yéen baay yi it, buleen bundaxataal xale
yi, waaye ngeen yar leen, di leen yemale ak a yee ci Boroom bi.

<span id="an_6:5">6:5</span>  Yéen jaam yi, nangeen déggal seeni sang yu
àddina, boole ci ragal ak wegeel, di ko def ak xol bu laab, ni su doon
ngir Kirist.

<span id="an_6:6">6:6</span>  Buleen ko def rekk ci ngistal, ngir sàkku
ngërëmu nit, waaye ni ay jaami Kirist, di jëfe coobareg Yàlla ak seen
xol bépp.

<span id="an_6:7">6:7</span>  Beyleen seen sas nag ak xol bu tàlli, ni
su doon ngir Boroom bi te du nit,

<span id="an_6:8">6:8</span>  xam ne ku def lu baax, Boroom bi delloo la
ko, muy jaam, muy gor.

<span id="an_6:9">6:9</span>  Yéen it sang yi, jëfeleen noonu seen
diggante ak seeni jaam, te dëddu gépp raglu, xam ne yéena bokk benn
Boroom ci asamaan, te ñépp a yem fi moom.

<span id="an_6:10">6:10</span>  Léegi nag doolewuleen ci Boroom bi, te
soloo kàttanam gu mag gi.

<span id="an_6:11">6:11</span>  Gànnaayooleen yérey xarey Yàlla yépp,
ngir man a jànkoonte ak pexey Seytaane.

<span id="an_6:12">6:12</span>  Ndaxte ndëndu xare jib na, waxuma sunu
diggante ak nit ñi, waaye ak kilifa yiy nëxal àddina si, ñuy kilifa yi
ak ay boroom sañ-sañ, di gaayi Seytaane yi ci bérab yu kawe yi.

<span id="an_6:13">6:13</span>  Kon nag gànnaayooleen yérey xarey Yàlla
yépp, ba man a jànkoonte jamono ju xeex bi taree, noot lépp te taxaw
temm.

<span id="an_6:14">6:14</span>  Taxawleen kon temm, geñoo dëgg te sàngoo
njub, muy seen kiiraayu dënn.

<span id="an_6:15">6:15</span>  Solooleen jàmm, ji xebaar bu baax biy
joxe, ni ay dàll ci seeni tànk, ba jekk ci lépp.

<span id="an_6:16">6:16</span>  Defleen it ngëm, muy seen pakk, ba man a
fél jum yi leen Seytaane di fitt.

<span id="an_6:17">6:17</span>  Defleen mucc, muy seen mbaxanam xare, ak
kàddug Yàlla, muy jaasi ji leen Xel mu Sell mi tëggal.

<span id="an_6:18">6:18</span>  Deeleen ñaan ci xeeti ñaan yépp ci
kàttanu Xel mu Sell mi, te sax ci ak farlu gu mat sëkk, di ñaanal gaayi
Yàlla yu sell yi yépp.

<span id="an_6:19">6:19</span>  Te buleen ma ci fàtte, ngir waxtu wu ma
ubbee sama gémmiñ, ma am lu ma wax, ba man a xamle ak fit wu dëgër
mbóoti xebaar bu baax bi.

<span id="an_6:20">6:20</span>  Ndaw laa ci, lu ñu jéng; na ma Yàlla may
fit wu ma waxe, ni mu ma ware.

<span id="an_6:21">6:21</span>  Yónnee naa leen Tisig sama mbokk, mi ma
sopp, te muy jawriñ ju takku ci liggéeyu Boroom bi, ngir mu xamal leen
lépp li aju ci man ak li may def.

<span id="an_6:22">6:22</span>  Maa leen ko yónneel sama bopp, ngir
ngeen xam li nu nekke, te mu dëfël seeni xol.

<span id="an_6:23">6:23</span>  Yéen bokk yi, na leen Yàlla Baay bi ak
Yeesu Kirist Boroom bi may jàmm ak mbëggeel gu ànd ak ngëm.

<span id="an_6:24">6:24</span>  Na yiwu Yàlla ànd ak ñépp, ñi bëgg
Boroom bi Yeesu Kirist ak mbëggeel gu sax.

------------------------------------------------------------------------

[Next: Philippians](phi.md)
