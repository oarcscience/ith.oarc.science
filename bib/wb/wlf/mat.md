[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Next](mar) 

------------------------------------------------------------------------

### Wolof Bible: Matthew

<span id="an_1:1">1:1</span>  Lii mooy cosaanu Yeesu Kirist, sëtu
Daawuda, sëtu Ibraayma.

<span id="an_1:2">1:2</span>  Ibraayma moo jur Isaaxa; Isaaxa jur
Yanqóoba; Yanqóoba jur Yuda ak i doomi baayam;

<span id="an_1:3">1:3</span>  Yuda, Fares ak Sara ci Tamar; Fares Esrom,
miy baayu Aram;

<span id="an_1:4">1:4</span>  Aram Aminadab; Aminadab Naason; Naason
Salmon;

<span id="an_1:5">1:5</span>  Salmon jur ci Raxab doom ju tudd Bowas;
Bowas am ak Ruut Obedd; Obedd jur Yese,

<span id="an_1:6">1:6</span>  miy baayu buur bi Daawuda. Daawuda moo jur
Suleymaan ci ki nekkoon jabari Uri;

<span id="an_1:7">1:7</span>  Suleymaan jur Robowam; Robowam Abiya;
Abiya Asaf;

<span id="an_1:8">1:8</span>  Asaf Yosafat; Yosafat Yoram, miy baayu
Osiyas;

<span id="an_1:9">1:9</span>  Osiyas jur Yowatam; Yowatam Akas, miy
baayu Esekiyas;

<span id="an_1:10">1:10</span>  Esekiyas Manase; Manase Amon; Amon
Yosiyas;

<span id="an_1:11">1:11</span>  Yosiyas jur Yekoñas ak i doomi baayam ca
jamono, ja ñu defe Yawut ya jaam, yóbbu leen Babilon.

<span id="an_1:12">1:12</span>  Ba ñu leen yóbboo ca Babilon, Yekoñas
jur Salacel; Salacel Sorobabel,

<span id="an_1:13">1:13</span>  miy baayu Abiyudd; Abiyudd Eliyakim;
Eliyakim Asor;

<span id="an_1:14">1:14</span>  Asor Sadog; Sadog Akim; Akim Eliyudd;

<span id="an_1:15">1:15</span>  Eliyudd Eleyasar; Eleyasar Matan, miy
baayu Yanqóoba;

<span id="an_1:16">1:16</span>  Yanqóoba nag moo jur Yuusufa jëkkëru
Maryaama; te ci Maryaama la Yeesu, mi ñuy wax Kirist, juddoo.

<span id="an_1:17">1:17</span>  Mboolem giir googu nag, la dale ca
Ibraayma ba ca Daawuda, fukk lañu ak ñeent; la dale ca Daawuda ba ca
njaam ga ca Babilon, fukk lañu ak ñeent; la dale njaam ga ca Babilon ba
ci Kirist, fukk lañu ak ñeent.

<span id="an_1:18">1:18</span>  Nii la Yeesu Kirist juddoo. Bi ñu mayee
Maryaama ndeyam Yuusufa, waaye laata ñoo ànd, gis nañu ne dafa ëmb ci
kàttanu Xel mu Sell mi.

<span id="an_1:19">1:19</span>  Yuusufa jëkkëram nag, nekkoon na nit ku
jub te bëggu ko woon a weer. Mu nar a xàccook moom ci sutura.

<span id="an_1:20">1:20</span>  Waaye bi muy xalaat ci loolu, benn
malaakam Boroom bi daldi ko feeñu ci gént ne ko: «Yaw Yuusufa, sëtu
Daawuda, bul ragal a yeggali Maryaama sa jabar, ndaxte doom ji mu ëmb,
ci Xel mu Sell mi la jóge.

<span id="an_1:21">1:21</span>  Dina jur doom ju góor; na nga ko tudde
Yeesu, ndaxte moo di kiy musal xeetam ci seeni bàkkaar.»

<span id="an_1:22">1:22</span>  Loolu lépp xewoon na, ngir amal li
Boroom bi wax, jaarale ko cib yonent, bi mu naan:

<span id="an_1:23">1:23</span>  «Janq bi dina ëmb,jur doom ju góor,ñu
tudde ko Emanuwel,» liy tekki «Yàlla ganesi na nu.»

<span id="an_1:24">1:24</span>  Noonu Yuusufa yeewu, yeggali jabaram, na
ko ko malaakam Boroom bi sante woon.

<span id="an_1:25">1:25</span>  Waaye àndul ak moom, ba kera mu mucc,
jur doom ju góor; mu tudde ko Yeesu.

<span id="an_2:1">2:1</span>  Bi nga xamee ne Yeesu juddu na ci Betleyem
ci diiwaanu Yude, amoon na ay boroom xam-xam, ñu jóge penku, ñëw
Yerusalem. Booba, ci jamonoy buur bi Erodd la woon.

<span id="an_2:2">2:2</span>  Ñu ne: «Ana buur bi juddul Yawut yi?
Ndaxte gis nanu biddiiwam ci penku te ñëw nanu ngir màggal ko.»

<span id="an_2:3">2:3</span>  Bi ko Erodd buur ba déggee, mu daldi
jaaxle, moom ak waa Yerusalem gépp.

<span id="an_2:4">2:4</span>  Mu woolu nag saraxalekat yu mag yépp ak
xutbakati xeet wa, laaj leen fu Almasi bi, maanaam Kirist, war a juddoo.

<span id="an_2:5">2:5</span>  Ñu ne ko: «Ca Betleyem ci diiwaanu Yude,
ndaxte lii lañu bind jaarale ko cib yonent:

<span id="an_2:6">2:6</span>  “Yaw Betleyem ci diiwaanu Yude,du yaw yaa
yées ci njiiti Yude,ndaxte ci yaw la njiit di génne,kiy sàmm Israyil
sama xeet.”»

<span id="an_2:7">2:7</span>  Ci kaw loolu Erodd woolu ci kumpa boroom
xam-xam ya, di leen ceddowu, ngir xam bu wóor kañ la biddiiw bi feq.

<span id="an_2:8">2:8</span>  Noonu mu yebal leen Betleyem naan:
«Demleen fa, seet bu wóor mbirum xale ba. Bu ngeen ci amee lu wóor nag,
ngeen xamal ma ko, ngir man itam ma dem màggal ko.»

<span id="an_2:9">2:9</span>  Ba ñu dégloo buur ba nag, ñu dem. Te
biddiiw, ba ñu gisoon ca penku ba, ne tell jiite leen, ba àgg, tiim fa
xale ba nekk.

<span id="an_2:10">2:10</span>  Ba ñu gisee biddiiw ba nag, ñu am mbég
mu réy-a-réy.

<span id="an_2:11">2:11</span>  Ñu dugg ca kër ga, gis xale ba ak
Maryaama ndeyam, ñu daldi sukk, di ko màggal. Ñu ubbi seeni boyetu alal,
may ko wurus ak cuuraay ak ndàbb lu xeeñ lu ñuy wax miir.

<span id="an_2:12">2:12</span>  Bi ñu ko defee Yàlla artu na leen ci
biir gént, ñu bañ a dellu ca Erodd. Noonu ñu jaar weneen yoon, ñibbi
seen réew.

<span id="an_2:13">2:13</span>  Bi nga xamee ne boroom xam-xam ya ñibbi
nañu, benn malaakam Boroom bi feeñu Yuusufa ci gént ne ko: «Erodd mu ngi
ci tànki wut xale bi, ngir rey ko; jógal nag, jël xale bi ak ndeyam te
nga daw jëm Misra, toog fa, ba kera ma koy wax.»

<span id="an_2:14">2:14</span>  Yuusufa nag jóg, jël xale ba ak ndeyam,
làquji Misra ca guddi ga.

<span id="an_2:15">2:15</span>  Mu toog fa, ba Erodd faatu. Noonu am li
Boroom bi waxoon jaarale ko cib yonent, bi mu naan:«Woo naa sama doom,
mu génn Misra.»

<span id="an_2:16">2:16</span>  Bi Erodd gisee nag, ne boroom xam-xam ya
nax nañu ko, mu daldi mer lool. Mu santaane ñu dugg ca Betleyem ak la ko
wër, rey xale yu góor ya fa am ñaari at jëm suuf, mengook jamono, ja ko
boroom xam-xam ya waxoon.

<span id="an_2:17">2:17</span>  Booba am la ñu waxoon jaarale ko ci
yonent Yàlla Yeremi, bi mu naan:

<span id="an_2:18">2:18</span>  «Baat jib na ci Rama,ay jooy ak yuux gu
réy,Rasel mooy jooy ay doomamte bëggul kenn dëfël ko,ndaxte saay nañu.»

<span id="an_2:19">2:19</span>  Bi nga xamee ne Erodd faatu na, benn
malaakam Boroom bi feeñu Yuusufa ci gént ca Misra,

<span id="an_2:20">2:20</span>  ne ko: «Ñi doon wut a rey xale ba dee
nañu; jógal nag, jël xale bi ak ndeyam te nga dellu Israyil.»

<span id="an_2:21">2:21</span>  Yuusufa jóg nag, jël xale ba ak ndeyam,
dellu Israyil.

<span id="an_2:22">2:22</span>  Waaye bi mu déggee ne, Arkelawus moo
donn Erodd baayam ca nguuru Yude, mu ragal faa dem. Yàlla artu ko nag ci
gént, mu daldi dem diiwaanu Galile.

<span id="an_2:23">2:23</span>  Mu ñëw nag dëkk ci dëkk bu ñuy wax
Nasaret. Noonu am la ñu waxoon ca xale ba, jaarale ko ca yonent ya, bi
ñu naan:«Dees na ko tudde Nasaréen.»

<span id="an_3:1">3:1</span>  Ca jamono jooja Yaxya feeñoon na, di waare
ca màndiŋu Yude.

<span id="an_3:2">3:2</span>  Nii la doon waaree: «Tuubleen seeni
bàkkaar, ndaxte nguuru Yàlla Aji Kawe ji jege na.»

<span id="an_3:3">3:3</span>  Yaxya mooy ki ñu doon wax jaarale ko ci
yonent Yàlla Esayi, bi mu naan:«Am na baat buy xaacu ca màndiŋ ma
ne:“Xàll-leen yoonu Boroom bi,jubal-leen fi muy jaar.”»

<span id="an_3:4">3:4</span>  Yaxya nag mu ngi soloon mbubb mu ñu ràbbe
kawaru giléem, takk geñog der ci ndiggam. Ay njéeréer la doon dunde ak
lem.

<span id="an_3:5">3:5</span>  Noonu ñépp génn jëm ci moom, ñi dëkk
Yerusalem ak diiwaanu Yude, ak waa dexu Yurdan.

<span id="an_3:6">3:6</span>  Ñu nangu seeni bàkkaar, Yaxya sóob leen ca
dexu Yurdan.

<span id="an_3:7">3:7</span>  Noonu ay Farisen ak ay Sadusen yu bare ñëw
ci Yaxya, ngir mu sóob leen ñoom itam ca dex ga. Waaye bi leen Yaxya
gisee, mu ne leen: «Yéen ñi fees ak daŋar mel ni ay co, ku leen artu,
ngeen daw merum Yàlla mi nar a wàcc?

<span id="an_3:8">3:8</span>  Jëfeleen nag ni ñu tuub seeni bàkkaar,

<span id="an_3:9">3:9</span>  te buleen wax ci seen xel naan: “Nun daal
doomi Ibraayma lanu,” ndaxte maa ngi leen koy wax, Yàlla man na sàkkal
Ibraayma ay doom ci doj yii.

<span id="an_3:10">3:10</span>  Sémmiñ wi tiim na reeni garab yi. Garab
nag gu meññul doom yu baax, dees na ko gor, sànni ko ci safara si.

<span id="an_3:11">3:11</span>  Man maa ngi leen di sóob ci ndox, ci lu
ànd ak tuub seeni bàkkaar. Waaye kiy ñëw sama gannaaw moo ma ëpp kàttan,
ba yeyoowuma koo yóbbul sax ay dàllam. Kooku dina leen sóob ci Xel mu
Sell mi ak safara.

<span id="an_3:12">3:12</span>  Layoom mu ngi ci loxoom, ngir jéri dàgga
ja, ba mu set; pepp ma dina ko def ca sàq ma, waaye xatax ba dina ko
lakk ci safara su dul fey mukk.»

<span id="an_3:13">3:13</span>  Booba Yeesu jóge Galile, ñëw ngir Yaxya
sóob ko ca dexu Yurdan.

<span id="an_3:14">3:14</span>  Waaye Yaxya gàntu ko ne: «Man maa soxla,
nga sóob ma ci ndox, te yaa ngi ñëw ci man!»

<span id="an_3:15">3:15</span>  Yeesu tontu ko: «Bàyyil noonu, ndaxte
war nanoo mottali lépp lu jub.» Noonu Yaxya nangu.

<span id="an_3:16">3:16</span>  Bi ko Yaxya sóobee ca dex ga, Yeesu
génn. Ca saa sa asamaan yi daldi ubbiku, te Yaxya gis Xelum Yàlla wàcc
ci melow pitax, ñëw ci kaw Yeesu.

<span id="an_3:17">3:17</span>  Te baat bu jóge asamaan dégtu ne: «Kii
mooy sama Doom ji ma bëgg; ci moom laa ame bànneex.»

<span id="an_4:1">4:1</span>  Bi loolu amee Xelum Yàlla yóbbu Yeesu ca
màndiŋ ma, ngir mu jànkoonte ak fiiri Seytaane.

<span id="an_4:2">4:2</span>  Yeesu nekk fa te lekkul ñeent-fukki bëccëg
ak ñeent-fukki guddi, door a xiif.

<span id="an_4:3">4:3</span>  Noonu fiirkat bi ñëw ci moom ne ko: «Boo
dee Doomu Yàlla, santal doj yii, ñu nekk mburu.»

<span id="an_4:4">4:4</span>  Waaye Yeesu tontu ko ne: «Mbind mi nee na:
“Nit du dunde mburu rekk, waaye itam gépp kàddu gu génne ci gémmiñug
Yàlla.”»

<span id="an_4:5">4:5</span>  Bi mu waxee loolu, Seytaane yóbbu ko ca
dëkk bu sell ba, teg ko ca njobbaxtalu kër Yàlla ga.

<span id="an_4:6">4:6</span>  Mu ne ko: «Boo dee Doomu Yàlla, tëbal ci
suuf, ndaxte Mbind mi nee na:“Dina jox ay malaakaam ndigal ci sa mbir,ñu
leewu la ci seeni loxo,ngir nga bañ a fakkastalu ciw doj.”»

<span id="an_4:7">4:7</span>  Yeesu tontu ko: «Bind nañu it ne: “Bul
diiŋat Yàlla, sa Boroom.”»

<span id="an_4:8">4:8</span>  Gannaaw loolu Seytaane yóbbu ko ci kaw
tund wu kawe lool, won ko réewi àddina yépp ak seeni ndam.

<span id="an_4:9">4:9</span>  Mu ne ko: «Lii lépp dinaa la ko may, boo
sukkee màggal ma.»

<span id="an_4:10">4:10</span>  Waaye Yeesu tontu ko: «Sore ma Seytaane,
ndaxte Mbind mi nee na: “Nanga màggal Yàlla sa Boroom, te jaamu ko moom
rekk.”»

<span id="an_4:11">4:11</span>  Noonu Seytaane bàyyi ko. Te ay malaaka
daldi ñëw fi Yeesu, di ko topptoo.

<span id="an_4:12">4:12</span>  Am bés Yeesu dégg ne, jàpp nañu Yaxya;
mu jóg nag, jëm Galile.

<span id="an_4:13">4:13</span>  Gannaaw gi, mu toxoo dëkku Nasaret, dem
dëkk Kapernawum, bi féeteek dex ga ci diiwaani Sabulon ak Neftali.

<span id="an_4:14">4:14</span>  Noonu am la ñu waxoon, jaarale ko ci
yonent Yàlla Esayi, bi mu naan:

<span id="an_4:15">4:15</span>  «Yaw réewum Sabulon ak réewum Neftali,di
yoonu géej gannaaw dexu Yurdan,yaw Galile, réewum ñi dul Yawut —

<span id="an_4:16">4:16</span>  xeet wa nekkoon cig lëndëm,gis na leer
gu mag,ña dëkkoon ca réew, ma dee tiim,leer fenkal na leen.»

<span id="an_4:17">4:17</span>  Booba Yeesu tàmbali di waare naan:
«Tuubleen seeni bàkkaar, ndaxte nguuru Yàlla Aji Kawe ji jegesi na.»

<span id="an_4:18">4:18</span>  Gannaaw loolu Yeesu doon dox ca tefesu
dexu Galile, mu gis fa ñaar ñu bokk ndey ak baay, mooy Simoŋ mi ñuy wax
Piyeer, ak Andare. Fekk ñuy sànni seen caax ca dex ga, ndaxte ay nappkat
lañu woon.

<span id="an_4:19">4:19</span>  Yeesu ne leen: «Ñëwleen topp ci man, ma
def leen nappkati nit.»

<span id="an_4:20">4:20</span>  Ca saa sa ñu daldi bàyyi seeni mbaal,
topp ci moom.

<span id="an_4:21">4:21</span>  Ba Yeesu demee ba ca kanam, mu gis
yeneen ñaar ñu bokk ndey ak baay, ñuy Saag doomu Sebede, ak Yowaana
rakkam. Ñu nekk ci seen biir gaal ak Sebede seen baay, di defar seeni
mbaal. Noonu Yeesu woo leen.

<span id="an_4:22">4:22</span>  Ca saa sa ñu daldi bàyyi gaal ga ak seen
baay, topp ci moom.

<span id="an_4:23">4:23</span>  Ba loolu amee Yeesu doon wër Galile
gépp, di jàngale ci seeni jàngu tey yégle xebaar bu baax bi ci nguuru
Yàlla; muy faj jàngoro yépp ak wéradi yépp ca nit ña,

<span id="an_4:24">4:24</span>  ba tax turam siiw ba ci biir réewu Siri
mépp. Ñu di ko indil ñi wopp ñépp, ñi sonn ndax ay jàngoro ak metit yu
bare, ñi rab jàpp, ñiy say ak ñi làggi, mu faj leen.

<span id="an_4:25">4:25</span>  Noonu mbooloo mu bare topp ci moom, jóge
ci wàlli Galile ak diiwaan bi ñuy wax Fukki dëkk yi, ci dëkku Yerusalem
ak ci diiwaanu Yude, ba ci gannaaw dexu Yurdan..

<span id="an_5:1">5:1</span>  Bi Yeesu gisee mbooloo ma nag, mu yéeg ca
tund wa, toog; taalibeem ya ñëw ci moom.

<span id="an_5:2">5:2</span>  Mu daldi leen jàngal naan:

<span id="an_5:3">5:3</span>  «Yéen ñi xam seen ñàkk doole ngir neex
Yàlla,barkeel ngeen,ndaxte nguuru Yàlla Aji Kawe ji,yéena ko yelloo.

<span id="an_5:4">5:4</span>  Yéen ñi nekk ci naqar, barkeel ngeen,ndax
dees na dëfël seen xol.

<span id="an_5:5">5:5</span>  Yéen ñi lewet, barkeel ngeen,ndax dingeen
moomi àddina.

<span id="an_5:6">5:6</span>  Yéen ñi xiif te mar njub, barkeel
ngeen,ndax dingeen regg.

<span id="an_5:7">5:7</span>  Yéen ñi am yërmande, barkeel ngeen,ndax
dees na leen yërëm.

<span id="an_5:8">5:8</span>  Yéen ñi am xol bu sell, barkeel ngeen,ndax
dingeen gis Yàlla.

<span id="an_5:9">5:9</span>  Yéen ñiy wut jàmm, barkeel ngeen,ndax dees
na leen tudde doomi Yàlla.

<span id="an_5:10">5:10</span>  Yéen ñi ñu fitnaal ndax seen
njub,barkeel ngeen,ndaxte nguuru Yàlla Aji Kawe ji,yéena ko yelloo.

<span id="an_5:11">5:11</span>  «Barkeel ngeen, bu ñu leen di saaga, di
leen fitnaal, di leen sosal lépp lu bon ngir man.

<span id="an_5:12">5:12</span>  Bégleen te bànneexu, ndax seen yool dina
réy ci laaxira. Ndaxte noonu lañu daan fitnaale yonent yi fi jiitu.

<span id="an_5:13">5:13</span>  «Yéena di xoromus àddina. Bu xorom si
sàppee, nan lañu koy delloo cafkaam? Du jariñati dara, lu dul ñu sànni
ko ci biti, nit ñi dox ci kawam.

<span id="an_5:14">5:14</span>  Yéena di leeru àddina. Dëkk, bu nekk ci
kaw tund du man a nëbbu.

<span id="an_5:15">5:15</span>  Te it duñu taal làmp, dëpp cig leget,
waaye dañu koy wékk, ba muy leeral ñi nekk ci kër gi ñépp.

<span id="an_5:16">5:16</span>  Na seen leer leere noonu ci kanamu nit
ñi, ngir ñu gis seeni jëf yu rafet, te màggal seen Baay bi ci kaw.

<span id="an_5:17">5:17</span>  «Buleen defe ne, ñëw naa ngir dindi
yoonu Musaa ak waxi yonent yi. Ñëwuma ngir dindi leen, waaye ngir ñu am
ci man.

<span id="an_5:18">5:18</span>  Ndaxte ci dëgg maa ngi leen koy wax, li
feek asamaan ak suuf wéyul, benn tomb walla benn rëddu araf du wéy mukk
ci yoonu Musaa, ba kera yépp di am.

<span id="an_5:19">5:19</span>  Ku tebbi nag ba gën a tuuti ci ndigal
yii, te ngay jàngal nit ñi noonu, dees na la tudde ki gën a tuuti ci
nguuru Yàlla Aji Kawe ji. Waaye ku leen di sàmm, di leen digle, dees na
la tudde ku mag ci nguuru Yàlla Aji Kawe ji.

<span id="an_5:20">5:20</span>  Ndaxte maa ngi leen koy wax, bu seen
njubte ëppul njubteg xutbakat ya ak Farisen ya, dungeen tàbbi mukk ci
nguuru Yàlla Aji Kawe ji.

<span id="an_5:21">5:21</span>  «Dégg ngeen ne, waxoon nañu maam ya ne
leen: “Bul rey nit; ku rey nit, yoon dina la dab.”

<span id="an_5:22">5:22</span>  Waaye man maa ngi leen di wax ne, képp
ku mere sa mbokk, dinañu la àtte. Ku wax sa mbokk: “Amoo bopp,” dinañu
la àtte ca kureelu àttekat ya. Ku ko wax: “Alku nga,” dinañu la àtte ci
safara.

<span id="an_5:23">5:23</span>  Booy yóbbu nag sa sarax ca saraxalukaay
ba, te nga fàttaliku foofa ne, sa mbokk am na lu mu la meree,

<span id="an_5:24">5:24</span>  nanga fa bàyyi sa sarax ca kanamu
saraxalukaay ba, nga jëkk a dem, juboo ak sa mbokk, ba noppi dellu, joxe
sa sarax.

<span id="an_5:25">5:25</span>  «Gaawal a juboo ak ki lay yóbbu, ngeen
layooji, bala ngeen a egg; ngir bañ ki ngay layool jébbal la àttekat ba,
kooka jox la alkaati ba, ñu tëj la.

<span id="an_5:26">5:26</span>  Ci dëgg maa ngi la koy wax, doo génn
foofa mukk te feyuloo dërëm bi ci mujj.

<span id="an_5:27">5:27</span>  «Te it dégg ngeen ne waxoon nañu: “Bul
njaaloo.”

<span id="an_5:28">5:28</span>  Waaye man maa ngi leen di wax ne, képp
ku xool jigéen, xédd ko, njaaloo nga ak moom ci sa xel.

<span id="an_5:29">5:29</span>  Bu la sa bëtu ndeyjoor bëggee yóbbe
bàkkaar, luqi ko, sànni ko fu sore.

<span id="an_5:30">5:30</span>  Ndaxte ñàkk benn ci say cér moo gën ci
yaw, ñu sànni sa yaram wépp ci safara. Bu la sa loxol ndeyjoor bëggee
yóbbe bàkkaar, dagg ko, sànni ko fu sore. Ndaxte ñàkk benn ci say cér
moo gën ci yaw ñu sànni sa yaram wépp ci safara.

<span id="an_5:31">5:31</span>  «Waxoon nañu ne: “Ku fase sa jabar, nga
bindal ko kayitu pase.”

<span id="an_5:32">5:32</span>  Waaye man maa ngi leen di wax ne, ku
fase sa jabar te du ci njaaloo, yaa koy tegtal yoonu njaaloo. Te it ku
takk jigéen ju ñu fase, njaaloo nga.

<span id="an_5:33">5:33</span>  «Dégg ngeen itam ne, waxoon nañu maam ya
ne leen: “Bul weddi sa ngiñ, waaye li nga giñ def ko ngir Boroom bi.”

<span id="an_5:34">5:34</span>  Waaye man maa ngi leen di wax ne, buleen
giñ dara; bumu doon ci asamaan, ndaxte moo di jalu Buur Yàlla;

<span id="an_5:35">5:35</span>  bumu doon ci àddina, ndax moo di
tegukaayu tànkam; bumu doon it ci Yerusalem, ndax moo di dëkku Buur bu
mag bi.

<span id="an_5:36">5:36</span>  Bul giñ it ci sa bopp, ndaxte mënuloo
weexal mbaa ñuulal benn ci say kawar.

<span id="an_5:37">5:37</span>  Sa waaw na nekk waaw, sa déedéet na nekk
déedéet. Loo ci teg, ci Ibliis la jóge.

<span id="an_5:38">5:38</span>  «Te it dégg ngeen ne, waxoon nañu: “Bët,
bët a koy fey; bëñ, bëñ a koy fey.”

<span id="an_5:39">5:39</span>  Waaye man maa ngi leen di wax ne, buleen
bañ ku leen def lu bon, waaye ku la pes ci sa lexu ndeyjoor, jox ko ba
ca des.

<span id="an_5:40">5:40</span>  Ku la bëgg a kalaame, ngir jël sa turki,
nga boole ca it sa mbubb mu mag.

<span id="an_5:41">5:41</span>  Ku la ga, nga yenul ko doxub benn
kilomet, àndal ak moom ñaar.

<span id="an_5:42">5:42</span>  Mayal ku lay ñaan, te bul jox gannaaw ku
lay leb.

<span id="an_5:43">5:43</span>  «Dégg ngeen ne, waxoon nañu: “Soppal sa
moroom te sib sa bañaale.”

<span id="an_5:44">5:44</span>  Waaye man maa ngi leen di wax ne,
soppleen seeni bañaale te ñaanal ñi leen di fitnaal,

<span id="an_5:45">5:45</span>  ngir wone ne, yéenay doomi seen Baay bi
nekk ci kaw. Ndaxte mu ngi fenkal jantam ci kaw ñu bon ñi ak ñu baax ñi,
te muy tawal ñi jub ak ñi jubadi.

<span id="an_5:46">5:46</span>  Su ngeen soppee ñi leen sopp, ban yool
ngeen am? Xanaa juutikat yi duñu def noonu it?

<span id="an_5:47">5:47</span>  Su ngeen nuyoo seeni bokk rekk, lu ngeen
def lu doy waar? Xanaa ñi xamul Yàlla duñu def noonu it?

<span id="an_5:48">5:48</span>  Nangeen mat nag, ni seen Baay bi ci kaw
mate.

<span id="an_6:1">6:1</span>  «Wottuleen a def seeni jëf yu jub ci
kanamu nit ñi, muy ngistal. Lu ko moy, dungeen am yool ci seen Baay bi
nekk ci kaw.

<span id="an_6:2">6:2</span>  Booy sàkk sarax nag, bul yeble ci sa
kanam, ñu yéene la. Moom la naaféq yi di def ca jàngu ya ak ca mbedd ya,
ngir nit ñi màggal leen. Ci dëgg maa ngi leen koy wax, jot nañu seen pey
gépp.

<span id="an_6:3">6:3</span>  Waaye booy sàkk sarax, bu sa loxob càmmooñ
xam li sa loxob ndeyjoor di def,

<span id="an_6:4">6:4</span>  ngir sa sarax nekk kumpa. Noonu sa Baay,
bi dara umpul, dina la ko delloo.

<span id="an_6:5">6:5</span>  «Bu ngeen di ñaan, buleen mel ni naaféq
yi, ñoom ñi bëgg di ñaan, taxaw ca jàngu ya ak fa mbedd yay daje, ngir
nit ñi gis leen. Ci dëgg maa ngi leen koy wax, jot nañu seen pey gépp.

<span id="an_6:6">6:6</span>  Yaw nag booy ñaan, duggal ci sa néeg, tëj
bunt bi, te nga ñaan sa Baay bi bët mënta gis. Noonu sa Baay, bi dara
umpul, dina la ko delloo.

<span id="an_6:7">6:7</span>  «Te it bu ngeen di ñaan, buleen bareel wax
yu amul njariñ, mel ni ñi xamul Yàlla; ñoom defe nañu ne, Yàlla dina
leen nangul ndax seen wax ju bare.

<span id="an_6:8">6:8</span>  Buleen nirook ñoom, ndaxte seen Baay xam
na seeni soxla, laata ngeen ko koy wax.

<span id="an_6:9">6:9</span>  Yéen nag nii ngeen war a ñaane:“Sunu Baay
bi nekk ci kaw,na sa tur sell,

<span id="an_6:10">6:10</span>  na sa nguur ñëw,na sa coobare am ci suuf
mel ni ci kaw.

<span id="an_6:11">6:11</span>  May nu tey li nu war a dunde;

<span id="an_6:12">6:12</span>  te baal nu sunuy tooñ, ni nu baale ñi nu
tooñ;

<span id="an_6:13">6:13</span>  bu nu teg ci yoonu nattu, waaye nga
musal nu ci lu bon.Ndaxte yaw yaa yelloo nguur ak kàttan ak màggaay, ba
fàww. Amiin.”

<span id="an_6:14">6:14</span>  «Su ngeen baalee ñi leen tooñ, seen Baay
bi ci kaw dina leen baal seeni tooñ yéen itam.

<span id="an_6:15">6:15</span>  Waaye su ngeen baalul ñi leen tooñ, seen
Baay it du leen baal seeni tooñ.

<span id="an_6:16">6:16</span>  «Su ngeen di woor, buleen mel ni naaféq
yi, ñoom ñi yoggoorlu, di ñaawal seeni kanam, ngir seen koor feeñu nit
ñi. Ci dëgg maa ngi leen koy wax, jot nañu seen pey gépp.

<span id="an_6:17">6:17</span>  Yaw nag booy woor, xeeñalal sa bopp te
nga sëlmu,

<span id="an_6:18">6:18</span>  ngir sa koor bañ a feeñu nit ñi, waaye
mu feeñu sa Baay bi bët mënta gis. Noonu sa Baay, bi dara umpul, dina la
ko delloo.

<span id="an_6:19">6:19</span>  «Buleen dajale alal ci àddina, fu ko max
ak xomaag di yàqe, ak fu sàcc di dugg, jot ko.

<span id="an_6:20">6:20</span>  Waaye dajaleleen alal ci laaxira, fu ko
max ak xomaag dul yàqe, ak fu sàcc dul dugg, jot ko.

<span id="an_6:21">6:21</span>  Ndaxte fu sa alal nekk, fa la sa xol
nekk itam.

<span id="an_6:22">6:22</span>  «Bët mooy làmpu yaram. Bu sa bët wéree,
kon sa yaram wépp leer,

<span id="an_6:23">6:23</span>  waaye bu sa bët woppee, kon sa yaram
wépp lëndëm. Leer gi nekk ci yaw, bu nekkee lëndëm, naka la lëndëm googu
di këruuse!

<span id="an_6:24">6:24</span>  «Kenn mënul a jaamoondoo ñaari sang;
fàww nga bañ kii, bëgg ki ci des, walla nga jàpp ci kenn ki, xeeb ki ci
des. Mënuleen a boole jaamu Yàlla ak jaamu Alal.

<span id="an_6:25">6:25</span>  «Loolu moo tax maa ngi leen koy wax,
buleen seen bakkan jaaxal, ci lu ngeen war a lekk, walla lu ngeen war a
naan. Buleen jaaxle it ngir seen yaram, ci lu ngeen war a sol. Xanaa
bakkan gënul lekk, te yaram gënul koddaay?

<span id="an_6:26">6:26</span>  Seetleen picci asamaan: duñu ji, duñu
góob, duñu denc ci sàq; teewul seen Baay bi ci kaw moo leen di dundal.
Ndax ëppuleen maana picc yi ci lu bare?

<span id="an_6:27">6:27</span>  Ana kan ci yéen ci kaw njaaxleem moo man
a yokk waxtu ci àppam?

<span id="an_6:28">6:28</span>  «Te lu tax ngeen di jaaxle ngir koddaay?
Seetleen bu baax, ni tóor-tóori ñax mi di saxe ci tool yi. Duñu liggéey,
duñu ëcc,

<span id="an_6:29">6:29</span>  waaye maa ngi leen di wax ne, Suleymaan
sax ci ndamam soluwul woon ni benn ci ñoom.

<span id="an_6:30">6:30</span>  Yéen ñi néew ngëm! Bu Yàlla woddee nii
ñaxum tool yi, miy sax tey, te bu subaa ñu def ko ci taal bi, ndax du
leen gën a wodd?

<span id="an_6:31">6:31</span>  Buleen jaaxle nag, di wax ne: “Lu nu war
a lekk? Lu nu war a naan?” walla: “Lu nu war a sol?”

<span id="an_6:32">6:32</span>  Ndaxte loolu lépp, ñi xamul Yàlla ñoo
koy wut. Te seen Baay, bi nekk ci kaw, xam na ne am ngeen soxla ci loolu
lépp.

<span id="an_6:33">6:33</span>  Waaye jëkkleen a wut nguuram ak
njubteem, te loolu lépp dina leen ko ci dollil.

<span id="an_6:34">6:34</span>  Buleen jaaxle nag ngir ëllëg, ndaxte
ëllëg dina topptoo boppam. Bés bu nekk, coonoom doy na ko.

<span id="an_7:1">7:1</span>  «Buleen àtte seeni moroom ak ñaaw njort,
ngir bañ ñu àtte leen yéen itam.

<span id="an_7:2">7:2</span>  Ndaxte dees na leen àtte ak ni ngeen di
àttee, nattal leen ak li ngeen di nattale.

<span id="an_7:3">7:3</span>  Lu tax ngay xool ñax gi ci sa bëtu mbokk,
te gisuloo gànj gi ci sa bët yaw?

<span id="an_7:4">7:4</span>  Walla nan ngay waxe sa mbokk: “May ma, ma
dindil la ñax gi ci sa bët,” fekk gànj a ngii ci sa bët yaw?

<span id="an_7:5">7:5</span>  Naaféq, jëkkal a dindi gànj gi ci sa bët,
te noonu dinga man a gis bu leer, ngir dindi ñax gi ci sa bëtu mbokk.

<span id="an_7:6">7:6</span>  «Buleen jox lu sell xaj yi, mbaa sànni
seeni per ci kanamu mbaam-xuux yi, ngir bañ ñu dëggaate ko te walbatiku,
xotti leen.

<span id="an_7:7">7:7</span>  «Ñaanleen, ñu may leen; seetleen te
dingeen gis; fëggleen, ñu ubbil leen.

<span id="an_7:8">7:8</span>  Ndaxte képp kuy ñaan, dinga am; kuy seet,
dinga gis; kuy fëgg, ñu ubbil la.

<span id="an_7:9">7:9</span>  Kan ci yéen, bu la sa doom ñaanee mburu,
nga jox ko doj?

<span id="an_7:10">7:10</span>  Walla mu ñaan la jën, nga jox ko jaan?

<span id="an_7:11">7:11</span>  Ndegam yéen ñi bon yéena man a jox seeni
gune lu baax, astemaak seen Baay bi nekk ci kaw dina jox lu baax ñi ko
koy ñaan!

<span id="an_7:12">7:12</span>  «Kon nag lépp lu ngeen bëgg, nit ñi
defal leen ko, yéen itam nangeen leen ko defal; ndaxte loolu moo ëmb
yoonu Musaa ak waxi yonent yi.

<span id="an_7:13">7:13</span>  «Jaarleen ci bunt bu xat bi, ndaxte bunt
bi ak yoon wi jëm sànku yaatu nañu, te ñi ciy jaar bare.

<span id="an_7:14">7:14</span>  Waaye buntu dund gu wóor xat na, te yoon
wi jëm kaw sew na, te ñi ko gis barewul.

<span id="an_7:15">7:15</span>  «Moytuleen ñi mbubboo turu yonent. Dañuy
ñëw ci yéen, yor melow xar, waaye ci biir ay bukki yu soxor lañu.

<span id="an_7:16">7:16</span>  Dingeen leen xàmmee ci seeni jëf. Ndax
dees na witte réseñ ci dédd, walla figg ci xaaxaam?

<span id="an_7:17">7:17</span>  Noonu garab gu baax gu nekk dina meññ
doom yu neex, waaye garab gu bon dina meññ doom yu bon.

<span id="an_7:18">7:18</span>  Garab gu baax mënul a meññ doom yu bon,
naka itam garab gu bon mënul a meññ doom yu neex.

<span id="an_7:19">7:19</span>  Garab gu nekk gu dul meññ doom yu neex,
dees na ko gor, sànni ko ca safara sa.

<span id="an_7:20">7:20</span>  Ci seeni jëf nag ngeen leen di xàmmee.

<span id="an_7:21">7:21</span>  «Du képp ku may wax: “Boroom bi, Boroom
bi,” mooy dugg ca nguuru Yàlla Aji Kawe ji; ka cay dugg mooy kiy def
sama coobareg Baay, bi nekk ci kaw.

<span id="an_7:22">7:22</span>  Bu bés baa, ñu bare dinañu ma wax:
“Boroom bi, Boroom bi, ndax du ci saw tur lanu daa waxe ci kàddug Yàlla?
Ndax du ci saw tur lanu daa dàqe ay rab? Ndax du ci saw tur lanu daa
defe ay kéemaan yu bare?”

<span id="an_7:23">7:23</span>  Ci kaw loolu dinaa leen wax dëgg ne
leen: “Musuma leen a xam; soreleen ma, yéen ñiy def bàkkaar.”

<span id="an_7:24">7:24</span>  «Képp ku dégg nag lii ma leen wax, te di
ko jëfe, dinga mel ni nit ku am xel, ku tabax këram, samp ko ciw doj.

<span id="an_7:25">7:25</span>  Ba mu noppee, taw bi daldi sóob, wal mi
ñëw, ngelaw li jóg, ñu dal ci kaw kër ga; waaye màbbul, ndaxte mu ngi
jàpp ca doj wa.

<span id="an_7:26">7:26</span>  Waaye képp ku dégg lii ma leen wax, te
jëfewuloo ko, dinga mel ni nit ku ñàkk xel, ku tabax këram ci gànnuus
bi.

<span id="an_7:27">7:27</span>  Ba mu noppee, taw bi daldi sóob, wal mi
ñëw, ngelaw li jóg, ñu dal ci kaw kër ga; mu màbb, ba ne tasar.»

<span id="an_7:28">7:28</span>  Bi Yeesu waxee loolu ba noppi, mbooloo
ma daldi waaru ca njàngaleem,

<span id="an_7:29">7:29</span>  ndaxte jàngal na leen ak sañ-sañ bu
seeni xutbakat amul.

<span id="an_8:1">8:1</span>  Bi loolu amee Yeesu wàcc ca tund wa, te
mbooloo mu bare topp ko.

<span id="an_8:2">8:2</span>  Noonu ku gaana ñëw, sukk ci kanamam ne ko:
«Sang bi, soo ko bëggee, man nga maa faj.»

<span id="an_8:3">8:3</span>  Yeesu tàllal loxoom, laal ko naan: «Bëgg
naa ko, wéral.» Ca saa sa ngaanaam daldi deñ.

<span id="an_8:4">8:4</span>  Yeesu ne ko: «Déglul, bu ko wax kenn,
waaye demal won sa bopp saraxalekat bi, te nga jébbal Yàlla sarax, si
yoonu Musaa santaane, ngir mu nekk seede ci ñoom.»

<span id="an_8:5">8:5</span>  Gannaaw loolu Yeesu duggoon na Kapernawum.
Bi mu fa duggee nag, ab njiitu xare fekksi ko. Mu ñaan ko,

<span id="an_8:6">8:6</span>  ne ko: «Sang bi, sama surga dafa làggi,
tëdd ca kër ga te sonn lool.»

<span id="an_8:7">8:7</span>  Yeesu ne ko: «Dinaa ñëw faj ko.»

<span id="an_8:8">8:8</span>  Waaye njiit la tontu ko ne: «Sang bi,
yeyoowuma nga dugg ci sama kër; waxal genn kàddu rekk, te sama surga
dina wér.

<span id="an_8:9">8:9</span>  Ndaxte man itam maa ngi nekk ci ndigal, te
ame naa ay xarekat ci sama ndigal. Su ma nee kii: “Demal,” mu dem. Mbaa
ma ne keneen ki: “Ñëwal,” mu ñëw. Te su ma nee sama jaam: “Defal lii,”
mu def ko.»

<span id="an_8:10">8:10</span>  Bi ko Yeesu déggee, mu waaru, ne ña topp
ci moom: «Ci dëgg maa ngi leen koy wax, musumaa gis ci bànni Israyil ku
gëme ni kii.

<span id="an_8:11">8:11</span>  Maa ngi leen koy wax, ñu bare dinañu
ñëw, jóge ci penku ak sowu, bokk lekk ak Ibraayma ak Isaaxa ak Yanqóoba
ci nguuru Yàlla Aji Kawe ji.

<span id="an_8:12">8:12</span>  Waaye ñi waroon a bokk ca nguur ga, dees
na leen sànni ci biti ci lëndëm gi. Foofa dees na fa jooy tey yéyu.»

<span id="an_8:13">8:13</span>  Ci kaw loolu Yeesu wax njiit la ne ko:
«Ñibbil, na ame, ni nga ko gëme.» Noonu ca waxtu woowa sax surga ba
daldi wér.

<span id="an_8:14">8:14</span>  Gannaaw loolu Yeesu dem kër Piyeer. Ba
mu eggee, mu fekk gorob Piyeer bu jigéen tëdd ak yaram wu tàng.

<span id="an_8:15">8:15</span>  Bi mu ko gisee, Yeesu laal loxoom,
tàngoor wa daldi wàcc; soxna sa jóg, di ko topptoo.

<span id="an_8:16">8:16</span>  Ca ngoon sa ñu indil ko ñu bare ñu rab
jàpp. Yeesu dàq rab ya ak kàddoom te faj ñi wopp ñépp.

<span id="an_8:17">8:17</span>  Loolu mu def, def na ko, ngir la ñu
waxoon jaarale ko ci yonent Yàlla Esayi am, bi mu naan:«Fab na sunuy
wopp, gàddu sunuy jàngoro.»

<span id="an_8:18">8:18</span>  Bi Yeesu gisee mbooloo ma ko wër nag, mu
sant taalibe ya, ñu jàll dex ga.

<span id="an_8:19">8:19</span>  Laata ñuy jàll, benn xutbakat daldi ñëw
ci moom ne ko: «Kilifa gi, dinaa la topp fépp foo jëm.»

<span id="an_8:20">8:20</span>  Waaye Yeesu tontu ko ne: «Till yi am
nañu seeni kàmb, te picci asamaan am nañu ay tàgg, waaye Doomu nit ki
amul fu mu noppal boppam.»

<span id="an_8:21">8:21</span>  Noonu keneen ca taalibe ya ne ko: «Sang
bi, may ma, ma jëkk a dem suuli sama baay.»

<span id="an_8:22">8:22</span>  Yeesu tontu ko ne: «Toppal ci man te
bàyyi ñi dee, ñu suul seeni néew.»

<span id="an_8:23">8:23</span>  Bi mu ko waxee, Yeesu dugg ca gaal ga,
ay taalibeem topp ko.

<span id="an_8:24">8:24</span>  Ca saa sa ngelaw lu bare daldi yengal
dex ga, ba duus ya sàng gaal ga. Fekk booba Yeesu nelaw.

<span id="an_8:25">8:25</span>  Noonu taalibe ya daldi jegesi, yee ko
naan: «Sang bi, musal nu, nu ngiy dee.»

<span id="an_8:26">8:26</span>  Waaye Yeesu tontu leen: «Yéen ñi néew
ngëm, lu tax ngeen tiit?» Ci kaw loolu mu jóg, daldi gëdd ngelaw li ak
duus yi. Lépp dal, ba ne nemm.

<span id="an_8:27">8:27</span>  Bi ko nit ña gisee, ñu waaru naan: «Kii
kan la ci biir nit ñi, ba ngelaw li ak dex gi di ko déggal?»

<span id="an_8:28">8:28</span>  Bi Yeesu jàllee nag, ba teer ca diiwaanu
waa Gadara, ñaar ñu rab jàpp daldi génn ca sëg ya, ñëw kar ko. Ñaar
ñooñu nag, ñu soxor lañu woon, ba kenn ñemewul woon a jaar foofa.

<span id="an_8:29">8:29</span>  Ña rab jàpp daldi xaacu naan: «Yaw Doomu
Yàlla ji, loo nuy fexeel? Ndax danga noo bëgg a mbugal, bala waxtu way
jot?»

<span id="an_8:30">8:30</span>  Fekk amoon na ca wet ya géttu mbaam-xuux
yu bare yuy for.

<span id="an_8:31">8:31</span>  Rab ya nag ñaan ko ne: «Boo nu dàqee,
sànni nu ca géttu mbaam-xuux ya.»

<span id="an_8:32">8:32</span>  Yeesu ne leen: «Demleen.» Rab ya nag
daldi génn, dugg ca mbaam-xuux ya, ñu daldi bartalu, daanu ca dex ga,
lab ca ndox ma.

<span id="an_8:33">8:33</span>  Ba sàmm ya gisee loolu, ñu daw, dem dëkk
ba, nettaliji lépp ak la xewoon ca ña rab jàpp.

<span id="an_8:34">8:34</span>  Noonu dëkk ba bépp génn seeti Yeesu. Ba
ñu ko gisee nag, ñu ñaan ko, mu génn seen réew.

<span id="an_9:1">9:1</span>  Bi loolu amee Yeesu dugg cig gaal, jàll
dex ga, dellu dëkkam.

<span id="an_9:2">9:2</span>  Foofa ñu indil ko ku tëdd ci basaŋ, fekk
yaramam wépp làggi. Bi Yeesu gisee seen ngëm, mu ne ku làggi ka: «Na sa
xel dal, sama waay, baal nañu la say bàkkaar.»

<span id="an_9:3">9:3</span>  Bi mu waxee loolu, ay xutbakat daldi ne ci
seen biir: «Nit kii mu ngi sosal Yàlla.»

<span id="an_9:4">9:4</span>  Waaye Yeesu xam seen xalaat ne leen: «Lu
tax ngeen am xalaat yu bon ci seen xol?

<span id="an_9:5">9:5</span>  Ma wax ne: “Baal nañu la say bàkkaar,”
walla ma ne: “Jógal te dox,” lan moo ci gën a yomb?

<span id="an_9:6">9:6</span>  Waaye xamleen ne, Doomu nit ki am na ci
àddina sañ-sañu baale bàkkaar yi.» Ci kaw loolu Yeesu ne ku làggi ka:
«Jógal, jël sa basaŋ te nga ñibbi.»

<span id="an_9:7">9:7</span>  Noonu làggi ba daldi jóg, ñibbi.

<span id="an_9:8">9:8</span>  Ba mbooloo ma gisee loolu, ñu daldi ragal
te màggal Yàlla, mi dénk sañ-sañ bu tollu noonu doom Aadama yi.

<span id="an_9:9">9:9</span>  Bi Yeesu jógee foofa, mu gis nit ku tudd
Macë, toog ca juuti ba. Yeesu ne ko: «Kaay topp ma.» Noonu Macë jóg,
daldi ko topp.

<span id="an_9:10">9:10</span>  Gannaaw ga Yeesu doon lekk ca kër ga, te
ay juutikat ak i boroom bàkkaar yu bare dikk, bokk lekk ak Yeesu ak
taalibeem ya.

<span id="an_9:11">9:11</span>  Bi ko Farisen ya gisee nag, ñu ne
taalibe ya: «Lu tax seen kilifa di lekkandoo ak ay juutikat ak ay boroom
bàkkaar?»

<span id="an_9:12">9:12</span>  Waaye bi ko Yeesu déggee, mu ne: «Ñi wér
soxlawuñu fajkat, ñi wéradi ñoo ko soxla.

<span id="an_9:13">9:13</span>  Mbind mi nee na: “Yërmande laa bëgg,
waaye du rendi saraxi mala.” Demleen nag te seet lu wax joojuy tekki.
Ndaxte ñëwuma, ngir woo ñi jub, waaye bàkkaarkat yi laay woo.»

<span id="an_9:14">9:14</span>  Gannaaw loolu taalibey Yaxya ñëw ci
Yeesu ne ko: «Lu tax nuy woor, nun ak Farisen yi, te say taalibe duñu
woor?»

<span id="an_9:15">9:15</span>  Yeesu tontu leen: «Ndax gan yi ñëw ci
céet dinañu naqarlu dara, li feek boroom céet gaa ngi ànd ak ñoom? Waaye
bés yaa ngi ñëw yu ñuy jële boroom céet gi ci seen biir; booba nag
dinañu woor.

<span id="an_9:16">9:16</span>  Xam ngeen ne, kenn du daax mbubb mu
màggat ak sekkit wu bees; ndaxte sekkit wi day ñoddi mbubb mi, te
xottiku bi gën a yaatu.

<span id="an_9:17">9:17</span>  Te it duñu def biiñ bu bees ci mbuusi
der yu màggat. Lu ko moy, mbuus yi dañuy toj, biiñ bi tuuru te mbuus yi
yàqu. Waaye biiñ bu bees, dees na ko def ci mbuus yu bees. Noonu ñoom
ñaar duñu yàqu.»

<span id="an_9:18">9:18</span>  Bi leen Yeesu di wax loolu, benn njiitu
jàngu daldi ñëw, sukk ci kanamam ne ko: «Sama doom ju jigéen dafa faatu
léegi, waaye ñëwal, teg ko say loxo, te dina dundaat.»

<span id="an_9:19">9:19</span>  Noonu Yeesu jóg, topp ko, moom ak ay
taalibeem.

<span id="an_9:20">9:20</span>  Bi ñuy dem nag, amoon na ca mbooloo ma
jigéen juy xëpp deret diirub fukki at ak ñaar. Mu defe ne, su laalee
mbubbam rekk, dina wér. Mu jegeñsi Yeesu nag, doxe ko gannaaw, laal catu
mbubbam.

<span id="an_9:22">9:22</span>  Bi mu ko defee Yeesu woññiku ne ko: «Na
sa xel dal, soxna si, sa ngëm faj na la.» Noonu jigéen ja daldi wér ca
saa sa.

<span id="an_9:23">9:23</span>  Bi Yeesu eggee kër njiit la, mu gis ñiy
liit ak toxoro, ak mbooloo may def coow lu bare.

<span id="an_9:24">9:24</span>  Mu ne leen: «Génnleen, janq bi deewul,
day nelaw rekk.» Bi ko mbooloo ma déggee, ñu daldi ko ñaawal.

<span id="an_9:25">9:25</span>  Waaye ñu génne leen, Yeesu dugg, jàpp
loxob janq ba, mu daldi jóg.

<span id="an_9:26">9:26</span>  Noonu xebaaru li mu def daldi siiw ca
réew ma.

<span id="an_9:27">9:27</span>  Bi Yeesu jógee foofa, ñaari gumba topp
ko, di wax ca kaw naan: «Yërëm nu, yaw Sëtu Daawuda bi!»

<span id="an_9:28">9:28</span>  Noonu Yeesu dugg ca kër ga, gumba ya
toppsi ko. Yeesu ne leen: «Ndax gëm ngeen ne, man naa def li ngeen ma
laaj?» Ñu tontu ko: «Waaw Sang bi.»

<span id="an_9:29">9:29</span>  Kon Yeesu daldi laal seeni bët ne leen:
«Na am, ni ngeen ko gëme.»

<span id="an_9:30">9:30</span>  Ca saa sa seeni bët daldi ubbiku. Yeesu
dénk leen bu wér ne leen: «Moytuleen kenn xam ko.»

<span id="an_9:31">9:31</span>  Waaye ñu génn rekk, siiwal turam fu
nekk.

<span id="an_9:32">9:32</span>  Bi ñu fa jógee nag, amoon na ñeneen ñu
ñëw fi moom, indil ko ku rab jàpp, mu luu.

<span id="an_9:33">9:33</span>  Yeesu dàq rab wa, luu ba daldi wax. Bi
ñu ko gisee, mbooloo ma waaru, ñu ne: «Lu mel nii, musuñu koo gis ci
Israyil.»

<span id="an_9:34">9:34</span>  Waaye Farisen ya ne: «Ci kàttanu buuru
rab yi lay dàqe rab yi.»

<span id="an_9:35">9:35</span>  Noonu Yeesu wër dëkk yu mag ya yépp ak
yu ndaw ya, di leen jàngal ci seeni jàngu, tey yégle xebaar bu baax bi
jëm ci nguuru Yàlla, di faj jàngoro yépp ak wéradi yépp.

<span id="an_9:36">9:36</span>  Bi Yeesu gisee mbooloo ma, mu yërëm
leen, ndaxte dañoo sonn ba ne yogg, mel ni xar yu amul sàmm.

<span id="an_9:37">9:37</span>  Noonu mu ne taalibeem ya: «Ngóob mi
yaatu na, waaye liggéeykat yi barewuñu.

<span id="an_9:38">9:38</span>  Ñaanleen nag Boroom ngóob mi, mu yebal
ay liggéeykat, ñu góob toolam.»

<span id="an_10:1">10:1</span>  Noonu Yeesu woo ca moom fukki taalibeem
ya ak ñaar, jox leen sañ-sañu dàq rab yi, tey faj jàngoro yépp ak wéradi
yépp.

<span id="an_10:2">10:2</span>  Fukki ndaw ak ñaar, ya Yeesu yónni woon
nag, nii lañu tuddoon: ku jëkk ki mooy Simoŋ mi ñuy wax Piyeer, ak
Andare mi bokk ak moom ndey ak baay; Saag doomu Sebede, ak Yowaana
rakkam;l

<span id="an_10:3">10:3</span>  Filib ak Bartelemi; Tomaa ak Macë,
juutikat ba woon; Saag doomu Alfe, ak Tade;l

<span id="an_10:4">10:4</span>  Simoŋ, mi bokk ca mbooloo, ma ñu tudde
Ñi farlu ci moom seen réew; ak Yudaa Iskariyo, mi nar a wor Yeesu.

<span id="an_10:5">10:5</span>  Yeesu yónni fukk ñooñule ak ñaar, jox
leen ndigal ne leen: «Buleen dem ci ñi dul Yawut mbaa dugg ci benn dëkku
waa Samari.

<span id="an_10:6">10:6</span>  Waaye demleen ci bànni Israyil, ñoom ñi
réer niy xar.

<span id="an_10:7">10:7</span>  Bu ngeen demee nag, yégleleen naan:
“Nguuru Yàlla Aji Kawe ji jegesi na.”

<span id="an_10:8">10:8</span>  Fajleen ñi wopp, dekkal ñi dee, fajleen
gaana yi te dàq rab yi. Cig neen ngeen ame, mayeleen cig neen.

<span id="an_10:9">10:9</span>  Buleen dajale wurus, xaalis mbaa xànjar
ci seeni maxtume.

<span id="an_10:10">10:10</span>  Buleen wut it mbuus ngir tukki mbaa
ñaari turki, ay dàll mbaa aw yet, ndaxte liggéeykat yeyoo na dundam.

<span id="an_10:11">10:11</span>  «Bu fekkee ne agsi ngeen ci dëkk bu
mag mbaa bu ndaw, nangeen fa seet ku fa am faayda, dal ca moom ba kera
ngeen jóge dëkk ba.

<span id="an_10:12">10:12</span>  Bu ngeen di dugg ci kër nag,
nuyooleen.

<span id="an_10:13">10:13</span>  Bu fekkee ne kër ga yeyoo na ko, na
seen jàmm wàcc ci ñoom, waaye bu ko yeyoowul, na seen yéene dellusi ci
yéen.

<span id="an_10:14">10:14</span>  Koo xam ne gàntu na leen, mbaa mu
tanqamlu seeni wax, génnleen ca kër ga mbaa ca dëkk ba, yëlëb seen pëndu
tànk.

<span id="an_10:15">10:15</span>  Ci dëgg maa ngi leen koy wax, keroog
bésub àtte ba, waa réewu Sodom ak Gomor ñooy tane dëkk boobu.

<span id="an_10:16">10:16</span>  «Dégluleen, maa ngi leen di yónni, mel
ni ay xar ci biir ay bukki. Muusleen nag niy jaan, te lewet niy pitax.

<span id="an_10:17">10:17</span>  Waaye moytuleen nit ñi, ndaxte dinañu
leen jébbal àttekat yi te dóor leen ay yar ci seeni jàngu.

<span id="an_10:18">10:18</span>  Dees na leen yóbbu ngir man ci kanami
boroom réew ak i buur, ngir ngeen seede ma ci ñoom ak ci ñi dul Yawut.

<span id="an_10:19">10:19</span>  Boo xamee ne nag jébbale nañu leen,
buleen am xel ñaar ci li ngeen di wax, mbaa ni ngeen koy waxe. Ndaxte ca
waxtu woowa sax dingeen jot li ngeen war a wax;

<span id="an_10:20">10:20</span>  du yéenay wax, waaye Xelum seen Baay
mooy wax ci yéen.

<span id="an_10:21">10:21</span>  «Mag dina joxe rakkam ci dee, baay
joxe doomam; ay doom it dinañu jóg, bañ seeni waajur, di leen reylu.

<span id="an_10:22">10:22</span>  Te yéen nag, ñépp dinañu leen bañ ndax
sama tur; waaye ku muñ ba muj ga, mucc.

<span id="an_10:23">10:23</span>  Boo xamee ne fitnaal nañu leen ci dëkk
bii, demleen ca ba ca kanam. Ci dëgg maa ngi leen koy wax, dungeen man a
wër dëkki Israyil yépp, te Doomu nit ki ñëwul.»

<span id="an_10:24">10:24</span>  Yeesu teg ca ne: «Taalibe gënul
kilifaam, te jaam gënul sangam.

<span id="an_10:25">10:25</span>  Bu taalibe yemee ak kilifaam demin,
doy na; jaam it ni sangam. Ndegam tudde nañu boroom kër gi Beelsebul,
astemaak waa kër gi.

<span id="an_10:26">10:26</span>  Kon nag buleen leen ragal, ndaxte amul
dara lu nëbbu, lu ñu warul a biral, mbaa luy kumpa lu ñu warul a siiwal.

<span id="an_10:27">10:27</span>  Li ma leen wax ci biir lëndëm, waxleen
ko ci leer; li ma leen déey, yégleleen ko ci kaw taax yi.

<span id="an_10:28">10:28</span>  Te buleen ragal ñu man a rey yaram, te
mënuñoo rey ruu, waaye ragal-leen Ki man a sànk yaram ak ruu ci safara.

<span id="an_10:29">10:29</span>  Ñaari picci rammatu, ndax duñu ko jaay
ci dërëm? Waaye benn ci ñoom du daanu ci suuf te soobul seen Baay.

<span id="an_10:30">10:30</span>  Seen kawari bopp sax, waññees na leen.

<span id="an_10:31">10:31</span>  Kon buleen ragal dara, yéena gën
ndiiraanu rammatu.

<span id="an_10:32">10:32</span>  «Koo xam ne nangu nga ma ci kanamu nit
ñi, man itam dinaa la nangu ci sama kanamu Baay, bi nekk ci kaw.

<span id="an_10:33">10:33</span>  Waaye ku ma gàntu ci kanamu nit ñi,
man itam dinaa la gàntu ci sama kanamu Baay, bi nekk ci kaw.

<span id="an_10:34">10:34</span>  «Te it buleen defe ne, damaa ñëw ngir
indi jàmm ci àddina; ñëwuma ngir indi jàmm, waaye jaasi laa indaale.

<span id="an_10:35">10:35</span>  Ndaxte ñëw naa ngir féewale doom ak
baayam, doom ju jigéen ak ndeyam, jabar ak goroom;

<span id="an_10:36">10:36</span>  te nooni nit ñooy waa këram.

<span id="an_10:37">10:37</span>  Ku ma gënalul sa ndey walla sa baay,
yeyoowuloo ma; ku ma gënalul sa doom ju góor walla ju jigéen, yeyoowuloo
ma.

<span id="an_10:38">10:38</span>  Koo xam ne kii nanguwuloo ñàkk sa
bakkan, ba mel ni ku ñu daaj ci bant, te nga topp ma, yeyoowuloo ma.

<span id="an_10:39">10:39</span>  Kuy rawale sa bakkan, ñàkk ko, te ku
ñàkk sa bakkan ndax man, jotaat ko.

<span id="an_10:40">10:40</span>  «Te lii itam am na, ku leen nangu,
nangu na ma, te ku ma nangu, nangu na ki ma yónni.

<span id="an_10:41">10:41</span>  Ku nangu yonent ndax yónnentam, dina
jot ci peyu yonent; te ku nangu ku jub ndax njubteem, dina jot ci peyu
ku jub.

<span id="an_10:42">10:42</span>  Ci dëgg maa ngi leen koy wax, koo xam
ne kii may na kaasu ndox mu sedd rekk kenn ci ñi gën a ndaw, ndax sama
taalibe la, kooku du ñàkk yoolam mukk.»

<span id="an_11:1">11:1</span>  Ba Yeesu joxee fukki taalibeem ya ak
ñaar ndigal yooyu, mu jóge fa, ngir dem jàngaleji ak a waare ci seeni
dëkk.

<span id="an_11:2">11:2</span>  Gannaaw loolu Yaxya dégg ca kaso ba jëfi
Almasi bi. Mu yónni ci moom nag ay taalibeem,

<span id="an_11:3">11:3</span>  ne ko: «Ndax yaa di Ki war a ñëw, walla
danoo war a xaar keneen?»

<span id="an_11:4">11:4</span>  Yeesu tontu leen ne: «Demleen nettali
Yaxya li ngeen dégg te gis ko.

<span id="an_11:5">11:5</span>  Gumba yaa ngi gis, lafañ yiy dox, gaana
yi wér, tëx yiy dégg, ñi dee di dekki, te ñi woyoflu ñu ngi dégg xebaar
bu baax bi.

<span id="an_11:6">11:6</span>  Yaw mi sa ngëm yolomul ndax man, barkeel
nga.»

<span id="an_11:7">11:7</span>  Bi nga xamee ne taalibe ya Yaxya yónni
woon ci Yeesu dem nañu, Yeesu daldi wax ak mbooloo ma ci mbirum Yaxya ne
leen: «Lu ngeen seeti woon ca màndiŋ ma? Xanaa barax buy jaayu ci ngelaw
li?

<span id="an_11:8">11:8</span>  Kon lu ngeen seeti woon nag? Nit ku sol
yére yu rafet? Waaye ñi sol yére yu rafet ñu ngi dëkk ci këri buur.

<span id="an_11:9">11:9</span>  Lu tax ngeen génn nag? Ngir gis ab
yonent? Waaw, wax naa leen ne, ëpp na yonent.

<span id="an_11:10">11:10</span>  Yaxya male moo di ki ñu waxoon ci
Mbind mi naan:“Maa ngi yónni sama ndaw, mu jiitu la,te xàllal la yoon ci
sa kanam.”

<span id="an_11:11">11:11</span>  Ci dëgg maa ngi leen koy wax, ci li
jigéen jur, ku sut Yaxya musul a feeñ. Waaye ba tey ki gën a ndaw ci
nguuru Yàlla Aji Kawe ji moo ko sut.

<span id="an_11:12">11:12</span>  Ci li dale ci jamonoy Yaxya ba léegi,
nit ñaa ngi góor-góorlu ngir dugg ci nguuru Yàlla, te ñi sawar ñoo ci am
wàll.

<span id="an_11:13">11:13</span>  Ndaxte li yonent yi wax ak li yoonu
Musaa tëral ñu ngi doon dox, ba kera Yaxya di feeñ.

<span id="an_11:14">11:14</span>  Te Yaxya moomu, su ngeen bëggee nangu
lii, mooy Iliyas bi waroon a ñëw.

<span id="an_11:15">11:15</span>  Déglul bu baax, yaw mi am ay nopp.

<span id="an_11:16">11:16</span>  «Niti jamono jii nag, lan laa leen man
a mengaleel? Ñu ngi nirook xale yu toog ca pénc ma, di woo seeni xarit,

<span id="an_11:17">11:17</span>  ne leen:“Liital nanu leen ak toxoro,
te fecculeen,woyal nanu leen woyi dëj, te jooyuleen.”

<span id="an_11:18">11:18</span>  Ndaxte Yaxya feeñ na, lekkul, naanul,
ngeen daldi ne: “Dafa ànd ak rab.”

<span id="an_11:19">11:19</span>  Gannaaw gi nag, Doomu nit ki ñëw na,
lekk, naan, ngeen daldi ne: “Kii daal bëgg na lekk, di naan biiñ, tey
xaritoo ak ay juutikat ak ay boroom bàkkaar.” Waaye li xam-xamu Yàlla di
jur, mooy firndeel ne dëgg la.»

<span id="an_11:20">11:20</span>  Gannaaw loolu Yeesu daldi gëdd dëkk,
ya mu defe woon la ëpp cay kéemaanam, ndaxte tuubuñu seeni bàkkaar.

<span id="an_11:21">11:21</span>  Mu ne: «Dingeen torox, yéen waa
Korasin ak waa Betsayda, ndaxte kéemaan yi ma def ci yéen, bu ñu leen
defoon ci dëkku Tir walla ci dëkku Sidon, kon réccu nañu bu yàgg, xëppoo
dóom, sol saaku.

<span id="an_11:22">11:22</span>  Waaye maa ngi leen koy wax, keroog bés
pénc ma Tir ak Sidon ñoo leen di tane.

<span id="an_11:23">11:23</span>  Te yaw dëkku Kapernawum, ndax dees na
la yékkati bu kawe? Déedéet, dees na la daane bu suufe. Ndaxte kéemaan
yi ma def ci yaw, bu ñu leen defoon ci dëkku Sodom, kon mu nekk ba tey.

<span id="an_11:24">11:24</span>  Waaye maa ngi leen koy wax, keroog bés
pénc ma Sodom moo lay tane.»

<span id="an_11:25">11:25</span>  Ca jamono joojale Yeesu wax na lii:
«Yaw Baay bi, Boroom asamaan ak suuf, maa ngi lay sant ci li nga nëbb
yëf yii ñi am xam-xam ak ñi am xel, te xamal leen gune yi.

<span id="an_11:26">11:26</span>  Waaw Baay bi, ndaxte looloo la neex.»

<span id="an_11:27">11:27</span>  Yeesu teg ca ne: «Sama Baay jébbal na
ma lépp, te kenn mënu maa xam, man Doom ji, ku dul Baay bi; kenn it
mënul a xam Baay bi, ku dul man Doom ji, ak ku ma ko bëgg a xamal.

<span id="an_11:28">11:28</span>  «Ñëwleen ci man, yéen ñépp ñi sonn te
diis, dinaa leen may noflaay.

<span id="an_11:29">11:29</span>  Jébbaluleen ci man te jàng ci man,
ndaxte lewet naa te woyof, te dingeen am noflaay ci seen xol.

<span id="an_11:30">11:30</span>  Ndaxte sama kilifteef lewet na te sama
yen diisul.»

<span id="an_12:1">12:1</span>  Amoon na benn bésu noflaay Yeesu jaar ci
ay tool yu ñor, fekk ay taalibeem xiif; ñu daldi fàq ay gub nag, di
lekk.

<span id="an_12:2">12:2</span>  Farisen ya nag gis ko, ne Yeesu: «Gisal,
say taalibe ñu ngi def lu jaaduwul ci bésu noflaay bi.»

<span id="an_12:3">12:3</span>  Noonu Yeesu tontu leen: «Ndax jànguleen
la Daawuda defoon, ba mu xiifee, moom ak ña mu àndaloon?

<span id="an_12:4">12:4</span>  Xanaa yéguleen, ni mu dugge woon ca kër
Yàlla ga, gis fa mburu, ya ñu jébbal Yàlla, mu daldi ko lekk. Fekk
jaaduwul mu lekk ca, moom walla ña mu àndaloon; saraxalekat rekk a ko
sañoon a lekk.

<span id="an_12:5">12:5</span>  Te it ndax jànguleen ci yoonu Musaa, ne
saraxalekat ya ca kër Yàlla ga teraluñu bésu noflaay bi, te tooñuñu?

<span id="an_12:6">12:6</span>  Waaye maa ngi leen koy wax, am na ci
seen biir ku sut kër Yàlla ga.

<span id="an_12:7">12:7</span>  Mbind mi nee na: “Yërmande laa bëgg,
waaye du rendi saraxi mala.” Su ngeen xamoon lu wax joojuy tekki, kon
dungeen teg tooñ ñi tooñul.

<span id="an_12:8">12:8</span>  Ndaxte Doomu nit ki mooy boroom bésu
noflaay bi.»

<span id="an_12:9">12:9</span>  Bi loolu amee Yeesu jóge foofa, dugg ci
seen jàngu,

<span id="an_12:10">12:10</span>  te amoon na fa nit ku loxoom làggi.
Noonu Farisen ya laaj ko: «Faj ci bésu noflaay bi, ndax loolu jaadu na?»
Fekk ñuy wut buntu tuumaal ko.

<span id="an_12:11">12:11</span>  Yeesu tontu leen: «Ku fi amoon xar, mu
daanu ci kàmb ci bésu noflaay bi, ndax doo ko jàpp, génne ko?

<span id="an_12:12">12:12</span>  Nit nag, ndax ëppul maana xar? Kon def
lu baax ci bésu noflaay bi jaadu na.»

<span id="an_12:13">12:13</span>  Noonu Yeesu ne nit ka: «Tàllalal sa
loxo!» Mu tàllal ko nag, loxoom daldi wér, mel ni ba ca des.

<span id="an_12:14">12:14</span>  Farisen ya génn nag, daldi gise, ngir
fexee reylu Yeesu.

<span id="an_12:15">12:15</span>  Waaye bi ko Yeesu yégee, mu sore
foofa; te ñu bare topp ko, mu wéral leen ñoom ñépp.

<span id="an_12:16">12:16</span>  Te mu dénk leen bu wóor, ñu bañ koo
siiwal.

<span id="an_12:17">12:17</span>  Def na noonu, ngir amal la ñu waxoon
jaarale ko ci yonent Yàlla Esayi, bi mu naan:

<span id="an_12:18">12:18</span>  «Kii mooy sama Ndaw li ma tànn,di sama
Soppe bi neex sama xol.Dinaa def sama Xel ci moom,muy yégal xeet yi
yoonu njub.

<span id="an_12:19">12:19</span>  Du xëccoo mbaa muy wax ci kaw,te kenn
du dégg baatam ci mbedd yi.

<span id="an_12:20">12:20</span>  Du dammaate barax bu banku,te mees guy
saxar, du ko fey,ba kera mu yégal njub, ba daan.

<span id="an_12:21">12:21</span>  Ci turam la xeet yi di ame yaakaar.»

<span id="an_12:22">12:22</span>  Booba ñu indil ko ku rab jàpp, mu
gumba te luu. Yeesu faj ko, ba ku luu ki di wax tey gis.

<span id="an_12:23">12:23</span>  Noonu mbooloo mépp yéemu naan: «Ndax
kii du Sëtu Daawuda bi?»

<span id="an_12:24">12:24</span>  Bi Farisen ya déggee loolu nag, ñu ne:
«Kii ci kàttanu Beelsebul, buuru rab yi, lay dàqe rab yi.»

<span id="an_12:25">12:25</span>  Waaye Yeesu xam seen xalaat ne leen:
«Réew mu xeex boppam tas, te dëkk mbaa kër guy xeex boppam du man a
yàgg.

<span id="an_12:26">12:26</span>  Bu Seytaane dàqee Seytaane nag, xeex
na boppam; kon naka la nguuram di man a yàgge?

<span id="an_12:27">12:27</span>  Te it bu fekkee ne man damay dàq ay
rab ci kàttanu Beelsebul, seeni taalibe nag, ci gan kàttan lañu leen di
dàqe? Kon ñoo leen di àtte.

<span id="an_12:28">12:28</span>  Waaye bu fekkee ne ci Xelum Yàlla laay
dàqe rab, kon nguuru Yàlla agsi na ba ci yéen.

<span id="an_12:29">12:29</span>  «Su fi amee nit ku bare doole, te nit
bëgg a dugg ci këram, nangu alalam, naka la koy defe? Xanaa dafay jëkk a
yeew ku bare doole ka, ba noppi door a toj këram gépp.

<span id="an_12:30">12:30</span>  Noonu ku farul ak man, yaa ngi may
xeex, ku dajalewul ak man, yaa ngi tasaare.»

<span id="an_12:31">12:31</span>  Yeesu teg ca ne: «Loolu moo tax maa
ngi leen koy wax, bàkkaar walla sos wu mu man a doon, dinañu ko baale,
waaye ku sosal Xelum Yàlla, duñu ko baal.

<span id="an_12:32">12:32</span>  Ku sosal Doomu nit ki, dinañu ko baal,
waaye ku sosal Xel mu Sell mi, duñu ko baal mukk, du ci àddina si, du ci
àllaaxira.

<span id="an_12:33">12:33</span>  Neeleen garab gi baax na, moom ak
meññeefam, walla ngeen ne garab gi bon na, moom ak meññeefam; ndaxte
garab, meññeefam lañu koy xàmmee.

<span id="an_12:34">12:34</span>  Yéen ñi fees ak daŋar ni ay co, naka
ngeen man a waxe lu baax, fekk dangeen bon? Ndaxte gémmiñ, la fees xol
lay wax.

<span id="an_12:35">12:35</span>  Noonu nit ku baax, lu baax lay wax,
jële ko ca fa mu denc lu baax, te nit ku bon, lu bon lay wax, jële ko ca
fa mu denc lu bon.

<span id="an_12:36">12:36</span>  Maa ngi leen di wax ne, keroog bés
pénc, nit ñi dinañu làyyi ndax wax ju nekk ju amul njariñ, ju ñu mas a
wax.

<span id="an_12:37">12:37</span>  Ndaxte dees na la àtte ni ku jub ci
say wax, walla ñu daan la ci say wax.»

<span id="an_12:38">12:38</span>  Ci kaw loolu ay xutbakat ak ay Farisen
wax ak Yeesu ne ko: «Kilifa gi, danoo bëggoon, nga won nu kéemaan guy
firndeel sag yónnent.»

<span id="an_12:39">12:39</span>  Yeesu tontu leen: «Yéenay laaj firnde,
yéen niti jamono ju bon jii, yéen ñi fecci seen kóllëre ak Yàlla, waaye
dungeen jot genn firnde gu dul firndeg yonent Yàlla Yunus.

<span id="an_12:40">12:40</span>  Ndaxte ni Yunus nekke woon ñetti guddi
ak ñetti bëccëg ci biir rabu géej wu mag, noonu la Doomu nit ki di nekke
ñetti guddi ak ñetti bëccëg ci biir suuf.

<span id="an_12:41">12:41</span>  Keroog bés pénc waa dëkku Niniw dinañu
jógandoo ak niti jamono jii, yey leen; ndaxte bi leen Yunus waaree, tuub
nañu seeni bàkkaar, te ku sut Yunus a ngi fi.

<span id="an_12:42">12:42</span>  Te it ca bés pénc buur bu jigéen, ba
dëkkoon ca sudd, dina jógandoo ak niti jamono jii, yey leen; ndaxte dafa
jóge ca catul àddina, ngir déglu xam-xamu Suleymaan, te ku sut Suleymaan
a ngi fi.

<span id="an_12:43">12:43</span>  «Boo xamee ne rab wa jàppoon nit génn
na ci moom, day wër ay bérab yu wow, di wut fu mu noppaloo, waaye du ko
gis.

<span id="an_12:44">12:44</span>  Noonu da naan: “Naa dellu ca sama kër,
ga ma génne woon.” Bu ñëwee nag, mu fekk kërug neen, ñu bale ko, defar
ko ba lépp jekk.

<span id="an_12:45">12:45</span>  Bu ko gisee nag, mu dem wooyi yeneen
juróom-ñaari rab yu ko gën a soxor, ñu dugg, sanc fa; ba tax muju nit
kooku mooy yées njàlbéenam. Noonu lay nekke ak niti jamono ju bon jii.»

<span id="an_12:46">12:46</span>  Bi Yeesu nekkee di wax ak mbooloo ma,
ndeyam ak ay rakkam daldi ñëw, taxaw ci biti, bëgg a wax ak moom.

<span id="an_12:47">12:47</span>  Noonu kenn nit ne ko: «Sa yaay ak say
rakk ñu ngi nii taxaw ci biti, bëgg a wax ak yaw.»

<span id="an_12:48">12:48</span>  Waaye Yeesu tontu ko ne: «Kan mooy
sama ndey ak ñan ñooy samay rakk?»

<span id="an_12:49">12:49</span>  Noonu mu joxoñ ay taalibeem naan: «Ñii
ñooy sama ndey ak samay rakk.

<span id="an_12:50">12:50</span>  Ndaxte ku def sama coobareg Baay bi
nekk ci kaw, yaa di sama rakk, sama jigéen ak sama ndey.»

<span id="an_13:1">13:1</span>  Bés booba Yeesu génnoon na ca kër ga,
toog ca wetu dex ga.

<span id="an_13:2">13:2</span>  Mbooloo mu bare dajaloo ca moom, ba tax
mu dugg cig gaal, toog; mbooloo mépp taxaw ca tefes ga.

<span id="an_13:3">13:3</span>  Noonu Yeesu dégtal leen lu bare ciy léeb
ne leen: «Dafa amoon beykat bu demoon jiyi.

<span id="an_13:4">13:4</span>  Bi muy saaw toolam nag, lenn ci pepp mi
wadd ci kaw yoon wi, picc yi daldi ñëw, lekk ko lépp.

<span id="an_13:5">13:5</span>  Leneen ci pepp mi wadd ci bérab bu bare
ay doj te néew suuf, mu daldi sax bu gaaw, ndaxte suuf si barewul.

<span id="an_13:6">13:6</span>  Waaye bi jant bi naajee, mu lakk, wow,
ndaxte amul ay reen.

<span id="an_13:7">13:7</span>  Leneen nag wadd ci biir ay xaaxaam,
xaaxaam yi daldi jóg, tanc ko.

<span id="an_13:8">13:8</span>  Li ci des dal ci suuf su baax, nangu ba
def ay gub; lii àntu ba mat téeméeri yoon lu ëpp la mu ji woon, lii mat
juróom-benn-fukk, li ci des fanweer.

<span id="an_13:9">13:9</span>  Déglul bu baax, yaw mi am ay nopp.»

<span id="an_13:10">13:10</span>  Bi Yeesu waxee ba noppi, ay taalibeem
jegeñsi, laaj ko lu tax mu di leen wax ciy léeb.

<span id="an_13:11">13:11</span>  Noonu mu tontu leen ne: «May nañu
leen, ngeen xam mbóoti nguuru Yàlla Aji Kawe ji, waaye ñale mayuñu leen
ko.

<span id="an_13:12">13:12</span>  Ndaxte ku am, dinañu la dollil, ba nga
barele; waaye ku amul, li nga am as néew, dinañu ko nangu.

<span id="an_13:13">13:13</span>  “Dañuy xool te duñu gis, di déglu
waaye duñu dégg te duñu xam,” moo tax ma di leen wax ciy léeb.

<span id="an_13:14">13:14</span>  Li Esayi waxoon ci kàddug Yàlla am na
ci ñoom, bi mu naan:“Dingeen déglu bu baaxwaaye dungeen xam dara;di xool
bu baax waaye dungeen gis dara.

<span id="an_13:15">13:15</span>  Ndaxte xolu xeet wii dafa
dërkiis;dañuy déglu ak nopp yu naqari,tey gëmm seeni bët,ngir bañ a gis
ak seeni bët,dégg ak seeni nopp,te xam ci seen xol,ñu woññiku ci man, ma
wéral leen.”

<span id="an_13:16">13:16</span>  «Waaye yéen barkeel ngeen, ndaxte
seeni bët a ngi gis te seeni nopp di dégg!

<span id="an_13:17">13:17</span>  Ndaxte ci dëgg maa ngi leen koy wax,
ay yonent yu bare ak nit ñu jub ñu bare bëggoon nañu gis li ngeen di gis
waaye gisuñu ko, te dégg li ngeen di dégg waaye dégguñu ko.

<span id="an_13:18">13:18</span>  «Yéen nag dégluleen li léebu beykat
biy tekki.

<span id="an_13:19">13:19</span>  Boo xamee ne nit mu ngi déglu wax ju
jëm ci nguuru Yàlla te xamu ko, Ibliis day ñëw, këf li ñu def ci xolam;
kooku mooy ki jot ci jiwu wi ci kaw yoon wi.

<span id="an_13:20">13:20</span>  Ki jot ci jiwu wi ci bérab bu bare ay
doj nag, mooy ki dégg wax ji, am ci bànneex bu gaaw;

<span id="an_13:21">13:21</span>  waaye du yàgg, ndaxte wax ji saxul ci
moom. Bu jaaree ci nattu nag, mbaa ñu fitnaal ko ndax kàddu gi, mu
dàggeeku ci saa si.

<span id="an_13:22">13:22</span>  Ki jot ci jiwu wi ci xaaxaam yi mooy
ki dégg wax ji, waaye soxlay àddina ak naxi alal tanc wax ji, ba du jur
njariñ.

<span id="an_13:23">13:23</span>  Ki jot ci jiwu wi ci suuf su baax si
nag, mooy ki dégg wax ji te xam ko; mu jural ko njariñ, muy lu mat
téeméeri yoon lu ëpp la ñu ji woon, muy juróom-benn-fukk mbaa fanweer.»

<span id="an_13:24">13:24</span>  Noonu Yeesu dégtal leen beneen léeb ne
leen: «Nguuru Yàlla Aji Kawe ji dafa mel ni nit ku ji jiwu wu baax ci
toolam.

<span id="an_13:25">13:25</span>  Waaye bi nit ñi di nelaw, noonam ñëw,
ji jëmb ci biir dugub ji, daldi dem.

<span id="an_13:26">13:26</span>  Bi dugub ji saxee nag, jëmb bi saxaale
ak moom.

<span id="an_13:27">13:27</span>  «Noonu surgay boroom kër ga ñëw ci
moom ne ko: “Góor gi, xanaa jiwuloo jiwu wu baax ci sa tool? Fu jëmb bi
jóge nag?”

<span id="an_13:28">13:28</span>  Mu tontu leen: “Noon a ko def.” Surga
ya ne ko: “Ndax nu dem dindi ko?”

<span id="an_13:29">13:29</span>  Waaye mu tontu leen: “Déedéet, ngir
bañ a buddiwaale dugub ji, bu ngeen koy dindi.

<span id="an_13:30">13:30</span>  Bàyyileen ñoom ñaar, ñu màgg, ba ngóob
ma jot. Bu ngóob ma jotee nag, dinaa wax ñi koy góob: Jëkkleen a dindi
jëmb bi, takk ko ay say, lakk ko, waaye ngeen semb dugub ji ci sama
sàq.”»

<span id="an_13:31">13:31</span>  Yeesu waxaat leen beneen léeb ne leen:
«Nguuru Yàlla Aji Kawe ji dafa mel ni doomu fuddën bu nit jël, ji ko ci
toolam.

<span id="an_13:32">13:32</span>  Doomu fuddën moo gën a tuuti ci jiwu
yépp, waaye bu saxee, mooy sut ci gàncaxi tóokër yi, di nekk garab, ba
picci asamaan ñëw, tàgg ciy caram.»

<span id="an_13:33">13:33</span>  Yeesu teg ca beneen léeb ne leen:
«Nguuru Yàlla Aji Kawe ji dafa mel ni lawiir bu jigéen jël, jaxase ko ak
ñetti andaari fariñ, ba kera tooyal bépp di funki.»

<span id="an_13:34">13:34</span>  Loolu Yeesu wax mbooloo ma, ëmb na ko
lépp ciy léeb, te waxuleen dara lu dul ciy léeb.

<span id="an_13:35">13:35</span>  Noonu am la ñu waxoon jaarale ko cib
yonent, bi mu naan:«Dinaa leen wax ciy léeb,di yégle yëf yu nëbbuli dale
ca njàlbéen ga ba bésu tey.»

<span id="an_13:36">13:36</span>  Ci kaw loolu Yeesu bàyyi mbooloo ma,
dugg ca kër ga. Taalibeem yi ñëw ci moom ne ko: «Firil nu léebu jëmb, bi
sax ci tool bi.»

<span id="an_13:37">13:37</span>  Noonu Yeesu tontu leen ne: «Doomu nit
ki mooy ji jiwu wu baax wi;

<span id="an_13:38">13:38</span>  àddina mooy tool bi; ñi bokk ci nguuru
Yàlla ñoo di jiwu wu baax wi; ñi bokk ci Ibliis ñooy jëmb bi;

<span id="an_13:39">13:39</span>  Seytaane mooy noon bi ko ji; tukkitel
àddina mooy ngóob mi, te malaaka yi ñooy góobkat yi.

<span id="an_13:40">13:40</span>  Ni ñu dajalee jëmb ba, lakk ko, noonu
lay nekke, bu àddina tukkee.

<span id="an_13:41">13:41</span>  Doomu nit ki dina yebal ay malaakaam,
ñu jële ci nguuram lépp luy yóbbe nit bàkkaar, ak ñiy def bàkkaar,

<span id="an_13:42">13:42</span>  sànni leen ci safara; foofa dees na fa
jooy te yéyu.

<span id="an_13:43">13:43</span>  Booba nag ñu jub ñi dinañu leer ni
jant bi ci seen nguuru Baay. Déglul bu baax, yaw mi am ay nopp.»

<span id="an_13:44">13:44</span>  Yeesu teg ca ne: «Nguuru Yàlla Aji
Kawe ji dafa mel ni alal ju nëbbu cib tool. Nit ki ko gis nëbbaat ko;
xolam sedd, ba mu dem jaay li mu am lépp, jënd tool ba.

<span id="an_13:45">13:45</span>  «Te it nguuru Yàlla Aji Kawe ji dafa
mel ni jaaykat buy wut per yu rafet.

<span id="an_13:46">13:46</span>  Am bés mu gis per buy jar njëg gu réy.
Mu dem nag, jaay li mu am lépp, jënd ko.»

<span id="an_13:47">13:47</span>  Yeesu waxaat ne: «Nguuru Yàlla Aji
Kawe ji dafa mel ni mbaal mu ñu wàcce ci géej, mu jàpp jën wu nekk.

<span id="an_13:48">13:48</span>  Bi mbaal mi feesee nag, ñu ñoddi ko ci
tefes gi, ba noppi ñu taxaw, dajale yu baax yi ciy ndab, waaye sànni yi
bon.

<span id="an_13:49">13:49</span>  Noonu lay mel, bu àddina tukkee.
Malaaka yi dinañu génn, tànn ñu bon ñi ci biir ñu jub ñi,

<span id="an_13:50">13:50</span>  sànni leen ci safara. Foofa dees na fa
jooy te yéyu.»

<span id="an_13:51">13:51</span>  Noonu Yeesu laaj taalibe ya ne leen:
«Loolu lépp, ndax xam ngeen lu muy tekki?» Ñu tontu ko: «Waaw.»

<span id="an_13:52">13:52</span>  Yeesu ne leen: «Kon xutbakat bu nekk
bu jàng ci nguuru Yàlla Aji Kawe ji, dafa mel ni boroom kër buy génne ci
dencukaayam yu bees ak yu màggat.»

<span id="an_13:53">13:53</span>  Bi nga xamee ne Yeesu dégtal na léeb
yooyu ba noppi, mu jóge fa,

<span id="an_13:54">13:54</span>  dem fa mu yaroo. Mu di leen jàngal ci
seen jàngu, ba ñu waaru ne: «Xam-xam bii ak kéemaan yii, fu mu ko jële?

<span id="an_13:55">13:55</span>  Ndax kii du doomu minise bi, te ndeyam
tudd Maryaama? Ndax rakkam yu góor duñu Saag, Yuusufa, Simoŋ ak Yuda?

<span id="an_13:56">13:56</span>  Te ay rakkam yu jigéen, ndax nekkuñu
fi ak nun? Lii lépp nag, fu mu ko jële?»

<span id="an_13:57">13:57</span>  Kon ñu daldi koy xeeb.Noonu Yeesu ne
leen: «Dees na faaydaal yonent, waaye du ci réewam ak ci këram.»

<span id="an_13:58">13:58</span>  Te Yeesu defu fa kéemaan yu bare ndax
seen ngëmadi.

<span id="an_14:1">14:1</span>  Ca jamono joojale Erodd boroom diiwaanu
Galile dégg na tur, wa Yeesu am.

<span id="an_14:2">14:2</span>  Noonu mu ne ay surgaam: «Kooku mooy
Yaxya, mi dekki; moo tax mu ànd ak kàttanu def ay kéemaan.»

<span id="an_14:3">14:3</span>  Ndaxte Erodd jàppoon na Yaxya, yeew ko,
tëj. Ndaxte Erodd takkoon na Erojàdd, jabaru Filib magam,

<span id="an_14:4">14:4</span>  te Yaxya daan ko wax: «Jaaduwul nga denc
ko.»

<span id="an_14:5">14:5</span>  Erodd nag bëgg koo rey, waaye dafa ragal
nit ñi, ci li ñu teg Yaxya ab yonent.

<span id="an_14:6">14:6</span>  Bi ñu ca tegee ab diir nag, ñuy màggal
bés ba Erodd juddu woon, te doomu Erojàdd ju jigéen di fecc ci biir gan
ñi. Loolu neex Erodd,

<span id="an_14:7">14:7</span>  ba mu dig ko ci kaw ngiñ ne ko: «Loo
laaj, dinaa la ko jox.»

<span id="an_14:8">14:8</span>  Noonu ndaw sa daldi topp la ko ndey ji
digaloon, ne Erodd: «Indil ma fii ci biir ndab boppu Yaxya.»

<span id="an_14:9">14:9</span>  Bi ko buur ba déggee, mu am naqar, waaye
ngiñ la ak gan ña tax mu santaane, ñu jox ko ko.

<span id="an_14:10">14:10</span>  Mu yónnee nag, ngir ñu dagg boppu
Yaxya ca kaso ba.

<span id="an_14:11">14:11</span>  Ñu indi bopp bi ci biir ndab, jox ko
janq ba, mu jox ko ndeyam.

<span id="an_14:12">14:12</span>  Noonu taalibey Yaxya ñëw, fab néew wa,
suul ko; ba noppi dem, wax ko Yeesu.

<span id="an_14:13">14:13</span>  Bi Yeesu déggee deewu Yaxya nag, mu
jóge fa, dugg cig gaal, di dem ca bérab bu wéet. Waaye bi ko nit ñi
yégee, ñu daldi jóge ci dëkk yi, topp ko ak seeni tànk.

<span id="an_14:14">14:14</span>  Yeesu génn ci gaal gi nag, gis mbooloo
mu réy, mu yërëm leen, ba faj ñi ci wopp.

<span id="an_14:15">14:15</span>  Ca ngoon sa taalibe yi ñëw ci moom ne
ko: «Fii àllub neen la, te léegi mu guddi. Doo yiwi mbooloo mi, ngir ñu
dem ci dëkk yu ndaw yi, jënd lu ñu man a lekk?»

<span id="an_14:16">14:16</span>  Waaye Yeesu tontu leen ne: «Matul ñu
dem, yéen joxleen leen lu ñu lekk.»

<span id="an_14:17">14:17</span>  Ñu ne ko: «Amunu fi lu dul juróomi
mburu ak ñaari jën.»

<span id="an_14:18">14:18</span>  Yeesu ne leen: «Indil-leen ma ko fii.»

<span id="an_14:19">14:19</span>  Ci kaw loolu Yeesu sant mbooloo ma, ñu
toog ca ñax ma. Mu jël juróomi mburu ya ak ñaari jën ya, xool ci kaw,
sant Yàlla. Mu damm mburu ma, jox ko taalibe ya, ñu séddale ko nit ña.

<span id="an_14:20">14:20</span>  Noonu ñépp lekk ba suur. Te ñu dajale
dammit ya ca des, mu nekk fukki pañe ak ñaar yu fees.

<span id="an_14:21">14:21</span>  Gannaaw jigéen ña ak gune ya, góor ña
doon lekk matoon nañu juróomi junni.

<span id="an_14:22">14:22</span>  Bi loolu amee Yeesu sant taalibe ya,
ñu dugg gaal ga te jàll dex ga, jiituji ko, muy yiwi mbooloo ma.

<span id="an_14:23">14:23</span>  Bi mu ko yiwee nag, mu yéeg ca tund
wa, ngir wéet ak Yàlla. Noonu guddi jot, fekk mu nekk fa moom rekk.

<span id="an_14:24">14:24</span>  Bi mu fa nekkee nag, gaal ga sore na
tefes ga, te duus ya di ko yengal bu metti, ndax ngelaw la leen soflu.

<span id="an_14:25">14:25</span>  Ca njël nag Yeesu jëm ci ñoom, di dox
ci kaw dex gi.

<span id="an_14:26">14:26</span>  Waaye bi ko taalibe yi gisee, muy dox
ci kaw dex ga, ñu daldi jommi naan: «Njuuma la!» daldi tiit bay yuuxu.

<span id="an_14:27">14:27</span>  Waaye ca saa sa Yeesu ne leen:
«Takkleen seen fit, man la, buleen tiit!»

<span id="an_14:28">14:28</span>  Ci kaw loolu Piyeer jël kàddu gi ne
ko: «Sang bi, bu dee yaw, sant ma, ma dox ci kaw ndox mi, ñëw ci yaw.»

<span id="an_14:29">14:29</span>  Yeesu ne ko: «Kaay!» Piyeer nag wàcc
ca gaal ga, di dox ci kaw ndox mi, jëm ci Yeesu.

<span id="an_14:30">14:30</span>  Waaye bi mu gisee ni ngelaw li mettee,
mu daldi tiit, tàmbalee suux. Mu woote ne: «Sang bi, wallu ma!»

<span id="an_14:31">14:31</span>  Ca saa sa Yeesu tàllal loxoom, jàpp ko
naan: «Yaw mi néew ngëm, lu tax nga am xel ñaar?»

<span id="an_14:32">14:32</span>  Noonu ñu dugg ca gaal ga, te ngelaw li
ne tekk.

<span id="an_14:33">14:33</span>  Ñi nekk ci gaal gi nag sukk ci kanamam
ne ko: «Ci dëgg yaa di Doomu Yàlla ji.»

<span id="an_14:34">14:34</span>  Bi loolu amee ñu jàll, teer ca
diiwaanu Senesaret.

<span id="an_14:35">14:35</span>  Ña fa dëkk xàmmi Yeesu, yónnee nag ca
diiwaan bépp, indil ko ñu wopp ñépp.

<span id="an_14:36">14:36</span>  Noonu ñu ñaan ko, mu may leen ñu laal
cati mbubbam rekk, te ku ko laal daldi wér.

<span id="an_15:1">15:1</span>  Ca jamono jooja amoon na bés ay Farisen
ak ay xutbakat jóge Yerusalem, ñëw ci Yeesu ne ko:

<span id="an_15:2">15:2</span>  «Lu tax say taalibe di moy aaday yoon,
yi maam yi tëral? Ndaxte duñu raxas seeni loxo, bu ñuy lekk.»

<span id="an_15:3">15:3</span>  Waaye Yeesu tontu leen ne: «Yéen itam lu
tax ngeen di moy li Yàlla santaane, ngir topp seeni aada?

<span id="an_15:4">15:4</span>  Yàlla nee na: “Teralal sa ndey ak sa
baay,” te it: “Ku móolu sa ndey walla sa baay, dees na la rey.”

<span id="an_15:5">15:5</span>  Waaye yéen dangeen ne, ku wax sa ndey
walla sa baay: “Li ngeen war a jariñoo ci man, jébbal naa ko Yàlla,”

<span id="an_15:6">15:6</span>  kooku amatul warugaru teral baayam.
Noonu tebbi ngeen kàddug Yàlla ndax seen aada.

<span id="an_15:7">15:7</span>  Yéen ñi naaféq, Esayi waxoon na bu baax
ci kàddug Yàlla ci seen mbir, bi mu naan:

<span id="an_15:8">15:8</span>  “Xeet wii ñu ngi may teral ci seen
gémmiñ,waaye seen xol sore na ma.

<span id="an_15:9">15:9</span>  Seen màggal amul benn njariñ,ci li ñuy
jàngale dénkaaney nit kese.”»

<span id="an_15:10">15:10</span>  Noonu Yeesu woo mbooloo mi ci moom ne
leen: «Dégluleen te xam:

<span id="an_15:11">15:11</span>  du li dugg ci gémmiñ mooy indil nit
sobe, waaye li ciy génne mooy indil nit sobe.»

<span id="an_15:12">15:12</span>  Bi taalibeem ya déggee loolu, ñu ñëw
ci moom ne ko: «Ndax xam nga ne, Farisen yi dañoo mer ndax loolu nga
wax?»

<span id="an_15:13">15:13</span>  Yeesu tontu leen ne: «Garab gu sama
Baay bi ci kaw jiwul, dees na ko buddi.

<span id="an_15:14">15:14</span>  Bàyyileen leen, ay gumba lañu yuy
wommat ay gumba; bu gumba dee wommat moroomam nag, kon dinañu daanu ñoom
ñaar ci kàmb.»

<span id="an_15:15">15:15</span>  Piyeer nag jël kàddu gi, laaj Yeesu:
«Firil nu léeb wi.»

<span id="an_15:16">15:16</span>  Noonu Yeesu ne ko: «Ndax ba tey seen
xol dafa tëju, yéen itam?

<span id="an_15:17">15:17</span>  Xamuleen ne, lépp lu dugg ci gémmiñ,
ci biir lay jëm tey génn ca bérab bu làqu?

<span id="an_15:18">15:18</span>  Waaye li génn ci gémmiñ mu ngi jóge ci
xol; loolu mooy indil nit sobe.

<span id="an_15:19">15:19</span>  Ndaxte ci xol la xalaat yu bon di
jóge, ak bóom, njaaloo, ndoxaanu yàqute, càcc, seede lu dul dëgg ak
saaga.

<span id="an_15:20">15:20</span>  Yooyu ñooy indil nit sobe, waaye lekk
ak loxo yoo raxasul du tax nit am sobe.»

<span id="an_15:21">15:21</span>  Gannaaw loolu Yeesu jóge fa, dem ci
diiwaanu Tir ak Sidon.

<span id="an_15:22">15:22</span>  Ba mu fa àggee nag, jigéenu waa
Kanaan, ja dëkk ca wàll yooyu, daldi génn, di wax ca kaw ne ko: «Yaw
sang bi, Sëtu Daawuda bi, yërëm ma! Rab jàpp na sama doom ju jigéen, te
dafa sonn lool.»

<span id="an_15:23">15:23</span>  Waaye Yeesu tontuwu ko genn kàddu. Ay
taalibeem nag ñëw ci moom ne ko: «Doo ko yiwi, mu ngi nuy topp, di yuuxu
ci sunu kaw.»

<span id="an_15:24">15:24</span>  Yeesu tontu ne: «Yónniwuñu ma, lu dul
ci xar yu réeri bànni Israyil.»

<span id="an_15:25">15:25</span>  Waaye jigéen ja ñëw, sukk ci kanamam
naan: «Sang bi, wallusi ma!»

<span id="an_15:26">15:26</span>  Yeesu tontu ko: «Jël ñamu gune yi,
sànni ko xaj yi, rafetul.»

<span id="an_15:27">15:27</span>  Waaye jigéen ja ne ko: «Waaw sang bi,
teewul xaj yi di lekk ruusit, yi rot ci seen lekkukaayu boroom.»

<span id="an_15:28">15:28</span>  Ci kaw loolu Yeesu tontu ko ne: «Yaw
jigéen ji, sa ngëm réy na; na am, ni nga ko bëgge.» Noonu doomam daldi
wér ca saa sa.

<span id="an_15:29">15:29</span>  Bi loolu amee Yeesu jóge foofa, ñëw ci
weti dexu Galile; mu yéeg ca aw tund, toog fa.

<span id="an_15:30">15:30</span>  Ba mu fa nekkee, nit ñu bare ñëw ci
moom, indaale ay lafañ, ay làggi, ay gumba, ay luu ak ñeneen ñu bare. Ñu
teg leen ci tànki Yeesu, mu faj leen.

<span id="an_15:31">15:31</span>  Nit ñépp waaru, ndaxte gis nañu luu
yuy wax, làggi yu wér, lafañ yuy dox, ak gumba yuy gis. Ñu daldi màggal
Yàlla Buuru Israyil.

<span id="an_15:32">15:32</span>  Gannaaw loolu Yeesu woo ci moom
taalibeem ya ne leen: «Yërëm naa mbooloo mi, ndaxte toog nañu fi man
ñetti fan, te amatuñu lu ñu lekk. Bëgguma leen a yiwi te lekkuñu, ngir
bañ ñu tële ci yoon wi.»

<span id="an_15:33">15:33</span>  Noonu taalibeem ya laaj ko: «Waaye fu
nuy jële ci àll bi mburu mu doy ngir mbooloo mu tollu nii?»

<span id="an_15:34">15:34</span>  Yeesu ne leen: «Ñaata mburu ngeen am?»
Ñu tontu ko: «Juróom-ñaari mburu ak ay jën yu ndaw.»

<span id="an_15:35">15:35</span>  Ci kaw loolu Yeesu sant mbooloo mi, ñu
toog ci suuf.

<span id="an_15:36">15:36</span>  Mu fab juróom-ñaari mburu yi ak jën
yi, sant Yàlla, damm leen, jox leen taalibe yi, ñu séddale leen mbooloo
mi.

<span id="an_15:37">15:37</span>  Noonu ñépp lekk ba suur. Te ñu dajale
juróom-ñaari dàmba yu fees ak dammit yi ci des.

<span id="an_15:38">15:38</span>  Gannaaw jigéen ñi ak gune yi, góor ñi
ci lekk matoon nañu ñeenti junni.

<span id="an_15:39">15:39</span>  Noonu Yeesu yiwi mbooloo mi, dugg ci
gaal, ñëw ci wàlli Magadan.

<span id="an_16:1">16:1</span>  Amoon na ay Farisen ak ay Sadusen yu ñëw
ci Yeesu. Ñu fexe koo fiir, ba laaj ko ne: «Won nu kéemaan guy firndeel
sag yónnent, te mu jóge ci asamaan.»

<span id="an_16:2">16:2</span>  Noonu Yeesu tontu leen: «Ngoon gi
dangeen naan: “Du taw suba ndax asamaan si dafa xonq.”

<span id="an_16:3">16:3</span>  Te suba gi ngeen naan: “Tey daal dina
taw, ndax asamaan si dafa xonq te xiin.” Kon man ngeen a ràññee melow
asamaan, waaye mënuleen a ràññee firndey jamono ji nu tollu.

<span id="an_16:4">16:4</span>  Yéenay laaj firnde, yéen niti jamono ju
bon jii, yéen ñi fecci seen kóllëre ak Yàlla. Waaye dungeen jot genn
firnde gu dul firndeg Yunus.» Bi Yeesu waxee loolu, mu jóge ci ñoom,
dem.

<span id="an_16:5">16:5</span>  Gannaaw loolu taalibe yi jàllaat dex gi,
fekk fàtte nañoo yóbbaale mburu.

<span id="an_16:6">16:6</span>  Noonu Yeesu ne leen: «Wottuleen te moytu
lawiiru Farisen ya ak Sadusen ya.»

<span id="an_16:7">16:7</span>  Bi ko taalibe yi déggee, ñu daldi
werante ci seen biir naan: «Nun de indaalewunu mburu.»

<span id="an_16:8">16:8</span>  Waaye Yeesu yég loolu ne leen: «Yéen ñi
néew ngëm, lu tax ngeen di werante ci seen biir, ndaxte indaalewuleen
mburu?

<span id="an_16:9">16:9</span>  Ndax xamaguleen ba tey? Xanaa
fàttalikuwuleen juróomi mburu ya ngir juróomi junniy góor ña, ak ñaata
pañe ngeen dajale woon ciy dammit?

<span id="an_16:10">16:10</span>  Te ndax fàttalikuwuleen itam
juróom-ñaari mburu ya ngir ñeenti junniy góor ña, ak ñaata dàmba ngeen
dajale woon ciy dammit?

<span id="an_16:11">16:11</span>  Kon nag lu tax xamuleen ne, waxuma
mburu? Waaye damaa bëgg, ngeen moytu lawiiru Farisen ya ak Sadusen ya.»

<span id="an_16:12">16:12</span>  Noonu ñu xam ne, Yeesu waxul woon
lawiiru mburu, waaye ñu moytu njàngalem Farisen ya ak Sadusen ya.

<span id="an_16:13">16:13</span>  Bi ñu fa jógee, Yeesu dem ca diiwaanu
Sesare bu Filib. Foofa mu laaj taalibeem ya: «Lu nit ñiy wax ci Doomu
nit ki; mooy kan?»

<span id="an_16:14">16:14</span>  Taalibe yi tontu ne: «Am na ñu naan,
Yaxya, ñeneen ñi, Iliyas; ñi ci des ne, Yeremi walla keneen ci yonent
yi.»

<span id="an_16:15">16:15</span>  Noonu Yeesu ne leen: «Waaye yéen, ku
ngeen may teg?»

<span id="an_16:16">16:16</span>  Ci kaw loolu Simoŋ Piyeer tontu ne:
«Yaa di Almasi bi, Doomu Yàlla Aji Dund ji.»

<span id="an_16:17">16:17</span>  Yeesu tontu ko: «Barkeel ñeel na la,
Simoŋ doomu Yunus, ndaxte du nit moo la xamal lii, waaye sama Baay bi
nekk ci kaw.

<span id="an_16:18">16:18</span>  Te maa ngi lay wax lii: yaa di Piyeer,
te ci kaw doj wu réy woowu laay samp mbooloom ñi ma gëm, te dooley dee
du ko manal dara.

<span id="an_16:19">16:19</span>  Dinaa la jox caabiy nguuru Yàlla Aji
Kawe ji; li nga yeew ci àddina, dees na ko yeew ci asamaan; li nga yiwi
ci àddina dees na ko yiwi ci asamaan.»

<span id="an_16:20">16:20</span>  Noonu Yeesu dénk taalibe yi bu wóor ne
leen: «Buleen wax kenn ne, maay Almasi bi.»

<span id="an_16:21">16:21</span>  Li dale ci jamono jooja, Yeesu tàmbali
na xamal taalibeem yi ne, war na dem Yerusalem, daj fa coono yu bare,
jóge ca njiit ya, ca saraxalekat yu mag ya ak ca xutbakat ya; ñu rey ko,
mu dekki ca ñetteelu fan ba.

<span id="an_16:22">16:22</span>  Bi mu waxee ba noppi, Piyeer woo ko ci
pegg, bëgg koo yedd ne ko: «Yàlla tere, Boroom bi, loolu du la dal.»

<span id="an_16:23">16:23</span>  Waaye Yeesu woññiku, daldi ne Piyeer:
«Sore ma Seytaane, bu ma xatal; yëfi nit ngay fonk, waaye du yëfi
Yàlla.»

<span id="an_16:24">16:24</span>  Gannaaw loolu Yeesu ne taalibeem ya:
«Ku bëgg a aw ci samay tànk, na bàyyi boppam, te gàddu bant bi ñu ko war
a daaj, door a topp ci man.

<span id="an_16:25">16:25</span>  Ndaxte koo xam ne bëgg ngaa rawale sa
bakkan, dinga ko ñàkk, waaye ku ñàkk sa bakkan ngir man, jotaat ko.

<span id="an_16:26">16:26</span>  Te it moom àddina sépp lu muy jariñ
nit, bu ñàkkee bakkanam? Te nit, lu mu war a weccee bakkanam?

<span id="an_16:27">16:27</span>  Ndaxte Doomu nit ki dina ñëw ci ndamul
Baayam, ànd ak ay malaakam; bés booba dina delloo ku nekk ay jëfam.

<span id="an_16:28">16:28</span>  Ci dëgg maa ngi leen koy wax, am na ñi
fi taxaw, ñoo xam ne duñu dee, te gisuñu Doomu nit ki ñëw ci nguuram.»

<span id="an_17:1">17:1</span>  Juróom-benni fan gannaaw gi, Yeesu
àndoon na ak Piyeer, Saag ak Yowaana rakkam, yóbbu leen fu wéet ci tund
wu kawe lool.

<span id="an_17:2">17:2</span>  Mu soppiku fa seen kanam, xar-kanamam di
melax nib jant, te ay yéreem weex ni leer.

<span id="an_17:3">17:3</span>  Naka noonu ñu gis yonenti Yàlla Musaa ak
Iliyas, di waxtaan ak Yeesu.

<span id="an_17:4">17:4</span>  Piyeer nag daldi wax Yeesu ne ko: «Sang
bi, bég nanu ci sunu teew fii; soo ko bëggee, dinaa fi defar ñetti
mbaar, benn yaw, benn Musaa ak benn Iliyas.»

<span id="an_17:5">17:5</span>  Waaye bi muy wax, niir wu leer muur
leen, te baat jib ca niir wa naan: «Kii mooy sama Doom ji ma bëgg, ci
moom laa ame bànneex; dégluleen ko.»

<span id="an_17:6">17:6</span>  Bi taalibe yi déggee baat bi, ñu ne
nërëm ci suuf, daldi tiit lool.

<span id="an_17:7">17:7</span>  Waaye Yeesu jegeñsi, laal leen naan:
«Jógleen, buleen ragal dara.»

<span id="an_17:8">17:8</span>  Noonu ñu xool ci kaw, waaye gisatuñu
kenn ku dul Yeesu rekk.

<span id="an_17:9">17:9</span>  Bi loolu amee ñu wàcc ca tund wa. Bi ñuy
wàcc nag, Yeesu sant leen ne: «Buleen nettali kenn li ngeen gis, ba kera
Doomu nit ki dekki.»

<span id="an_17:10">17:10</span>  Noonu taalibe ya laaj ko: «Lu tax
xutbakat ya nag di wax ne, Iliyas mooy jëkk a ñëw?»

<span id="an_17:11">17:11</span>  Yeesu tontu leen ne: «Waaw dëgg la,
Iliyas war na ñëw, jubbanti lépp.

<span id="an_17:12">17:12</span>  Teewul maa ngi leen di wax ne, Iliyas
ñëw na te xàmmiwuñu ko, waaye def nañu ko la leen neex. Noonu it dañoo
nar a sonal léegi Doomu nit ki.»

<span id="an_17:13">17:13</span>  Ndax wax jooju nag, taalibe ya xam ne,
ci mbirum Yaxya la leen doon wax.

<span id="an_17:14">17:14</span>  Bi nga xamee ne wàcc nañu, ba ñëw ca
mbooloo ma, genn góor ñëw ci moom, sukk

<span id="an_17:15">17:15</span>  naan: «Sang bi, yërëmal sama doom,
ndaxte mu ngi say, di am coono bu metti; léeg-léeg mu daanu ci safara,
léeg-léeg mu daanu ci ndox.

<span id="an_17:16">17:16</span>  Indi naa ko ci say taalibe, waaye
mënuñu koo faj.»

<span id="an_17:17">17:17</span>  Noonu Yeesu tontu ne: «Yéen niti
jamono jii, yéen ñi gëmadi te dëng, ba kañ laa war a nekk ak yéen, ba
kañ laa leen di war a muñal?» Mu ne leen, «Indil-leen ma xale bi fii.»

<span id="an_17:18">17:18</span>  Noonu Yeesu tëkku rab wa, rab wa génn
ca xale ba, mu daldi wér ca saa sa.

<span id="an_17:19">17:19</span>  Bi loolu amee taalibe ya ñëw ci Yeesu,
laaj ko ci pegg: «Lu tax nun mënunu woon a dàq rab wi?»

<span id="an_17:20">17:20</span>  Yeesu tontu leen ne: «Seen ngëm gu
néew a tax. Ci dëgg maa ngi leen koy wax, su ngeen amee ngëm gu tuuti
sax niw peppu fuddën, kon dingeen ne tund wii: “Jógeel fii, toxu fale,”
te dina fa dem, ba dara du leen të.»

<span id="an_17:22">17:22</span>  Bi ñuy wër diiwaanu Galile nag, Yeesu
ne leen: «Léegi ñu jébbal Doomu nit ki ci loxoy nit ñi;

<span id="an_17:23">17:23</span>  dinañu ko rey, mu dekki ca ñetteelu
fan ba.» Bi ko taalibe ya déggee, ñu am naqar lool.

<span id="an_17:24">17:24</span>  Gannaaw loolu Yeesu ak taalibe ya ñëw
Kapernawum. Bi ñu fa àggee nag, laajkati warugaru kër Yàlla ga ñëw ci
Piyeer ne ko: «Ndax seen kilifa du fey posetu ñaari daraxma ngir warugar
wi?»

<span id="an_17:25">17:25</span>  Piyeer ne leen: «Aaŋkay!»Ba ñu eggee
kër ga nag, Yeesu jëkk a wax ne Piyeer: «Waaw lu ciy sa xalaat, Simoŋ?
Buuri àddina si, ñan lañuy laaj juuti walla galag? Seeni doom walla ñi
bokkul ci njaboot gi?»

<span id="an_17:26">17:26</span>  Piyeer tontu ko ne: «Xanaa ñi bokkul
ci kër gi.» Yeesu ne ko: «Kon doom yi nag mucc nañu ci.

<span id="an_17:27">17:27</span>  Waaye bëgguma nu naqaral leen; kon
demal sànni oos ca dex ga te nga génne jën wa jëkk a xëcc. Boo ubbee
gémmiñam, dinga ca gis posetu estateer. Jël ko nag, jox leen ko ngir man
ak yaw.»

<span id="an_18:1">18:1</span>  Ca waxtu woowu taalibe ya ñëwoon nañu ci
Yeesu, laaj ko: «Kan moo gën a màgg ci nguuru Yàlla mi nekk ci kaw?»

<span id="an_18:2">18:2</span>  Noonu Yeesu woo xale, teg ko ci seen
biir,

<span id="an_18:3">18:3</span>  ne leen: «Ci dëgg maa ngi leen koy wax,
su ngeen woññikuwul ci Yàlla, ba mel niy xale, dungeen dugg mukk ci
nguuru Yàlla Aji Kawe ji.

<span id="an_18:4">18:4</span>  Kuy suufeelu nag, ba mel ni xale bii,
kooku mooy ki gën a màgg ci nguuru Yàlla Aji Kawe ji.

<span id="an_18:5">18:5</span>  Te it ku nangu ci sama tur xale bu mel
ni kii, man mii nga nangu.

<span id="an_18:6">18:6</span>  Waaye ku yóbbe bàkkaar kenn ci ñi gën a
tuuti ñi ma gëm, li gën ci moom mooy ñu takk doj wu réy ci baatam, sànni
ko ca fa gën a xóot ca géej ga.

<span id="an_18:7">18:7</span>  «Yaw àddina dinga torox ndax say fiir
yiy yóbbe nit bàkkaar. Fiir mënta ñàkk, waaye toroxte dal na nit ki koy
lal.

<span id="an_18:8">18:8</span>  Boo xamee ne sa loxo mbaa sa tànk mu ngi
lay yóbbe bàkkaar, dagg ko, sànni ko fu sore. Ndaxte nga lafañ walla
ñàkk loxo te dugg ci dund gu wóor gi, moo gën ci yaw, nga am ñaari loxo
walla ñaari tànk, te ñu sànni la ci safara su dul fey mukk.

<span id="an_18:9">18:9</span>  Boo xamee ne sa bët mu ngi lay yóbbe
bàkkaar, luqi ko, sànni ko fu sore. Ndaxte nga patt te dugg ci dund gu
wóor gi, moo gën ci yaw, nga am ñaari bët, te ñu sànni la ci safara.

<span id="an_18:10">18:10</span>  «Te it wottuleen a xeeb kenn ci ñi gën
a tuuti, ndax kat seeni malaakaa ngi sax ci jataayu sama Baay bi nekk ci
kaw. Maa leen wax loolu.

<span id="an_18:12">18:12</span>  «Luy seen xalaat ci lii? Su fi amoon
nit ku am téeméeri xar, te benn ci ñoom réer, lu muy def? Ndax du bàyyi
ca parlukaay ba juróom-ñeent-fukki xar ya ak juróom-ñeent, te dem wuti
ma réer?

<span id="an_18:13">18:13</span>  Bu ko gisee, mbég mi mu am ci moom
mooy ëpp mbég, mi mu am ci juróom-ñeent-fukki xar ya ak juróom-ñeent ya
réerul.

<span id="an_18:14">18:14</span>  «Noonu it seen Baay bi nekk ci kaw
bëggul kenn ci ñi gën a tuuti sànku.

<span id="an_18:15">18:15</span>  «Te lii itam, bu sa mbokk defee
bàkkaar, demal yedd ko, yéen ñaar rekk. Bu la dégloo, kon gindi nga sa
mbokk.

<span id="an_18:16">18:16</span>  Waaye bu la dégluwul, àndal ak kenn
mbaa ñaar, ngir mbir mi dëggu ci li ko ñaar walla ñett seede.

<span id="an_18:17">18:17</span>  Bu leen dégluwul ñoom itam, wax ko
mbooloom ñi gëm. Bu dégluwul mbooloo ma nag, nga teg ko ni ku gëmul
Yàlla mbaa ab juutikat.

<span id="an_18:18">18:18</span>  Ci dëgg maa ngi leen koy wax, lépp lu
ngeen yeew ci àddina, dees na ko yeew ci asamaan, te lépp lu ngeen yiwi
ci àddina, dees na ko yiwi ci asamaan.

<span id="an_18:19">18:19</span>  «Maa ngi leen koy wax it, bu ñaar ci
yéen déggoo ci àddina, ngir ñaan lu mu man a doon, sama Baay bi nekk ci
kaw dina leen ko may.

<span id="an_18:20">18:20</span>  Ndaxte fu ñaar walla ñetti nit booloo
ci sama tur, maa ngi ci seen biir.»

<span id="an_18:21">18:21</span>  Noonu Piyeer ñëw ci Yeesu, laaj ko:
«Boroom bi, bu ma sama mbokk tooñee, ñaata yoon laa ko war a baal? Xanaa
ba ci juróom-ñaari yoon?»

<span id="an_18:22">18:22</span>  Yeesu tontu ko ne: «Waxuma la ba ci
juróom-ñaari yoon, waaye ba ci juróom-ñaar-fukki juróom-ñaari yoon.

<span id="an_18:23">18:23</span>  «Loolu moo tax nguuru Yàlla Aji Kawe
ji dafa mel ni buur bu bëgg a waññ alalam ak ay jaraafam.

<span id="an_18:24">18:24</span>  Ba mu tàmbalee waññ nag, ñu indil buur
ba ku ko ameel ay milyoŋ yu baree-bare,

<span id="an_18:25">18:25</span>  waaye jaraaf ja amul lu mu feye. Kon
nag sangam santaane, ñu jaay ko moom ak jabaram ak ay doomam ak lépp lu
mu am, ngir fey bor ba.

<span id="an_18:26">18:26</span>  Kon jaraaf ja daanu ciy tànkam ne ko:
“Muñal ma, dinaa la fey lépp.”

<span id="an_18:27">18:27</span>  Noonu sangam yërëm ko, bàyyi ko, baal
ko bor ba.

<span id="an_18:28">18:28</span>  «Bi loolu amee jaraaf ja génn, gis
benn moroomu jaraafam bu ko ameel ay junni. Mu daldi ko jàpp, poñe ko ne
ko: “Fey ma li nga ma ameel.”

<span id="an_18:29">18:29</span>  Kon moroomam daanu ci suuf, ñaan ko
ne: “Muñal ma, dinaa la fey.”

<span id="an_18:30">18:30</span>  Waaye moom nanguwu ko, mu dem, tëj ko
kaso, ba kera mu fey li mu ko ameel.

<span id="an_18:31">18:31</span>  «Bi ay moroomam gisee loolu nag, ñu am
naqar wu réy, daldi dem, xamal seen sang li xew lépp.

<span id="an_18:32">18:32</span>  Sang ba nag woolu jaraaf ba ne ko:
“Yaw jaraaf ju soxor nga! Baal naa la sa bor bépp, ndaxte tinu nga ma.

<span id="an_18:33">18:33</span>  Lu tax yaw itam yërëmoo sa moroom, ni
ma la yërëme?”

<span id="an_18:34">18:34</span>  Noonu sang ba mer, jébbal ko ñiy
fitnaale ca kaso ba, ba kera muy fey li mu ko ameel lépp.

<span id="an_18:35">18:35</span>  «Noonu la leen sama Baay bi ci kaw di
def, bu ngeen baalul ku nekk seen mbokk ak xol bu sedd.»

<span id="an_19:1">19:1</span>  Bi nga xamee ne Yeesu wax na loolu ba
noppi, mu jóge Galile, dem ci wàllu réewu Yawut yi, gi féete ci gannaaw
dexu Yurdan.

<span id="an_19:2">19:2</span>  Mbooloo mu bare topp ko, mu faj leen fa.

<span id="an_19:3">19:3</span>  Bi mu fa nekkee, ay Farisen ñëw ci moom,
bëgg koo fiir; ñu ne ko: «Ndax jaadu na nit fase jabaram, saa su ko
neexee?»

<span id="an_19:4">19:4</span>  Yeesu tontu leen ne: «Xanaa jànguleen
ne, ca njàlbéen ga Aji Bind ji sàkk na leen, kii góor, kii jigéen,

<span id="an_19:5">19:5</span>  te mu ne: “Moo tax góor dina beru ndeyam
ak baayam, di taq ci jabaram, ñoom ñaar doon benn.”

<span id="an_19:6">19:6</span>  Kon nag nekkatuñu ñaar waaye benn. Lu
Yàlla takk nag, bu ko nit tas.»

<span id="an_19:7">19:7</span>  Bi Yeesu waxee loolu, Farisen ya laaj ko
ne: «Waaye Musaa santaane na, nit jox jabaram kayitu pase, tàggook moom.
Lu tax mu wax loolu nag?»

<span id="an_19:8">19:8</span>  Yeesu tontu leen: «Musaa may na leen,
ngeen fase seen jabar, ndax seen xol dafa dëgër, waaye ca njàlbéen ga
demewul woon noonu.

<span id="an_19:9">19:9</span>  Te it maa ngi leen koy wax, koo xam ne
kii fase nga sa jabar te du njaaloo tax, boo séyaatee ak keneen, njaaloo
nga.»

<span id="an_19:10">19:10</span>  Bi ko taalibe ya déggee, ñu ne ko: «Bu
dee noonu la digganteb góor ak jigéen mel, bañ a séy moo gën.»

<span id="an_19:11">19:11</span>  Yeesu tontu leen: «Du ñépp ñoo man a
nangu loolu, waaye ñi ko Yàlla jagleel rekk.

<span id="an_19:12">19:12</span>  Ndaxte am na ñu judduwaale tële, am na
ñu tële ci loxoy nit, te am na ñu bañ a séy ngir nguuru Yàlla Aji Kawe
ji. Ku ko man a nangu, nangu ko.»

<span id="an_19:13">19:13</span>  Gannaaw loolu amoon na ay nit ñuy
indil Yeesu ay xale, ngir mu teg leen ay loxoom, ñaanal leen. Waaye
taalibe ya gëdd leen.

<span id="an_19:14">19:14</span>  Bi Yeesu gisee loolu, mu ne leen:
«Bàyyileen xale yi, te buleen leen tere, ñu ñëw fi man. Ndaxte ñu mel ni
ñoom, ñoo yelloo nguuru Yàlla Aji Kawe ji.»

<span id="an_19:15">19:15</span>  Noonu Yeesu teg leen ay loxoom, ba
noppi jóge fa.

<span id="an_19:16">19:16</span>  Bi muy dem nag, nit daldi ñëw ci moom
ne ko: «Kilifa gi, lan laa war a def ci lu baax, ngir man a am dund gu
dul jeex?»

<span id="an_19:17">19:17</span>  Yeesu tontu ko: «Lu tax nga laaj ma ci
wàllu lu baax? Kenn kepp moo baax. Boo bëggee dugg ca dund googu ci kaw,
nanga sàmm ndigal yi.»

<span id="an_19:18">19:18</span>  Waxambaane wa laaj ko: «Yan la?» Yeesu
ne ko: «Yii: bul bóom, bul njaaloo, bul sàcc, bul seede lu dul dëgg,

<span id="an_19:19">19:19</span>  teralal sa ndey ak sa baay, te it:
nanga bëgg sa moroom, ni nga bëgge sa bopp.»

<span id="an_19:20">19:20</span>  Waxambaane wa ne ko: «Sàmm naa yooyu
yépp, lu ma deseeti?»

<span id="an_19:21">19:21</span>  Noonu Yeesu ne ko: «Boo bëggee mat
sëkk, demal jaay li nga am, jox ko miskin yi te dinga woomle ca asamaan.
Boo noppee, ñëwal topp ci man.»

<span id="an_19:22">19:22</span>  Waaye bi waxambaane wa déggee loolu,
mu jóge fa ak tiis, ndaxte ku bare woon alal la.

<span id="an_19:23">19:23</span>  Noonu Yeesu wax taalibeem ya ne leen:
«Ci dëgg maa ngi leen koy wax, boroom alal dugg ci nguuru Yàlla Aji Kawe
ji, lu jafee ngoogu!

<span id="an_19:24">19:24</span>  Ma waxaat leen ko: giléem jaar ci
bën-bënu pusa, moo gën a yomb boroom alal dugg ci nguuru Yàlla Aji Kawe
ji.»

<span id="an_19:25">19:25</span>  Bi nga xamee ne taalibe ya dégg nañu
loolu, ñu daldi waaru lool ne ko: «Kan moo man a mucc nag?»

<span id="an_19:26">19:26</span>  Noonu Yeesu xool leen ne: «Loolu të na
nit, waaye dara tëwul Yàlla.»

<span id="an_19:27">19:27</span>  Bi ko Piyeer déggee, mu daldi ne:
«Waaw nun nag, dëddu nanu lépp, topp la; kon nu nuy mujje nun?»

<span id="an_19:28">19:28</span>  Yeesu ne leen: «Ci dëgg maa ngi leen
koy wax, bés baa ngi ñëw bu Yàllay yeesalaat lépp, te Doomu nit ki toog
ci jalam, bi soloo ndam. Bés boobu nag, yéen ñi ma topp dingeen toog ci
fukki jal ak ñaar, di àtte fukki giir ak ñaar yu bànni Israyil.

<span id="an_19:29">19:29</span>  Koo xam ne kii dëddu nga ngir sama tur
ay kër, ay doomi ndey yu góor walla yu jigéen, ndey walla baay, ay doom
walla ay tool, dinga ko jotaat téeméeri yoon, ba noppi am dund gu dul
jeex.

<span id="an_19:30">19:30</span>  Waaye ñu bare ci ñi jiitu, ñooy mujji;
ñi mujj, ñooy jiituji.

<span id="an_20:1">20:1</span>  «Noonu nguuru Yàlla Aji Kawe ji dafa mel
ni boroom kër bu génn ci suba teel, ngir jël ay liggéeykat ndax toolu
réseñam.

<span id="an_20:2">20:2</span>  Mu juboo ak liggéeykat ya ci bëccëg
posetu denariyon, door leen a yebal ca toolam.

<span id="an_20:3">20:3</span>  Ci yoor-yoor mu génn, gis ñeneen ñu toog
ca pénc ma te liggéeyuñu.

<span id="an_20:4">20:4</span>  Mu ne leen: “Demleen yéen itam ca tool
ba, te dinaa leen fey lu jaadu.”

<span id="an_20:5">20:5</span>  Ñu dem ca. Mu génnaat ci digg-bëccëg ak
ci tisbaar, defaat noonu.

<span id="an_20:6">20:6</span>  Mu génnati ci tàkkusaan, gis ñeneen di
tendeefal. Mu ne leen: “Lu tax ngeen yendoo tendeefal, te
liggéeyiwuleen?”

<span id="an_20:7">20:7</span>  Ñu tontu ko: “Kenn jëlu nu.” Mu ne leen:
“Demleen yéen itam ca tool ba.”

<span id="an_20:8">20:8</span>  «Bi nga xamee ne timis jot na, boroom
tool ba ne jawriñ ja: “Woowal liggéeykat yi te fey leen seen bëccëg,
tàmbali ci ñi mujj a ñëw, ba ci ñi fi jëkk.”

<span id="an_20:9">20:9</span>  Noonu ñi mu jël ci tàkkusaan ñëw, ku
nekk jot posetu denariyon.

<span id="an_20:10">20:10</span>  Gannaaw ga nag ñi mu jëkk a jël ñëw,
yaakaar ne dinañu jot lu ëpp loolu, waaye ñoom itam ñu jot ku nekk benn
denariyon.

<span id="an_20:11">20:11</span>  Bi ñu ko jotee nag, ñu tàmbalee ñaxtu
ca boroom kër ga,

<span id="an_20:12">20:12</span>  naan: “Ñi mujj a ñëw, benn waxtu rekk
lañu liggéey, ba noppi nga yemale leen ak nun, ñi yenu coonob bëccëg bi
ak naaj wu metti wi.”

<span id="an_20:13">20:13</span>  Waaye boroom kër ga tontu kenn ci ñoom
ne ko: “Sama waay tooñuma la. Ndax juboowunu woon ci benn denariyon?

<span id="an_20:14">20:14</span>  Kon fabal li nga moom te dem. Su ma
bëggee fey ku mujj a ñëw, li ma la fey yaw,

<span id="an_20:15">20:15</span>  ndax sañumaa def ak sama alal li ma
neex? Walla ndax danga am kiñaan ci li ma yéwén?”

<span id="an_20:16">20:16</span>  Noonu ñi mujj ñooy jiituji, ñi jiitu
ñooy mujj.»

<span id="an_20:17">20:17</span>  Gannaaw loolu Yeesu di dem Yerusalem,
ànd ak fukki taalibe yi ak ñaar. Noonu mu wéetoo ak ñoom, di leen xamal
ci yoon wi lii:

<span id="an_20:18">20:18</span>  «Nu ngi jëm Yerusalem, te dees na
jébbal Doomu nit ki saraxalekat yu mag ya ak xutbakat ya. Dinañu ko
àtte, teg ko dee,

<span id="an_20:19">20:19</span>  jébbal ko ñi dul Yawut, ngir ñu di ko
ñaawal te di ko dóor ay yar, ba noppi daaj ko ci bant. Waaye ca ñetteelu
fan ba dina dekki.»

<span id="an_20:20">20:20</span>  Ci kaw loolu doomi Sebede ya ànd ak
seen ndey, ñëw ci Yeesu. Ndey ja sukk, di ko ñaansi lenn.

<span id="an_20:21">20:21</span>  Yeesu ne ko: «Loo bëggoon?» Mu tontu
ko ne: «Damaa bëggoon nga santaane ne, boo nekkee ci sa nguur, sama
ñaari doom ñii toog ak yaw, kenn ci sa ndeyjoor, ki ci des ci sa
càmmooñ.»

<span id="an_20:22">20:22</span>  Yeesu ne ko: «Xamuleen li ngeen di
ñaan. Ndax man ngeen a naan kaasu naqar, bi may naan?» Ñu tontu ko: «Man
nañu ko.»

<span id="an_20:23">20:23</span>  Yeesu ne leen: «Ci dëgg dingeen naan
sama kaas, waaye toog ci sama ndeyjoor mbaa sama càmmooñ, du man maa koy
maye, waaye sama Baay moo koy may ñi mu ko waajal.»

<span id="an_20:24">20:24</span>  Bi nga xamee ne fukki taalibe ya dégg
nañu loolu, ñu mere ñaari doomi ndey ya.

<span id="an_20:25">20:25</span>  Waaye Yeesu woo leen ne leen: «Xam
ngeen ne ci xeeti àddina, njiit yi dañu leen di dóor yetu nguur, te
kilifa yi dañu leen di noot.

<span id="an_20:26">20:26</span>  Buleen mel ni ñooñu. Waaye ku bëgg a
nekk kilifa ci yéen, na nekk seen surga,

<span id="an_20:27">20:27</span>  te ku bëgg a nekk njiit, na nekk seen
jaam.

<span id="an_20:28">20:28</span>  Ndaxte noonu la Doomu nit ki ñëwe, du
ngir ñu nekk ay surgaam, waaye muy seen surga, ba joxe bakkanam ngir
njotug ñu bare.»

<span id="an_20:29">20:29</span>  Gannaaw loolu Yeesu génn Yeriko, te
mbooloo mu bare topp ko.

<span id="an_20:30">20:30</span>  Fekk ñaari gumba toog ci wetu yoon wa.
Bi gumba ya déggee ne, Yeesu di jaar, ñu daldi yuuxu ne ko: «Sang bi,
yaw Sëtu Daawuda bi, yërëm nu!»

<span id="an_20:31">20:31</span>  Waaye nit ña gëdd leen, ngir ñu noppi.
Teewul gumba ya gën a yuuxu naan: «Sang bi, yaw Sëtu Daawuda bi, yërëm
nu!»

<span id="an_20:32">20:32</span>  Noonu Yeesu daldi taxaw, woo leen ne:
«Lu ngeen bëgg, ma defal leen ko?»

<span id="an_20:33">20:33</span>  Ñu tontu ko: «Sang bi, na sunuy bët
ubbiku.»

<span id="an_20:34">20:34</span>  Noonu Yeesu yërëm leen, laal seeni
bët, ñu daldi gis ca saa sa, topp ci moom.

<span id="an_21:1">21:1</span>  Gannaaw loolu Yeesu ak taalibe ya jege
woon nañu Yerusalem, ba agsi dëkku Betfase ci wetu tundu Oliw ya. Noonu
Yeesu yebal ñaari taalibe,

<span id="an_21:2">21:2</span>  ne leen: «Demleen ci dëkk bi ci seen
kanam. Bu ngeen eggee, dingeen gis mbaam mu ñu yeew ak cumburam;
yiwileen leen, indil ma leen.

<span id="an_21:3">21:3</span>  Te bu leen kenn waxee dara, ngeen ne ko:
“Boroom bi da leen a soxla.” Kon ca saa sa dina leen bàyyi, ñu dem.»

<span id="an_21:4">21:4</span>  Yeesu def na noonu, ngir la ñu waxoon
jaarale ko cib yonent am, bi mu naan:

<span id="an_21:5">21:5</span>  «Waxal waa Siyon:“Seen buur a ngi ñëw ci
yéen;ku lewet la, te war mbaam-sëf,dig cumbur, doomu mbaam.”»

<span id="an_21:6">21:6</span>  Noonu taalibe ya dem, def loolu leen
Yeesu sant.

<span id="an_21:7">21:7</span>  Ñu indi mbaam ma, moom ak cumbur ga, lal
ci seeni yére, Yeesu toog ca.

<span id="an_21:8">21:8</span>  Ña ëpp ca mbooloo ma lal seeni yére ca
yoon wa, ñenn ña dagg ay cari garab, lal leen it ca yoon wa.

<span id="an_21:9">21:9</span>  Mbooloom ña ko jiitu ak ña ko topp ñépp
di wax ca kaw naan:«Osaana, yaw Sëtu Daawuda bi!Yaw miy ñëw ci turu
Boroom bi,ku barkeel nga!Ca bérab yu gën a kawe,nañu ne: “Osaana!”»

<span id="an_21:10">21:10</span>  Bi nga xamee ne Yeesu dugg na
Yerusalem, dëkk ba bépp yengatu ne: «Kii moo di kan?»

<span id="an_21:11">21:11</span>  Mbooloo ma tontu leen ne: «Kii moo di
yonentu Yàlla Yeesu, bi jóge Nasaret ci Galile.»

<span id="an_21:12">21:12</span>  Bi loolu amee Yeesu dugg ca kër Yàlla
ga, dàq ñépp ña fay jaay ak ña fay jënd. Mu daaneel taabali weccikatu
xaalis ya ak tooguy jaaykati pitax ya,

<span id="an_21:13">21:13</span>  naan: «Mbind mi nee na: “Sama kër
dinañu ko wooye këru ñaan ci Yàlla,” waaye yéen def ngeen ko këru sàcc.»

<span id="an_21:14">21:14</span>  Noonu ay gumba ak ay lafañ ñëw ci moom
ca kër Yàlla ga, mu faj leen.

<span id="an_21:15">21:15</span>  Bi nga xamee ne saraxalekat yu mag ya
ak xutbakat ya gis nañu yëf yu doy waar ya mu def, te dégg xale yu ndaw
ya nekk ca kër Yàlla ga, di wax ci kaw naan: «Osaana, yaw Sëtu Daawuda
bi!» ñu daldi mer.

<span id="an_21:16">21:16</span>  Noonu ñu ne Yeesu: «Ndax dégg nga li
ñuy wax?» Yeesu tontu leen ne: «Waaw dégg naa ko. Ndax musuleen a jàng
lii ci Mbind mi: “Ci gémmiñu perantal ak ñiy nàmp sàkkal nga sa bopp ay
cant”?»

<span id="an_21:17">21:17</span>  Bi Yeesu waxee loolu, mu bàyyi leen,
génn dëkk ba, jëm Betani, fanaan fa.

<span id="an_21:18">21:18</span>  Ci suba teel Yeesu dellusi ca dëkk ba,
mu xiif.

<span id="an_21:19">21:19</span>  Noonu mu séen garabu figg ca yoon wa,
waaye bi mu fa agsee, gisu ci dara lu dul ay xob rekk. Ci kaw loolu
Yeesu ne ko: «Dootuloo meññ mukk.» Ca saa sa figg ga daldi wow.

<span id="an_21:20">21:20</span>  Bi nga xamee ne taalibe ya gis nañu
loolu, ñu waaru naan: «Nan la figg gi daldi wowe ci taxawaay bi?»

<span id="an_21:21">21:21</span>  Noonu Yeesu tontu leen ne: «Ci dëgg
maa ngi leen koy wax, su ngeen gëmee te bañ a werante, dingeen def li ma
def figg gi, rax-ca-dolli bu ngeen nee tund wale: “Jógal tàbbi ca géej
ga,” dina ko def.

<span id="an_21:22">21:22</span>  Te lépp lu ngeen laaj cig ñaan, bu
ngeen ci boolee ngëm, dingeen ci jot.»

<span id="an_21:23">21:23</span>  Gannaaw loolu Yeesu dugg ca kër Yàlla
ga, di fa jàngale. Bi muy jàngale nag saraxalekat yu mag ya ak njiiti
xeet wa ñëw ci moom ne ko: «Yëf yii ngay def, ci ban sañ-sañ nga koy
defe? Ku la may boobu sañ-sañ?»

<span id="an_21:24">21:24</span>  Yeesu tontu leen ne: «Man itam dinaa
leen laaj lenn; bu ngeen ma ko waxee, kon dinaa leen wax ci ban sañ-sañ
laay defe yëf yii.

<span id="an_21:25">21:25</span>  La Yaxya daan def, di sóob nit ñi ci
ndox, fu mu ko jële, ci Yàlla walla ci nit ñi?» Ci kaw loolu ñu daldi
werante ci seen biir naan: «Bu nu nee: “Ci Yàlla,” dina nu laaj: “Lu tax
gëmuleen ko kon?”

<span id="an_21:26">21:26</span>  Te bu nu nee: “Ci nit ñi,” kon mbooloo
mi dal ci sunu kaw, ndaxte ñépp teg nañu Yaxya ab yonent.»

<span id="an_21:27">21:27</span>  Ñu tontu Yeesu nag: «Loolu xamunu ko.»
Noonu Yeesu ne leen: «Kon man itam duma leen wax ci ban sañ-sañ laay
defe yëf yii.

<span id="an_21:28">21:28</span>  «Lu di seen xalaat ci lii? Kenn nit
amoon na ñaari doom. Am bés mu ñëw ca taaw ba ne ko: “Sama doom, demal
tey liggéeyi ca sama toolu réseñ.”

<span id="an_21:29">21:29</span>  Taaw ba tontu ko ne: “Maa ngi dem
baay,” waaye demu ca.

<span id="an_21:30">21:30</span>  Gannaaw gi, baay ba ñëw ca ñaareel ba,
wax ko noonu. Mu tontu ko ne: “Bëgguma caa dem,” waaye gannaaw loolu
xelam soppiku, mu dem ca.»

<span id="an_21:31">21:31</span>  Noonu Yeesu laaj leen: «Kan ci ñaari
doom yooyu moo def coobareg baayam?» Ñu ne: «Ñaareel bi.» Kon Yeesu ne
leen: «Ci dëgg maa ngi leen koy wax, juutikat yi ak jigéeni moykat yi
ñoo leen jëkk a dugg ci nguuru Yàlla Aji Kawe ji.

<span id="an_21:32">21:32</span>  Ndaxte Yaxya ñëw na ci yéen ci yoonu
njub, te gëmuleen ko; waaye juutikat yi ak jigéeni moykat yi gëm nañu
ko. Te gannaaw bi ngeen gisee loolu, seen xel soppikuwul sax, ba ngeen
gëm ko.»

<span id="an_21:33">21:33</span>  Yeesu teg ca ne: «Dégluleen beneen
léeb. Amoon na fi benn boroom kër bu jëmbët toolu réseñ. Mu ñag tool bi,
gas ci biir pax, ngir nal ci réseñ yi. Mu tabax wottukaay, batale ko ay
beykat, daldi tukki.

<span id="an_21:34">21:34</span>  «Bi nga xamee ne bëgg nañoo witt réseñ
yi, mu yónni ay surgaam ci beykat yi, ngir jot wàllam ci meññeef mi.

<span id="an_21:35">21:35</span>  Waaye beykat yi jàpp surga yi, kenn ki
ñu dóor ko ay yar, keneen ki ñu rey ko, ki ci des ñu sànni ko ay doj.

<span id="an_21:36">21:36</span>  Boroom kër gi nag yónniwaat yeneen
surga yu ëpp yu jëkk ya, beykat yi def leen noonu ñoom itam.

<span id="an_21:37">21:37</span>  Mujj mu yónni doomam naan: “Xëy na ñu
weg sama doom.”

<span id="an_21:38">21:38</span>  Waaye bi beykat yi gisee doom ji, ñu
ne ci seen bopp: “Kii moo war a donn tool bi; nan ko rey, moom ndonoom.”

<span id="an_21:39">21:39</span>  Ñu jàpp ko nag, génne ko tool bi, rey
ko.»

<span id="an_21:40">21:40</span>  Noonu Yeesu laaj leen: «Bu boroom tool
bi ñëwee nag, na muy def beykat yi?»

<span id="an_21:41">21:41</span>  Ñu ne ko: «Dina rey reyin wu ñaaw nit
ñu soxor ñooñu, batale tool bi yeneen beykat, yi koy jox wàllam ci
jamonoy meññeef.»

<span id="an_21:42">21:42</span>  Kon Yeesu ne leen: «Xanaa musuleen a
jàng lii ci Mbind yi?“Doj wi tabaxkat yi sànni;mujj na di doju koñ;ci
Boroom bi la loolu jóge,te yéemu nanu ci.”

<span id="an_21:43">21:43</span>  «Loolu moo tax maa ngi leen koy wax,
dinañu leen xañ nguuru Yàlla, dénk ko xeet wuy def ay jëfam.

<span id="an_21:44">21:44</span>  Ku dal ci doj wii, dammtoo; ku mu dal
ci sa kaw, rajaxe la.»

<span id="an_21:45">21:45</span>  Bi nga xamee ne saraxalekat yu mag ya
ak Farisen ya dégg nañu léebam yooyu, ñu xam ne ñoom lay wax.

<span id="an_21:46">21:46</span>  Noonu ñu di ko fexee jàpp, waaye ragal
nañu nit ña, ndaxte ñépp teg nañu ko ab yonent.

<span id="an_22:1">22:1</span>  Gannaaw loolu Yeesu nettali leen beneen
léeb ne leen:

<span id="an_22:2">22:2</span>  «Nguuru Yàlla Aji Kawe ji dafa mel ni
buur buy waajal céetu doomam ju góor.

<span id="an_22:3">22:3</span>  Noonu mu yónni ay surgaam, ngir ñu woo
gan yi ca céet ga, waaye gan yi bëgguñoo ñëw.

<span id="an_22:4">22:4</span>  Kon mu yónneeti yeneen surga ne leen:
“Bu ngeen demee, yégal-leen gan yi sama woote bii: ‘Reer yi noppi na,
reylu naa samay nag ak samay jur gu duuf; lépp sotti na, ñëwleen ci reer
yi.’ ”

<span id="an_22:5">22:5</span>  Waaye ba tey wuyuwuñu ko; ñu dem, kenn
ki ca toolam, kenn ki jaayaani,

<span id="an_22:6">22:6</span>  ña ca des jàpp surga ya, toroxal leen,
rey leen.

<span id="an_22:7">22:7</span>  «Noonu buur mer, daldi yónni ay
xarekatam, ngir ñu rey bóomkat yooyule, lakk seen dëkk.

<span id="an_22:8">22:8</span>  Ci kaw loolu mu ne surga ya: “Reeri céet
gi noppi na, waaye ñi ñu woo yeyoowuñu ko.

<span id="an_22:9">22:9</span>  Demleen nag buntu dëkk ba, woo ku ngeen
fa gis ci reeri céet gi.”

<span id="an_22:10">22:10</span>  Noonu surga ya génn ca yoon ya, boole
ña ñu fa gis ñépp, ñu bon ña ak ñu baax ña, ba néegu reer ya fees ak ay
gan.

<span id="an_22:11">22:11</span>  «Bi nga xamee ne buur bi dugg na nag,
ngir seetsi gan yi, mu gis fa nit ku solul mbubb mu ñu war a sol ca céet
ga.

<span id="an_22:12">22:12</span>  Buur ne ko: “Sama waay, naka nga dugge
fii, te amuloo mbubbum céet?” Waa ji ne miig.

<span id="an_22:13">22:13</span>  Noonu buur ba ne ay surgaam: “Yeewleen
ko ci tànk yi ak ci loxo yi, sànni ko ci biti ci lëndëm gi. Foofa dees
na fa jooy tey yéyu.”

<span id="an_22:14">22:14</span>  Ndaxte ñi ñu woo bare nañu, waaye ñi
ñu tànn barewul.»

<span id="an_22:15">22:15</span>  Booba Farisen ya dem gise, ba xam lu
ñu war a def, ngir fiir Yeesu ci waxam.

<span id="an_22:16">22:16</span>  Noonu ñu yónni ci moom seeni taalibe
ak ñi far ak buur bi Erodd ne ko: «Kilifa gi, xam nanu ne ku wóor nga,
te ragaloo kenn, ndaxte seetuloo jëmmi nit, waaye dangay xamle yoonu
Yàlla ci bu wóor.

<span id="an_22:17">22:17</span>  Wax nu nag loo xam ci lii: ndax jaadu
na, nu fey buur bi Sesaar galag walla déet?»

<span id="an_22:18">22:18</span>  Waaye Yeesu xam seen njublaŋ, mu ne
leen nag: «Lu tax ngeen bëgg maa fiir, yéen naaféq yi?

<span id="an_22:19">22:19</span>  Wonleen ma poset, bi ñuy feye galag.»
Ñu daldi ko jox nag benn posetu denariyon.

<span id="an_22:20">22:20</span>  Yeesu ne leen: «Kan lañu ci def
nataalam ak turam?»

<span id="an_22:21">22:21</span>  Ñu tontu ko: «Sesaar.» Noonu mu ne
leen: «Joxleen nag Sesaar li Sesaar moom, te jox Yàlla li Yàlla moom.»

<span id="an_22:22">22:22</span>  Bi nga xamee ne dégg nañu loolu, ñu
waaru, bàyyi ko, daldi dem.

<span id="an_22:23">22:23</span>  Bés boobale ay Sadusen ñëw ci moom.
Sadusen yi nag ñoom gëmuñu ne ndekkite am na. Noonu ñu laaj ko naan:

<span id="an_22:24">22:24</span>  «Kilifa gi, Musaa nee woon na: “Boo
xamee ne góor dee na te amul doom, na rakkam donn jabaram, ngir sàkkal
magam njaboot.”

<span id="an_22:25">22:25</span>  Amoon na ci nun nag juróom-ñaari góor,
ñu bokk ndey ak baay. Taaw ba séyoon na, faatu; rakk ja donn jabar ja,
ndaxte amul woon doom.

<span id="an_22:26">22:26</span>  Ñaareel ba ak ñetteel ba def noonu, ba
ci juróom-ñaareel ba.

<span id="an_22:27">22:27</span>  Gannaaw ñoom ñépp, jigéen ja faatu.

<span id="an_22:28">22:28</span>  Bu ndekkite taxawee nag, jabaru kan
lay doon ci juróom-ñaar ñi, ndaxte ñépp jël nañu ko?»

<span id="an_22:29">22:29</span>  Waaye Yeesu tontu leen ne: «Yéena ngi
cig réer, ndaxte xamuleen Mbind mi mbaa kàttanu Yàlla.

<span id="an_22:30">22:30</span>  Ndaxte keroog ndekkite li kenn du am
jabar, kenn du am jëkkër, waaye dinañu mel ni malaaka yi ci kaw.

<span id="an_22:31">22:31</span>  Te lu jëm ci ndekkitel ñi dee, xanaa
musuleen a jàng la leen Yàlla waxoon ne:

<span id="an_22:32">22:32</span>  “Maay Yàllay Ibraayma ak Yàllay Isaaxa
ak Yàllay Yanqóoba”? Li ciy génn mooy, nekkul Yàllay ñi dee waaye Yàllay
ñiy dund la.»

<span id="an_22:33">22:33</span>  Bi nga xamee ne mbooloo ma dégg nañu
loolu, ñu waaru ndax li mu jàngale.

<span id="an_22:34">22:34</span>  Gannaaw gi, Farisen ya yég nañu ne,
yey na Sadusen ya. Kon nag ñu daldi daje.

<span id="an_22:35">22:35</span>  Noonu kenn ci ñoom, ka nekk xutbakat,
fexe koo fiir. Mu laaj ko:

<span id="an_22:36">22:36</span>  «Kilifa gi, ban ndigal moo gën a màgg
ci yoonu Musaa?»

<span id="an_22:37">22:37</span>  Yeesu tontu ko ne: « “Nanga bëgg Yàlla
sa Boroom ak sa xol bépp ak sa bakkan bépp ak sa xel mépp.”

<span id="an_22:38">22:38</span>  Loolu moo di li jëkk te ëpp ci li
Yàlla santaane.

<span id="an_22:39">22:39</span>  Te ñaareel bi noona la mel: “Nanga
bëgg sa moroom, ni nga bëgge sa bopp.”

<span id="an_22:40">22:40</span>  Ñaari ndigal yooyu tënk nañu yoonu
Musaa wépp, moom ak waxi yonent yi.»

<span id="an_22:41">22:41</span>  Bi Farisen ya dajee nag, Yeesu laaj
leen:

<span id="an_22:42">22:42</span>  «Lu ngeen xalaat ci Almasi bi; kan la
nekk sëtam?» Ñu tontu ko: «Daawuda.»

<span id="an_22:43">22:43</span>  Noonu Yeesu ne leen: «Lu tax nag
Daawuda, bi muy wax ci kàttanu Xelu Yàlla mi, di ko wooye “Boroom bi”
ne:

<span id="an_22:44">22:44</span>  “Boroom bi wax na sama Boroom:‘Toogal
ci sama ndeyjoor,ba kera may daaneelsay noon ci sa kanam’ ”

<span id="an_22:45">22:45</span>  Gannaaw Daawuda nag wooye na ko:
“Boroom bi,” nu muy nekke sëtam?»

<span id="an_22:46">22:46</span>  Ci kaw loolu kenn mënu koo tontu genn
kàddu. Te li dale ci bés booba kenn ñemeetu koo laaj dara.

<span id="an_23:1">23:1</span>  Gannaaw loolu Yeesu waxoon na mbooloo ma
ak taalibeem ya ne leen:

<span id="an_23:2">23:2</span>  «Xutbakat ya ak Farisen ya ñu ngi toog
ci jalu Musaa.

<span id="an_23:3">23:3</span>  Lépp lu ñu leen wax nag, defleen ko te
sàmm ko, waaye buleen roy seeni jëf, ndaxte dañuy wax waaye duñu ko
jëfe.

<span id="an_23:4">23:4</span>  Dañuy takk say yu diis, yen leen ci nit
ñi, waaye duñu ko nangoo laal sax ak seen cati baaraam.

<span id="an_23:5">23:5</span>  Dañuy def seeni jëf yépp, ngir nit ñi
gis leen, di takk ay téere yu réy, tey réyal seeni laari mbubb.

<span id="an_23:6">23:6</span>  Ca reeri xew yi, toogu yu yiw lañuy
taamu, tey féete kanam ca jàngu ya.

<span id="an_23:7">23:7</span>  Dañoo bëgg ñépp nuyoo leen ñaari loxo ca
pénc ma, di leen wooye “Kilifa gi.”

<span id="an_23:8">23:8</span>  Waaye yéen buñu leen wooye “Kilifa gi,”
ndaxte kenn rekk moo di seen Kilifa, te yéen ñépp ay bokk ngeen.

<span id="an_23:9">23:9</span>  Te buleen tudde kenn seen “baay” ci
àddina, ndaxte kenn rekk moo di seen Baay, ki ci kaw.

<span id="an_23:10">23:10</span>  Buñu leen tudde it ay “njiit,” ndaxte
kenn rekk moo di seen Njiit, mooy Kirist.

<span id="an_23:11">23:11</span>  Ki gën a mag ci yéen mooy ki nangoo
nekk seen surga.

<span id="an_23:12">23:12</span>  Kuy yékkatiku, dees na la suufeel; kuy
suufeelu, ñu yékkati la.

<span id="an_23:13">23:13</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi tëj nguuru Yàlla Aji Kawe ji
ci kanamu nit ñi; yéen dungeen ci dugg, te dungeen bàyyi ku ci bëgg a
dugg, mu dugg ci.

<span id="an_23:15">23:15</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi wër géej ak suuf, ngir sàkku
benn taalibe, ba noppi ngeen def ko nitu safara, ku leen yées ñaari
yoon.

<span id="an_23:16">23:16</span>  «Yéen njiit yu gumba yi, dingeen
torox! Yéena ngi wax ne: “Ku giñe kër Yàlla gi, ngiñ li duggul, waaye ku
giñ ci wurusu kër Yàlla gi, dugg na.”

<span id="an_23:17">23:17</span>  Yéen ñi dof te gumba! Lan moo gën a
màgg, wurus wi walla kër Yàlla, gi tax wurus wi sell?

<span id="an_23:18">23:18</span>  Dangeen ne it: “Ku giñe saraxalukaay
bi ci kër Yàlla gi, ngiñ li duggul, waaye ku giñ ci sarax si ci kawam,
dugg na.”

<span id="an_23:19">23:19</span>  Gumba yi! Lan moo gën a màgg, sarax si
walla saraxalukaay bi tax sarax si sell?

<span id="an_23:20">23:20</span>  Ku giñe saraxalukaay bi, giñ nga ci
saraxalukaay bi ak li ci kawam lépp.

<span id="an_23:21">23:21</span>  Ku giñe kër Yàlla gi, giñ nga ci kër
Yàlla gi ak Ki ci dëkk.

<span id="an_23:22">23:22</span>  Ku giñ ci asamaan, giñ nga ci jalu
Buur Yàlla ak Ki ci toog.

<span id="an_23:23">23:23</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi sàkk asaka ci naana ak anet
ak kumin, te sàggane yi gën a màgg ci yoonu Musaa, maanaam njub,
yërmande ak ngëm. Loolu ngeen war a def, waxuma nag ngeen bàyyi la ca
des.

<span id="an_23:24">23:24</span>  Yéen njiit yu gumba yi! Yéena ngi segg
wallax-njaan, tey wann giléem.

<span id="an_23:25">23:25</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi setal bitib kaas bi ak ndab
li, waaye ci biir dafa fees ak càcc ak ëppal.

<span id="an_23:26">23:26</span>  Farisen yu gumba yi! Jëkkleen a setal
biir kaas bi ak ndab li, ngir biti bi itam set.

<span id="an_23:27">23:27</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi mel ni bàmmeel yu ñu weexal.
Ci biti am nañu melo wu rafet, waaye ci biir dañoo fees ak yaxi ñi dee
ak tilim ju nekk.

<span id="an_23:28">23:28</span>  Yéen itam, ci ngistal dangeen a mel ni
ñu jub, waaye ci seen biir dangeen fees ak naaféq ak lu bon.

<span id="an_23:29">23:29</span>  «Yéen xutbakat yi ak Farisen yi,
naaféq yi, dingeen torox! Ndaxte yéena ngi tabax xabruy yonent yi, tey
rafetal bàmmeeli ñu jub ñi.

<span id="an_23:30">23:30</span>  Te yéena ngi wax ne: “Bu nu fekke woon
sunu jamonoy maam, dunu ànd ak ñoom ciy tuur deretu yonent yi.”

<span id="an_23:31">23:31</span>  Seede ngeen nii ne, yey ngeen seen
bopp, te yéenay doomi ñi doon rey yonent yi,

<span id="an_23:32">23:32</span>  di aw seen tànki baay, ba yées leen
sax.

<span id="an_23:33">23:33</span>  Yéen ñi mel ni ay jaan, te fees ak
daŋar niy co, naka ngeen di mucce mbugalu safara?

<span id="an_23:34">23:34</span>  Moo tax maa ngi leen di yónnee ay
yonent ak ay boroom xam-xam ak ay xutbakat. Ñenn ñi dingeen leen rey te
daaj leen ci bant; ñeneen ñi dingeen leen dóor ay yar ci seeni jàngu, di
leen fitnaal ci dëkkoo-dëkk.

<span id="an_23:35">23:35</span>  Noonu deretu ñi jub, ji ñu tuur jépp
ci àddina, dina xëppu ci seen kaw, li dale ci deretu Abel mi jub, ba ci
deretu Sakariya doomu Baraki, mi ngeen rey ci diggante bérab bu sell bi
ak saraxalukaay bi.

<span id="an_23:36">23:36</span>  Ci dëgg maa ngi leen koy wax, loolu
lépp dina dal ci niti jamono jii.

<span id="an_23:37">23:37</span>  «Yerusalem, Yerusalem, yaw miy rey
yonent yi, tey sànni ay doj ndaw yi, ba ñu dee, aka maa bëggoon a dajale
say doom, ni ginaar di uufe ay cuujam, te nanguwuleen!

<span id="an_23:38">23:38</span>  Kon nag Yàlla dina bërgël seen kër, ba
mu gent.

<span id="an_23:39">23:39</span>  Ndaxte maa ngi leen koy wax, dungeen
ma gisati li dale tey, ba kera ngeen ne: “Yaw miy ñëw ci turu Boroom bi,
ku barkeel nga!”»

<span id="an_24:1">24:1</span>  Bi Yeesu waxee ba noppi, mu génn ca kër
Yàlla ga, dem. Noonu ay taalibeem ñëw ci moom, ngir won ko tabaxi kër
Yàlla ga.

<span id="an_24:2">24:2</span>  Waaye mu tontu leen ne: «Du gis ngeen
yii yépp? Ci dëgg maa ngi leen koy wax, lii lépp dina daanu, ba doj
dootul des ci kaw doj.»

<span id="an_24:3">24:3</span>  Noonu bi nga xamee ne Yeesu toog na ca
tundu Oliw ya, taalibeem ya ñëw ci moom cig wet. Ñu ne ko: «Wax nu kañ
la loolu di am, te luy tegtale ne, yaa ngi ñëw te àddina di tukki?»

<span id="an_24:4">24:4</span>  Yeesu tontu leen ne: «Moytuleen, bu leen
kenn nax.

<span id="an_24:5">24:5</span>  Ndaxte ñu bare dinañu ñëw ci sama tur
ne: “Maa di Kirist,” te dinañu nax ñu bare.

<span id="an_24:6">24:6</span>  Dingeen dégg ay xare ak coowi xare;
wottuleen, buleen ci tiit, ndaxte loolu war na am, waaye booba muju
jamono ji jotagul.

<span id="an_24:7">24:7</span>  Xeet dina jóg, xeex ak weneen xeet, réew
xeex ak meneen réew. Dina am ay xiif ak ay yengu-yenguy suuf ci bérab yu
bare.

<span id="an_24:8">24:8</span>  Waaye loolu lépp mooy ndoortel metit yi,
mel ni jigéen juy matu.

<span id="an_24:9">24:9</span>  Bu boobaa dees na leen jébbale, metital
leen, rey leen; te xeet yépp dinañu leen bañ ndax sama tur.

<span id="an_24:10">24:10</span>  Bu loolu amee ñu bare dinañu dàggeeku,
di booleente tey bañante.

<span id="an_24:11">24:11</span>  Te it ñu bare ñuy mbubboo turu yonent
dinañu feeñ, nax nit ñu bare.

<span id="an_24:12">24:12</span>  Te gannaaw lu bon day law, mbëggeelug
ñi ëpp dina wàññiku.

<span id="an_24:13">24:13</span>  Waaye ku muñ ba ca muj ga, mucc.

<span id="an_24:14">24:14</span>  Noonu xebaar bu baax bii ci nguuru
Yàlla, dees na ko yégle ci àddina sépp, ngir mu nekk seede ci xeet yépp.
Bu loolu amee muju jamono ji jot.

<span id="an_24:15">24:15</span>  «Dina am bés bu li ñuy wax: “Lu araam
luy yàqe” dina tege ca bérab bu sell ba. Mooy li ñu doon wax jaarale ko
ci yonent Yàlla Dañeel; ku ko jàng, nanga ko xam.

<span id="an_24:16">24:16</span>  Bu ngeen gisee loolu nag, ku nekk ci
biir diiwaanu Yude, nanga daw ca tund ya;

<span id="an_24:17">24:17</span>  ku nekk ci kaw taax ma, bul wàcc ngir
fab say yëf, ya nekk ci biir kër ga;

<span id="an_24:18">24:18</span>  ku nekk ca tool ba, bul ñibbi ngir fab
sa mbubb.

<span id="an_24:19">24:19</span>  Ngalla jigéen ñi ëmb ca bés yooyu,
ngalla it ñiy nàmpal!

<span id="an_24:20">24:20</span>  Ñaanleen nag seen gàddaay bumu nekk
jamonoy seddaayu lolli, walla bésu noflaay bi.

<span id="an_24:21">24:21</span>  Ndaxte booba dina am metit wu réy wu
musul a am, ba àddina sosoo ak tey, te dootul am mukk.

<span id="an_24:22">24:22</span>  Te bu ñu wàññiwul bés yooyu, kenn du
mucc, waaye dees na leen wàññi ndax ñi Yàlla tànn.

<span id="an_24:23">24:23</span>  «Booba nag, bu leen kenn waxee:
“Kaayleen gis, Kirist a ngi fi,” mbaa: “Mu nga fale,” buleen ko gëm.

<span id="an_24:24">24:24</span>  Ndaxte ñi mbubboo turu Kirist ak ñi
mbubboo turu yonent dinañu feeñ, di joxe ay firnde yu réy ak ay kéemaan,
ba ciy nax sax ñi Yàlla tànn, su loolu manoon a am.

<span id="an_24:25">24:25</span>  Wax naa leen ko lu jiitu.

<span id="an_24:26">24:26</span>  «Bu ñu leen waxee nag: “Seetleen, mu
nga nale ca àll ba,” buleen génn, mbaa ñu ne: “Seetleen mu ngi nii ci
biir kër gi,” buleen ko gëm.

<span id="an_24:27">24:27</span>  Ndaxte ni melax di fàqe penku, te
lerax ba sowu, noonu la ñëwu Doomu nit ki di mel.

<span id="an_24:28">24:28</span>  Fa médd nekk, fa la tan yiy dajee.

<span id="an_24:29">24:29</span>  «Gannaaw metitu bés yooyule nag, ca
saa sa jant bi dina lëndëm te weer wi dootul leer; biddiiw yi dinañu
fàq, daanu ci asamaan, te kàttani asamaan yi yengu.

<span id="an_24:30">24:30</span>  Booba firnde ji taxaw, Doomu nit ki
feeñ ci asamaan, te xeeti àddina sépp dinañu jooy. Dinañu gis Doomu nit
ki di ñëw ci niiri asamaan si, ànd ak kàttan ak ndam lu réy.

<span id="an_24:31">24:31</span>  Dina yónni ay malaakaam ak baatu liit
bu dégtu, ñu dajale ñi mu tànn ci ñeenti xebla yi, fa asamaan dale ba fu
mu yem.»

<span id="an_24:32">24:32</span>  Yeesu teg ca ne: «Jàngleen misaalu
garabu figg ga. Boo xamee ne ay bànqaasam duy nañu, ay xobam sëq, xam
ngeen ne nawet jege na.

<span id="an_24:33">24:33</span>  Noonu yéen itam bu ngeen gisee loolu
lépp, xamleen ne jege na, mu ngi ci bunt bi sax.

<span id="an_24:34">24:34</span>  Ci dëgg maa ngi leen koy wax, niti
jamono jii duñu wéy te loolu lépp amul.

<span id="an_24:35">24:35</span>  Asamaan ak suuf dinañu wéy, waaye
samay wax du wéy mukk.

<span id="an_24:36">24:36</span>  «Waaye bés booba walla waxtu wa, kenn
xamul kañ lay doon; du malaaka yi ci kaw, du sax man Doom ji, waaye Baay
bi rekk moo ko xam.

<span id="an_24:37">24:37</span>  Ni bési Nóoyin ya, noonu lay mel, bu
Doomu nit ki di ñëw.

<span id="an_24:38">24:38</span>  Ndaxte ca bés ya jiitu mbënn ma, nit
ñaa ngi doon lekk di naan, góor yaa ngi doon takk jabar, tey maye seeni
doom, ba bés ba Nóoyin duggee ca gaal ga;

<span id="an_24:39">24:39</span>  xalaatuñu woon dara, ba kera ndoxum
mbënn ma di dikk, yóbbu leen. Noonu lay mel ci ñëwu Doomu nit ki.

<span id="an_24:40">24:40</span>  «Bu boobaa ci ñaar ñu nekk cib tool,
dinañu jël kenn ki, bàyyi ki ci des.

<span id="an_24:41">24:41</span>  Ci ñaari jigéen ñuy wol ca ëtt ba,
dinañu jël kenn ki, bàyyi ki ci des.

<span id="an_24:42">24:42</span>  Yeewuleen nag, ndaxte xamuleen bés bu
seen Boroom di ñëw.

<span id="an_24:43">24:43</span>  Waaye xamleen lii: bu boroom kër gi
xamoon, ci ban waxtu ci guddi la sàcc bi di ñëw, kon dina yeewu te du ko
bàyyi, mu toj këram.

<span id="an_24:44">24:44</span>  Loolu moo tax yéen itam taxawleen
jonn, ndaxte Doomu nit ki dina ñëw ci waxtu wu ngeen ko séenuwul.»

<span id="an_24:45">24:45</span>  Yeesu teg ca ne: «Kan moo nekk surga
bu takku te teey, bu njaatigeem teg ci waa kër gi, ngir mu leen di
dundal ca jamono ja?

<span id="an_24:46">24:46</span>  Bu njaatigeem ñëwee te gis muy def
noonu, surga boobu dina am ngërëm.

<span id="an_24:47">24:47</span>  Ci dëgg maa ngi leen koy wax, njaatige
bi dina ko teg ci alalam jépp.

<span id="an_24:48">24:48</span>  Waaye bu dee surga bu bon bu naan ci
xelam: “Sama njaatige day yéex a ñëw,”

<span id="an_24:49">24:49</span>  mu tàmbalee dóor ay bokki surgaam, di
lekk te naan ak naankat ya,

<span id="an_24:50">24:50</span>  kon njaatige ba dina ñëw ci bés bu mu
ko séenuwul ak waxtu wu mu xamul.

<span id="an_24:51">24:51</span>  Dina ko dóor ay yar yu metti, jox ko
añub naaféq. Foofa dees na fa jooy tey yéyu.

<span id="an_25:1">25:1</span>  «Booba nguuru Yàlla Aji Kawe ji dina mel
ni fukki janq, ñu fab seeni làmp, génn, gatanduji boroom séet ba.

<span id="an_25:2">25:2</span>  Fekk juróom ca janq ya di ñu am xel,
juróom ya ca des ñàkk xel.

<span id="an_25:3">25:3</span>  Ñi ñàkk xel nag fab nañu seeni làmp,
waaye fabaalewuñu diwlin;

<span id="an_25:4">25:4</span>  waaye ñi am xel ñoom fab nañu seeni
làmp, fabaale diwlin ciy njaq.

<span id="an_25:5">25:5</span>  Ni boroom séet bi yéexee ñëw nag, ñépp
gëmmeentu bay nelaw.

<span id="an_25:6">25:6</span>  «Noonu ci xaaju guddi baat jib ne:
“Boroom séet baa ngi, génnleen, gatandu ko.”

<span id="an_25:7">25:7</span>  Bi ko janq ya déggee, ñu jóg, defar
seeni làmp.

<span id="an_25:8">25:8</span>  Ñi ñàkk xel wax ñi am xel: “Mayleen nu
ci seen diwlin, ndaxte sunuy làmp ñu ngi bëgg a fey.”

<span id="an_25:9">25:9</span>  Waaye ñi am xel tontu leen ne: “Li nu
yor du doy ngir nun ak yéen; tee ngeen a dem ca jaaykat ya, jënd.”

<span id="an_25:10">25:10</span>  «Bi nga xamee ne dem nañu jëndi,
boroom séet ba agsi. Ñi amoon diwlin ci seeni làmp, ànd ak boroom séet
ba ca reer ya. Noonu bunt ba tëj.

<span id="an_25:11">25:11</span>  Gannaaw loolu janq ya ca des agsi
naan: “Sang bi, Sang bi, ubbil nu.”

<span id="an_25:12">25:12</span>  Waaye mu tontu leen ne: “Ci dëgg maa
ngi leen koy wax, xawma leen.”

<span id="an_25:13">25:13</span>  «Yeewuleen nag, ndaxte xamuleen bés ba
mbaa waxtu wa.

<span id="an_25:14">25:14</span>  «Te it nguuru Yàlla dafa mel ni kuy
tukki bitim réew. Bi mu laata dem, mu woo ay surgaam, batale leen
alalam, ku nekk lu mu àttan.

<span id="an_25:15">25:15</span>  Kenn ka, mu dénk ko juróomi milyoŋ,
keneen ka, mu dénk ko ñaar; ka ca des, benn; daldi tukki.

<span id="an_25:16">25:16</span>  «Bi mu demee nag, ki jot juróomi
milyoŋ ya dem, di ci jula, ba amaat yeneen juróom.

<span id="an_25:17">25:17</span>  Noonu it ki jot ñaar amaat yeneen
ñaar.

<span id="an_25:18">25:18</span>  Waaye ki jot benn milyoŋ dem, gas pax,
nëbb fa xaalisu njaatigeem.

<span id="an_25:19">25:19</span>  «Gannaaw diir bu yàgg njaatigeb surga
ya dellusi, daldi leen laaj alalam.

<span id="an_25:20">25:20</span>  Noonu ki jot juróomi milyoŋ ya
jegeñsi, indi yeneen juróom naan: “Kilifa gi, dénk nga ma juróomi
milyoŋ; seetal, ame naa ci yeneen juróom.”

<span id="an_25:21">25:21</span>  Njaatigeem tontu ko: “Def nga lu baax,
surga bu baax nga te takku. Gannaaw takku nga ci lu tuuti, dinaa la dénk
lu bare. Kaay bokk ci sama mbég.”

<span id="an_25:22">25:22</span>  Naka noona ki jot ñaari milyoŋ it
jegeñsi ne ko: “Kilifa gi, dénk nga ma ñaari milyoŋ, seetal, ame naa ci
yeneen ñaar.”

<span id="an_25:23">25:23</span>  Njaatigeem ne ko: “Def nga lu baax,
surga bu baax nga te takku. Gannaaw takku nga ci lu tuuti, dinaa la dénk
lu bare. Kaay bokk ci sama mbég.”

<span id="an_25:24">25:24</span>  «Gannaaw loolu nag, ki jot benn milyoŋ
jegeñsi ne ko: “Kilifa gi, xamoon naa ne, nit ku néeg nga; dangay dajale
foo jiwul, tey góob foo faruwul.

<span id="an_25:25">25:25</span>  Moo tax ma ragaloon la, ba dem, nëbb
sa xaalis ci biir suuf; mi ngii, fabal li nga moom.”

<span id="an_25:26">25:26</span>  Waaye njaatigeem tontu ko: “Surga bu
bon nga te tayel! Gannaaw xamoon nga ne, damay dajale fu ma jiwul, tey
góob fu ma faruwul,

<span id="an_25:27">25:27</span>  kon waroon ngaa yóbbu sama xaalis ca
denckati xaalis ya. Bés bu ma ñëwee nag, ma man a jot li ma moom ak la
mu jur.”

<span id="an_25:28">25:28</span>  Noonu njaatige bi ne: “Nanguleen
xaalis bi ci moom, jox ko boroom fukki milyoŋ yi.

<span id="an_25:29">25:29</span>  Ndaxte ku am dinañu la dolli, ba nga
barele, waaye ku amul, li nga am as néew sax, dinañu ko nangu.

<span id="an_25:30">25:30</span>  Te sànnileen surga bu amul njariñ bi
ci biti ci lëndëm gi. Foofa dees na fa jooy te yéyu.”

<span id="an_25:31">25:31</span>  «Boo xamee ne Doomu nit ki mu ngi ñëw
ci ndamam, ànd ak malaaka yépp, booba dina falu ni buur, toog ci jalam
bu soloo ndam.

<span id="an_25:32">25:32</span>  Bu boobaa dees na dajale xeeti àddina
yépp ci kanamam, te dina leen xàjjale, ni sàmm di xàjjalee xar yi ak bëy
yi,

<span id="an_25:33">25:33</span>  mu teg xar yi ci ndeyjooram, bëy yi ci
càmmooñam.

<span id="an_25:34">25:34</span>  «Noonu Buur bi dina wax ñi féete
ndeyjoor: “Agsileen, yéen ñi sama Baay barkeel, jël-leen nguur, gi ñu
leen waajal li dale ci njàlbéenug àddina.

<span id="an_25:35">25:35</span>  Ndaxte xiifoon naa, ngeen jox ma, ma
lekk; te mar, ngeen jox ma, ma naan; nekkoon naa ab doxandéem, ngeen fat
ma;

<span id="an_25:36">25:36</span>  te rafle, ngeen wodd ma; woppoon naa,
ngeen seetsi ma; te ñu tëj ma, ngeen ñëw fi man.”

<span id="an_25:37">25:37</span>  Ci kaw loolu ñi jub dinañu tontu ne:
“Boroom bi, kañ lanu la gisoon, nga xiif, nu jox la, nga lekk; mbaa nga
mar, nu jox la, nga naan?

<span id="an_25:38">25:38</span>  Kañ lanu la gisoon, nga nekk ab
doxandéem, nu fat la; mbaa nga rafle, nu wodd la?

<span id="an_25:39">25:39</span>  Kañ lanu la gisoon, nga wopp mbaa ñu
tëj la, nu ñëw ci yaw?”

<span id="an_25:40">25:40</span>  Noonu Buur bi dina leen tontu ne: “Ci
dëgg maa ngi leen koy wax, saa yu ngeen defalee loolu kenn ki gën a ndaw
ci sama bokk yii, man ngeen ko defal.”

<span id="an_25:41">25:41</span>  «Gannaaw loolu dina wax ñi ci
càmmooñam: “Soreleen ma yéen ñi alku, te dem ci safara su dul fey, si ñu
sàkkal Seytaane ak ay malaakaam.

<span id="an_25:42">25:42</span>  Ndaxte xiifoon naa waaye joxuleen ma,
ma lekk; te mar waaye joxuleen ma, ma naan.

<span id="an_25:43">25:43</span>  nekkoon naa ab doxandéem, waaye
fatuleen ma; te rafle, waaye wodduleen ma; woppoon naa te ñu tëj ma,
waaye seetsiwuleen ma.”

<span id="an_25:44">25:44</span>  Ci kaw loolu dinañu tontu ne: “Boroom
bi, kañ lanu la gisoon, nga xiif, mbaa nga mar, nga nekk ab doxandéem
mbaa rafle, nga wopp mbaa ñu tëj la, te topptoowunu la?”

<span id="an_25:45">25:45</span>  Kon dina leen tontu ne: “Ci dëgg maa
ngi leen koy wax, saa su ngeen ko defalul kenn ci ñi gën a ndaw, man
ngeen ko defalul.”

<span id="an_25:46">25:46</span>  Noonu ñii dinañu sóobu ci mbugal gu
dul jeex, waaye ñi jub dinañu tàbbi ci dund gu dul jeex.»

<span id="an_26:1">26:1</span>  Bi nga xamee ne Yeesu wax na loolu lépp
ba noppi, mu ne taalibeem ya:

<span id="an_26:2">26:2</span>  «Xam ngeen ne, ñaari fan a des ci
màggalu bésu Jéggi ba, te dinañu wor Doomu nit ki, daaj ko ci bant.»

<span id="an_26:3">26:3</span>  Booba nag saraxalekat yu mag ya ak
njiiti xeet wa dajaloo ca kër gu réy gu saraxalekat bu mag ba, tudd
Kayif.

<span id="an_26:4">26:4</span>  Ñu daldi gise, ba xam lu ñu man a fexe,
ba jàpp Yeesu, reylu ko.

<span id="an_26:5">26:5</span>  Waaye ñu ne: «Bumu doon ci bésu màggal
bi, ngir yengu-yengu bañ a am ci nit ñi.»

<span id="an_26:6">26:6</span>  Bi nga xamee ne Yeesu nekkoon na dëkku
Betani ca kër Simoŋ ma gaana woon,

<span id="an_26:7">26:7</span>  jenn jigéen ñëw ci moom, yor njaq lu ñu
yette doj wu ñuy wax albaatar. Njaq la def latkoloñ bu jar lu
baree-bare. Noonu bi Yeesu toogee di lekk, jigéen ji tuur ko ci boppu
Yeesu.

<span id="an_26:8">26:8</span>  Waaye bi ko taalibe ya gisee, ñu daldi
mer ne: «Yàq gii lu muy jariñ?

<span id="an_26:9">26:9</span>  Maneesoon na koo jaay ci lu bare, jox
xaalis bi miskin yi.»

<span id="an_26:10">26:10</span>  Yeesu nag xam la ñu wax, mu ne leen:
«Jigéen ji defal na ma jëf ju rafet; lu tax ngeen di ko sonal?

<span id="an_26:11">26:11</span>  Miskin yaa ngi ak yéen bés bu nekk,
waaye dungeen ma gis ba fàww.

<span id="an_26:12">26:12</span>  Kii, ci li mu tuur latkoloñ bii ci
sama yaram, def na ko ngir waajal sama rob.

<span id="an_26:13">26:13</span>  Ci dëgg maa ngi leen koy wax, fépp fu
ñuy yéene xebaar bu baax bi ci àddina sépp, dinañu fa fàttali it li
jigéen jii def.»

<span id="an_26:14">26:14</span>  Ca waxtu woowu kenn ci fukki taalibe
ya ak ñaar, ku tudd Yudaa Iskariyo, dem ca saraxalekat yu mag ya,

<span id="an_26:15">26:15</span>  ne leen: «Lan ngeen ma man a jox, ngir
ma jébbal leen Yeesu?» Noonu saraxalekat ya daldi ko waññal fanweeri
poseti estateer.

<span id="an_26:16">26:16</span>  Li dale ci saa soosa nag Yudaa di fexe
jamono ju mu leen man a jébbal Yeesu.

<span id="an_26:17">26:17</span>  Bés bu jëkk ca màggal, ga ñuy wax
Mburu ya amul lawiir, taalibe yi ñëw ci Yeesu ne ko: «Foo bëggoon nu
defaral la reeru màggalu Jéggi ba?»

<span id="an_26:18">26:18</span>  Yeesu tontu leen: «Demleen ca dëkk ba,
jëm ca diw, ngeen ne ko: “Kilifa gi nee na: Sama jamono jege na; ci sa
kër laay màggalsi xewu Jéggi ba, man ak samay taalibe.”»

<span id="an_26:19">26:19</span>  Noonu taalibe yi defar reeru Jéggi ba,
na leen Yeesu waxe woon.

<span id="an_26:20">26:20</span>  Bi nga xamee ne timis jot na, Yeesu
toog di lekk, moom ak fukki taalibe yi ak ñaar.

<span id="an_26:21">26:21</span>  Bi ñuy lekk, mu ne leen: «Ci dëgg maa
ngi leen koy wax, kenn ci yéen dina ma wor.»

<span id="an_26:22">26:22</span>  Taalibe ya am naqaru xol bu réy; ku
nekk daldi ne ko: «Mbaa du man, Boroom bi?»

<span id="an_26:23">26:23</span>  Yeesu tontu leen ne: «Ki dugal loxoom
ak man ci ndab li, kooku moo may wor.

<span id="an_26:24">26:24</span>  Doomu nit ki mu ngi dem, ni ñu ko waxe
ci Mbind mi, waaye ki koy wor dina torox; bañoon a juddu moo gënoon ci
moom.»

<span id="an_26:25">26:25</span>  Yudaa, mi ko nar a wor, laaj ko: «Mbaa
du man, kilifa gi?» Yeesu ne ko: «Wax nga ko.»

<span id="an_26:26">26:26</span>  Noonu bu ñuy lekk, Yeesu jël mburu,
sant Yàlla, damm ko, jox ko taalibe ya. Mu ne leen: «Jël-leen lekk, lii
sama yaram la.»

<span id="an_26:27">26:27</span>  Gannaaw loolu mu jël kaas, sant Yàlla,
jox leen ko. Mu ne leen: «Yéen ñépp naanleen ci,

<span id="an_26:28">26:28</span>  ndaxte lii sama deret la, ji fas
kóllëre gi, te mu tuuru, ngir ñu bare jot mbaalug bàkkaar yi.

<span id="an_26:29">26:29</span>  Maa ngi leen di wax, dootuma naan
gannaawsi tey ndoxum réseñ mii, ba kera may naan ak yéen ndoxum réseñ mu
bees ci sama nguuru Baay.»

<span id="an_26:30">26:30</span>  Gannaaw loolu ñu woy Yàlla, ba noppi
génn, dem ca tundu Oliw ya.

<span id="an_26:31">26:31</span>  Booba Yeesu ne leen: «Yéen ñépp
dingeen ma dàggeeku ci guddi gii, ndaxte bind nañu: “Dinaa dóor sàmm bi,
xari jur gi tasaaroo.”

<span id="an_26:32">26:32</span>  Waaye bu ma dekkee, dinaa leen jiituji
Galile.»

<span id="an_26:33">26:33</span>  Piyeer nag daldi jël kàddu gi naan:
«Bu la ñépp dàggeekoo, man duma la dàggeeku mukk.»

<span id="an_26:34">26:34</span>  Yeesu ne ko: «Ci dëgg maa ngi la koy
wax, ci guddi gii, bala ginaar a sab, dinga ma weddi ñetti yoon.»

<span id="an_26:35">26:35</span>  Piyeer tontu ko: «Boo xamee ne sax,
damaa war a dee ak yaw, duma la weddi mukk.» Taalibe yépp it waxe noonu.

<span id="an_26:36">26:36</span>  Bi loolu amee Yeesu ànd ak ñoom ba ca
bérab bu tudd Setsemane, mu ne taalibe ya: «Toogleen fii, ma dem fale,
ñaan fa.»

<span id="an_26:37">26:37</span>  Bi mu waxee loolu, mu ànd ak Piyeer ak
ñaari doomi Sebede, daldi am tiis ba xonett.

<span id="an_26:38">26:38</span>  Mu ne leen: «Sama xol dafa tiis, ba
may bëgg a dee; toogleen fi, xool ak man.»

<span id="an_26:39">26:39</span>  Bi mu waxee loolu, Yeesu dem ci kanam
tuuti, ne nërëm ci suuf, di ñaan ne: «Sama Baay, bu manee am, na ma
kaasu naqar bii teggi! Moona, bumuy ci sama coobare, waaye na sa coobare
am.»

<span id="an_26:40">26:40</span>  Noonu mu ñëw ca taalibe ya, fekk leen
ñuy nelaw. Mu ne Piyeer: «Amuleen sax dooley xoolandoo ak man benn
waxtu?

<span id="an_26:41">26:41</span>  Xool-leen te ñaan, ngir bañ a daanu
cig fiir; seen xol jag na, waaye seen bind a woyof.»

<span id="an_26:42">26:42</span>  Yeesu delluwaat di ñaan ne: «Sama
Baay, bu fekkee ne kaasu naqar bii mënu maa teggi te naanuma ko, kon na
sa coobare am.»

<span id="an_26:43">26:43</span>  Yeesu ñëwaat ca taalibe ya, fekk leen
ñuy nelaw, ndaxte seeni bët dañoo diis.

<span id="an_26:44">26:44</span>  Mu daldi leen bàyyi, waxaat loolu
ñetteel bi yoon.

<span id="an_26:45">26:45</span>  Noonu mu ñëw ca taalibe ya ne leen:
«Nelawleen léegi te noppalu. Waxtu wu ñu ma war a jébbale ci loxoy
bàkkaarkat yi, jege na.

<span id="an_26:46">26:46</span>  Jógleen nu dem; xool-leen, ki may wor
a ngi nii, di ñëw.»

<span id="an_26:47">26:47</span>  Bi muy wax loolu nag, Yudaa, mi
bokkoon ca fukki taalibe ya ak ñaar te naroon koo wor, agsi, ànd ak
mbooloo mu bare, jóge ca saraxalekat yu mag ya ak ca njiiti xeet wa, te
gànnaayoo jaasi ak yet.

<span id="an_26:48">26:48</span>  Fekk Yudaa moomu joxoon na leen tegtal
ne leen: «Ki may fóon, moom la; jàppleen ko.»

<span id="an_26:49">26:49</span>  Mu daldi ñëw ci Yeesu nag ne ko:
«Salaamu àleykum, kilifa gi!» daldi ko fóon bu tàng.

<span id="an_26:50">26:50</span>  Yeesu tontu ko: «Sama xarit, xam naa
lu tax nga ñëw.» Noonu ñu daldi jegesi, song ko, jàpp ko.

<span id="an_26:51">26:51</span>  Ca saa sa kenn ci ñi ànd ak Yeesu
bocci jaaseem, dóor surgab saraxalekat bu mag ba, nopp ba dagg.

<span id="an_26:52">26:52</span>  Waaye Yeesu ne ko: «Roofal sa jaasi ci
mbaram, ndaxte ku bocci jaasi, jaasi moo lay rey.

<span id="an_26:53">26:53</span>  Xanaa xamuloo ne, man naa laaj sama
Baay, te dina ma may ci taxawaay bi mbooloom malaaka mu xel dajul?

<span id="an_26:54">26:54</span>  Waaye su ma ko defoon, nan la Mbind mi
man a ame? Ndaxte Mbind mi nee na, nii la war a ame.»

<span id="an_26:55">26:55</span>  Booba Yeesu ne mbooloo mi: «Jóg ngeen
ngir jàpp ma, gànnaayoo jaasi ak yet, mel ni ñuy topp sàcc. Moona daa
naa toog bés bu nekk ca kër Yàlla ga, di jàngale, te jàppuleen ma.

<span id="an_26:56">26:56</span>  Waaye lii lépp xew na, ngir amal
Mbindi yonent yi.» Ci kaw loolu taalibe yépp dëddu ko, daw.

<span id="an_26:57">26:57</span>  Ña jàppoon Yeesu yóbbu ko kër Kayif,
saraxalekat bu mag ba, fa xutbakat ya ak njiit ya daje.

<span id="an_26:58">26:58</span>  Piyeer topp ko fu sore, ba ci ëttu
saraxalekat bu mag ba; mu dugg, toog ak surga ya, ngir seet nu mbir may
mujje.

<span id="an_26:59">26:59</span>  Noonu saraxalekat yu mag ya ak kureelu
àttekat ya di seet naaféq bu man a seede ci Yeesu, ba ñu man koo rey,

<span id="an_26:60">26:60</span>  waaye mënuñu koo am. Teewul ñu bare
ñëwoon nañu, di seede lu dul dëgg. Ba mujj ñaari nit ñëw naan:

<span id="an_26:61">26:61</span>  «Kii nee woon na: “Man naa toj kër
Yàlla ga, tabaxaat ko ci ñetti fan.”»

<span id="an_26:62">26:62</span>  Ci kaw loolu saraxalekat bu mag ba jóg
ne ko: «Ndax doo tontu dara? Loo xam ci li ñii seede ci yaw?»

<span id="an_26:63">26:63</span>  Waaye Yeesu ne cell. Saraxalekat bu
mag ba ne ko: «Giñloo naa la ci Yàlla miy dund, nga wax nu, ndax yaa di
Almasi bi, Doomu Yàlla ji.»

<span id="an_26:64">26:64</span>  Yeesu tontu ko: «Wax nga ko. Maa ngi
leen koy wax it, li dale fii dingeen gis Doomu nit ki toog ci ndeyjooru
Aji Kàttan ji, di ñëw ci niiri asamaan si.»

<span id="an_26:65">26:65</span>  Bi mu déggee loolu, saraxalekat bu mag
ba daldi mer lool, ba xotti ay yéreem, daldi ne: «Weddi na Yàlla, lu nu
doyeeti seede? Dégg ngeen ni mu weddee.

<span id="an_26:66">26:66</span>  Lu ngeen ci xalaat?» Ñu tontu ko:
«Yoon teg na ko dee.»

<span id="an_26:67">26:67</span>  Ci kaw loolu ñu daldi tifli ci
xar-kanamam, dóor ko ay kurfeñ. Ñeneen talaata ko,

<span id="an_26:68">26:68</span>  ne ko: «Yaw Kirist, yonent bi, ndax
xam nga ku la dóor?»

<span id="an_26:69">26:69</span>  Bi looluy xew, Piyeer moom ma nga
toogoon ca biti ca ëtt ba. Noonu benn mbindaan ñëw ci moom ne ko: «Yaw
itam àndoon nga ak Yeesum Galile.»

<span id="an_26:70">26:70</span>  Waaye Piyeer weddi ko ci kanamu ñépp
ne ko: «Xawma li ngay wax.»

<span id="an_26:71">26:71</span>  Bi mu ko waxee, mu jëm ca bunt ba, te
beneen mbindaan gis ko, mu wax ña fa nekkoon: «Kii àndoon na ak Yeesum
Nasaret.»

<span id="an_26:72">26:72</span>  Waaye Piyeer weddiwaat, boole ko ak ay
ngiñ ne ko: «Xawma nit kooku.»

<span id="an_26:73">26:73</span>  Nes tuuti ña fa taxawoon ñëw ci Piyeer
ne ko: «Ci lu wóor ne yaw itam bokk nga ci ñoom, ndaxte sa waxin feeñal
na la.»

<span id="an_26:74">26:74</span>  Bi mu ko déggee, Piyeer daldi giñ ak
di waat ne: «Xawma nit kooku.» Te ci taxawaay ginaar daldi sab.

<span id="an_26:75">26:75</span>  Noonu Piyeer fàttaliku la Yeesu waxoon
ne: «Bala ginaar a sab, dinga ma weddi ñetti yoon.» Mu daldi génn, di
jooy jooy yu metti.

<span id="an_27:1">27:1</span>  Ci suba teel saraxalekat yu mag yépp ak
njiiti xeet wa gise, ngir fexee reylu Yeesu.

<span id="an_27:2">27:2</span>  Ñu yeew ko, yóbbu ko, jébbal ko Pilaat
boroom réew ma.

<span id="an_27:3">27:3</span>  Bi nga xamee ne Yudaa, mi woroon Yeesu,
gis na ne, daan nañu ko, mu am naqaru xol. Mu dem nag ca saraxalekat yu
mag ya ak njiit ya, delloo leen fanweeri poset yu xaalis,

<span id="an_27:4">27:4</span>  ne leen: «Am naa bàkkaar ci li ma wor
nit ku tooñul, ngir ñu rey ko.» Ñu tontu ko: «Lu ciy sunu yoon? Loolu
yaa ko yég.»

<span id="an_27:5">27:5</span>  Noonu Yudaa sànni xaalis ba ca kër Yàlla
ga, jóge fa, dem, takk buum ci baatam, xaru.

<span id="an_27:6">27:6</span>  Saraxalekat yu mag ya nag fab xaalis ba,
naan: «Jaaduwul nu def xaalis bii ci dencukaayu xaalis bi ci kër Yàlla
gi, ndaxte njëgu deret la.»

<span id="an_27:7">27:7</span>  Ñu daldi diisoo nag, jënd ca xaalis ba
toolu defarkatu ndaa ya, ngir di fa suul doxandéem ya.

<span id="an_27:8">27:8</span>  Loolu moo tax ñu wooye tool booba ba tey
Toolu deret.

<span id="an_27:9">27:9</span>  Noonu la ñu waxoon jaarale ko ci yonent
Yàlla Yeremi am, bi mu naan: «Fab nañu fanweeri poseti xaalis ya, mooy
njëg gi bànni Israyil xayma woon ci nit ki;

<span id="an_27:10">27:10</span>  ñu joxe ko ngir toolu defarkatu ndaa
ya, ni ma ko Boroom bi sante.»

<span id="an_27:11">27:11</span>  Gannaaw loolu Yeesu taxaw ca kanamu
boroom réew ma, boroom réew ma laaj ko; «Ndax yaa di buuru Yawut yi?»

<span id="an_27:12">27:12</span>  Yeesu tontu ko ne: «Wax nga ko,» waaye
tontuwul dara ca la ko saraxalekat yu mag ya ak njiit ya jiiñ.

<span id="an_27:13">27:13</span>  Noonu Pilaat ne ko: «Xanaa dégguloo
lépp li ñu la jiiñ?»

<span id="an_27:14">27:14</span>  Waaye Yeesu tontuwu ko ci dara, ba tax
boroom réew ma waaru lool.

<span id="an_27:15">27:15</span>  Ca màggal gu nekk nag boroom réew ma
daan na may mbooloo ma, ñu tànn kenn ca ña ñu tëjoon, mu daldi leen ko
bàyyil.

<span id="an_27:16">27:16</span>  Fekk booba amoon nañu ku ñu tëjoon, ku
siiw te tudd Barabas.

<span id="an_27:17">27:17</span>  Bi nga xamee ne daje nañu nag, Pilaat
laaj leen: «Kan ngeen bëgg, ma bàyyi ko, Barabas walla Yeesu mi ñuy wax
Kirist?»

<span id="an_27:18">27:18</span>  Ndaxte xamoon na ne, kiñaan rekk a
taxoon, ñu jébbal ko ko.

<span id="an_27:19">27:19</span>  Te it bi mu toogee sax ca jalu
àttekaay ba, jabaram yónnee ci moom ne ko: «Bul dugg ci yëfi ku jub
kooku, ndaxte tey gént naa ci moom te sonn naa ci lool.»

<span id="an_27:20">27:20</span>  Waaye saraxalekat yu mag ya ak njiit
ya xiir mbooloo ma, ñu laaj Barabas te reylu Yeesu.

<span id="an_27:21">27:21</span>  Noonu boroom réew ma laaj leen: «Kan
ci ñaar ñii ngeen bëgg, ma bàyyil leen ko?» Ñu tontu ko: «Barabas.»

<span id="an_27:22">27:22</span>  Pilaat ne leen: «Nan laay def nag
Yeesu, mi tudd Kirist?» Ñépp tontu ko ne: «Daaj ko ci bant, ba mu dee!»

<span id="an_27:23">27:23</span>  Boroom réew ma ne leen: «Lu tax? Gan
tooñ la def?» Waaye ñu daldi yuuxu bu gën a kawe naan: «Daaj ko ci
bant!»

<span id="an_27:24">27:24</span>  Naka Pilaat xam ne, du ci man dara,
fekk na sax yengu-yengu bi gën a am doole, mu daldi fab ndox, raxas ay
loxoom ca kanamu mbooloo ma ne leen: «Set naa ci deretu ku jub kii; nu
ngeen xam, defleen ko.»

<span id="an_27:25">27:25</span>  Ñépp tontu ko: «Na deretam dal ci sunu
kaw ak sunu kaw njaboot.»

<span id="an_27:26">27:26</span>  Noonu Pilaat bàyyil leen Barabas, mu
dóorlu Yeesu ay yar, jébbal ko, ngir ñu daaj ko ci bant.

<span id="an_27:27">27:27</span>  Bi ñu ko defee xarekati boroom réew ma
fab Yeesu, yóbbu ko ci biir kër ga, ñu daldi woo mbooloom xarekat ya
yépp ci moom.

<span id="an_27:28">27:28</span>  Noonu ñu summi ko, solal ko mbubbum
xarekat mu xonq curr.

<span id="an_27:29">27:29</span>  Ñu ràbb kaalag dég, teg ko ci boppam,
teg bantu xat ci loxol ndeyjooram, sukk ci kanamam, di ko ñaawal ne ko:
«Nuyu nanu la, yaw buuru Yawut yi!»

<span id="an_27:30">27:30</span>  Ba noppi ñu daldi tifli ci kawam, fab
bantu xat ba, dóor ko ci boppam.

<span id="an_27:31">27:31</span>  Bi ñu ko ñaawalee ba noppi, ñu summi
mbubbum xarekat ma, solalaat ko ay yéreem, yóbbu ko, ngir daaj ko ci
bant.

<span id="an_27:32">27:32</span>  Bi nga xamee ne génn nañu, ñu daje ak
nit ku dëkk Siren te tudd Simoŋ; ñu ga ko, ngir mu gàddu bant, ba ñu war
a daaj Yeesu.

<span id="an_27:33">27:33</span>  Ñu ñëw nag fa ñuy wax Golgota, biy
tekki «Bérabu kaaŋu bopp.»

<span id="an_27:34">27:34</span>  Bi ñu fa eggee, ñu jox ko biiñ, ñu def
ci lu wex. Waaye bi mu ko mosee, nanguwu koo naan.

<span id="an_27:35">27:35</span>  Noonu ñu daaj ko ca bant ba, ñu daldi
séddoo ay yéreem, tegoo ko ay bant,

<span id="an_27:36">27:36</span>  ba noppi toog fa, di ko wottu.

<span id="an_27:37">27:37</span>  Te it ñu teg ci kaw boppam mbind, mu
xamle lu tax ñu rey ko, mu ne: «Kii mooy Yeesu, buuru Yawut yi.»

<span id="an_27:38">27:38</span>  Booba it ñu daajaale ak moom ñaari
taskati réew ma, kenn ci ndeyjooram, ka ca des ci càmmooñam.

<span id="an_27:39">27:39</span>  Ña fa doon romb di ko xas, di wëcc
seen bopp ndax sib ko,

<span id="an_27:40">27:40</span>  naan: «Yaw mi man a toj kër Yàlla ga,
tabaxaat ko ci ñetti fan, musalal sa bopp; boo nekkee Doomu Yàlla,
wàccal ci bant bi.»

<span id="an_27:41">27:41</span>  Saraxalekat yu mag ya ak xutbakat ya
ak njiit ya it di ko ñaawal naan:

<span id="an_27:42">27:42</span>  «Waa jii musal na ñeneen te mënul a
musal boppam! Ndegam mooy buuru Israyil, na wàcc léegi ci bant bi, nu
gëm ko.

<span id="an_27:43">27:43</span>  Gannaaw dénk na boppam Yàlla, kon na
ko Yàlla musal, bu ko soppee, ndaxte nee na: “Maay Doomu Yàlla.”»

<span id="an_27:44">27:44</span>  Taskati réew ma it, ya ñu daajaale ak
moom, di ko xas noonule.

<span id="an_27:45">27:45</span>  La tàmbalee digg-bëccëg, ba ci
tisbaar, réew mépp lëndëm.

<span id="an_27:46">27:46</span>  Noonu ci wetu ñetti waxtu Yeesu daldi
wootee kàddu gu dëgër naan: «Eli, Eli, lema sabaktani?» liy tekki: «Sama
Yàlla, sama Yàlla, lu tax nga dëddu ma?»

<span id="an_27:47">27:47</span>  Ñenn ña ca ña fa taxaw nag, bi ñu ko
déggee, ñu ne: «Mu ngi woo yonent Yàlla Iliyas.»

<span id="an_27:48">27:48</span>  Ca saa sa kenn ci ñoom daw, jël aw
sagar, capp ko ci bineegar, mu teg ko ci kaw bant, jox ko ko, mu muucu.

<span id="an_27:49">27:49</span>  Waaye ña ca des ne: «Bàyyil, nu seet
ba xam Iliyas dina ñëw, musal ko.»

<span id="an_27:50">27:50</span>  Noonu Yeesu wootewaat ak kàddu gu
dëgër, delloo ruuwam Yàlla.

<span id="an_27:51">27:51</span>  Ca saa sa ridob bérab bu sell ba ca
kër Yàlla ga xar ñaar, li dale ci kaw ba ci suuf; suuf si yengu, doj yi
toj, bàmmeel yi ubbiku,

<span id="an_27:52">27:52</span>  te ñu bare ci jëmmi nit ñu sell ñu
dee, dekki.

<span id="an_27:53">27:53</span>  Te gannaaw ndekkitel Yeesu ñu génn ca
bàmmeel ya, dugg ca dëkk bu sell ba, te feeñu ñu bare.

<span id="an_27:54">27:54</span>  Noonu njiitu xare bi ak ñi ànd ak moom
di wottu Yeesu, bi ñu gisee suuf si yengu ak li xew, ñu daldi tiit lool
ne: «Ci dëgg, kii Doomu Yàlla la.»

<span id="an_27:55">27:55</span>  Amoon na fa it ay jigéen yu bare yu
leen dand, di seetaan. Te ñoo jóge woon Galile, ànd ak Yeesu, di ko
topptoo.

<span id="an_27:56">27:56</span>  Xàmmi nañu ci: Maryaama mi dëkk
Magdala, ndeyu Saag ak Yuusufa, ak ndeyu doomi Sebede ya.

<span id="an_27:57">27:57</span>  Ca ngoon amoon na taalibeb Yeesu mu
ñëw, tudd Yuusufa te dëkk Arimate; ku bare alal la woon.

<span id="an_27:58">27:58</span>  Mu dem ca Pilaat, laaj ko néewu Yeesu.
Pilaat santaane, ñu jox ko ko.

<span id="an_27:59">27:59</span>  Noonu Yuusufa fab jëmm ja, laxas ko ci
càngaay lu set,

<span id="an_27:60">27:60</span>  dugal ko ca bàmmeel bu bees, ba mu
yettaloon boppam ciw doj. Mu béraŋ doj wu mag ca buntu bàmmeel ba, dem.

<span id="an_27:61">27:61</span>  Fekk Maryaamam Magdala ak Maryaama ma
ca des ñoo fa toogoon janook bàmmeel ba.

<span id="an_27:62">27:62</span>  Ba bët setee nag, ca bés ba topp bésu
Waajal ba, saraxalekat yu mag ya ak Farisen ya dajaloo, jëm ci Pilaat.

<span id="an_27:63">27:63</span>  Ñu ne ko: «Boroom réew mi, fàttaliku
nanu ne, naxkat booba waxoon na, bi muy dund naan: “Gannaaw ñetti fan
dinaa dekki.”

<span id="an_27:64">27:64</span>  Danoo bëggoon nag, nga santaane, ñu
wottu bàmmeel ba, ba am ñetti fan, ngir bañ taalibeem ya ñëw, sàcc néew
ba, tey yégle ne dekki na. Bu ko defee nax bu mujj boobu dina yées bu
jëkk ba.»

<span id="an_27:65">27:65</span>  Pilaat tontu leen: «Amleen, ay
wottukat a ngi nii. Demleen wottuji ko, ni ngeen mane.»

<span id="an_27:66">27:66</span>  Noonu ñu dem, tëj bàmmeel ba bu wóor,
ñu tay ca doj wa màndarga, teg fa wottukat ya.

<span id="an_28:1">28:1</span>  Gannaaw bésu noflaay ba nag, ca fajar
ga, ca bés bu jëkk ca ayu-bés ga, Maryaamam Magdala ak Maryaama ma ca
des dem, seeti bàmmeel ba.

<span id="an_28:2">28:2</span>  Fekk suuf yengu woon na bu metti, ndaxte
benn malaakam Boroom bi wàcc na ci asamaan, ñëw béraŋ doj wa, toog ci
kaw.

<span id="an_28:3">28:3</span>  Meloom mel na ni melax, ay yéreem weex
tàll ni perkaal.

<span id="an_28:4">28:4</span>  Ñi doon wottu tiit bay lox, daldi mel ni
ñu dee.

<span id="an_28:5">28:5</span>  Noonu malaaka ma ne jigéen ña: «Buleen
tiit. Xam naa ne, yéena ngi wut Yeesu, ma ñu daajoon ca bant ba,

<span id="an_28:6">28:6</span>  waaye nekkatu fi, ndaxte dekki na, ni mu
ko waxe woon. Ñëwleen seet fi mu tëddoon,

<span id="an_28:7">28:7</span>  te ngeen dem bu gaaw, wax ay taalibeem
ne, dekki na te jiituji na leen Galile; foofa ngeen koy gise. Lii laa
leen wax.»

<span id="an_28:8">28:8</span>  Bi loolu amee nag jigéen ña daldi jóge
bu gaaw ca bàmmeel ba, tiit ak mbég mu réy di jax seen xol, ñu daldi
daw, ngir yégal ko taalibe ya.

<span id="an_28:9">28:9</span>  Ba ñuy dem nag, Yeesu taseek ñoom ne
leen: «Maa ngi leen di nuyu.» Jigéen ña jegesi, laxasu cay tànkam, di ko
màggal.

<span id="an_28:10">28:10</span>  Yeesu ne leen: «Buleen tiit, waaye
demleen yégal samay bokk, ñu dem Galile; foofa lañu may gise.»

<span id="an_28:11">28:11</span>  Ba ñuy dem, ñenn ca wottukat ya ñëw ca
dëkk ba, xamal saraxalekat yu mag ya lépp lu xew.

<span id="an_28:12">28:12</span>  Noonu saraxalekat ya dajaloo ak njiit
ya, ñu diisoo; ba noppi ñu fab xaalis bu bare, jox ko xarekat ya,

<span id="an_28:13">28:13</span>  ne leen: «Nangeen wax lii: “Ay
taalibeem ñëw nañu ci guddi, sàcc ko, bi nuy nelaw.”

<span id="an_28:14">28:14</span>  Te bu ko boroom réew mi yégee nag,
dinanu ko neexal, ngir rawale leen.»

<span id="an_28:15">28:15</span>  Wottukat ya nag fab xaalis ba, def la
ñu leen santoon. Te nettali boobu siiw na ci Yawut yi ba bésu tey.

<span id="an_28:16">28:16</span>  Noonu fukki taalibe ya ak benn dem ci
biir Galile, ca tund wa leen Yeesu digaloon.

<span id="an_28:17">28:17</span>  Bi ñu gisee Yeesu, ñu màggal ko, waaye
ñenn ñi am xel ñaar.

<span id="an_28:18">28:18</span>  Yeesu jegesi ne leen: «Sañ-sañ bépp,
jox nañu ma ko ci kaw ak ci suuf.

<span id="an_28:19">28:19</span>  Demleen nag sàkk ay taalibe ci xeet
yépp, sóob leen ci ndox ci turu Baay bi ak Doom ji ak Xel mu Sell mi;

<span id="an_28:20">28:20</span>  te ngeen jàngal leen, ñuy sàmm lépp li
ma leen sant. Te maa ngi ànd ak yéen bés bu nekk, ba kera àddina di
tukki.»

------------------------------------------------------------------------

[Next: Mark](mar)
