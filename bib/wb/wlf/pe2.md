[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](pe1)  [Next](jo1) 

------------------------------------------------------------------------

### Wolof Bible: 2 Peter

<span id="an_1:1">1:1</span>  Man Simoŋ Pieer, jaamu Yeesu Krist ak
ndawam, maa leen di bind, yeen ñi Yàlla jagleel ngëm gu rafet ni nun,
aju ci njubu sunu Yàlla ak Musalkat, Yeesu Krist.

<span id="an_1:2">1:2</span>  Na leen Yàlla dollil yiw ak jàmm, jaar ci
xam ko ak Yeesu sunu Boroom.

<span id="an_1:3">1:3</span>  Dooley Yàlla moo nu may lépp lu aju ci
dund gu sax ak ragal Yàlla, jaarale ko ci xam gi nu ko xam, moom mi nu
woo ci kaw ndamam ak dooleem.

<span id="an_1:4">1:4</span>  Noonu la nu dige ay dig yu rafet, te réy
ba ëpp xel, ngir nu gëm leen, te Yàlla sol nu jikoom, nu mucc ci yàqute,
gi bànneexu bakkan samp ci àddina si.

<span id="an_1:5">1:5</span>  Na loolu tax ngeen góor-góorlu, ba yokk ci
seen ngëm njàmbaar, ci njàmbaar googu ngeen yokk ci xam-xam, yokk ci
noot sa bopp.

<span id="an_1:6">1:6</span>  Noot sa bopp googu, ngeen yokk ci muñ,
yokk ci ragal Yàlla,

<span id="an_1:7">1:7</span>  yokk ci sopp mbokk, yokk ci bëgg ñépp.

<span id="an_1:8">1:8</span>  Ndaxte bu leen jiko yooyu soloo, ba sax ci
yeen, dina tax seen xam Yeesu Krist Boroom bi am njeriñ te jur mbaax.

<span id="an_1:9">1:9</span>  Waaye ku ñàkk jiko yooyu, ay bëtam dañoo
lëndëm ba gumba, te fàtte na, ni ko Yàlla fóotale bàkkaari démb.

<span id="an_1:10">1:10</span>  Kon nag samay mbokk, gannaaw Yàlla da
leena tànn te woo leen, góor-góorluleen ci feddali ko ak seen
kem-kàttan. Ndaxte su ngeen ko defee, dungeen jeng mukk.

<span id="an_1:11">1:11</span>  Te noonu dingeen tàbbi ak ndam ci nguur
gu sax gu sunu Boroom, di sunu Musalkat Yeesu Krist.

<span id="an_1:12">1:12</span>  Wóor na ma ne xam ngeen loolu, ba sampu
ci dëgg gi leen Yàlla jagleel, waaye fas naa yéene, may sax ci di leen
ko fàttali.

<span id="an_1:13">1:13</span>  Te jàpp naa ko, muy sama warugar, feek
maa ngi noyyi, ma di leen fàttali loolu, ba yee leen.

<span id="an_1:14">1:14</span>  Ndaxte xam naa ne, léegi ma jóge fi, ni
ma ko Yeesu Krist Boroom bi leerale woon.

<span id="an_1:15">1:15</span>  Te dinaa góor-góorlu, ngir sama gannaaw
ngeen di fàttaliku li ma leen doon wax.

<span id="an_1:16">1:16</span>  Bi nu leen yégalee dooley Yeesu Krist
sunu Boroom ak ñëwam ci biir ndam, sukkandikuwunu woon ciy léeb yu sësul
fenn, waaye danoo teewe ag màggam.

<span id="an_1:17">1:17</span>  Ndaxte Yàlla Baay bi sol na ko teraanga
ak ndam, te baatub Aji Màgg ju tedd ji jib na ne: Sama Doom a ngii, di
sama Soppe; ci moom laa ame bànneex.

<span id="an_1:18">1:18</span>  Te nun dégg nanu baat boobu jóge
asamaan, bi nu nekkee ak moom ca tund wu tedd wa.

<span id="an_1:19">1:19</span>  Noonu bir na ne, waxu yonent yi wér na,
te war ngeen koo fonk; mi ngi mel ni làmp, buy leer ci bérab bu lëndëm,
ba kera fajar di xar, te biddiiwub njël bi feq, leeral seeni xol.

<span id="an_1:20">1:20</span>  Waaye jëkkleena xam ne, amul jenn waxu
yonent ci Mbind mi, ju balle ci xelu boppam.

<span id="an_1:21">1:21</span>  Ndaxte kenn ci yonent yi musula wax ci
coobareg boppam, waaye, Xel mu Sell mi daa na xiir nit ñi, ñu yégle
kàddug Yàlla.

<span id="an_2:1">2:1</span>  Waaye ci bànni Israyil, amoon na naaféq yu
mbubboo turu yonent, ni muy ame seen biir ñuy mbubboo turu jàngalekat.
Ci seeni pexe dinañu dugal ci yeen xalaat yu sànke, di weddi Boroom bi
leen jot, tey yóbbe seen bopp alkande ju teew.

<span id="an_2:2">2:2</span>  ñu bare dinañu leen fekki ci seeni
ñaawteef, ba gàkkal yoonu dëgg ci bëti nit ñi.

<span id="an_2:3">2:3</span>  Seen bëgge dina tax, ñu dàbbdaaxe ay wax,
ngir nax leen, ba lekk seenus tuut. Waaye àtte baa ngi leen di xaar, te
seen alkande di leen teeru.

<span id="an_2:4">2:4</span>  Ndaxte Yàlla jeggalul malaaka ya
bàkkaaroon, waaye tàbbal na leen safara, tëj leen ca kàmb yu lëndëm, di
leen nége àtte ba.

<span id="an_2:5">2:5</span>  Te it jeggalul àddina su jëkk sa weddi
woon, ba xooj ko ci ndoxu mbënn ma, waaye musal na Nóoyin rekk, mi daan
waare ci njub, moom ak juróom-ñaari nit.

<span id="an_2:6">2:6</span>  Te it Yàlla daan na dëkki Sodom ak Gomor,
raafal leen cig lakk, ñuy misaalu ñiy weddi ëllëg.

<span id="an_2:7">2:7</span>  Waaye musal na Lóot mi jub, mi sonnoon
ndax ñaawteefi ñu dëng, ñooñu mu nekkaloon.

<span id="an_2:8">2:8</span>  Ndaxte Lóot, mi dëkkoon ci seen biir, dafa
dëkke woon tiisu xol, ndax ñaawteef yi mu gis ak a dégg guddi ak bëccëg.

<span id="an_2:9">2:9</span>  Gannaaw loolu lépp am na nag, nanu bir ne,
Boroom bi man na musal aji gëm ji nekk ci nattu, te denc ñi jubadi, ngir
alag leen bésu àtte ba.

<span id="an_2:10">2:10</span>  Rawatina ñiy topp seen bakkan ciy
bëgg-bëgg yu ruslu, te faalewuñu genn kilifteef. ñu ñeme Yàlla lañu, te
dëgër bopp, ba ragaluñoo xas kilifa ya gëna kawe.

<span id="an_2:11">2:11</span>  Fekk sax malaaka, yi leen ëpp doole ak
kàttan, tey sax ca jetaayu Boroom bi, ñemewuñoo xas kilifa yooyu.

<span id="an_2:12">2:12</span>  Waaye ñoom dañuy xas ci biir yi ñu
xamul. ñoom ak bàyyima ñoo yem, di ay mbindeef yuy tañaxu, te tër rendi
rekk a jekk ci ñoom; dees na leen rey ni bàyyima,

<span id="an_2:13">2:13</span>  muy seen peyug njubadi. Xawaare bëccëgu
ndara-kàmm mooy seen bànneex. Su ñuy lekkandoo ak yeen, dañuy bànneexu
ci seeni bëgg-bëgg, di ay gàkk ak i sikk ci seen biir.

<span id="an_2:14">2:14</span>  Jigéen ju seen bët tegu, ñu xédd ko, ba
duñu tàggook moy mukk; ku ñàkk pasteef ñu fàbbi la; ñu xelu lañu jëme
cig bëgge -- ñu alku lañu!

<span id="an_2:15">2:15</span>  Réer nañu ba wàcc yoon wu jub wi, topp
yoonu Balaam, doomu Bosor, mi bëgge xiiroon ci njubadi.

<span id="an_2:16">2:16</span>  Waaye déggadeem yóbbe na ko yeraanga;
xam ngeen ne mbaam-sëf du wax, waaye mbaam wax na ak moom ci làmmiñ wu
bir, ngir mu génn ci ndofam googu.

<span id="an_2:17">2:17</span>  Ñooñule ay teen yu dëy lañu, di xiini
lay, yu ngelaw liy naawal, te seen pey mooy lëndëm gu ne taraj.

<span id="an_2:18">2:18</span>  Dañuy fàbbi ñu naroona mucc ci àddina ju
réer, dig leen ak làmmiñ yu neex bànneexi bakkan yu jéggi dayo.

<span id="an_2:19">2:19</span>  Dañu leen di dig ngoreel, te fekk ñoom
ci seen bopp jaami yàqute lañu, ndaxte lu la noot, jaamam nga.

<span id="an_2:20">2:20</span>  Su ñu xamee Boroom bi, di sunu Musalkat
Yeesu Krist, ba mucc ci sobes àddina, ba noppi sóobuwaat ca, ba mu noot
leen, seen muj moo yées seen njàlbéen.

<span id="an_2:21">2:21</span>  Ndaxte ñu xam yoon wu jub wi, ba noppi
dëddu ndigal lu sell li ñu déggoon, bañoon koo xam moo gënoon ci ñoom.

<span id="an_2:22">2:22</span>  Noonu seen mbir dëggal na li ñuy wax ne:
Xaj mooy waccu, di ko lekkaat; te it: Mbaam-xuux, loo ko sang-sang, mu
xalangu ci ban.

<span id="an_3:1">3:1</span>  Yeen samay xarit, sama ñaareelu bataaxel a
ngi nii. Bind naa leen, ngir xiir leen ci xalaat yu sell.

<span id="an_3:2">3:2</span>  Maa ngi leen di fàttali kàdduy yonent yu
sell, yi fi jiitu woon, ak ndigalu Boroom bi sunu Musalkat, li ngeen
déggoon ci ndaw, yi Yàlla yebaloon fi yeen.

<span id="an_3:3">3:3</span>  Nangeen jëkka xam lii: muju jamano dingeen
gis ay tiiñalkat, di topp seen bakkan; dinañu leen tiiñal

<span id="an_3:4">3:4</span>  ci di leen ne: Ki dige woon ne dina ñëw,
ana mu? Ndaxte baay ya nelaw nañu, waaye lépp a ngi dox ca njàlbéen ga
ba tey.

<span id="an_3:5">3:5</span>  Fekk bëgguñoo xam lii: kàddug Yàllaa tax,
asamaan ak àddina yu jëkk ya juddoo ca ndox, te dunde ko.

<span id="an_3:6">3:6</span>  Te ndox it moo labal àddina sa, raafal ko.

<span id="an_3:7">3:7</span>  Te kàddug Yàlla googu moo denc asamaan yii
fi nekk ak suuf si, ngir lakk leen; Yàllaa ngi leen di nége bésub àtte,
ba muy alag ñi weddi.

<span id="an_3:8">3:8</span>  Yeen samay xarit, buleen umple ne, benn
bés ak junniy at ñoo yem fi Boroom bi.

<span id="an_3:9">3:9</span>  Li Yàlla dige, dina ko def, lu mu
yeex-yeex ci xalaatu nit. Xanaa kay da leena muñal, ndax bëggul kenn
alku, waaye ñépp tuub seeni bàkkaar.

<span id="an_3:10">3:10</span>  Waaye bésu Boroom bi dina ñëw, bett
àddina ni sàcc. Su boobaa, asamaan yi dinañu ne rajax toj, lu ne ci
àddina lakk ba seey, te suuf ak lu mu ëmb dina ne fàŋŋ fa kanam Yàlla.

<span id="an_3:11">3:11</span>  Gannaaw loolu lépp dina seeye noonu nag,
nangeen góor-góorlu ci gëna sellal seen nekkin, te feddali seen ragal
Yàlla.

<span id="an_3:12">3:12</span>  Te it ngeen taxaw temm ci séentu bésu
Yàlla bi, te waajal ñëwam. Su boobaa, asamaan yi dinañu lakk, ba naaw ni
pënd, te lu nekk ci àddina dina lakk, ba seey nib dóom.

<span id="an_3:13">3:13</span>  Waaye nun ngi séentu asamaan su bees ak
suuf su bees, fa njub dëkk, ci ni ko Yàlla dige.

<span id="an_3:14">3:14</span>  Kon nag samay soppe, gannaaw yeena ngi
séentu loolu, góor-góorluleen, ngir bu Krist ñëwee, mu fekk leen ci
jàmm, ngeen baña am benn gàkk mbaa sikk.

<span id="an_3:15">3:15</span>  Te jàppleen ne, muñug sunu Boroom muccu
nit la. Sunu mbokk mi nu bëgg Pool bind na leen ko, ci xel mi ko Yàlla
sol.

<span id="an_3:16">3:16</span>  Noonu lay waxe ciy bataaxelam yépp di ci
biral lii. Am na ci sax yu jafee xam, te ñi amul xam-xam te seen ngëm
dëgërul di ko walbati, ba alag seen bopp, te loolu lañuy def ci Mbind yi
ci des.

<span id="an_3:17">3:17</span>  Noonu yeen samay xarit, gannaaw xam
ngeen loolu ba noppi, moytuleen ñi weddi fàbbi leen ci seen réer, ba
yolomal seen wàkkirlu ci Yàlla.

<span id="an_3:18">3:18</span>  Waaye màggleen ci yiwu sunu Boroom ak
Musalkat Yeesu Krist, te sax ci xam ko; moo yelloo ndam fii ba fàww.

------------------------------------------------------------------------

[Next: 1 John](jo1)
