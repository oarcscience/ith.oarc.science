[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo2)  [Next](jde.md) 

------------------------------------------------------------------------

### Wolof Bible: 3 John

<span id="an_1:1">1:1</span>  Man njiit li, maa ngi lay bind, yaw sama
xarit Gayus, mi ma bëgg ci sama xol.

<span id="an_1:2">1:2</span>  Sama soppe, maa ngi ñaan, Yàlla may la
jàmm ci lépp, ànd ak wér gi yaram, ju mel ni sa naataangeg xol.

<span id="an_1:3">1:3</span>  Sunuy mbokk ñëw nañu, te seede ni nga
fonke dëgg gi, ba wéer ci sa dund gépp, te bég naa ci lool.

<span id="an_1:4">1:4</span>  Awma mbég mu ëpp lii: ma dégg ne samay
doomi diine ñu ngiy jaar ci tànki dëgg.

<span id="an_1:5">1:5</span>  Yaw sama xarit, sa takkute fés na ci teeru
bi ngay teeru mbokk yi, te fekk xamoo leen.

<span id="an_1:6">1:6</span>  Seedeel nañu sa mbëggeel fi kanam mbooloom
ñi gëm. Taxawu leen nag ci seen yoon taxawu gu neex Yàlla.

<span id="an_1:7">1:7</span>  Ndaxte turu Krist la leen taxa jóg, te
sàkkuwuñu daray ku gëmul.

<span id="an_1:8">1:8</span>  Nun nag fàww nu teeru ñu mel ni ñoom, ngir
nu liggéeyandoo ak dëgg gi.

<span id="an_1:9">1:9</span>  Bind naa mbooloo mi bataaxel, waaye
Jotref, mi bëgg noot ñépp, du dégg sunu ndigal.

<span id="an_1:10">1:10</span>  Kon nag su ma ñëwee, dinaa fàttali li mu
def lépp, ci di nu sosal ci kàdduy neen yu ñaaw. Yemu foofu sax, waaye
nanguwula teeru mbokk yi, rax-ca-dolli ku leen bëgga teeru, mu
gàllankoor ko, dàq ko ci mbooloo mi.

<span id="an_1:11">1:11</span>  Sama xarit, bul roy lu bon, waaye lu
baax rekk. Kuy def lu baax, ci Yàlla nga bokk; kuy def lu bon, xamoo
dara ci Yàlla.

<span id="an_1:12">1:12</span>  Naka Démétrius nag, ñépp seedeel nañu ko
lu baax, te dëgg gi sax seedeel na ko ko. Nun itam seedeel nanu ko te
wóor na ma ne, sunu seede dëgg la.

<span id="an_1:13">1:13</span>  Am na lu bare, lu ma la bëggoona wax,
waaye lépp xajul ci kayit.

<span id="an_1:14">1:14</span>  Kon yaakaar naa laa seetsi balaa yàgg,
jàkkaarlook yaw, nu waxtaan ci.

<span id="an_1:15">1:15</span>  Na jàmm ànd ak yaw. Xarit yi yépp ñu ngi
lay nuyu. Nuyul nu sunuy xarit, kenn ku nekk ci turam. 

------------------------------------------------------------------------

[Next: Jude](jde.md)
