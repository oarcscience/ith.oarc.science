[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jo3)  [Next](rev.md) 

------------------------------------------------------------------------

### Wolof Bible: Jude

<span id="an_1:1">1:1</span>  Man Yudd, jaamu Yeesu Kirist, mi bokk ak
Saag ndey ak baay, maa leen di bind, yéen ñi Yàlla Baay bi woo te bëgg
leen, te Yeesu Kirist aar leen.

<span id="an_1:2">1:2</span>  Na leen Yàlla may yërmande, jàmm ak
mbëggeel.

<span id="an_1:3">1:3</span>  Samay bokk, bëggoon naa leen a bind lool
ci mbirum mucc gi nu bokk, waaye lii moo gën a jamp: ma xiir leen, ngeen
taxaw ci aar mboolem dëgg, yi Yàlla xas a dénk gaayam yu sell yi ba
fàww.

<span id="an_1:4">1:4</span>  Ndaxte am na ay nit ñu ñeme Yàlla, ñu
yoxoosu ci seen biir; dañuy mbubboo yiwu Yàlla, ngir topp seen bakkan,
di ci weddi Buur Yàlla miy kenn ak sunu Boroom Yeesu Kirist. Fekk Mbind
mi tëral na seen àtte bu yàgg.

<span id="an_1:5">1:5</span>  Xam ngeen loolu lépp ba noppi sax, waaye
dama leen koy fàttali rekk. Xam ngeen ne Boroom bi musal na xeetam, ba
génne leen réewu Misra, waaye gannaaw ba raafal na ñi gëmul woon.

<span id="an_1:6">1:6</span>  Te it malaaka ya jàppul woon ca daraja ja
ñu amoon, xanaa toxoo fa ñu leen dëëloon, Yàlla yeew na leen buum yu
sax, tëj leen ci biir lëndëm, di leen nége àtteb bés bu mag ba.

<span id="an_1:7">1:7</span>  Noonu itam dëkki Sodom ak Gomor ak dëkk ya
leen wëroon, dañoo sóobu ci njaaloo ak di def ay góor-jigéen, waaye àtte
bi dal na ci seen kaw, ba ñuy ay tegtal ci ñiy yelloo safara ba fàww.

<span id="an_1:8">1:8</span>  Naka noonu itam gentkat yooyu may wax ñu
ngi sobeel seen yaram, di weddi gépp kilifteef, di xas doole yi ci
asamaan.

<span id="an_1:9">1:9</span>  Waaye bi Mikayel, miy kilifa ci malaaka
yi, di xëccook Seytaane néewu Musaa, bay xuloo ak moom, ñemewu koo àtte,
boole ciy xas; mu yem ci wax ko ne: «Na la Boroom bi mbugal!»

<span id="an_1:10">1:10</span>  Waaye nit ñii may wax, dañuy saaga li ñu
xamul. Te li ñu xam ci tañaxu sax, ni bàyyima yu amul xel, dañu ci yàq
seen bopp.

<span id="an_1:11">1:11</span>  Ñoo kay torox! Dañoo jaar ci yoonu
Kayin, sóobu ci réerug Balaam ngir xaalis, di bañ kilifteef ni Kore, te
dinañu dee ni moom.

<span id="an_1:12">1:12</span>  Su ñu bokkee ak yéen reeru mbooloo mi,
dañu ciy indi ay, niy xeer yu nëbbu ci biir géej; amuñu genn gàcce,
waaye dañuy giiroo te fonk seen biir rekk. Ñu ngi mel ni xiin yu amul
ndox, yuy naaxsaay ci ngelaw; ni garab yu meññul ci jamonoy meññeef, te
buddeeku, dee ba wow koŋŋ;

<span id="an_1:13">1:13</span>  mel ni duusi géej gu mer, yuy gëq jëf yu
ruslu; niy biddiiw yuy faq, te Yàlla dencal na leen lëndëm ya gën a tar
ba fàww.

<span id="an_1:14">1:14</span>  Enog, di juróom-ñaareelu maam gannaaw
Aadama, waxoon na ci kàddug Yàlla, ba weer leen ne: «Boroom bi wàcce na
ca asamaan, ànd ak ay junniy junniy malaakaam,

<span id="an_1:15">1:15</span>  ngir àtte ñépp, te mbugal ñi weddi ñépp
ndax ñaawteef, yi ñu jëf ci ñeme Yàlla; di leen fàttali it kàddu yu
ñaaw, yi ñu ko tifaar ci seeni bàkkaar ak seen weddi.»

<span id="an_1:16">1:16</span>  Duñu noppee xultu, di jàmbat seen
nekkin, tey topp seen nafsu; ay wax yu réy a ngi ball ci seen làmmiñ,
waaye dañuy jey ñi ñuy yaakaare njariñ.

<span id="an_1:17">1:17</span>  Waaye yéen samay xarit, fàttalikuleen la
leen ndawi sunu Boroom Yeesu Kirist waxoon lu jiitu,

<span id="an_1:18">1:18</span>  ne leen: «Muju jamono ay tiiñalkat
dinañu feeñ, ñuy weddi Yàlla, ngir topp seen bakkan.»

<span id="an_1:19">1:19</span>  Ñooy féewale, te Xelum Yàlla nekkul ci
ñoom, waaye niti kese lañu.

<span id="an_1:20">1:20</span>  Waaye yéen samay xarit, doolewuleen ci
seen yoonu ngëm wu sell, tey ñaan ci dooley Xel mu Sell mi,

<span id="an_1:21">1:21</span>  ba saxoo mbëggeelu Yàlla, tey séentu
yërmandey sunu Boroom Yeesu Kirist, mu tàbbal leen ci dund gu dul jeex.

<span id="an_1:22">1:22</span>  Jubbantileen ñi am werantey xel,

<span id="an_1:23">1:23</span>  ngeen musal ñale, jële leen ci safara,
te yërëm ñeneen ñi, waaye boole ci moytu, ba sib sax seen yére yi taq
sobe.

<span id="an_1:24">1:24</span>  Yàlla mi leen man a aar ci gépp jeng, te
teewal leen fa kanam ndamam, ngeen ñàkk sikk te fees dell ak mbég;

<span id="an_1:25">1:25</span>  Yàlla miy kenn, di sunu Musalkat, na
yelloo ndam ak màgg, kàttan ak nguur, jaar ci Yeesu Kirist sunu Boroom,
démb, tey, ëllëg ba fàww. Amiin.

------------------------------------------------------------------------

[Next: Revelation](rev.md)
