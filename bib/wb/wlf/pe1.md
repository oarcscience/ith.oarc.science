[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](jam)  [Next](pe2.md) 

------------------------------------------------------------------------

### Wolof Bible: 1 Peter

<span id="an_1:1">1:1</span>  Man Piyeer, ndawul Yeesu Kirist, maa leen
di bind, yéen doxandéem yi tasaaroo ci diiwaani Pont, Galasi, Kapados,
Asi ak Bitini. Yàlla Baay bi tànn na leen,

<span id="an_1:2">1:2</span>  ci li mu leen xam bu jiitu, te sédde leen
boppam ci jëfu Xel mu Sell mi, ngir ngeen déggal ko, te seen xol laab
ndax deretu Yeesu Kirist. Na leen Yàlla dollil yiw ak jàmm.

<span id="an_1:3">1:3</span>  Cant ñeel na Yàlla, Baayu sunu Boroom
Yeesu Kirist! Moo nu judduwaatal ci yërmandeem ju bare, ba may nu
yaakaar ju sax ndax ndekkitel Yeesu Kirist.

<span id="an_1:4">1:4</span>  Sédd na leen cér bu dul yàqu, du gàkk te
du seey mukk, dencal leen ko ci asamaan,

<span id="an_1:5">1:5</span>  yéen ñi muy aar ci dooleem, sukkandikoo ci
ngëm, di leen nége mucc, gi mu nar a feeñal bés bu mujj ba.

<span id="an_1:6">1:6</span>  Yéena ngi bég bu baax ci biir yaakaar
jooju, doonte sax, su waree am, yéena ngi dékku tiis ab diir, ci seen
jànkoonte ak nattu yu wuute.

<span id="an_1:7">1:7</span>  Xam ne nattu yooyu dinañu sellal seen
ngëm, ni safara di setale wurus, fekk wurus luy wéy la, te ngëm a ko gën
fuuf. Noonu seen ngëm dina yelloo cant, ndam ak màgg, bés bu Yeesu
Kirist feeñee.

<span id="an_1:8">1:8</span>  Musuleen koo gis waaye bëgg ngeen ko,
gisuleen ko waaye gëm ngeen ko te am mbég mu xel dajul, mu fees dell ak
ndam,

<span id="an_1:9">1:9</span>  di jot muj gi ngëm séentu, maanaam muccu
xol.

<span id="an_1:10">1:10</span>  Naka mucc googu nag, yonent yi xamle
yiw, wi ngeen naroon a joti, seet nañu ko te gëstu ko.

<span id="an_1:11">1:11</span>  Bi Xelum Kirist, mi nekkoon ci ñoom,
seedee lu jiitu coonoy Kirist ak ndam la cay topp, jéem nañoo takk, kañ
ak nan lay ame.

<span id="an_1:12">1:12</span>  Waaye Yàlla xamal na leen ne, moomuñu
woon kàddu googu ñu wax, waaye yéena ko moom. Te mooy kàddu gi ngeen
dégg ci gémmiñu ñi leen doon jottali xebaar bu baax bi, ci dooley Xel mu
Sell, mi Yàlla yónnee asamaan; malaaka yi sax bëgg nañoo gëstu yëf yii.

<span id="an_1:13">1:13</span>  Kon fagaruleen ci seeni xalaat te
maandu, di wékk seen yaakaar jépp ci yiw, wi leen Yàlla di jagleel bés
bu Yeesu Kirist di feeñ.

<span id="an_1:14">1:14</span>  Gannaaw gaayi Yàlla yu koy déggal ngeen,
buleen toppati bëgg-bëgg, yi ngeen toppoon, bi ngeen xamagul Yàlla.

<span id="an_1:15">1:15</span>  Waaye na seen dund gépp sell, ni Yàlla
mi leen woo selle.

<span id="an_1:16">1:16</span>  Ndaxte Mbind mi nee na: «Sell-leen,
ndaxte ku sell laa.»

<span id="an_1:17">1:17</span>  Gannaaw nag Yàlla, mi ngeen di wooye
Baay, mooy àtte jëfi ñépp te du gënale kenn, saxleen ci ragal ko diirub
seen ngan ci àddina.

<span id="an_1:18">1:18</span>  Xam ngeen ne, Yàlla jot na leen ci seen
dund gu tekkiwul dara, gi maam ya nekkoon; te jotuleen ak yu deme ni
xaalis mbaa wurus yuy wéy,

<span id="an_1:19">1:19</span>  waaye ci deretu Kirist ju tedd ji, mel
ni mbote mu sikkul te wàññikuwul.

<span id="an_1:20">1:20</span>  Yàlla xamoon na ko, ba àddina sosoogul,
waaye léegi ci mujug jamono feeñal na ko ndax yéen

<span id="an_1:21">1:21</span>  ñi jaar ci moom, gëm Yàlla. Te Yàlla
dekkal na ko, sol ko ndam, ngir ngeen wékk seen ngëm ak seen yaakaar ci
Yàlla.

<span id="an_1:22">1:22</span>  Kon nag gannaaw déggal ngeen dëgg gi, ba
sellal seeni xol te am mbëggeel gu dëggu, bëgganteleen mbëggeel gu tar
ak seen xol bépp.

<span id="an_1:23">1:23</span>  Ndaxte du ci jiwu wuy yàqu ngeen
judduwaate, waaye ci jiwu wu sax, maanaam kàddug Yàlla giy dund tey sax.

<span id="an_1:24">1:24</span>  Ndaxte:«Nit ñax la,ndamam di tóor-tóor
kese;ñax day wow, tóor-tóor ruus,waaye kàddug Boroom bi day sax ba
fàww.»

<span id="an_1:25">1:25</span>  Te kàddu googu mooy xebaar bu baax, bi
ñu leen doon yégal.

<span id="an_2:1">2:1</span>  Kon nag dëdduleen gépp coxor, gépp
njublaŋ, naaféq, kiñaan ak jëw.

<span id="an_2:2">2:2</span>  Gannaaw ay liir ngeen yuy door a juddu te
mos ci mbaaxug Boroom bi, nàmpleen ci meew mu sell, miy dundal seen xol,
ba màgg ci biir muccu Yàlla.

<span id="an_2:4">2:4</span>  Kon nag ñëwleen ci moom; nit ñi bañ nañu
ko, waaye Yàlla fal na ko te teral ko. Mi ngi mel ni doju tabax, waaye
doj wuy dund la,

<span id="an_2:5">2:5</span>  te yéena ngi mel niy doj yuy dund yu
Yàllay defare dëkkukaayam. Noonu ay saraxalekat yu sell ngeen, ngir
jébbal ko ay sarax yu ngeen tibbe ci seen xol te neex ko ndax Yeesu
Kirist.

<span id="an_2:6">2:6</span>  Looloo tax bind nañu:«Maa ngi samp fi ci
Siyon doju koñ.Doj wu tedd la, wu ma tànn;ku gëm ci moom, sa yaakaar du
tas mukk.»

<span id="an_2:7">2:7</span>  Kon nag yéen ñi gëm am ngeen cér ci
teraangaam. Waaye naka ñi gëmul:«Doj wa tabaxkat ya sànni,mujj na di
doju koñ.»

<span id="an_2:8">2:8</span>  Te it:«Doj la wuy fél nit,di xeer wu koy
fakkastal.» Dañu cee fakkastalu, ndaxte gëmuñu kàddug Yàlla, te loolu la
Yàlla dogal ci ñoom.

<span id="an_2:9">2:9</span>  Waaye yéen xeet wu Yàlla tànn ngeen, di
askanu saraxalekati Buur Yàlla, askan wu sell ngeen, di mbooloom Yàlla,
ngir ngeen yégle ngëneelam, moom mi leen woo, ba génne leen lëndëm gi,
tàbbal leen ci leeram gu yéeme gi.

<span id="an_2:10">2:10</span>  Démb nekkuleen woon ci dara, waaye tey
mbooloom Yàlla ngeen; booba jotuleen woon yërmandeem, waaye léegi jot
ngeen ko.

<span id="an_2:11">2:11</span>  Samay xarit, yéen ñiy ay gan ak ay
doxandéem ci àddina si, maa ngi leen di dénk lii: dëdduleen bànneexi
bakkan yiy xeex ak xol.

<span id="an_2:12">2:12</span>  Na seen dundin rafet ci biir xeeti
àddina, kon doonte ñu di leen sosal ay ñaawteef, dinañu gis seeni jëf yu
rafet bay màggal Yàlla, bés bu leen feeñoo.

<span id="an_2:13">2:13</span>  Na seen nangub Boroom bi tax, ngeen
déggal képp kuy kilifa, muy buur ba gën a kawe,

<span id="an_2:14">2:14</span>  mbaa jawriñ yu mu yebal, ngir ñu yar ñiy
def lu bon, te teral ñiy def lu baax.

<span id="an_2:15">2:15</span>  Ndaxte noonu la coobareg Yàlla tëdde,
maanaam ngeen sax ci def lu baax, ba wedamloo jayil yi xamul dara.

<span id="an_2:16">2:16</span>  Li leen Yàlla goreel nag, bu mu tax
ngeen mbubboo ko, bay def lu bon, waaye ngeen gën a feddali seen jaamu
Yàlla.

<span id="an_2:17">2:17</span>  Teral-leen ñépp, bëgg kureelu bokk yi,
ngeen ragal Yàlla te teral buur bi.

<span id="an_2:18">2:18</span>  Yéen jaam yi déggal-leen seeni sang ak
wegeel gu mat sëkk, waxuma ñi baax te lewet rekk, waaye sax ñu wex ñi.

<span id="an_2:19">2:19</span>  Ndaxte su ngeen dékkoo tiis, di sonn ci
lu dul yoon ndax seen ànd ak Yàlla, loolu lu rafet la.

<span id="an_2:20">2:20</span>  Su ngeen tooñee te muñ i pes, luy pey
gi? Waaye su ñu leen fitnaalee ci def lu baax te ngeen muñ ko, jëf ju
rafet la fa kanam Yàlla.

<span id="an_2:21">2:21</span>  Ndaxte ci loolu la leen Yàlla woo,
ndaxte Kirist itam sonn na ngir yéen, teg fi seen kanam royukaay, ngir
ngeen jaar ciy tànkam.

<span id="an_2:22">2:22</span>  «Musul a def bàkkaar,te jenn waxu
njublaŋ musul a génn ci gémmiñam.»

<span id="an_2:23">2:23</span>  Saaga nañu ko te feyyuwul, fitnaal nañu
ko te tëkkuwul, waaye mu dénk boppam Ki yor àtte bu dëgg bi.

<span id="an_2:24">2:24</span>  Gàddu na moom ci boppam sunuy bàkkaar ca
bant, ba ñu ko daajoon, ngir nu tàggook bàkkaar, sóobu ci dund gu jub;
ndax ay gaañu-gaañoom may na nu ag wér.

<span id="an_2:25">2:25</span>  Ndaxte yéena ngi réeroon niy xar, waaye
léegi dellusi ngeen ci sàmm, biy aar seeni xol.

<span id="an_3:1">3:1</span>  Yéen itam jigéen ñi, na ku nekk nangul sa
jëkkër. Noonu su amee góor gu gëmul kàddug Yàlla, te gis jabaram di dund
dund gu sell, boole ci weg ko, loolu dina ko gindi ci lu àndul ak wax.

<span id="an_3:3">3:3</span>  Bu seen taar aju ci col, maanaam ay létt,
wurus mbaa yére yu rafet,

<span id="an_3:4">3:4</span>  waaye nay taar bu sax bu nekk ci biir, di
xol bu nooy te dal, ndax loolu lu takku la fa Yàlla.

<span id="an_3:5">3:5</span>  Ndaxte jigéeni démb yu sell, ya gëmoon
Yàlla, loolu moo doon seen taar; nanguloon nañu seen jëkkër,

<span id="an_3:6">3:6</span>  ni Saarata déggale woon Ibraayma, ba daan
ko wooye «Sang bi.» Yéen nag, su ngeen dee def lu baax te bañ cee boole
genn njàqare, kon mel na ni Saarataa leen jaboote.

<span id="an_3:7">3:7</span>  Te yéen itam góor ñi, na ku nekk ci yéen
am xel, ci ni ngay ànde ak sa jabar, xam ne àndandoo ju la gën a néew
doole la. Joxleen ko teraanga ju mat, ndax yéena yem cér ci yiwu Yàlla,
wi nu ubbil buntu dund gu dul jeex. Noonu dara du man a yàq seeni ñaan.

<span id="an_3:8">3:8</span>  Kon nag bokkleen xalaat, bokkleen i tiis,
bëgganteleen, yërëmante te woyof.

<span id="an_3:9">3:9</span>  Ku la def lu bon mbaa mu saaga la, bul
feyyu, waaye ñaanal ko lu baax; ndaxte ci loolu la leen Yàlla woo, ngir
barkeel leen.

<span id="an_3:10">3:10</span>  Ndaxte:«Ku bëgg a am dund gu naatte
fekke bés yu rafet,na jàpp làmmiñam ci lu bon,sàmm gémmiñam ci fen.

<span id="an_3:11">3:11</span>  Na dëddu lu bon, tey def lu baax,na
xënte jàmm te sax ci.

<span id="an_3:12">3:12</span>  Ndax Boroom baa ngi xool ñi jub bëti
yërmande,di ubbi ay noppam ci seeni ñaan,waaye dàq ñiy def lu bon.»

<span id="an_3:13">3:13</span>  Te it kan moo leen di sonal, su ngeen
góor-góorloo ci def lu baax?

<span id="an_3:14">3:14</span>  Doonte ñu di leen fitnaal sax ci def lu
jub, ñu barkeel ngeen. Buleen tiit nag ndax seeni xëbal, mbaa ngeen di
ci am njàqare.

<span id="an_3:15">3:15</span>  Waaye màggal-leen Kirist Boroom bi ci
seeni xol, te jekk ngir tontu ku lay laaj ci seen yaakaar ji ngeen am;

<span id="an_3:16">3:16</span>  waaye na tont gi lewet te ànd ak wegeel.
Àndleen ak xel mu dal; noonu ñi leen di sikkal ndax seen dund gu rafet
ci gëm Kirist, dinañu rus ci seeni sos.

<span id="an_3:17">3:17</span>  Ñu fitnaal la ndax jëf ju baax, su dee
mooy coobareg Yàlla, moo gën ñu fitnaal la ndax jëf ju bon.

<span id="an_3:18">3:18</span>  Ndaxte Kirist ci boppam dee na benn yoon
ba fàww, ngir dindi bàkkaar yi, moom mi jub ngir ñi jubadi, ngir yóbbu
leen fa Yàlla; dee na ci jëmm, waaye dundaat na ci xel.

<span id="an_3:19">3:19</span>  Ci biir xel moomu la yégaleji ndamam ca
ruu ya Yàlla tëj kaso;

<span id="an_3:20">3:20</span>  maanaam ña weddi woon ca jamonoy Nóoyin,
fekk Yàlla muñaloon na leen diir bu yàgg, dajeek Nóoyin doon yett gaal
ga. Ñu néew, maanaam limub juróom-ñett, dugg nañu ca gaal ga, jaar ca
ndox ma, ba mucc.

<span id="an_3:21">3:21</span>  Loolu misaal la tey, ci li ñu nuy sóob
ci ndox, te nu mucc; waxuma laabal sobe si taq ci yaram, waaye wuyu
Yàlla ak xel mu dal. Li nu may mucc googu, mooy ndekkitel Yeesu Kirist,

<span id="an_3:22">3:22</span>  mi yéeg asamaan, toog fa ndeyjooru
Yàlla, mu tiim malaaka yi, boroom sañ-sañ yi ak boroom doole yépp.

<span id="an_4:1">4:1</span>  Gannaaw Kirist nag sonn na ci yaramam,
gànnaayooleen xelam moomu, ndaxte ku sonn ci yaramam, tàggoo na ak
bàkkaar.

<span id="an_4:2">4:2</span>  Noonu diir bi ko dese ci kaw suuf, dëddu
na bànneexi bakkan, jublu ci coobareg Yàlla.

<span id="an_4:3">4:3</span>  Ndaxte àndoon ngeen démb ci xalaati ñi
xamul Yàlla, di dund ciy ñaawteef ak topp seen bakkan, di màndi ak a
xawaare, di xér ci biiñ ak a jaamu ay xërëm yu araam, waaye na fi yem
nag.

<span id="an_4:4">4:4</span>  Ñiy jëfe noonu waaru nañu, ba di leen
sosal, ci li ngeen àndul ak ñoom, sóobu ci seeni moy yu dul jeex,

<span id="an_4:5">4:5</span>  waaye dinañu mas a teew fa kanam Ki nar a
àtte ñiy dund ak ñi dee.

<span id="an_4:6">4:6</span>  Looloo waral it ñu jottali xebaar bu baax
ndee, ya fekke woon jamonoy Nóoyin jooju, ngir ñu dunde Yàlla ci seen
xel, doonte sax nit ñaa ngi leen daan fitnaal ci àddina.

<span id="an_4:7">4:7</span>  Te itam muju lépp jegesi na; nangeen
maandu te foog, ba man a ñaan ci Yàlla.

<span id="an_4:8">4:8</span>  Li gën a am solo mooy, ngeen bëggante
mbëggeel gu tar, ndax mbëggeel day suul bàkkaar yu bare.

<span id="an_4:9">4:9</span>  Ganalanteleen ci lu àndul ak njàmbat.

<span id="an_4:10">4:10</span>  Te lu la Yàlla jagleel kenn ku nekk ci
yéen, nanga ko bokk ak ñépp ni jawriñ ju jub, ci séddale yiwu Yàlla wu
yaatu.

<span id="an_4:11">4:11</span>  Kuy jottali kàddug Yàlla, na mel ni
Yàllaay wax. Kuy jëf it, na jëfe dooley Yàlla, ngir turu Yàlla màgg ci
lépp jaar ci Yeesu Kirist, mi yelloo ndam ak kàttan ba fàww. Amiin.

<span id="an_4:12">4:12</span>  Yéen samay xarit, ci mbirum nattu bu
tànge ni daay, bi dal ci seen kaw, bumu leen jaaxal, ba ngeen teg ko ni
lu xel dajul.

<span id="an_4:13">4:13</span>  Waaye bégleen ci cér, boobu ngeen am ci
coonoy Kirist, ngir bés bu ndamam di feeñ, ngeen bég ak mbég mu ëpp xel.

<span id="an_4:14">4:14</span>  Su ñu leen jànnee sax ci turu Kirist,
xamleen ne ñu barkeel ngeen, ndax Xelum Yàllaa ngi ci yéen, di firndeel
seen ndamu ëllëg.

<span id="an_4:15">4:15</span>  Buñu sonal kenn ci yéen ci li mu rey nit
walla mu sàcc, mbaa def lu bon, walla dugg ci lu yoonam nekkul.

<span id="an_4:16">4:16</span>  Waaye ku ñu sonal ndax waayu Kirist nga,
bu ci rus, waaye nga màggal Yàlla ci tur woowu.

<span id="an_4:17">4:17</span>  Ndaxte àpp bi jot na, àtte baa ngi
tàmbalee ci nun waa kër Yàlla. Te su tàmbalee ci nun nag, luy muju ñi
weddi xebaaru Yàlla?

<span id="an_4:18">4:18</span>  Te:«Su muccu ki jub jafee,luy doon muju
ki weddi te dëng?»

<span id="an_4:19">4:19</span>  Kon nag ñi tegoo fitna ci coobareg
Yàlla, nañu sax ci def lu baax, dénk seen bopp Yàlla, miy Bindkat biy
sàmm kóllëre.

<span id="an_5:1">5:1</span>  Kon yéen njiit yi, maa ngi leen di dénk,
man miy njiit ni yéen, man mi seede coonoy Kirist te am cér ci ndam li
nar a feeñ.

<span id="an_5:2">5:2</span>  Lii laa leen di ñaan: sàmmleen géttug
Yàlla, gi mu leen dénk, di ko wottu, waxuma ci sañul-bañ, waaye di
surgay Yàlla ci xol bu tàlli; ngeen def ko ak xol bu laab te bañ cee
séentu alal.

<span id="an_5:3">5:3</span>  Buleen noot ñi leen Yàlla dénk, waaye
ngeen nekk ay royukaay fi kanam jur gi.

<span id="an_5:4">5:4</span>  Noonu waxtu wu Boroom gétt gi feeñee, dina
leen jagleel kaalag ndam guy sax ba fàww.

<span id="an_5:5">5:5</span>  Noonu itam yéen ndaw ñi, nangeen déggal
mag ñi. Te yéen ñépp, solooleen woyof ci seen biir, ndaxte:«Yàlla day
dàq ñi réy,di yiwal ñi woyof.»

<span id="an_5:6">5:6</span>  Suufeel-leen seen bopp kon ci ron loxob
Yàlla bu am kàttan, ngir mu yékkati leen ci jamono ju ko soob.

<span id="an_5:7">5:7</span>  Te ngeen yenniku ci kawam seen njàqare
jépp, ndax ku leen ñeewante la.

<span id="an_5:8">5:8</span>  Maanduleen te foog, ndax seen noon
Seytaane mu ngi wër, ni gaynde guy yëmmu, di rëbb ku mu yàpp.

<span id="an_5:9">5:9</span>  Jànkoonteleen ak moom ci biir ngëm gu
takku, xam ne kureelu bokk yi ci àddina yépp, ñu ngi daj ay fitna ni
yéen.

<span id="an_5:10">5:10</span>  Te Yàlla mi jagoo yiw wépp te woo leen
ci darajay Kirist, ngir ngeen bokk ci ndamam li sax, gannaaw bi ngeen
yendoo bëccëgu tiis, dina leen yeesalaat, di leen dëgëral ak a dooleel,
ba ngeen sampu.

<span id="an_5:11">5:11</span>  Na Yàlla yelloo màgg ba fàww. Amiin.

<span id="an_5:12">5:12</span>  Bind naa leen ci lu gàtt ci ndimbalu
Silwan, mi ma jàpp ni sama mbokk mu takku. Dénk naa leen, di leen
seedeel ne, lii mooy yiwu Yàlla dëgg; kon nag saxleen ci.

<span id="an_5:13">5:13</span>  Mbooloo mi nekk ci dëkk bi ñuy wax
Babilon te Yàlla tànn ko ni yéen, moo di leen nuyu, ñoom ak Màrk sama
doomu diine.

<span id="an_5:14">5:14</span>  Nuyoonteleen ak saafoonte yu sell. Na
jàmm ñeel képp ku gëm Kirist.

------------------------------------------------------------------------

[Next: 2 Peter](pe2.md)
