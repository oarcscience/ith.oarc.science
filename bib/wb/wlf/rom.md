[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](act)  [Next](co1.md) 

------------------------------------------------------------------------

### Wolof Bible: Romans

<span id="an_1:1">1:1</span>  Man Pool, jaamub Kirist Yeesu, maa leen di
bind bataaxal bii. Yàlla woo na ma, ma nekk ndawam, sas ma liggéeyu
xamle xebaaram bu baax bi.

<span id="an_1:2">1:2</span>  Xebaar bu baax boobu, Yàlla dige woon na
ko bu yàgg, jaarale ko ciy yonentam, ñu def ko ci Mbind mu sell mi,

<span id="an_1:3">1:3</span>  di xamle mbirum Doomam, Yeesu Kirist sunu
Boroom. Lu jëm ci meloom ci àddina, ci askanu Daawuda la jóge, waaye lu
jëm ci xelam mu sell, Doomu Yàlla la; ndaxte ndekkiteem nekk na firnde
ju ràññiku, ne moom la.

<span id="an_1:5">1:5</span>  Te moom Kirist tàbbal na nu ci yiwu Yàlla,
def nu ay ndawam, yónni nu ci biir xeeti àddina sépp, ngir ñu gëm ko te
jébbalu, ba màggal turam.

<span id="an_1:6">1:6</span>  Te ci ngeen bokk, yéen ñi Yàlla woo, ngeen
nekk ci Kirist.

<span id="an_1:7">1:7</span>  Yéen ñi dëkk Room ñépp, yéen ñi Yàlla bëgg
te woo leen, ngeen nekk gaayam yu sell, na leen Yàlla sunu Baay ak
Boroom bi Yeesu Kirist may yiw ak jàmm.

<span id="an_1:8">1:8</span>  Kon nag li may jëkk a wax mooy lii: sant
naa Yàlla sama Boroom, jaarale ko ci Yeesu Kirist, ngir yéen ñépp,
ndaxte seen ngëm siiw na ci àddina sépp.

<span id="an_1:9">1:9</span>  Bët bu set maa ngi leen di boole ci samay
ñaan. Yàlla seede na li may wax, Yàlla mi may jaamu ci sama xel, ci
xamle xebaar bu baax bu Doomam.

<span id="an_1:10">1:10</span>  Te li ma koy faral di ñaan mooy lii: bu
soobee Yàlla, na ma ubbil bunt, ba ma man a ñëw ci yéen.

<span id="an_1:11">1:11</span>  Ndaxte bëgg naa leen a gis lool, ba
indil leen barke bu jóge ci Xel mu Sell mi, ndax seen ngëm gën a dëgër.

<span id="an_1:12">1:12</span>  Maanaam ma nekk ci seen biir, te nu
dimbaleente ci sunu ngëm, ndax man itam ma gën a am doole.

<span id="an_1:13">1:13</span>  Bokk yi, damaa bëgg ngeen xam ne, xalaat
naa leen a seetsi ay yooni yoon, ngir meññ njariñ ci yéen, ni ma ko defe
ci yeneen xeet yi, waaye ay téq-téq ñoo ma téye ba léegi.

<span id="an_1:14">1:14</span>  Am naa warugar sama diggante ak ñépp,
muy ñi jàng ni Gereg yi, muy ñi jàngul ni Baarbaar yi, ñi bare xam-xam
ak ñi barewul xam-xam.

<span id="an_1:15">1:15</span>  Li aju ci man nag, jekk naa ngir ñëw,
xamal leen xebaar bu baax bi, yéen it waa Room.

<span id="an_1:16">1:16</span>  Ndaxte awma benn werante ci xebaar bu
baax bi may waare, ndax mbirum Yàlla la, mu làmboo dooleem, ngir musal
képp ku ko gëm, muy Yawut ci bu jëkk mbaa ki dul Yawut.

<span id="an_1:17">1:17</span>  Ndaxte xebaar bii day wone, ni nit man a
jube ci kanam Yàlla, sukkandikoo ci ngëm rekk, tàmbali ci ngëm, yem ci
ngëm. Moo tax Mbind mi wax ne: «Ku jub ci kaw ngëm, dinga dund.»

<span id="an_1:18">1:18</span>  Merum Yàllaa ngi feeñe asamaan, wàcc ci
nit ñi, ndax seen weddi Yàlla gépp ak seen jubadi gépp, ñoom ñi suul
dëgg, di topp lu jubadi.

<span id="an_1:19">1:19</span>  Ndax li nit man a xam ci Yàlla, leer na
ci seen xel, ndax Yàlla won na leen ko.

<span id="an_1:20">1:20</span>  Ndaxte ba àddina sosoo ba tey, mbiri
Yàlla yu nëbbu ya, maanaam dooleem ju sax ja, ak meloom wu kawe wa, feeñ
nañu bu leer, te bir ñépp ci yi mu sàkk, ba tax bunti lay yépp tëj nañu.

<span id="an_1:21">1:21</span>  Ndaxte bi ñu xamee Yàlla, taxul ñu
màggal ko ni mu ware, mbaa ñu sant ko. Waaye ñu daldi réer ci seen biiri
xalaat yu mujjul fenn, ba tax seen xol gumba, ba lëndëm këruus.

<span id="an_1:22">1:22</span>  Ñu teg seen bopp ni boroomi xel, fekk ñu
ñàkk xel lañu woon.

<span id="an_1:23">1:23</span>  Toxal nañu ndamu Yàlla Aji Sax ji,
wuutal fa nataali nit ku dul sax, moom ak ay picc, ay rabi àll mbaa yuy
raam.

<span id="an_1:24">1:24</span>  Moo tax Yàlla bërgël na leen ci seeni
bëgg-bëgg, ñu sóobu ciy ñaawteef, di jëfleente lu gàccelu ci seeni cér.

<span id="an_1:25">1:25</span>  Toxal nañu dëggu Yàlla, tëral fen, di
màggal ak a jaamu mbindeef, ba faaleetuñu sax Aji Bind, ji yelloo cant
ba fàww. Amiin.

<span id="an_1:26">1:26</span>  Loolu moo tax nag Yàlla bërgël na leen
ci seeni bëgg-bëgg yu ruslu. Seeni jigéen sax dëddu nañu li jekk, sóobu
ci lu jekkadi, ñoom ak seeni moroom.

<span id="an_1:27">1:27</span>  Noonu it góor ñi bàyyi nañu li jekk ci
seeni cér, maanaam ànd ak jigéen, bay am ay bëgg-bëgg yu tar ci ànd ak
seeni moroom. Góor di defante ak góor li warul, ñu di jot seen peyu réer
ci seeni yaram.

<span id="an_1:28">1:28</span>  Gannaaw xam Yàlla soxalu leen, Yàlla it
bërgël na leen ci seen xel mu bon moomu, ñu sax ci jëf yu jekkadi.

<span id="an_1:29">1:29</span>  Seen xol fees na ak lu jubadi, lu bon,
bëgge ak coxor; duñu xalaat lu dul kiñaan, rey nit, xuloo, njublaŋ ak
ñaaw njort; dañuy jëw,

<span id="an_1:30">1:30</span>  di yàq der, di ñu bañ Yàlla te ñàkk
sutura, di réy-réylu ak a kañu; ay jàmbaar lañu ci fexe lu bon, di bañ
seeni waajur.

<span id="an_1:31">1:31</span>  Amuñu xel, amuñu kóllëre, amuñu cofeel,
amuñu yërmande.

<span id="an_1:32">1:32</span>  Xam nañu ne, ñiy jëfe loolu, Yàlla
daganal na seen dee, waaye teewul ñu di ko def, boole ko ak di farle ñi
ci sax.

<span id="an_2:1">2:1</span>  Kon nag képp ku mu man a doon, yaw miy
àtte sa moroom ak ñaaw njort, amuloo aw lay, ndaxte àtte sa moroom, daan
sa bopp la; yaa ngi koy àtte ndax ay jëfam, fekk yaw itam noonu ngay
jëfe.

<span id="an_2:2">2:2</span>  Xam nanu ne, ñiy jëfe noonu, Yàlla dina
leen àtte, te àtteem jub na.

<span id="an_2:3">2:3</span>  Yaw nag miy àtte ñiy def loolu, te di ko
def, ndax defe nga ne, dinga rëcc ci àtteb Yàlla?

<span id="an_2:4">2:4</span>  Ndax dangaa xeeb mbaaxu Yàlla, mi yéex a
mer te di la muñal? Xanaa xamuloo ne, Yàllaa ngi lay won baaxaayam, ngir
nga réccu say bàkkaar?

<span id="an_2:5">2:5</span>  Waaye ndegam dëgër nga bopp te bëgguloo
réccu, yaa ngi dajale merum Yàlla ci sa bopp. Ndaxte Yàlla sàkk na bés
bu muy wone àtteem bu jub bi te meram wàcc ci ñi bon;

<span id="an_2:6">2:6</span>  bés booba dina delloo ku nekk ay jëfam.

<span id="an_2:7">2:7</span>  Ñiy góor-góorlu ciy def lu baax, bëgg
Yàlla boole leen ca ndamam te sédde leen ngërëm ak dund gu sax, dina
leen tàbbal ci dund gu dul jeex.

<span id="an_2:8">2:8</span>  Waaye ñi dëgër bopp, ba tanqamlu dëgg, di
topp lu jubadi, seen pey mooy dooni merum Yàlla ak toroxte.

<span id="an_2:9">2:9</span>  Ki doon def lu bon, peyam mooy tiis ak
metit wu tar, muy Yawut ci bu jëkk, mbaa ki dul Yawut.

<span id="an_2:10">2:10</span>  Waaye ki doon def lu baax, añam mooy
bokk ci ndamu Yàlla, am ngërëm ak jàmm, muy Yawut ci bu jëkk, mbaa ki
dul Yawut.

<span id="an_2:11">2:11</span>  Ndaxte ñépp a yem fa kanam Yàlla.

<span id="an_2:12">2:12</span>  Képp ku doon bàkkaar nag te nekkuloo
woon ci yoonu Musaa, Yàlla dina la àtte ci lu dul yoonu Musaa, nga door
a sànku. Te képp ku doon bàkkaar te nga nekkoon ci yoonu Musaa, Yàlla
dina la àtte ci yoon woowu.

<span id="an_2:13">2:13</span>  Kon déglu yoonu Musaa rekk doyul; du
loolu mooy tax nit jub ci kanam Yàlla; kiy sàmm yoon wi, moom la Yàlla
di àtte ni ku jub.

<span id="an_2:14">2:14</span>  Ndax ñi dul Yawut te nekkuñu ci yoonu
Musaa, ñu ngiy def li yoon woowu tëral, ndaxte Yàlla def na ko ci nit.
Te wonee nañu noonu ne, man nañoo ràññee lu baax ak lu bon, su ñu nekkul
sax ci yoonu Musaa,

<span id="an_2:15">2:15</span>  di wone it ne, Yàlla bind na ci seen xol
jëf yi yoonu Musaa santaane. Seen xel it seede na ne noonu la, fekk
seeni xalaat ñoo leen di tuumaal, mbaa ñu leen di jéggal.

<span id="an_2:16">2:16</span>  Ndax bés dina ñëw, bu xalaat yu làqu yi
di feeñ, te Yàlla àtte nit ñi jaarale ko ci Yeesu Kirist. Xebaar bu
baax, bi may waare, moo ko wax.

<span id="an_2:17">2:17</span>  Maa ngi ñëw nag ci yaw mi ne Yawut nga;
yaa ngi sukkandiku ci yoonu Musaa ak di damu ci Yàlla.

<span id="an_2:18">2:18</span>  Xam nga coobareem, ndaxte jàng nga ci
yoonu Musaa, ba fonk yëf yi gën a baax.

<span id="an_2:19">2:19</span>  Yaa ngi teg sa bopp wommatkatu gumba yi
ak leeru ñi nekk cig lëndëm.

<span id="an_2:20">2:20</span>  Yaa di jàngalekatu ñi jàngul ak
xamlekatu ñi xamul, ndaxte xalaat nga ne, Yàlla jagleel na leen ci yoonu
Musaa bépp xam-xam ak gépp dëgg.

<span id="an_2:21">2:21</span>  Kon nag yaw miy jàngal say moroom, xanaa
doo jàngal sa bopp? Yaw miy waare di tere sàcc, mbaa doo sàcc yaw itam?
Yaw miy tere njaaloo, mbaa doo njaaloo?

<span id="an_2:22">2:22</span>  Yaw miy araamal xërëm yi, mbaa doo sàcc
li nekk ci seeni xàmb?

<span id="an_2:23">2:23</span>  Yaw miy damoo yoonu Musaa, mbaa doo ko
moy, ba indi gàcce ci turu Yàlla?

<span id="an_2:24">2:24</span>  Moo tax Mbind mi ne: «Yéena tax ñi
nekkul Yawut di suufeel turu Yàlla.»

<span id="an_2:25">2:25</span>  Bëggoon naa ngeen xam ne, xaraf am na
njariñ, boo ca boolee sàmm yoon. Waaye boo ko ca boolewul, sa xaraf
amatul njariñ.

<span id="an_2:26">2:26</span>  Te itam ku xaraful, tey def jëf yu jub
yi yoonu Musaa santaane, ndax Yàlla du ko teg ni ku xaraf?

<span id="an_2:27">2:27</span>  Ku dul Yawut te xaraful waaye di sàmm
yoon wi, kooku dina la man a àtte yaw Yawut bi. Ndaxte li ngay xam-xam
yoonu Musaa ci Mbind mi te xaraf, terewul nga koy moy.

<span id="an_2:28">2:28</span>  Juddu nekk Yawut taxul sag Yawut dëggu,
te xaraf ci saw yaram taxul sa xaraf wóor.

<span id="an_2:29">2:29</span>  Waaye Yawut dëgg, ci xol lay nekk. Te
xaraf dëgg itam, ci xol lay nekk. Du ngistal, lu dëggu la. Te képp ku
mel noonu, dees na la gërëm, waxumala nit ñi, waaye Yàlla ci boppam.

<span id="an_3:1">3:1</span>  Yawut bi nag, ci lan la rawe ku dul Yawut?
Te xaraf lu muy njariñ?

<span id="an_3:2">3:2</span>  Raw na ko fu nekk. Ci bu jëkk Yawut yi la
Yàlla dénk waxam.

<span id="an_3:3">3:3</span>  Bu fekkee ne am na ci ñoom ñu ñàkk
kóllëre, ndax loolu man na fanq kóllëreg Yàlla?

<span id="an_3:4">3:4</span>  Mukk! Su ñépp nekkoon ay naaféq, du tere
Yàlla nekk dëgg. Moom la Mbind mi wax ci Yàlla ne:«Loo wax, ñépp ànd
ci,te ku layoo ak yaw, nga yey ko.»

<span id="an_3:5">3:5</span>  Su fekkee nag njubadig nit dina feeñal
njubteg Yàlla, lu ciy seen xalaat? Wax ji may bëgg a wax nag léegi, waxi
nit rekk la, maanaam: ndax kon Yàlla àttewul yoon ci li muy daan ku
jubadi?

<span id="an_3:6">3:6</span>  Mukk! Ndax su Yàlla jubadi woon, naka lay
àttee àddina si?

<span id="an_3:7">3:7</span>  Waaye nag xanaa dina am ku tontu ci loolu
ne: «Su fekkee sama ñàkk kóllëre gën na yékkati kóllëreg Yàlla, di yokk
it ndamam, lu tax kon Yàlla di ma teg ba tey bàkkaarkat, ba di ma àtte?»

<span id="an_3:8">3:8</span>  Lu tax mënunoo wax ne: «Nanu def lu bon,
ngir lu baax génn ca?» Am na sax ñu nuy tuumaal, di wax ne, noonu lanuy
waaree. Waaye ñiy wax loolu, ndaan gi ñu yelloo dina leen dal.

<span id="an_3:9">3:9</span>  Kon nag lu nu ci war a wax? Nun Yawut yi,
ndax noo gën ñi ci des? Mukk! Ndaxte wone nanu ne, nit ñépp ñu ngi ci
nootaangeg bàkkaar, muy Yawut yi mbaa Gereg yi.

<span id="an_3:10">3:10</span>  Moom la Mbind mi wax ne:«Ku jub amul, du
kenn sax.

<span id="an_3:11">3:11</span>  Amul kenn ku xam yëfi Yàlla,mbaa kenn ku
koy wut.

<span id="an_3:12">3:12</span>  Ñépp jeng nañu,ba kenn amalatul Yàlla
njariñ.Kenn du def lu baax, du kenn sax!

<span id="an_3:13">3:13</span>  Seen put a ngi xasaw ni méddum ñetti
fan,seen làmmiñ làggi ci njublaŋ,te seeni kàddu aay ni daŋaru ñàngóor.

<span id="an_3:14">3:14</span>  Duñu génne ci seen gémmiñ lu dul ay
móolu ak i xas.

<span id="an_3:15">3:15</span>  Ñu sawar lañu ci rey nit.

<span id="an_3:16">3:16</span>  Fu ñu jaar, foofa yàqu ak musiba.

<span id="an_3:17">3:17</span>  Xamuñu yoonu jàmm,

<span id="an_3:18">3:18</span>  te ragal Yàlla sore na seen xol.»

<span id="an_3:19">3:19</span>  Xam nanu nag ne, lépp lu yoonu Musaa
wax, wax na ko ñi nekk ci yoon woowu, ngir gémmiñ yépp ne miig, te waa
àddina sépp jaar ci àtteb Yàlla.

<span id="an_3:20">3:20</span>  Ndaxte sàmm yoon wi taxul kenn jub ci
kanam Yàlla; solob ndigal yi daal mooy wone bàkkaar.

<span id="an_3:21">3:21</span>  Waaye léegi nag Yàlla feeñal na, ni nit
man a jube ci kanamam, ci lu séqul ak yoonu Musaa dara. Waaye ba tey
yoonu Musaa ak waxi yonent yi seedeel nañu ko.

<span id="an_3:22">3:22</span>  Jub ci kanam Yàlla, gëm Yeesu Kirist
rekk a koy maye, te képp ku ko gëm bokk nga ci. Ndaxte ñépp a yem fa
kanam Yàlla.

<span id="an_3:23">3:23</span>  Ñépp a bàkkaar, ba joteetuñu ndamu
Yàlla.

<span id="an_3:24">3:24</span>  Waaye gannaaw Kirist Yeesu dee na ngir
jot leen, Yàlla ciw yiwam man na leen a àtte ni ñu jub ci dara.

<span id="an_3:25">3:25</span>  Wàcce na Kirist, mu nekk sarax ngir
Yàlla baal nu sunuy bàkkaar, jaar ci deretam ji ñu tuur; te ngëm rekk
moo nu ciy boole. Noonu Yàlla firndeel na ne ku jub la, doonte sax dafa
muñaloon ñi jiitu jamonoy Kirist, ba jéggal leen seeni bàkkaar.

<span id="an_3:26">3:26</span>  Kon ci jamono jii nu ne, Yàlla wone na
bu leer ne ku jub la, di àtte ni ku jub képp ku gëm Yeesu, te ba tey
dëkk ci njubteem.

<span id="an_3:27">3:27</span>  Kan a man a bàkku nag ci kanam Yàlla?
Kenn! Lu ko waral nag? Xanaa sàmm yoon? Déedéet! Ngëm rekk.

<span id="an_3:28">3:28</span>  Ndaxte danoo dëggal ne, ngëm rekk a tax
Yàlla di àtte nit ni ku jub, waaye du sàmm yoon.

<span id="an_3:29">3:29</span>  Walla ndax nag Yawut yi rekk la fi
nekkal? Ndax nekkalu fi it ñu dul Yawut? Aaŋkay!

<span id="an_3:30">3:30</span>  Gannaaw Yàlla kenn la, ñépp la fi
nekkal. Ñi xaraf dina leen àtte ni ñu jub ndax seen ngëm, ñi xaraful it
dina leen àtte ni ñu jub ndax seen ngëm.

<span id="an_3:31">3:31</span>  Xanaa kon ngëm day fanq yoonu Musaa?
Mukk! Da koy gën a dëgëral sax.

<span id="an_4:1">4:1</span>  Sunu maam Ibraayma, mi nu soqikoo; nu
mbiram tëdde?

<span id="an_4:2">4:2</span>  Bu fekkoonte ne Ibraayma, ci kaw i jëfam
la ko Yàlla àttee ni ku jub, kon am na lu mu ci man a damoo. Waaye
demewul noonu ci kanam Yàlla.

<span id="an_4:3">4:3</span>  Lan la Mbind mi wax ci loolu? Nee na:
«Ibraayma gëm na Yàlla, te Yàlla jàppe ngëmam ni njub.»

<span id="an_4:4">4:4</span>  Képp kuy liggéey dina jot peyam; te pey
googu du ag may, ñaqam la.

<span id="an_4:5">4:5</span>  Waaye Yàlla dina àtte jub sax ki ko weddi
woon; kon ku wéeruwul ciy jëfam, waaye mu gëm rekk, Yàlla dina jàppe
ngëmam ni njub.

<span id="an_4:6">4:6</span>  Noonu la Daawuda birale barkeelug nit ki
Yàlla jagleel njub, fekk ay jëfam taxul.

<span id="an_4:7">4:7</span>  Mu ne:«Ñi ñu baal seen jàdd yoon,te seeni
bàkkaar far ci kanam Yàlla,ñu barkeel lañu.

<span id="an_4:8">4:8</span>  Ki Boroom bi sëful ay bàkkaaram,kooka ku
barkeel la.»

<span id="an_4:9">4:9</span>  Kon nag barkeel googu, ndax ñi xaraf rekk
ñoo ko yeyoo? Ndax ñi xaraful it bokkuñu ci? Aaŋkay! Ndaxte wax nanu ne,
Yàlla jàppe na ngëmu Ibraayma ni njub.

<span id="an_4:10">4:10</span>  Kañ la ko jagleel njub nag? Ndax lu
jiitu xarafam la woon, am gannaaw ga? Lu ko jiitu la woon.

<span id="an_4:11">4:11</span>  Ndaxte Ibraayma gëm na, te Yàlla jàppe
na ngëmam ni njub, fekk booba xarafagul. Te xarafal gi, màndarga la woon
ci yaramam, di firndeel ne, ku jub la woon. Noonu la Ibraayma man a
nekke baayu ñépp ñi gëm, ba Yàlla man leen a àtte ni ñu jub, te xarafuñu
sax.

<span id="an_4:12">4:12</span>  Te noonu itam la Ibraayma man a nekke
baayu ñi xaraf, bu fekkee yemuñu rekk ci xaraf, waaye ñu am ngëm, ga
Ibraayma sunu maam amoon lu jiitu xarafam.

<span id="an_4:13">4:13</span>  Ndaxte Yàlla dafa digoon Ibraayma ak ñi
naroon a soqikoo ci moom, ne dinañu moom àddina si. Te dige boobu
jógewul ci yoonu Musaa, waaye dafa jóge ci njub, gi Ibraayma amoon ci
kanam Yàlla ci kaw ngëmam.

<span id="an_4:14">4:14</span>  Ndaxte su fekkee ne ñi nekk ci yoonu
Musaa rekk ñooy moom àddina, kon ngëm amatul njariñ, te digeb Yàlla dafa
toxu.

<span id="an_4:15">4:15</span>  Yoonu Musaa daal du def lu dul wàcce
merum Yàlla ci sunu bopp; ndax fu yoon amul, jàdd yoon du fa man a am.

<span id="an_4:16">4:16</span>  Kon nag loolu Yàlla dige, ngëm rekk a
koy indi, ngir mu sukkandikoo yiwu Yàlla rekk. Noonu la dige bi wóore ci
ñi soqikoo ci Ibraayma ñépp, du ci ñi nekk ci yoonu Musaa rekk, waaye
itam ñi gëm ni Ibraayma gëme woon. Kon Ibraayma mooy sunu baay, nun
ñépp.

<span id="an_4:17">4:17</span>  Moom la Yàlla dogal, wax ko ci Mbind mi
ne: «Def naa la baayu xeet yu bare.» Ndaxte Ibraayma gëmoon na Yàlla,
miy dekkal ñi dee, tey wax ci lu amagul, mel ni dafa am.

<span id="an_4:18">4:18</span>  Ibraayma dafa jàppoon ci ngëmam, di
yaakaar, fekk bunti yaakaar yépp tëju. Moo tax mu nekk baayu xeet yu
bare, ni ko Mbind mi waxe ne: «Noonu la sa askan di meli.»

<span id="an_4:19">4:19</span>  Mu xool yaramam, xam ne dee rekk a ko
dese, ndax mi ngi tollu woon ci lu mat téeméeri at, waaye ba tey ngëmam
wàññikuwul. Mu xam it ne, Saarata mënatul a ëmb.

<span id="an_4:20">4:20</span>  Waaye loolu taxul ngëmadi jàpp ko, ba
muy werante ci waxu Yàlla; ngëmam sax di gën a dëgër, mu daldi sant
Yàlla,

<span id="an_4:21">4:21</span>  mu wóor ko ne, loolu ko Yàlla dig, Yàlla
man na koo def.

<span id="an_4:22">4:22</span>  Moo tax «Yàlla jagleel na Ibraayma
njub.»

<span id="an_4:23">4:23</span>  Waaye loolu lañu bind ne: «Yàlla jagleel
na ko njub,» du Ibraayma rekk a moom wax ji.

<span id="an_4:24">4:24</span>  Nun itam ci wax jooju lanu bokk, te
Yàlla dina nu jagleel njub, nun ñi gëm Yàlla, mi dekkal Yeesu sunu
Boroom.

<span id="an_4:25">4:25</span>  Ndaxte Yàlla jébbale na ko ngir sunuy
tooñ, dekkal ko ngir àtte nu jub.

<span id="an_5:1">5:1</span>  Léegi nag, gannaaw Yàlla àtte na nu jub ci
kaw ngëm, nanu jàpp ci jàmm, ji nu am fa kanam Yàlla, jaarale ko ci sunu
Boroom Yeesu Kirist.

<span id="an_5:2">5:2</span>  Moo nu ubbil bunt ci Yàlla, nu taxaw temm
ci yiwam, jaar ci ngëm. Te it nu ngi bég ciy négandiku, Yàlla boole nu
ci ndamam.

<span id="an_5:3">5:3</span>  Te du ci loolu rekk, waaye bég nanu it ci
sunuy nattu; ndax xam nanu ne, nattu day feddali muñ;

<span id="an_5:4">5:4</span>  te muñ mooy ndeyu jikko ju dëgër; te jikko
ju dëgër day jur yaakaar.

<span id="an_5:5">5:5</span>  Te yaakaar jooju du ay nax, ndax mbëggeelu
Yàllaa ngi baawaan ci sunu xol, jaarale ko ci Xelam mu Sell mi mu nu
may.

<span id="an_5:6">5:6</span>  Ndaxte bi nu amul jenn doole, booba la
Kirist dee ngir nun, fekk danoo weddi woon Yàlla.

<span id="an_5:7">5:7</span>  Kuy nangoo deeyal nit ku jub, yombul a
gis, waaye nag jombul am na ku nangoo deeyal ku baax.

<span id="an_5:8">5:8</span>  Waaye Yàlla firndeel na mbëggeelam ci nun,
ci li Kirist dee ngir nun, bi nu nekkee sax ay bàkkaarkat!

<span id="an_5:9">5:9</span>  Gannaaw Kirist tuur na deretam nag, ngir
Yàlla àtte nu jub, rawatina ne dina nu musal ci merum Yàlla.

<span id="an_5:10">5:10</span>  Nun ay bañaaley Yàlla lanu woon, waaye
Doomam dee na, ngir jubale nu ak moom. Gannaaw léegi nag xariti Yàlla
lanu, rawatina ne dinanu mucc ndax dundug Doomam.

<span id="an_5:11">5:11</span>  Te sax nu ngi bég ci Yàlla, jaarale ko
ci sunu Boroom Yeesu Kirist, mi nu jubale ak moom.

<span id="an_5:12">5:12</span>  Kon nag bàkkaar ci kenn nit la jaar,
dugg ci àddina, indaale fi dee, te dee daldi law ci nit ñépp, ndaxte
ñépp a bàkkaar.

<span id="an_5:13">5:13</span>  Bàkkaar kon nekkoon na ci àddina, bi
Yàlla di laata wàcce yoonu Musaa. Waaye gannaaw yoonu Musaa tëddagul
woon, bàkkaar du woon jàdd yoon.

<span id="an_5:14">5:14</span>  Teewul nag la dale ca Aadama ba ca
Musaa, dee a ngi fi woon ci àddina, di noot ñépp, ak sax ñi seen bàkkaar
melul woon ni bosu Aadama, maanaam jàdd yoon. Aadama moomu nag moo di
takkandeeru Kirist, mi waroon a ganesi àddina.

<span id="an_5:15">5:15</span>  Waaye warunoo yemale tooñu Aadama ak
mayu Yàlla. Bàkkaaru kenn nit kooku tax na ñu bare dee; waaye yiwu Yàlla
ak may, gi nu keneen nit ka Yeesu Kirist yéwénal, baawaan na ci ñu bare,
ba suul tooñ googu.

<span id="an_5:16">5:16</span>  Te bàkkaaru Aadama niroowul ak mayu
Yàlla. Aadama bàkkaar na benn yoon, ba tax Yàlla daan ko, daanaale ñépp;
waaye Yàlla jéggale na tooñ yu bare ci dara, ba mu àtte ñu bare ni ñu
jub.

<span id="an_5:17">5:17</span>  Bàkkaaru kenn nit tax na dee tàbbi
àddina, yilif ñépp ni buur; waaye jëfu keneen nit ka, maanaam Yeesu
Kirist, moo ko suul, ba tax ñu bare tàbbi ci dund gu bees, falu ni ay
buur; xanaa ñi Yàlla boole ci yiwam wu bare, te àtte leen jub ci dara fa
kanamam.

<span id="an_5:18">5:18</span>  Kon nag nu gàttal wax ji; jàddug kenn
nit ka rekk moo waral Yàlla daan ñépp; noonu itam jëf ju jubu keneen nit
ka rekk moo ubbi bunt, ba ñépp man a jub ci kanam Yàlla te am dund gu
bees.

<span id="an_5:19">5:19</span>  Aadama moomu dafa déggadil Yàlla, ba
yóbbaale ñu bare, ñu nekk i bàkkaarkat; noonu itam Yeesu Kirist dafa
déggal Yàlla, yóbbaale ñu bare itam, ñu jub.

<span id="an_5:20">5:20</span>  Te yoonu Musaa daldi wàcc, ngir bàkkaar
gën a bare; waaye fa bàkkaar bare, yiwu Yàlla gën faa bare.

<span id="an_5:21">5:21</span>  Ba tax, ni bàkkaar doon yilife ñépp ni
buur, indaale dee, noonu itam la yiwu Yàlla faloo ni buur, jóge ci njub,
jëm ci dund gu dul jeex. Te loolu lépp darajay Yeesu Kirist sunu Boroom
moo nu ko may.

<span id="an_6:1">6:1</span>  Lu nu war a wax léegi nag? Xanaa nu sax ci
bàkkaar, ngir yiwu Yàlla gën a bare?

<span id="an_6:2">6:2</span>  Mukk! Nun ñi dee, ba rëcc ci kàttanu
bàkkaar, naka lanu manatee sax ci di ko def?

<span id="an_6:3">6:3</span>  Xanaa dangeen a xamul ne, képp ku ñu sóob
ci ndox, ngir wone ne, mu ngi bokk ci Yeesu Kirist, ci deewu Yeesu la
bokk.

<span id="an_6:4">6:4</span>  Bi ñu nu sóobee ci ndox moomu nag, day
misaal ne, dañu noo suul ak Kirist, nu dee ni mu deeye woon; ba tax nu
dekki it, ni mu dekkee woon ci dooley Yàlla Baay bi, te nu sóobu ci dund
gu bees.

<span id="an_6:5">6:5</span>  Kon nag gannaaw benn lanu ak Kirist, dee
ni mu deeye woon, kon dinanu nekk it benn ak moom, dekki ni mu dekkee
woon.

<span id="an_6:6">6:6</span>  Ndegam xam nanu ne, daajoon nañu Kirist ca
bant ba, xam nanu it ne, jikko ju bon ji nu judduwaale, daajaale nañu ko
ak Kirist ca bant ba. Te Yàlla def na loolu, ngir nguuru bàkkaar, gi
nekkoon ci sunu yaram tas, nu rëcc ci dooleem.

<span id="an_6:7">6:7</span>  Ndaxte ku dee, bàkkaar mënatul dara ci
yaw.

<span id="an_6:8">6:8</span>  Gannaaw nag dee nanu ak Kirist, gëm nanu
ne, dinanu dekki it ni moom,

<span id="an_6:9">6:9</span>  xam ne Kirist mi dekki dootul dee mukk,
dee mënatul dara ci moom.

<span id="an_6:10">6:10</span>  Dee na benn yoon, ba bàkkaar mënul ci
moom dara; te mi ngi dund léegi, di ànd ak Yàlla ba fàww.

<span id="an_6:11">6:11</span>  Ci noonu nag yéen itam tegleen seen bopp
ni ñu dee ak Kirist, ba rëcc ci dooley bàkkaar, di dund, ànd ak Yàlla ba
fàww ndax seen bokk ci Yeesu Kirist.

<span id="an_6:12">6:12</span>  Buleen mayati bàkkaar nag, mu yilif
seeni yaram yu néew doole, bay topp ay bëgg-bëggam.

<span id="an_6:13">6:13</span>  Te buleen jébbalati seeni cér bàkkaar,
mu def leen jumtukaayam ngir jëfam yu jubadi; waaye gannaaw rëcc ngeen
ci dooley dee, bay dundaat, jébbaluleen ci Yàlla te jébbal ko seeni cér,
mu def leen jumtukaayam ngir jëfam yu jub.

<span id="an_6:14">6:14</span>  Ndaxte bàkkaar dootu leen manal dara,
yéen ñi génn ci yoonu Musaa, dugg ci yiwu Yàlla.

<span id="an_6:15">6:15</span>  Lan lanu war a wax nag léegi? Gannaaw
génn nanu ci yoonu Musaa, dugg ci yiwu Yàlla, ndax danoo war a sax ci
def bàkkaar? Mukk!

<span id="an_6:16">6:16</span>  Ndax dangeen a xamul ne, koo jébbalu ci
moom te déggal ko, jaamam nga? Naka noonu, mbaa ngeen nekk jaami
bàkkaar, mu jëme leen ci dee, mbaa ngeen déggal Yàlla, mu sóob leen ci
yoonu njub.

<span id="an_6:17">6:17</span>  Waaye sant naa Yàlla ci lii: yéen ñi
doon jaami bàkkaar, bi ngeen déggee mboolem dëgg gi, nangu ngeen ko ak
seen xol bépp.

<span id="an_6:18">6:18</span>  Te ci noonu rëcc ngeen ci nootaangeg
bàkkaar te jébbalu ci Yàlla, sóobu ci njub.

<span id="an_6:19">6:19</span>  Xam naa ne, seen xam-xam ci mbir mii
sorewul, moo tax ma yombal wax ji, awale ko ci baat yii. Ni ngeen jële
woon seeni cér, jébbal leen, ñu nekk jaami lu selladi ak lu bon, di gën
a jur lu bon, noonu itam léegi jébbal-leen seeni cér, ñu nekk jaami
njub, ngeen door a sell.

<span id="an_6:20">6:20</span>  Ndaxte keroog ba ngeen nekkee jaami
bàkkaar, séquleen woon dara ak lu jub.

<span id="an_6:21">6:21</span>  Ban njariñ ngeen ci jële nag? Dara lu
dul gàcce, ndaxte ci dee la leen doon jëmale.

<span id="an_6:22">6:22</span>  Waaye léegi Yàlla goreel na leen ci
kilifteefu bàkkaar, def leen ay jaamam, ba jural leen sell, jëme leen ci
dund gu dul jeex.

<span id="an_6:23">6:23</span>  Ndaxte peyu bàkkaar mooy dee, waaye mayu
Yàlla mooy dund gu dul jeex ci Yeesu Kirist sunu Boroom.

<span id="an_7:1">7:1</span>  Bokk yi, yéen ñi may waxal xam ngeen luy
yoon; xam ngeen kon ne, yoon am na doole ci nit diirub dundam.

<span id="an_7:2">7:2</span>  Ci maanaa, mi ngi mel ni jigéen juy séy;
yoon a ngi koy boole ak jëkkëram, ñu ànd seen giiru dund, waaye su
jëkkër ji faatoo, buum gi dagg na.

<span id="an_7:3">7:3</span>  Kon nag su jabar ji àndee ak beneen góor,
te fekk jëkkër jiy dund, dees na ko àtte njaaloo. Waaye bu jëkkër ji
faatoo, yoon jeexal na seen diggante; man na séy nag ak beneen góor, te
loolu du njaaloo.

<span id="an_7:4">7:4</span>  Nii laa leen ko man a misaale, samay bokk;
bi Kirist deeyee, dangeen a deeyandoo ak moom, te noonu yoonu Musaa wàcc
leen. Léegi nag yéena ngi ànd ak keneen, maanaam Kirist mi dekki, ngir
nu amal Yàlla njariñ.

<span id="an_7:5">7:5</span>  Keroog ba nu daan topp sunu nafsu, yoonu
Musaa daan na xamb bëgg-bëgg yu bon, yiy yengal sunuy cér, ba jural nu
dee.

<span id="an_7:6">7:6</span>  Waaye léegi yoon wi wàcc na nu, ci li nu
dee, ba rëcc cig buumam. Léegi nag nu ngi jaamu Yàlla, waxumaleen ci
sàmm santaane rekk, ndax loolu wees na, waaye ci kàttan gu bees, gi nu
Xelum Yàlla di may.

<span id="an_7:7">7:7</span>  Kon nag lu nu war a wax? Ndax bàkkaar ci
yoonu Musaa la jóge? Mukk! Waaye moo ma xamal luy bàkkaar. Ndaxte su ma
yoon wi waxul woon: «Bul bëgg yëfi jaambur,» kon duma xam luy xemmem.

<span id="an_7:8">7:8</span>  Waaye bàkkaar jaare na ci ndigalu Yàlla,
daldi ñëw dugg ci man, ba yengal ci man xemmem yu bare. Ndaxte ba ma
xamagul woon yoonu Musaa, bàkkaar da ne woon nemm ci man.

<span id="an_7:9">7:9</span>  Te keroog bi ma xamagul lu yoon wi
santaane, maa ngi doon dund dund gu neex; waaye ba ma ko déggee, bàkkaar
dafa daldi fuddu ci man, te man ma daldi dee.

<span id="an_7:10">7:10</span>  Noonu gis naa ne, ndigal loolu waroon a
jëme nit ñi ci dund, daf maa jëme ci dee.

<span id="an_7:11">7:11</span>  Ndaxte bàkkaar jaar na ci li Yàlla
digle, ba nax ma, rey ma.

<span id="an_7:12">7:12</span>  Kon nag man nanoo wax ne, yoonu Musaa
yoon wu sell la, te ndigalu Yàlla dafa sell, jub te baax.

<span id="an_7:13">7:13</span>  Ndax kon lu baax moo ma tàbbal ci dee?
Mukk! Bàkkaar a ko def, ngir jikkoom feeñ; dafa gis ci lu baax loolu
bunt bu mu man a jaar, ba rey ma. Noonu ndigalu Yàlla tax na, bàkkaar
fés, bon ba jéggi dayo.

<span id="an_7:14">7:14</span>  Xam nanu ne, yoonu Musaa ngi jóge ci
Yàlla, waaye man yëfi àddina laa fonk, te nekk ci dooley bàkkaar, mel
nib jaam.

<span id="an_7:15">7:15</span>  Ndaxte samay jëf jaaxal na ma; li ma
bëgg a def, duma ko def, waaye li ma bañ rekk, moom laay def.

<span id="an_7:16">7:16</span>  Kon nag gannaaw li may def du sama
coobare, nangu naa ne yoonu Musaa baax na.

<span id="an_7:17">7:17</span>  Léegi nag du man maay def lu bon loolu,
waaye bàkkaar bi dëkk ci man, moo ma ciy jiiñ.

<span id="an_7:18">7:18</span>  Ndaxte xam naa ne, lu baax dëkkul ci
man, maanaam ci sama bindu doom Aadama. Am naa yéeney def lu baax, waaye
awma kàttanu yeggale.

<span id="an_7:19">7:19</span>  Lu baax nag lu may yéene, duma ko def,
waaye lu bon lu ma bëggul, moom laay def.

<span id="an_7:20">7:20</span>  Bu fekkee nag lu ma bëggul, moom laay
def, kon dootul sama coobare, waaye bàkkaar bi dëkk ci man, moo ma ci
jiiñ.

<span id="an_7:21">7:21</span>  Gis naa nag lii: saa su ma bëggee def lu
baax, lu bon a ngi ma taxawu.

<span id="an_7:22">7:22</span>  Ndaxte ci sama biir xol yoonu Yàlla wi
neex na ma.

<span id="an_7:23">7:23</span>  Waaye gis naa jeneen doole juy yengu ci
samay céri yaram, di bëre ak li sama xol bëgg; day bëre ba noot ma, def
ma jaam ci dooley bàkkaar joojuy yengu ci samay cér.

<span id="an_7:24">7:24</span>  Céy maaka torox! Ana ku may musal ci
sama yaram, wii may jëme ci dee?

<span id="an_7:25">7:25</span>  Maa ngi sant Yàlla; am na kuy musle,
mooy Yeesu Kirist sunu Boroom. Kon nag lii laa gis ci sama bopp: ci sama
xel maa ngi topp yoonu Yàlla, waaye ci sama bindu doom Aadama maa ngi
topp yoonu bàkkaar.

<span id="an_8:1">8:1</span>  Léegi nag yoon mënul a dab ñi bokk ci
Yeesu Kirist.

<span id="an_8:2">8:2</span>  Ndaxte kàttanu Xelum Yàlla, tukkee ci
Kirist Yeesu, di may nit dund gu bees, goreel na ma ci nootaangeg
bàkkaar ak dee.

<span id="an_8:3">8:3</span>  Lu yoonu Musaa mënul woon a def, ndax néew
dooley nit, Yàlla defe na ko nii: dafa yónni Doomam, ngir mu yor sunu
jëmm, nun ñiy nekk ay bàkkaarkat, te mu jébbale bakkanam, ngir dindi
bàkkaar yi. Noonu la Yàlla tase nguuru bàkkaar ci nit.

<span id="an_8:4">8:4</span>  Ba tax na léegi njub, gi yoonu Musaa di
digle, am na ci nun, ñiy déggal Xelu Yàlla mi te bañ a topp sunu nafsu.

<span id="an_8:5">8:5</span>  Ñiy topp seen nafsu, seeni bëgg-bëgg rekk
lañu fonk, waaye ñiy topp Xelu Yàlla mi, coobareem lañu fonk.

<span id="an_8:6">8:6</span>  Ndaxte fonk nafsu, ci dee lay jëme; waaye
fonk Xelu Yàlla mi, dund ak jàmm lay joxe.

<span id="an_8:7">8:7</span>  Ndaxte ku fonk sa nafsu, bañaaleb Yàlla
nga, ndaxte doo déggal Yàlla, mbaa ngay sàmm ay santaaneem, te mënuloo
koo def sax.

<span id="an_8:8">8:8</span>  Kuy topp sa nafsu nag, doo man a neex
Yàlla.

<span id="an_8:9">8:9</span>  Waaye yéen nekkatuleen ci topp seen nafsu,
waaye yéena ngi topp Xelu Yàlla mi, bu fekkee ne mu ngi dëkk ci yéen. Ku
amul Xelum Kirist nag, bokkuloo ci moom.

<span id="an_8:10">8:10</span>  Bu fekkee ne Kirist dëkk na ci yéen nag,
lii moo am: seen yaram mi ngi ci dooley dee ndax bàkkaar bi nekk ci
yéen, waaye seen xel mi ngi dund ndax njub gi leen Yàlla jox.

<span id="an_8:11">8:11</span>  Kon nag gannaaw Xelum Yàlla, mi dekkal
Yeesu ca néew ya, dëkk na ci yéen, dina tax seen yaram wi néew doole
dund ci kàttanu Xel moomu dëkk ci yéen.

<span id="an_8:12">8:12</span>  Kon bokk yi, am nanu lu nu war, waaye
waxumaleen topp sunu nafsu ak i bëgg-bëggam;

<span id="an_8:13">8:13</span>  ndaxte kuy topp nafsoom, fàww mu dee,
waaye kuy noot jëfi yaramam ci dooley Xelu Yàlla mi, dina dund.

<span id="an_8:14">8:14</span>  Ndaxte ñépp ñiy déggal Xelu Yàlla mi, ay
doomi Yàlla lañu.

<span id="an_8:15">8:15</span>  Kon nekkatuleen fa kanam Yàlla, ni jaam
bu ragal sangam, waaye Xel mi leen Yàlla sol, ay doomi Yàlla la leen
def, ba tax nu di wooye Yàlla: «Abba,» maanaam «Baay bi.»

<span id="an_8:16">8:16</span>  Ndaxte Xelu Yàlla mi, moom ci boppam,
day ànd ak sunu xel ci seede ne, doomi Yàlla lanu.

<span id="an_8:17">8:17</span>  Te gannaaw ay doomi Yàlla lanu, dinanu
moomi lépp li Yàlla jagleel ay doomam, séddu ci ngëneel yi Kirist
yelloo. Waaye nag ku bëgg a bokk ak Kirist ndamam ëllëg, war ngaa séddu
ci ay fitnaam tey.

<span id="an_8:18">8:18</span>  Xalaat naa ne sunu naqaru tey, wareesu
ko tëkkale ak sunu ndamu ëllëg.

<span id="an_8:19">8:19</span>  Ndax li Yàlla bind lépp a ngi ne seew a
gis doomi Yàlla yi feeñ ci seen biir ndam.

<span id="an_8:20">8:20</span>  Ndaxte dunyaa bi bépp mu ngi ci yoon wu
dul mujj fenn; teyu ko, Yàlla moo ko ko teg. Waaye teewul ñu am yaakaar
ne,

<span id="an_8:21">8:21</span>  Yàlla dina rengi seen buumi njaam ci
dee, boole leen ci jàmmu doomi Yàlla yi ak seen ndam.

<span id="an_8:22">8:22</span>  Xam nanu ba fi nu tollu ne, li Yàlla
bind lépp a ngi metitlu ni jigéen juy matu.

<span id="an_8:23">8:23</span>  Te du dunyaa bi rekk mooy metitlu, nun
it nu ngi metitlu, nun ñi Yàlla sol Xelam, ngir nu ñam añu ëllëg; nu ngi
ne seew Yàlla boole nu ci lépp li nu yelloo ni ay doomam, keroog bés bu
Yàllay goreel sunu yaram.

<span id="an_8:24">8:24</span>  Ndaxte sunu mucc ëmb na yaakaar. Li nga
gis ba noppi, nekkatul yaakaar; li teew, noo koy yaakaare?

<span id="an_8:25">8:25</span>  Li feek gisagunu nag li nuy yaakaar,
dinanu ko séentu ak muñ.

<span id="an_8:26">8:26</span>  Te it Xelu Yàlla mi moo nuy xettali ci
sunug néew doole. Ndaxte xamunu sax naka lanu war a ñaane Yàlla, waaye
Xelu Yàlla maa ngi nuy ñaanal fa moom ak i yéene yu làmmiñ mënta takk.

<span id="an_8:27">8:27</span>  Te Yàlla, miy nattu xol yi, xam na
xalaatu Xel mi, ndaxte tinu, gi muy tinul gaayi Yàlla yi, mengoo na ak
coobareg Yàlla.

<span id="an_8:28">8:28</span>  Xam nanu itam ne ñi bëgg Yàlla, maanaam
ñi Yàlla woo ci boppam te boole leen ci li mu tëral, Yàlla dina joo
loxoom ci lépp lu xew ci seen dund, ngir jural leen lu baax.

<span id="an_8:29">8:29</span>  Ndaxte ñi mu xamoon lu jiitu, dafa
dogaloon ñu nirook Doomam, ngir mu nekk taaw ci biir njaboot gu yaa.

<span id="an_8:30">8:30</span>  Te ñi mu dogaloon loolu ci ñoom, da leen
a woo; te ñooñu mu woo, da leen a àtte ni ñu jub; te ñooñu mu àtte jub,
da leen a boole ca ndamam.

<span id="an_8:31">8:31</span>  Lu nu war a wax nag ci loolu lépp?
Gannaaw Yàlla ànd na ak nun, kan moo nu manal dara?

<span id="an_8:32">8:32</span>  Yàlla mi nu gàntulul Doomam waaye mu
joxe ko, mu dee ngir nun, ndax dina nu bañalati dara?

<span id="an_8:33">8:33</span>  Ñi Yàlla tànnal boppam, kan moo leen di
tuumaal? Yàlla moo leen àtte ni ñu jub.

<span id="an_8:34">8:34</span>  Kan moo leen man a teg tooñ? Yeesu
Kirist mi dee, moo dekki itam, te mu nga fa ndeyjoorul Yàlla, di nu fa
ñaanal!

<span id="an_8:35">8:35</span>  Kan moo nu man a tàggaleek mbëggeelu
Kirist? Xanaa duy nattu, te du njàqare, du it fitna, du xiif walla
rafle, du it ay ngaañ walla jaasi sax.

<span id="an_8:36">8:36</span>  Moo tax Mbind mi ne:«Ñu ngi nuy rey ngir
yaw, ci suba ba jant so;ñu ngi nuy jàppe ni xar yu ñuy rey.»

<span id="an_8:37">8:37</span>  Waaye loolu lépp teewul, nu ngi mel niy
ñeyi xare ci dooley Kirist mi nu bëgg.

<span id="an_8:38">8:38</span>  Ndax wóor na ma ne, dara mënu noo
tàggaleek mbëggeelam; du dee, du dund, du malaaka yi, du seeni kilifa,
du tey, du ëllëg, du boroom doole yi,

<span id="an_8:39">8:39</span>  du li ci kaw mbaa li ci suuf, mbaa
leneen lu ñu bind; dara mënu noo tàggale mukk ak mbëggeel, gi nu Yàlla
jox ci Kirist Yeesu sunu Boroom.

<span id="an_9:1">9:1</span>  Li ma bëgg a wax nag, ci kanamu Kirist laa
koy waxe; dëgg la, du aw fen. Sama xel, mi Xel mu Sell miy leeral,
seedeel na ma ne, dëgg laay wax.

<span id="an_9:2">9:2</span>  Maanaam, duma noppee am naqar wu réy ci
sama biir xol,

<span id="an_9:3">9:3</span>  ba xaw a bëgg a tàggoo ak Kirist te alku,
ngir ñi ma bokkal xeet mucc.

<span id="an_9:4">9:4</span>  Bànni Israyil lañu, te Yàlla def na leen
ni ay doomam; dëkkaloon na ndamam ci seen biir, fas ak ñoom kóllëre yi.
Ñoom la Yàlla dénk yoonu Musaa, ñoom la xamal ni ñu ko war a jaamoo,
ñoom la jox i digam.

<span id="an_9:5">9:5</span>  Maam ya Yàlla tànnoon, ci ñoom lañu bokk,
te ci ñoom it la Kirist wàcce, maanaam ci jëmmam, Kirist mi di Yàlla,
tiim lépp, te yelloo teraanga ba fàww. Amiin.

<span id="an_9:6">9:6</span>  Waaye neewuma waxu Yàlla dafa toxu, ndaxte
bokk ci bànni Israyil, taxul nga bokk ci Israyil tigi.

<span id="an_9:7">9:7</span>  Te it du ñi soqikoo ci Ibraayma ñépp, ay
doomam dëgg lañu. Ndaxte Yàlla dafa wax Ibraayma ne ko: «Saw askan ci
Isaaxa lay jaar.»

<span id="an_9:8">9:8</span>  Maanaam, soqikoo ci Ibraayma taxul a nekk
doomu Yàlla, waaye juddu ci biir digeb Yàlla mooy tax a bokk dëgg-dëgg
ci askanu Ibraayma.

<span id="an_9:9">9:9</span>  Ndaxte Yàlla dafa digoon Ibraayma naan:
«Ci waxtu wii déwén dinaa dellusi ci yaw, te Saarata dina am doom ju
góor.»

<span id="an_9:10">9:10</span>  Te du ci loolu rekk, waaye noonu la it
ci lu jëm ci Rebeka; doom yi mu jur ñoo bokk benn baay, moo di sunu maam
Isaaxa.

<span id="an_9:11">9:11</span>  Waaye Yàlla wax ko ne:«Yanqóoba rakk ji
mooy yilif magam Esawu,» fekk xale ya juddooguñu te defaguñu dara, muy
lu baax, muy lu bon. Yàlla def na noonu, maanaam tànn kenn ci doom yi,
ngir dogalam man a taxaw, te sukkandikuwul ci seeni jëf waaye ci wooteb
Yàlla.

<span id="an_9:13">9:13</span>  Loolu la Mbind mi wax ne:«Bëgg naa
Yanqóoba, bañ naa Esawu.»

<span id="an_9:14">9:14</span>  Kon lu nu ci war a wax? Ndax Yàlla
àttewul foofu yoon nag? Mukk!

<span id="an_9:15">9:15</span>  Dafa wax Musaa sax ne ko:«Dinaa yërëm ku
ma neex,laabiir ci ku ma neex.»

<span id="an_9:16">9:16</span>  Dama leen di wax nag, dara ajuwul ci
coobareg nit, mbaa ci ñaqam, waaye lépp a ngi aju ci yërmandey Yàlla.

<span id="an_9:17">9:17</span>  Ndax Mbind mi biral na li Yàlla wax
Firawna ne ko:«Def naa la buur,ngir feeñal sama kàttan ci say mbir,te
ngir siiwal sama tur ci àddina si sépp.»

<span id="an_9:18">9:18</span>  Kon nag Yàlla, la ko neex lay def, muy
yërëm nit, mbaa dëgëral xolam ci lu bon.

<span id="an_9:19">9:19</span>  Waaye xanaa dina am ku may wax ne:
«Gannaaw kenn mënul a bañ coobareg Yàlla, lu tax kon muy teg nit tooñ?»

<span id="an_9:20">9:20</span>  Yaw nag nit ki, ak koo man a doon, lu
tax ngay werante ak Yàlla? Ndax mbindeef dina laaj ki ko bind: «Lu tax
nga binde ma nii?»

<span id="an_9:21">9:21</span>  Ndax tabaxkatu ndaa sañul a fab banam,
tabax ci ñaari ndaa, benn bi ngir soxla yu am maana, bi ci des ngir
soxla yu ndaw?

<span id="an_9:22">9:22</span>  Kon nag looy wax ci lii: Yàlla bëggoon
na wone meram, xamle it dooleem ci àddina; teewul dafa sax ci muñal ñi
yelloo meram te taxaw ci sànku.

<span id="an_9:23">9:23</span>  Bëggoon na it xamle màggaayam mu ëpp
xel, ci boole ñi mu yërëm ci ndamam; moo tax mu tànn leen ca njàlbéen.

<span id="an_9:24">9:24</span>  Te wax ji noo ko moom, nun ñi Yàlla woo
ci boppam ci biir Yawut yi ak ci biir xeet yi ci des.

<span id="an_9:25">9:25</span>  Moom la wax ci téereb Ose ne:«Ñi nekkul
woon sama xeetdinaa leen ko def,ñi bokkul woon ci sama mbëggeel,dinaa
leen ci boole.»

<span id="an_9:26">9:26</span>  Te:«Fa ñu leen waxe woon:“Dungeen sama
xeet,”dees na leen fa wooye“Doomi Yàlla Boroom dund.”»

<span id="an_9:27">9:27</span>  Esayi wax na ci mbirum Israyil ne:«Lu
bànni Israyil baree-bare ni suufus géej sax,lu néew rekk a ciy mucc.

<span id="an_9:28">9:28</span>  Ndaxte li Boroom bi dogal ci àddina,dina
ko gaaw a def, te dina mat sëkk.»

<span id="an_9:29">9:29</span>  Esayi it waxoon na lu jiitu loolu
ne:«Yàlla Boroom kàttan gi,su bàyyiwul woon ci nun lu néew,kon ba tey
raat nanu ni dëkki Sodom ak Gomor.»

<span id="an_9:30">9:30</span>  Lu nu ci war a wax nag? Ñi dul Yawut te
fonkuñu woon jub ci kanam Yàlla, léegi jub nañu ci kaw ngëm.

<span id="an_9:31">9:31</span>  Waaye bànni Israyil, mi bëggoon a sàmm
yoon ngir jub, matalu ko.

<span id="an_9:32">9:32</span>  Ndax lan? Ndax dañoo sukkandiku ci seeni
jëf, bàyyi ngëm. Dañoo daanu ci «doj wuy fakkatale.»

<span id="an_9:33">9:33</span>  Moom la Yàlla wax ci Mbind mi ne:«Dinaa
samp ci Siyon doj wuy fakkatale,di xeer wuy daaneel nit; waaye ku wéeru
ci moom, sa yaakaar du tas.»

<span id="an_10:1">10:1</span>  Bokk yi, sama coobareg xol ci bànni
Israyil ak sama ñaan ci Yàlla, mooy ñu mucc.

<span id="an_10:2">10:2</span>  Seedeel naa leen ne, ñu farlu lañu ci
jaamu Yàlla, waaye seen njaamu àndul ak xam-xam.

<span id="an_10:3">10:3</span>  Xamuñu yoon, wi Yàlla tëral ngir nit jub
ci kanamam, waaye dañoo wéy ci seen pexey bopp; ba tax ñu bañ a nangu
yoonu njub woowu Yàlla tëral.

<span id="an_10:4">10:4</span>  Ndaxte ci Kirist la yoonu Musaa dëppe,
ba tax ku ko gëm, dinga jub fa kanam Yàlla.

<span id="an_10:5">10:5</span>  Ku bëgg a jub ci kanam Yàlla ci kaw sàmm
yoon, Musaa daf cee wax ne: «Ku ko manoon a matal, dinga dund ba fàww.»

<span id="an_10:6">10:6</span>  Waaye ku jub ci kanam Yàlla ci kaw ngëm,
nii lay waxe:«Bul wax ci sa xol ne:“Kuy yéeg ci kaw?”» mel ni dangaa
bëgg Kirist wàcc.

<span id="an_10:7">10:7</span>  «Bul wax it:“Kuy dem ca barsàq?”» mel ni
dangaa bëgg Kirist dekki.

<span id="an_10:8">10:8</span>  Kon boog lan lay wax? Lii:«Waxu Yàlla mi
ngi ci sa wet,ci sa làmmiñ, ci sa xol.» Te wax jooju lal ngëm lanuy
waare.

<span id="an_10:9">10:9</span>  Ndaxte soo waxee ak sa gémmiñ ne, Yeesu
mooy Boroom bi, te nga gëm ci sa xol ne, Yàlla dekkal na ko, dinga mucc.

<span id="an_10:10">10:10</span>  Ndax xol la nit di gëme, ba tax mu jub
ci kanam Yàlla; làmmiñ it la nit di waxe ne, mi ngi ci Kirist, ba tax
Yàlla musal ko.

<span id="an_10:11">10:11</span>  Mbind mi dafa wax ne: «Képp ku ko gëm,
sa yaakaar du tas mukk.»

<span id="an_10:12">10:12</span>  Ndax ñépp a yem ci kanam Yàlla, muy
Yawut mbaa ku dul Yawut, ndax kenn rekk mooy sunu Boroom nun ñépp, te ku
yéwén la ci képp ku koy ñaan.

<span id="an_10:13">10:13</span>  Ndaxte bind nañu: «Képp ku woo Boroom
bi ciw turam, dinga mucc.»

<span id="an_10:14">10:14</span>  Waaye nan lañuy wooye ki ñu gëmagul?
Te naka lañu man a gëme ki ñu déggagul turam? Te naka lañu man a dégge
turam, te kenn xamalu leen ko?

<span id="an_10:15">10:15</span>  Te it nan lañu man a waaree, su leen
kenn yónniwul? Looloo tax Mbind mi wax ne: «Ñiy yégle xebaar bu baax bi,
ni seen ñëw di sedde xol!»

<span id="an_10:16">10:16</span>  Waaye ñépp nanguwuñu xebaar bu baax
bi; moom la Esayi wax ne: «Boroom bi, ana ku gëm sunu waare?»

<span id="an_10:17">10:17</span>  Kon boog ngëm ci kaw dégg lay juddoo,
te dégg sosoo ci xebaaru Kirist.

<span id="an_10:18">10:18</span>  Waaye ma ne: xanaa ñépp dañoo déggul?
Aaŋkay! Mbind mi wax na ne:«Seen baat jolli na ci ñeenti xebla yépp,seen
wax wër na àddina sépp.»

<span id="an_10:19">10:19</span>  Waaye ma teg ci ne: xanaa bànni
Israyil dañoo xamul? Aaŋkay! Musaa dafa jëkkoon a wax ne:«Dinaa leen
siisloo xeet wu bokkul ci Yàlla,merloo leen ci ñi xamul dara ci Yàlla.»

<span id="an_10:20">10:20</span>  Te Esayi takk na fitam, ba wax ne:«Ñi
ma wutul woon, gis nañu ma,feeñ naa ci ñi ma laajul woon.»

<span id="an_10:21">10:21</span>  Waaye ci mbirum Israyil dafa wax
ne:«Tàllal naa samay loxo, suba ba ngoon, ci xeet wu may bañ tey
werante.»

<span id="an_11:1">11:1</span>  Ma ne kon, ndax Yàlla bërgël na xeetam?
Mukk! Ndaxte man itam ci Israyil laa bokk, wàcce ci Ibraayma te bokk ci
giiru Ben-yamin.

<span id="an_11:2">11:2</span>  Yàlla bërgëlul xeetam, wi mu xamoon lu
jiitu. Ndax dangeen a xamul li Mbind mi di wax ci mbirum Iliyas? Dafa
doon tawat Israyil ci Yàlla naan:

<span id="an_11:3">11:3</span>  «Boroom bi, rey nañu say yonent, daaneel
say bérab yu sell, ba man kenn maa ci des, te ñu ngi may wut a rey.»

<span id="an_11:4">11:4</span>  Waaye lii la ko Yàlla tontu: «Dencal naa
sama bopp juróom-ñaari junniy nit, ñi jaamuwul Baal.»

<span id="an_11:5">11:5</span>  Noonu itam ci jamono ji nu nekk, des na
nit ñu néew ñu Yàlla dencal boppam ciw yiwam.

<span id="an_11:6">11:6</span>  Gannaaw nag yiwu Yàlla rekk a tax mu
denc leen, kon du seen peyug ñaq, walla boog yiwu Yàlla dootul yiw.

<span id="an_11:7">11:7</span>  Kon lu nu ci war a wax? Li bànni Israyil
doon wut, gisuñu ko. Waaye ñi Yàlla tànn rekk a ko gis, te ña ca des bañ
a gëm, ba seen xol dërkiis.

<span id="an_11:8">11:8</span>  Looloo tax Mbind mi ne:«Yàlla daf leen a
jox xelum nit ku gëmmeentu,bët yu gëlëm ak nopp yu tëx,ba ci bésub tey.»

<span id="an_11:9">11:9</span>  Te Daawuda it daf ci wax naan:«Na seeni
ñam sax nekk fiir ak i pakk;nañu ci daanu, te Yàlla mbugal leen.

<span id="an_11:10">11:10</span>  Nañu gumba ba ne fatuus,nañu tiis te
sëgg ba fàww.»

<span id="an_11:11">11:11</span>  Ndax kon dañoo tarxiis, daanu ba fàww?
Mukk! Waaye jéllub Israyil dafa ubbi bunt, ngir xeeti ñi dul Yawut man a
mucc, te bànni Israyil siis leen.

<span id="an_11:12">11:12</span>  Gannaaw seen tooñ nag moo ubbi buntu
yiw ci waa àddina si, te seen ñàkk moo meññ barkeb xeet yépp, céy bés bu
Israyil gépp delloo ci Yàlla, ndaw barke bu bare!

<span id="an_11:13">11:13</span>  Yéen ñi dul Yawut, yéen laay waxal.
Ndegam Yàlla daf maa def ndawam, yónni ma ci yéen xeeti àddina si, damay
matal samab yónnent.

<span id="an_11:14">11:14</span>  Dama koy def, ngir ñi bokk ak man xeet
siis, ba ñenn ñi mucc.

<span id="an_11:15">11:15</span>  Ndaxte bi Yàlla génnee Israyil, ubbee
na noonu bunt, ngir xeeti àddina juboo ak moom; kon su Yàlla dugalaatee
Israyil, ndax du mel ni ndekkitel néew ya?

<span id="an_11:16">11:16</span>  Damay wax ne, mburu mépp sell na, bu
ci Yàlla amee wàll. Naka noonu garab gi Yàlla séddoo reen bi, garab gépp
sell na.

<span id="an_11:17">11:17</span>  Bànni Israyil a ngi mel ni garabu oliw
gu ñu jëmbët ci kër gi, waaye mu am car yu ci fàq. Yaw mi dul Yawut, yaa
ngi mel ni caru garabu oliw gu àll bu ñu jabtal ci garabu kër googu.
Noonu nga jariñoo meen, mi jóge ci reen bi.

<span id="an_11:18">11:18</span>  Kon nag bul bàkku, di xeeb car yooyu
Yàlla fàq. Waaye soo bëggee bàkku, xamal ne, reen moo lay yenu, te du
yaw miy car yaa koy yenu.

<span id="an_11:19">11:19</span>  Xanaa dinga wax ne: «Car yooyu dañu
leen a fàq, ngir jabtal ma fa ñu nekkoon.»

<span id="an_11:20">11:20</span>  Dëgg la; waaye seen ngëmadee tax ñu
fàq leen, wuutal la fa ndax sa ngëm. Bumu tax nag ngay bàkku, waaye
nanga moytu.

<span id="an_11:21">11:21</span>  Gannaaw Yàlla baalul car ya cosaanoo
ca garab ga, kon boog yéen itam man na leen a fàq.

<span id="an_11:22">11:22</span>  Loolu kon wone na ni Yàlla baaxe ak ni
muy meree tooñ. Ci ñi daanu, Yàlla wone na ni meram tànge, wone mbaaxam
ci yéen, su fekkee yéena ngi ci wéy; lu ko moy, dees na leen fàq yéen
itam.

<span id="an_11:23">11:23</span>  Te car yooyu fàq, su ñu wéyul ci seen
ngëmadi, dees na leen delloo ci garab gi, ndax Yàlla man na leen cee
tafaat.

<span id="an_11:24">11:24</span>  Yaw mi dul Yawut, yaa ngi bokkoon ci
garabu oliw gu àll, waaye Yàlla daf la cee jële, ci lu dul faral a am,
jabtal la ci garabu kër gi. Kon man nanoo gën a wóor ne, Yawut ya
judduwaale nekk ci garabu oliw gu kër gi, Yàlla dina leen ci delloo.

<span id="an_11:25">11:25</span>  Bokk yi, dama leen a bëgg a dindi
kumpa ci lii, ngir ngeen bañ a yég seen bopp. Dërkiisu xol dab na bànni
Israyil ab diir, ba bés ba mboolem waa àddina, ñu war a bokk ci nguuru
Yàlla, dugg ca.

<span id="an_11:26">11:26</span>  Bu loolu amee nag, bànni Israyil gépp
dina mucc. Moom la Mbind mi tëral, bi mu naan:«Ab xettalikat dina jóge
ci Siyon,dàq weddi ci askanu Yanqóoba.

<span id="an_11:27">11:27</span>  Loolu mooy kóllëre, gi may fas ak
ñoom,bés bu may dindi seeni bàkkaar.»

<span id="an_11:28">11:28</span>  Gannaaw bañ nañu xebaar bu baax bi, ay
bañaaley Yàlla lañu, ngir ngeen jot barkeem. Waaye gannaaw Yàlla tànn na
leen, dafa leen bëgg ba tey ndax seen maam ya.

<span id="an_11:29">11:29</span>  Ndax li Yàlla maye, dootu ko nangu
mukk, te ku mu woo ci boppam, dootu la dàq mukk.

<span id="an_11:30">11:30</span>  Ñu déggadil Yàlla ngeen woon, waaye
ngëmadig Yawut yi tax na, ngeen jot yërmandeem.

<span id="an_11:31">11:31</span>  Ñoom itam lànk nañu léegi, ngir man a
bokk ak yéen yërmandey Yàlla.

<span id="an_11:32">11:32</span>  Kon Yàlla tëj na ñépp ci ngëmadi, ngir
man a yërëm ñépp.

<span id="an_11:33">11:33</span>  Xelum Yàlla ni mu xóote, ak xam-xamam
ni mu baree, ba raw xelum nit! Kan moo muus, ba xam dogalam? Walla nga
am xel, ba nànd ay jëfam?

<span id="an_11:34">11:34</span>  Mbind mi dafa ne:«Ana ku xam xalaatu
Boroom bi?Ku ko doon digal?»

<span id="an_11:35">11:35</span>  Te it:«Ku ko mas a jox dara,ba mu war
laa delloo?»

<span id="an_11:36">11:36</span>  Ndaxte ci moom la lépp sosoo, ci moom
la lépp di jaar, ci moom la lépp di dellu. Moo yelloo ndam ba fàww.
Amiin.

<span id="an_12:1">12:1</span>  Kon nag bokk yi, gannaaw yërmandey Yàlla
baree na noonu, maa ngi leen di ñaan, ngeen jébbal ko seen yaram wépp.
Na seen dund mel ni sarax su ñuy defal Yàlla, sarax su sell te neex ko.
Loolu mooy njaamu, gi leen war.

<span id="an_12:2">12:2</span>  Bu leen àddina jey, waaye yeesluleen ci
seen xel, ba soppiku, ngeen man a xam bu wér coobareg Yàlla, di lépp lu
baax, neex ko te mat sëkk.

<span id="an_12:3">12:3</span>  Gannaaw Yàlla may na ma ciw yiwam, ma
nekk ndawam, maa ngi leen di wax lii, kenn ku nekk ci yéen: buleen yég
seen bopp, waaye ngeen am xalaat yu yem, mengook ngëm gi leen Yàlla
sédd, ku nekk ak wàllam.

<span id="an_12:4">12:4</span>  Loolu, ci maanaa, mi ngi mel ni yaramu
nit: yaram, lu cér yi baree-bare, benn niroowul ak moroomam liggéey.

<span id="an_12:5">12:5</span>  Noonu itam nun ñi bokk ci Kirist, lu nu
baree-bare, benn lanu te danoo mànkoo.

<span id="an_12:6">12:6</span>  Kon gannaaw Yàlla séddale na ay mayam,
ku nekk ak sa cér, nanu koy jëfandikoo. Ku Yàlla may, ngay waare
kàddoom, nga wax ko kem sa ngëm;

<span id="an_12:7">12:7</span>  kuy topptoo yëfi mbooloo mi, nga takku
ci; ku Yàlla may, ngay jàngale, nekk ci;

<span id="an_12:8">12:8</span>  kuy feddali ngëmu nit ñi ci Yàlla, nga
sax ci; kuy séddoo alalam ak nit ñi, nga def ko ak xol bu laab; kuy
jiite mbooloo mi, nga sawar ci; kuy dimbali ñi néew doole, nanga ci bég.

<span id="an_12:9">12:9</span>  Na seen cofeel di lu dëggu te bañ a nekk
ngistal; araamal-leen lu bon te sax ci lu baax.

<span id="an_12:10">12:10</span>  Bëgganteleen ak xol bu leer, niy doomi
ndey, te farlu ci teralante.

<span id="an_12:11">12:11</span>  Sawarleen te bañ a tayel, di jaamu
Boroom bi ak seen xol bépp.

<span id="an_12:12">12:12</span>  Bégleen ci yaakaaru ëllëg te muñ bépp
tiis, di sax ci ñaan Yàlla.

<span id="an_12:13">12:13</span>  Dimbalileen gaayi Yàlla yi ci seeni
soxla, te saxoo dalal gan.

<span id="an_12:14">12:14</span>  Ku leen fitnaal, ñaanal-leen ko yiw,
te bañ koo móolu.

<span id="an_12:15">12:15</span>  Bégandooleen ak ñi bég, te jooyandoo
ak ñiy jooy.

<span id="an_12:16">12:16</span>  Bokkleen menn xel, tey bañ a
yékkatiku, di yóotu daraja, waaye ngeen fonk ñi suufe; buleen teg seen
bopp boroomi xel.

<span id="an_12:17">12:17</span>  Buleen feyante lu bon, waaye sàkkuleen
seede su rafet ci kanam ñépp.

<span id="an_12:18">12:18</span>  Wutleen a juboo ak ñépp, ba fa seen
kàttan yem.

<span id="an_12:19">12:19</span>  Samay soppe, buleen di feyantoo, waaye
bàyyileen lépp ci loxoy Yàlla, mi yelloo àtte; ndax Yàlla nee na ci
Mbind mi: «Man maay àtte, maay fey jëf.»

<span id="an_12:20">12:20</span>  Waaye defleen lii:«Bu sa noon xiifee,
may ko mu lekk;bu maree, may ko mu naan.Ndax boo ko defee, dinga ko
rusloo.»

<span id="an_12:21">12:21</span>  Bu leen lu bon ëpp doole, waaye
nootleen ko ci def lu baax.

<span id="an_13:1">13:1</span>  Gannaaw loolu na nit ku nekk déggal ñi
yore baat ci kanamam; ndaxte amul njiit lu fi Yàlla sampul. Njiit yépp
nag Yàlla moo leen fi teg.

<span id="an_13:2">13:2</span>  Kon ku leen bañ a déggal, ndigalu Yàlla
nga lànk, te ku def loolu, yoon dina la dab.

<span id="an_13:3">13:3</span>  Kuy def lu baax warul a ragal njiit li,
kuy def lu bon moo ko war a ragal. Soo ko bëggee bañ a ragal nag, kon
defal lu baax, te dina la tagg.

<span id="an_13:4">13:4</span>  Ndax Yàllaa ko dénk liggéey boobu ngir
sa jàmm. Waaye sooy def lu bon, war ngaa ragal, ndax du cig neen la ame
jaasiy àtte; jawriñu Yàlla la ngir wàcce meru Yàlla, ci fey ku def lu
bon.

<span id="an_13:5">13:5</span>  Kon fokk ngeen déggal ko, waxuma sax
ndax sañ-sañam boobu, waaye it ngir seen xel dal.

<span id="an_13:6">13:6</span>  Gannaaw Yàllaa sas njiit yi liggéey
boobu, te ñi ngi ci, kon fàww ngeen fey galag.

<span id="an_13:7">13:7</span>  Joxleen ku nekk céram; ku ngeen war a
fey galag, feyleen ko ko; ku ngeen war a fey juuti, feyleen ko ko; ku
ngeen war a weg, wegleen ko; ku ngeen war a teral, teral-leen ko.

<span id="an_13:8">13:8</span>  Buleen ameel kenn dara, lu dul mbëggeel;
ndax ku bëgg sa moroom, wàccoo nga ak yoonu Musaa.

<span id="an_13:9">13:9</span>  Ndaxte ndigali Yàlla yépp, yi deme ni:
«Bul njaaloo, bul rey nit, bul sàcc, bul bëgge,» walla leneen ndigal lu
mu man a doon, wax jii moo leen ëmb: «Nanga bëgg sa moroom, ni nga bëgge
sa bopp.»

<span id="an_13:10">13:10</span>  Ku bëgg sa moroom, doo ko tooñ; kon ku
wéy ci mbëggeel matal nga yoonu Musaa.

<span id="an_13:11">13:11</span>  Te lii itam am na: xam ngeen bu baax
jamono ji nu tollu; jamonoy yeewu jot na, ndax léegi sunu mucc gën na
noo jege, ca ba nu dooree gëm.

<span id="an_13:12">13:12</span>  Guddi gi màggat na, bët a ngi bëgg a
set. Nanu bàyyi nag jëf yu lëndëm te ràngoo gànnaay yi nu Yàlla jox,
ngir dund ci leer.

<span id="an_13:13">13:13</span>  Gannaaw nu ngi ci leer, na sunug dund
rafet. Bunu naan sangara ba màndi tey bànneexu; bunu njaaloo tey def i
ñaawteef ak sunuy cér; bunu xuloo mbaa nuy ñeeyante.

<span id="an_13:14">13:14</span>  Waaye gànnaayooleen Yeesu Kirist
Boroom bi, te bañ a topp seen bakkan ciy bëgg-bëggam yu bon.

<span id="an_14:1">14:1</span>  Gannaaw loolu ku ngëmam néew nangeen ko
nangu, te bañ a werante ak moom ci lu lënt.

<span id="an_14:2">14:2</span>  Ndax am na ku xalaat ne, man na lekk ñam
wu nekk, fekk ku ngëmam néew du lekk yàpp, waaye léjum rekk lay lekk.

<span id="an_14:3">14:3</span>  Kiy lekk lu nekk, bumu xeeb ki ko dul
def. Naka noonu itam ku dul lekk yàpp, bumu teg tooñ ki koy lekk; ndax
Yàlla nangu na leen ñoom ñaar.

<span id="an_14:4">14:4</span>  Koo teg sa bopp, ba di ko teg tooñ?
Jaamu jaambur la! Mu taxaw ci liggéeyam, mbaa mu sàggane ko, moom ak
sangam la. Waaye dina jub, ndax Boroom bi am na dooley taxawal ko ci
njub.

<span id="an_14:5">14:5</span>  Noonu itam am na ñiy tànn bés ak ñiy
yemale bés yépp. Na ku nekk xam bu wér li muy def, te jàpp ci.

<span id="an_14:6">14:6</span>  Ndaxte kuy tànn bés, mu ngi koy def ngir
màggal Boroom bi. Kiy lekk lu nekk it, mu ngi koy def ngir màggal Boroom
bi; loolu leer na ndax day sant Yàlla. Te it ki bañ a lekk yàpp, mu ngi
koy def ngir màggal Boroom bi, di ko sant.

<span id="an_14:7">14:7</span>  Kenn ci nun dundul ngir boppam, kenn
deewul it ngir boppam.

<span id="an_14:8">14:8</span>  Danuy dund ngir màggal Boroom bi, dee it
ngir màggal ko. Kon nag nuy dund mbaa nu dee, noo ngi ci Boroom bi.

<span id="an_14:9">14:9</span>  Loolu sax moo waral Kirist dee te
dundaat, ngir man a nekk Boroomu ñi dee ak ñiy dund.

<span id="an_14:10">14:10</span>  Yaw nag lu tax ngay teg sa moroom
tooñ? Lu tax nga koy xeeb? Xanaa nun ñépp, danu dul dajeji fa kanam
Yàlla, ngir mu layoo ak nun?

<span id="an_14:11">14:11</span>  Ndaxte Mbind mi tëral na lii:«Boroom
bi nee na:“Ni mu wóore ne maa ngi dund,ni la wóore ne, ñépp dinañu ma
sukkal,te ku nekk seede ne maay Yàlla.”»

<span id="an_14:12">14:12</span>  Noonu ku nekk ci nun dinga làyyi fa
Yàlla ci lépp loo mas a def.

<span id="an_14:13">14:13</span>  Kon nanu bàyyee tegante tooñ, waaye nu
fas yéenee moytu lépp lu nekk fiir guy yóbbe sunu moroom bàkkaar.

<span id="an_14:14">14:14</span>  Xam naa ne, amul wenn ñam wu sellul,
ndax Yeesu Boroom bi xamal na ma loolu. Waaye loo yaakaar ne sellul, ci
yaw la sellul.

<span id="an_14:15">14:15</span>  Soo dee lekk luy indil sa moroom tiis,
génn nga ci mbëggeel. Yaw nag bul réeral sa moroom ci sa ñam, ndax
Kirist dee na ngir moom.

<span id="an_14:16">14:16</span>  Bu sa njariñ jur wax ju ñaaw.

<span id="an_14:17">14:17</span>  Ndaxte bokk ci nguuru Yàlla jotewul
dara ak lu nuy lekk mbaa lu nuy naan. Nguuru Yàlla mooy jub ci kanam
Yàlla, te am mbég ak jàmm ci dooley Xel mu Sell mi.

<span id="an_14:18">14:18</span>  Kiy jaamoo noonu Kirist moo neex Yàlla
ak nit ñi.

<span id="an_14:19">14:19</span>  Kon nag nanu wut luy indi jàmm, tey
yékkati ngëmu sunu moroom.

<span id="an_14:20">14:20</span>  Bu sa ñam yàq jëfu Yàlla. Bépp ñam
sell na ci kanam Yàlla. Ci lu wér! Waaye képp ku lekk luy yàq sa ngëmu
moroom, def nga lu bon.

<span id="an_14:21">14:21</span>  Liy sa warugar mooy nga bañ a fiir sa
moroom ci yàpp mbaa ci biiñ mbaa ci leneen lu mu man a doon.

<span id="an_14:22">14:22</span>  Su fekkee sa ngëm dëgër na, wone ko ci
sa diggante ak Yàlla. Kiy nangu, te du ci sikkal boppam, kooku barkeel
na.

<span id="an_14:23">14:23</span>  Waaye kuy lekk ñam te am ci xel ñaar,
def nga bàkkaar, ndax sa ngëm yemu fa. Ndaxte jëf ju àndul ak ngëm,
bàkkaar la.

<span id="an_15:1">15:1</span>  Nun ñi dëgër ci sunu ngëm, war nanoo
nangu ñi seen ngëm néew te am ci lu ñuy sikki-sàkka, te bañ a yem ci wut
sunu bànneex.

<span id="an_15:2">15:2</span>  Na ku nekk ci nun di wut lu neex
moroomam ngir jariñ ko, ba mu gën a dëgër ci ngëmam.

<span id="an_15:3">15:3</span>  Ndaxte Kirist musul a wut bànneexu
boppam. Loolu la Mbind mi wax ne: «Lor yi ñu la saagaa, ci sama kaw lañu
dal.»

<span id="an_15:4">15:4</span>  Ndaxte lépp lu ñu waxoon ci Mbind mi lu
jiitu tey, dañu koo tëraloon, ngir nu sàkku ci xam-xam, xam-xam bu nuy
may fit ak muñ, ak di feddali sunu yaakaar.

<span id="an_15:5">15:5</span>  Kon nag Yàlla miy maye muñ ak fit, na
leen may, ngeen déggoo te nekk benn bu yellook li Kirist Yeesu wone.

<span id="an_15:6">15:6</span>  Ba tax nu bokk benn xalaat ak benn baat
ci màggal Yàlla, Baayu Yeesu Kirist sunu Boroom.

<span id="an_15:7">15:7</span>  Moo tax nangoonteleen, bay màggal Yàlla,
ni leen Kirist nangoo.

<span id="an_15:8">15:8</span>  Lii laay wax: Kirist ñëw na liggéeyal
Yawut yi, ngir wone kóllëreg Yàlla ci matal dige, ya mu digoon maam ya.

<span id="an_15:9">15:9</span>  Ñëw na itam ngir ñi nekkul Yawut man a
màggal Yàlla ndax yërmandeem. Moo tax Mbind mi ne:«Dinaa la màggal tey
tagg saw tur,ci kanamu xeet yépp.»

<span id="an_15:10">15:10</span>  Mbind mi nee na it:«Yéen xeeti àddina,
ñëwleen bànneexuak xeet wi Yàlla tànnal boppam.»

<span id="an_15:11">15:11</span>  Mu dellooti ne:«Santleen Boroom bi,
yéen waa àddina,te ñëw màggal ko, yéen xeet yépp.»

<span id="an_15:12">15:12</span>  Te it Esayi wax na ne:«Am na sëtu Yese
buy ñëw,dina yilif xeeti ñi dul Yawut,te ci moom lañuy wékk seen
yaakaar.»

<span id="an_15:13">15:13</span>  Kon Yàlla miy maye yaakaar, na def ci
seen xol mbég mu réy ak jàmm ju yaa ci seen kaw ngëm, ba ngeen am
yaakaar ju mat sëkk ci dooley Xel mu Sell mi.

<span id="an_15:14">15:14</span>  Bokk yi, wóor na ma ne, baax ngeen ba
fa mbaax man a yem, fees dell ak xam-xam, ba man a jàngaleente mbiri
Yàlla ci seen biir.

<span id="an_15:15">15:15</span>  Bu sama kàddu diisee nag ci bataaxal
bii, dara taxul lu dul bëgg a yeesal seen xalaat, ndaxte Yàlla ci kaw
yiwam daf maa sas,

<span id="an_15:16">15:16</span>  ma nekk jawriñu Kirist Yeesu, yebal ma
ci àddina ci xeeti ñi dul Yawut. Liggéey bu sell laay def ngir Yàlla, ci
xamle xebaaram bu baax bi, ngir xeeti àddina sell ci dooley Xel mu Sell
mi, ba neex Yàlla, mel ni sarax su ñu koy jébbal.

<span id="an_15:17">15:17</span>  Kon nag maa ngi bànneexu ci Kirist
Yeesu ngir liggéey boobu ma Yàlla dénk.

<span id="an_15:18">15:18</span>  Awma fitu wax leneen nag, lu dul li
Kirist jëf jaarale ko ci man, ngir xeeti àddina jébbalu ci moom; jëf na
jaarale ci samay wax ak samay jëf,

<span id="an_15:19">15:19</span>  ci ay tegtal ak i kéemaan, sukkandikoo
ci dooley Xelu Yàlla mi. Ba fi mu nekk nag yégle naa fu nekk xebaaru
Kirist, li dale ci Yerusalem, jaar ci gox yépp, ba àgg diiwaanu Iliri.

<span id="an_15:20">15:20</span>  Sama yéene mooy xamle xebaaru turu
Kirist fa mu eggagul, ndax bëggumaa yeggale sas wu keneen daloon.

<span id="an_15:21">15:21</span>  Li ma def nag, dëppoo na ak li Mbind
mi wax ne:«Ñi yégagul mbiram dinañu ko yég,te ñi ko musul a dégg, xam
ko.»

<span id="an_15:22">15:22</span>  Bëggoon naa ñëw seetsi leen, fekk ay
téq-téq ñoo ma téye ba tey.

<span id="an_15:23">15:23</span>  Waaye nag léegi bey naa sama sas ci
gox yii.

<span id="an_15:24">15:24</span>  Bu may dem Espaañ nag, bëgg naa faa
jaar, nuyu leen; ndaxte ay at a ngii maa ngi am yéene ju tar ci ñëw
seetsi leen. Bëgg na maa nekk ci seen biir, ngir am bànneexu sotteente
ak yéen xalaat ab diir, te it ngeen waajalal ma sama yoonu Espaañ.

<span id="an_15:25">15:25</span>  Waaye nag fi mu nekk maa ngi dem nii
Yerusalem, ngir dimbaliji gaayi Yàlla yu sell ya fa nekk.

<span id="an_15:26">15:26</span>  Ndaxte waa Maseduwan ak waa Akayi ñi
gëm, fas nañu yéeney sàkk ci seeni alal, yónnee ko, ngir dimbali ñi néew
doole ci gaayi Yàlla yu sell, yi nekk Yerusalem.

<span id="an_15:27">15:27</span>  Yéene nañu ko, te it ci dëgg-dëgg bor
la, bu ñu war a fey. Ndaxte gannaaw ñi gëm ci Yerusalem séddoo nañu ak
ñi dul Yawut seen ngëm, kon xeet yooyu itam war nañoo séddoo ak ñoom
seen alal.

<span id="an_15:28">15:28</span>  Kon nag waxtu wu ma noppee ci liggéey
boobu, teg may gu tedd gii ci loxoy boroom, dinaa dem Espaañ, tey jaar
fi yéen.

<span id="an_15:29">15:29</span>  Te wóor na maa ne, bu ma agsee ci
yéen, dinaa indaale barkeb Kirist bu mat sëkk.

<span id="an_15:30">15:30</span>  Gannaaw loolu bokk yi, maa ngi leen di
ñaan ci turu sunu Boroom Yeesu Kirist ak ci bëggante, gi Xelu Yàlla mi
def ci nun, ngeen defal ma lii: àndleen ak man, nu tuur sunu ñaq ci ñaan
Yàlla.

<span id="an_15:31">15:31</span>  Ñaanal-leen ma, ngir ma mucc ci ñi
gëmul ci waa Yude; te it gaayi Yàlla yu sell yu nekk ci Yerusalem nangu
ndimbal, li ma leen di yóbbul.

<span id="an_15:32">15:32</span>  Dolli ci, Yàlla may ma, ma ñëw seetsi
leen ak xol bu sedd, nu booloo yeeslu fa kanam Yàlla.

<span id="an_15:33">15:33</span>  Na Yàlla Boroom jàmm ànd ak yéen ñépp.
Amiin.

<span id="an_16:1">16:1</span>  Bu nu weesoo loolu, maa ngi leen di dénk
sunu jigéen Febe, miy liggéeyal mbooloom ñi gëm ci dëkku Señsere.

<span id="an_16:2">16:2</span>  Nangeen ko jàpp ci turu Boroom bi, ni ko
gaayi Yàlla yi yelloo, te dimbali ko ci lépp lu mu aajowoo; ndaxte moom
itam wax dëgg, dimbali na ñu bare, ba ci man mii di wax ak yéen.

<span id="an_16:3">16:3</span>  Nuyul-leen ma Pirsil ak Akilas, samay
nawle ci liggéeyu Kirist Yeesu.

<span id="an_16:4">16:4</span>  Ñoom ñaar dem nañu, bay bëgg a jaay seen
bakkan ngir man; maa ngi leen di gërëm ci loolu, du man rekk sax, waaye
itam mboolooy ñi gëm ci xeeti àddina sépp.

<span id="an_16:5">16:5</span>  Nuyul-leen ma it ñiy booloo ci seen
kër.Maa ngi nuyu it Epaynet, mi jëkk a gëm Kirist ci diiwaanu Asi;

<span id="an_16:6">16:6</span>  ak Maryaama, mi sonnoon lool ci yéen.

<span id="an_16:7">16:7</span>  Nuyul-leen ma it Andoronikus ak Yuñas,
sama bokk, yi ñu ma booleeloon tëj; am nañu tur ci ndawi Yàlla yi, te
ñoo ma jiitu sax ci gëm Kirist.

<span id="an_16:8">16:8</span>  Te fàttewuma Ampilyaatus, mi ma bëgg ci
sama xol ngir Boroom bi.

<span id="an_16:9">16:9</span>  Nuyul-leen ma it Urban, sunu nawle ci
liggéeyu Kirist, ak sama soppe Estakis;

<span id="an_16:10">16:10</span>  ak it Apeles, mi ngëmam dëggu, ba
yelloo kóolute.Nuyul-leen ma it waa kër Aristobul,

<span id="an_16:11">16:11</span>  ak Erojon sama mbokk, ak waa kër
Narsis, ñi ci Boroom bi.

<span id="an_16:12">16:12</span>  Maa ngi nuyu Tirifen, moom ak Tirifos,
jigéen ñi sonn ci liggéeyu Boroom bi, ak it sama soppe Persidd, mi ci
jeex tàkk.

<span id="an_16:13">16:13</span>  Maa ngi nuyu it Rufus, waa ji xolam
seey ci Boroom bi, ak yaayam, mi ma féete woon it cérub ndey.

<span id="an_16:14">16:14</span>  Te fàttewuma Asànkirit, Felegon,
Ermes, Patarobas, Ermas, ñoom ak mboolem bokk yépp.

<span id="an_16:15">16:15</span>  Nuyul-leen ma it Filolog ak Yuli, Nere
ak jigéenam.Te fàttewuma Olimpas ak gaayi Yàlla yiy booloo ak ñoom ñépp.

<span id="an_16:16">16:16</span>  Te yéen bokk yi, saafoonteleen ak xol
bu laab. Mboolooy ñi gëm Kirist yépp a ngi leen di nuyu.

<span id="an_16:17">16:17</span>  Bokk yi, maa ngi leen di dénk, ngeen
moytu ñi leen di féewale, ba di leen jàddloo yoon wi, ciy wax lu juuyoo
ak dëgg gi ngeen jàng. Dawleen leen ba sore.

<span id="an_16:18">16:18</span>  Ndax ñu deme noonu liggéeyaluñu Kirist
sunu Boroom; seen bopp lañuy liggéeyal. Ñu ngi ñëw ak làmmiñ yu neex, di
jey xol yu woyof yi, ba nax leen.

<span id="an_16:19">16:19</span>  Waaye seen dégg ndigal bir na ñépp, ba
sama xol sedd lool ci yéen. Teewul nag damaa bëgg ngeen am xam-xam bu
leer ci lu baax, te bañ a laal dara ci lu bon.

<span id="an_16:20">16:20</span>  Su ko defee Yàlla Boroom jàmm dina
noot Seytaane ci seeni tànk léegi. Na yiwu Yeesu sunu Boroom ànd ak
yéen!

<span id="an_16:21">16:21</span>  Timote sama nawle bi may jàpple ci
liggéey bi, mu ngi leen di nuyu, ak samay bokk Lusiyus, Yason ak
Sosipater.

<span id="an_16:22">16:22</span>  Man Tersiyus mi bind bataaxal bii nag,
maa ngi leen di nuyu ci turu Boroom bi.

<span id="an_16:23">16:23</span>  Gayus mu ngi leen di nuyu; moo may
ganale ci këram, te foofa it la mbooloo mi di dajaloo. Erast miy topptoo
mbiri xaalisu dëkk bi it, nuyu na leen, ak sunu mbokk Kartus.

<span id="an_16:24">16:24</span>  Na yiwu sunu Boroom Yeesu Kirist ànd
ak yéen! Amiin.

<span id="an_16:25">16:25</span>  Santleen Yàlla, mi leen man a saxal bu
wér ci dëggu xebaar bu baax, bi may waare ci mbirum Yeesu Kirist!
Nekkoon na kumpa gu làqu diirub ay ati at,

<span id="an_16:26">16:26</span>  waaye léegi nag Yàlla dindi na nu ci
kumpa. Te santaane na, nu yégle xebaar boobu ci xeeti àddina sépp, ci
firi Mbindi yonent yi, ngir nit ñi man koo gëm, ba jébbalu.

<span id="an_16:27">16:27</span>  Yàlla mi jagoo xam-xam bépp, moom rekk
moo yelloo ndam ba fàww, jaar ci Yeesu Kirist! Amiin.

------------------------------------------------------------------------

[Next: 1 Corinthians](co1.md)
