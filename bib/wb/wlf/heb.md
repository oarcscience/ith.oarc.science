[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Wolof Bible: Hebrews

<span id="an_1:1">1:1</span>  Li jiitu tey Yàlla waxoon na ak maam ya ci
wàll yu bare ak ci tëralin yu wuute jaarale ko ca yonent ya.

<span id="an_1:2">1:2</span>  Waaye ci mujug jamono jii nu tollu, Yàlla
wax na ak nun jaarale ko ci Doom ji. Doomam jooju la Yàlla jagleel lépp,
te ci moom la Yàlla jaar, sàkk àddina.

<span id="an_1:3">1:3</span>  Doom ji moo di leer giy jollee ci ndamu
Yàlla, di ki dippeekoo ci Yàlla. Moo téye àddina ci kàddoom gu am doole
gi. Te bi mu ubbee bunt ba nit di selle ci ay bàkkaaram, dafa toog fa ñu
koy terale ca ndeyjooru Aji Màgg ji ca kaw,

<span id="an_1:4">1:4</span>  wone noonu ne, moo gën a màgg malaaka yi.
Te it Yàlla jox na ko tur wu sut seen tur.

<span id="an_1:5">1:5</span>  Ndaxte Yàlla musul a wax kenn ci malaaka
yi ne:«Yaa di sama Doom,maa di sa Baay tey.» Musul ne ci mbirum kenn ci
ñoom it:«Man Yàlla, dinaa doon Baay ci moom,mu nekk Doom ci man.»

<span id="an_1:6">1:6</span>  Waaye bi muy yónni Doom jooju di taaw bi
ci àddina, da ne:«Na ko malaakay Yàlla yépp jaamu.»

<span id="an_1:7">1:7</span>  Ci wàllu malaaka yi, lii la ci Yàlla
wax:«Def na malaakaam yi, ñu mel ni ay ngelaw,ñooñu koy liggéeyal, mu
def leen niki safara.»

<span id="an_1:8">1:8</span>  Waaye ci wàllu Doom ji, lii la ko Yàlla
wax:«Yaw Yàlla, dinga toog ci jal bi ba fàww,ci njubte ngay nguuru.

<span id="an_1:9">1:9</span>  Sopp nga njub te bañ lu bon.Looloo tax yaw
Yàlla,sa Yàlla sol la mbég mu gën a réymi mu jagleel say àndandoo.»

<span id="an_1:10">1:10</span>  Newaat na it:«Yaw Boroom bi,yaa sàkk
àddina ca njàlbéen ga,defar asamaan yi ci sa loxoy bopp.

<span id="an_1:11">1:11</span>  Yëf yooyu dinañu wéy,waaye yaw dinga
sax,dinañu màggat ñoom ñépp ni ay yére.

<span id="an_1:12">1:12</span>  Dinga leen taxañ ni malaan,ñu furi ni ay
yére,waaye yaw doo soppiku,te sa dund amul àpp.»

<span id="an_1:13">1:13</span>  Waaye Yàlla musul a teral kenn ci
malaaka yi, ba di ko wax:«Toogal ci sama ndeyjoor,ba kera may daaneel
say noonci sa kanam.»

<span id="an_1:14">1:14</span>  Malaaka yépp ay xel lañu rekk yuy
liggéeyal Yàlla, mu di leen yónni ñuy dimbali nit, ñi nar a jot mucc gi.

<span id="an_2:1">2:1</span>  Moo tax kon nu war a gën a faaydaal wax yi
nu dégg, ngir bañ a bayliku.

<span id="an_2:2">2:2</span>  Xam nanu ne kàddug yoon, wi Yàlla yégle
jaarale ko ci malaaka yi, wareef la woon, te képp ku ko mas a moy, walla
mu mas koo tanqamlu, jot na mbugal gi mu yelloo.

<span id="an_2:3">2:3</span>  Kon nun ñi dégg mucc gu mag gi, bu nu ko
sàgganee, nan lanuy man a rëcce mbugalu Yàlla? Boroom bi moo xamle woon
mucc googu ca njàlbéen ga, te gannaaw gi, ñi ko dégg, ñoo nu ko
wóoralal.

<span id="an_2:4">2:4</span>  Te it Yàlla dëggal na seen seede ci ay
firnde ak ay kéemaan, ay jaloore yu bare ak ci ay may yu jóge ci Xelam
mu Sell, te mu séddale leen ni mu ko bëgge.

<span id="an_2:5">2:5</span>  Yàlla jébbalul malaaka yi benn sañ-sañ bu
jëm ci jamonoy ëllëg ji nuy wax; keneen la ko jébbal,

<span id="an_2:6">2:6</span>  ndaxte am na fu ñu wax ci Mbind mi ne:«Lan
mooy nit, yaw Yàlla, ba nga di ko xalaat?Lan mooy doomu nit, ba nga koy
topptoo?

<span id="an_2:7">2:7</span>  Wàcce nga ko, def komu gën a suufe tuuti
malaaka yi.Kaalaa nga ko teraanga ak ndam,

<span id="an_2:8">2:8</span>  nootal ko lépp, mu teg ci tànk.» Bi ko
Yàlla nootalee lépp nag, bàyyiwul dara. Fi mu nekk gisagunu ne, lépp a
ngi ci sañ-sañam;

<span id="an_2:9">2:9</span>  Waaye gis nanu Yeesu. Wàcce nañu ko, def
ko mu gën a suufe tuuti malaaka yi, ngir mu dee ci wàllu ñépp, ndaxte
loolu la Yàlla dogal ci yiwam. Waaye léegi Yàlla kaalaa na ko teraanga
ak ndam ndax coono bi mu daj ba dee.

<span id="an_2:10">2:10</span>  Ndaxte Yàlla mi yelloo lépp te sàkk
lépp, dogal na def ñu bare ay doomam, boole leen ci ndamam. Jekk na nag
mu matal Yeesu ci coono bi mu daj, moom mi leen xàllal yoonu mucc gi.

<span id="an_2:11">2:11</span>  Moom Yeesu miy sellal, ak ñi muy sellal,
ñoom ñépp genn njaboot lañu. Moo tax Yeesu rusu leen a wooye ay doomi
baayam.

<span id="an_2:12">2:12</span>  Nee na:«Yaw Yàlla, dinaa xamle sa turci
samay doomi baay,dinaa la tagg ci biir mbooloo mi.»

<span id="an_2:13">2:13</span>  Newaat na:«Dinaa am ci Yàlla kóolute.»
Dellu na waxaat ne:«Maa ngi nii, man ak doom yi ma Yàlla jox.»

<span id="an_2:14">2:14</span>  Doomam yooyu muy wax, nit kese lañu.
Looloo tax Yeesu it moom ci boppam, wàcc na, jëmmoo ni ñoom, ngir dee,
ba man caa daaneel Ibliis, mi yore dooley dee.

<span id="an_2:15">2:15</span>  Noonu mu yiwi nit, ñi meloon ni ay jaam
seen giiru dund gépp ndax ragal a dee.

<span id="an_2:16">2:16</span>  Leer na ne, Yeesu xettalisiwul malaaka
yi, waaye askanu Ibraayma lay xettalisi.

<span id="an_2:17">2:17</span>  Looloo taxoon mu war a mel niy doomi
baayam ci bépp fànn, ngir doon seen saraxalekat bu mag fa kanam Yàlla,
bi leen yërëm te di sàmm kóllëre, te ci liggéeyu saraxaleem joxe na
bakkanam ngir dindi bàkkaari nit ñi, ba Yàlla baal leen.

<span id="an_2:18">2:18</span>  Gannaaw sonn na ci nattu yi mu daj, man
na dimbali ñiy jaar ciy nattu.

<span id="an_3:1">3:1</span>  Kon nag yéen bokk yu sell yi, yéen ñi
Yàlla woo, ngeen bokk ci nguuram gu kawe ga, seetleen ci Yeesu, moom miy
ndawu Yàlla li, di saraxalekat bu mag bi ci yoon wi nu gëm.

<span id="an_3:2">3:2</span>  Ku takku la ci liggéey bi ko Yàlla sas, ni
ko Musaa nekke woon ci lépp lu jëm ci waa kër Yàlla.

<span id="an_3:3">3:3</span>  Waaye Yeesu yelloo na ndam lu sut lu
Musaa, ni kiy tabax kër ëppe maana kër ga muy tabax.

<span id="an_3:4">3:4</span>  Ndaxte kër gu nekk am na ku ko sos, waaye
ki sos lépp mooy Yàlla.

<span id="an_3:5">3:5</span>  Musaa moom ku takku la woon ci lépp lu jëm
ci waa kër Yàlla. Waaye jawriñ rekk la woon, ngir seede li Yàlla waroon
a yégle.

<span id="an_3:6">3:6</span>  Yeesu nag ku takku la it, waaye Doom la,
juy yilif kër Baayam. Nun nooy këram googu, bu nu saxee ci sunu kóolute
te di bég ci li nuy séentu.

<span id="an_3:7">3:7</span>  Moo tax Xel mu Sell mi wax lii ci Mbind
mi:«Bu ngeen déggee tey jii baatu Yàlla bi,

<span id="an_3:8">3:8</span>  buleen dëgër bopp,ni seeni maam defoon ca
màndiŋ ma,keroog ba ñu dëddoo Yàlla di ko diiŋat.»

<span id="an_3:9">3:9</span>  Yàlla ne:«Foofa seeni maam diiŋat nañu ma
fa,di ma fexee fiir,te gis nañu samay jëf

<span id="an_3:10">3:10</span>  diirub ñeent-fukki at.Looloo tax
gennliku naa leen, daldi ne:“Seeni xalaat a leen di réeral saa su
nekk,xamuñu yoon yi ma neex.”

<span id="an_3:11">3:11</span>  Giñ naa kon ci sama mer ne:“Duñu dugg
mukk ci sama noflaay.”»

<span id="an_3:12">3:12</span>  Bokk yi, wottuleen ba kenn ci yéen bañ a
am xol bu bon te gëmadi, bay dëddu Yàlla jiy dund.

<span id="an_3:13">3:13</span>  Waaye bés bu nekk, deeleen soññante ci
lu jëm ci Yàlla, fi ak bés boobu ñu wax wéyul, ngir ragal bàkkaar nax
kenn, ba xolam tëju.

<span id="an_3:14">3:14</span>  Am nanu wàll ci Kirist, su nu wéyee fii
ba muj ga ci sunu kóolute, gi nu amoon ca njàlbéen ga.

<span id="an_3:15">3:15</span>  Lii la Mbind mi wax:«Bu ngeen déggee tey
jii baatu Yàlla bi,buleen dëgër bopp,ni seeni maam defoon, ba ñu dëddoo
Yàlla.»

<span id="an_3:16">3:16</span>  Ñan ñoo dégg baatu Yàlla bi nag te di ko
dëddu? Xanaa ña Musaa génne woon Misra ñépp.

<span id="an_3:17">3:17</span>  Te ñan la Yàlla mere lu mat ñeent-fukki
at? Xanaa ñi daan bàkkaar te seeni néew tëdd ca màndiŋ ma.

<span id="an_3:18">3:18</span>  Te it bi Yàlla defee ngiñ lii: «Duñu
dugg mukk ci sama noflaay,» booba ñan ñoo ko taxoon di wax? Xanaa ña ko
déggadil.

<span id="an_3:19">3:19</span>  Noonu gis nanu sax ne, jotuñoo dugg ci
noflaay boobu ndax seen gëmadi.

<span id="an_4:1">4:1</span>  Yàlla dige na ne, dina am ñu dugg ca
noflaayam. Kon ndegam dige boobu mi ngi taxaw ba tey, moytuleen ba kenn
ci yéen réer ba du dugg ci noflaay boobu.

<span id="an_4:2">4:2</span>  Nun jot nanu xebaar bu baax bi ni ñoom,
waaye kàddu, ga ñu déggoon, jariñu leen dara, ndaxte boolewuñu ci ngëm,
ba ñu koy déglu.

<span id="an_4:3">4:3</span>  Nun ñi gëm nag nooy dugg ci noflaayam, ni
ko Mbind mi waxe:«Giñ naa kon ci sama mer ne:“Duñu dugg mukk ci sama
noflaay,”» doonte sax liggéeyam bépp matoon na, ca ba mu sàkkee àddina
ak léegi. Ci lu jëm ci juróom-ñaareelu fan ba,

<span id="an_4:4">4:4</span>  am na fu ñu wax ci Mbind mi ne:«Yàlla
noppalu na ci liggéeyam béppca juróom-ñaareelu fan ba.»

<span id="an_4:5">4:5</span>  Te it waxoon na ci baat yi nu jot a lim ba
noppi:«Duñu dugg mukk ci sama noflaay.»

<span id="an_4:6">4:6</span>  Kon am na ñu ci war a dugg ba tey. Te ñi
jëkkoon a jot xebaar bu baax bi, dugguñu ci ndax seen déggadi.

<span id="an_4:7">4:7</span>  Noonu ay ati at gannaaw ga, Yàlla àppaat
na beneen bés, def ko «tey jii,» bi mu waxee ci gémmiñu Daawuda ci baat
yii ñu jot a lim:«Bu ngeen déggee tey jii baatu Yàlla bi,buleen dëgër
bopp.»

<span id="an_4:8">4:8</span>  Su Yosuwe duggaloon sunu maam ya ca
noflaayu Yàlla ba, kon gannaaw gi Yàlla du wax dara ci lu jëm ci beneen
bés.

<span id="an_4:9">4:9</span>  Kon ba tey Yàllaa ngi dencal ay gaayam
noflaay bu nirook noflaayu Yàlla ca juróom-ñaareelu fan ba.

<span id="an_4:10">4:10</span>  Ndaxte képp ku mas a dugg ca noflaayu
Yàlla, noppalu na ci ay jëfam ni Yàlla.

<span id="an_4:11">4:11</span>  Nanu farlu boog, ngir dugg ci noflaay
boobu, ba kenn bañ a déggadi, ba daanu ni maam ya ca màndiŋ ma.

<span id="an_4:12">4:12</span>  Xam nanu ne, kàddug Yàlla mi ngi dund te
am na doole. Moo gën a ñaw jaasiy ñaari boor. Day dagg ba fa xol ak xel
digaloo, ba fa yax yi ak yuq gi di teqalikoo, te man na àtte xalaat yi
ak mébéti xol.

<span id="an_4:13">4:13</span>  Te itam amul mbindeef mu man a nëbbu
Yàlla, waaye lépp a ubbiku, ba ne fàŋŋ ci bëti ki nu war a àtte.

<span id="an_4:14">4:14</span>  Gannaaw am nanu saraxalekat bu mag-a-mag
bu àgg ba ca kanam Yàlla, di Yeesu Doomu Yàlla ji, nanu jàpp bu dëgër
yoon wi nu gëm.

<span id="an_4:15">4:15</span>  Saraxalekat bu mag bi nu am, du ku mënul
a bokk ak nun sunuy naqar; moom sax far jaar na ci nattu ni nun ci bépp
fànn, waaye deful bàkkaar.

<span id="an_4:16">4:16</span>  Kon nag nanu am kóolute ci jege jalu
Yàlla bu yiw ba, ngir jot yërmandeem ak yiwam, ngir mu wallu nu fu soxla
taxawe.

<span id="an_5:1">5:1</span>  Saraxalekat bu mag bu nekk nag, ci biir
nit ñi lañu ko jële, te fal ko muy dox seen diggante ak Yàlla. Noonu
dina jébbal Yàlla ay sarax, tey rendi ay mala ngir dindi seeni bàkkaar.

<span id="an_5:2">5:2</span>  Te ndegam moom ci boppam nit kese la, man
na muñal ñiy moy ndax seen ñàkka xam.

<span id="an_5:3">5:3</span>  Li mu ñàkk doole moo tax mu war a def ay
sarax ngir mbaalug bàkkaaram, ni mu ko tàmmee defal mbooloo mi.

<span id="an_5:4">5:4</span>  Kenn mënul a teral sa bopp ba doon ab
saraxalekat, su dul ne Yàllaa la woo, ni mu ko defe woon Aaroona.

<span id="an_5:5">5:5</span>  Kirist itam yékkatiwul boppam, ba doon
saraxalekat bu mag, waaye Yàlla moo ko woo, bi muy wax ne:«Yaa di sama
Doom,maa di sa Baay tey.»

<span id="an_5:6">5:6</span>  Am na feneen fu mu wax ne:«Doon nga
saraxalekat ba fàwwmel ni Melkisedeg.»

<span id="an_5:7">5:7</span>  Giiru dundam gépp ci àddina, Kirist da
daan ñaan wall ci Yàlla, di ko dénku, boole ko ak i jooy ak i rangooñ.
Da doon ñaan ci Yàlla, mi ko man a musal ci dee. Te ñaanam nangu na,
ndax ni mu jébbale boppam Yàlla.

<span id="an_5:8">5:8</span>  Waaye li muy nekk-nekk doom, teewul mu
jàng déggal Yàlla, jaare ko ci coono bi mu daj.

<span id="an_5:9">5:9</span>  Noonu la àgge cig mat, ñu def ko ki waral
mucc gi dul jeex, ngir ñi ko déggal ñépp.

<span id="an_5:10">5:10</span>  Fekk na Yàlla tudde ko saraxalekat bu
mag ni ko Melkisedeg nekke.

<span id="an_5:11">5:11</span>  Ci fànn googu, am na lu bare lu nu ci
bëgg a wax, waaye tekkil leen ko dina jafe, ndaxte dangeen a naqari xel.

<span id="an_5:12">5:12</span>  Bu yàgg ngeen waroon a jàngal ñeneen ñi,
waaye soxla ngeen ba tey ku leen di tette ci kàddug Yàlla. Léegi nag
yéena ngi tollu fi ñu leen war a nàmpale, ndaxte àttanuleen ñam wu
dëgër.

<span id="an_5:13">5:13</span>  Képp kuy nàmp, ab xale nga ba tey.
Jëfeegoo njàngale, mi jëm ci wàllu njubte.

<span id="an_5:14">5:14</span>  Waaye ñam wu dëgër, ñi mat a ko yelloo,
maanaam ñiy jëfandikoo seen xel ngir ràññee lu baax ak lu bon.

<span id="an_6:1">6:1</span>  Kon nag léegi, nanu jóge ci liifantu gi
jëm ci Kirist, te jàll cig mat. Nanu bañ a dalaat njàngale mu jëkk
moomu, ci ne nit ñi dañoo war a tuub jëf, yi jëm ci dee, te gëm Yàlla,

<span id="an_6:2">6:2</span>  di leen jàngalaat ci mbirum sangu set ci
ay fànn yu bare, ak teg loxo ak ci mbirum ndekkite ak lu jëm ci àtte biy
sax dàkk.

<span id="an_6:3">6:3</span>  Te noonu lanuy def, bu soobee Yàlla.

<span id="an_6:4">6:4</span>  Li nu war a jëme kanam mooy lii: su amee
ay nit ñu Yàlla xas a leeral ba noppi, ñu mos mayu Yàlla gi, am wàll ci
Xelam mu Sell,

<span id="an_6:5">6:5</span>  te xam mbaax, gi ci kàddug Yàlla, ak
kéemaani jamono jiy ñëw,

<span id="an_6:6">6:6</span>  te loolu lépp teewul ñu walbatiku, ñooñu
kenn dootu leen man a yeesalaat, ba ñu tuub seeni bàkkaar. Li ko waral
moo di, dañoo bëgg a daajaat Doomu Yàlla ji ci bant, di ko toroxal, te
fekk muy seen ngaañ.

<span id="an_6:7">6:7</span>  Maanaam suuf suy naan taw bi ciy dal, tey
jox ñi ñu koy beyal gàncax gu am njariñ, day jot barke bi jóge ci Yàlla.

<span id="an_6:8">6:8</span>  Waaye su meññee ay dég ak ay xaaxaam, du
am benn njariñ; repp na ñu alag ko, te lakk lay mujje.

<span id="an_6:9">6:9</span>  Waaye nag yéen samay soppe, su fekkee ne
sax, nii lanuy waxe, nu ngi yaakaar li gën ci yéen te ànd ak mucc.

<span id="an_6:10">6:10</span>  Yàlla ñàkkul worma bay fàtte seen
liggéey ak mbëggeel, gi ngeen wone ci turam, ci li ngeen dimbali ay
gaayam, te yéena ngi koy def ba tey.

<span id="an_6:11">6:11</span>  Waaye danoo bëgg kenn ku nekk ci yéen
wone cawarte gu mel ni ga ngeen amoon, ba kera ngeen di am mat, gi ngeen
di séentu.

<span id="an_6:12">6:12</span>  Bëggunu ngeen tayel, waaye royleen ñi
gëm te muñ, ndaxte ñooy jot li leen Yàlla dig.

<span id="an_6:13">6:13</span>  Ibraayma bokk na ci ñoom. Bi ko Yàllay
dig, mënul woon a giñ ci keneen ku ko gën a màgg, ba tax mu giñ ci
boppam,

<span id="an_6:14">6:14</span>  ne ko: «Sàllaaw dinaa la barkeel, yokk
saw askan.»

<span id="an_6:15">6:15</span>  Noonu Ibraayma di xaar tey muñ, ba jot
li ko Yàlla digoon.

<span id="an_6:16">6:16</span>  Nit kuy giñ nag, daf koy wékk ci ku ko
sut. Ngiñ lu mel noonu moo wóoral mbir te mooy jeexal lépp lu ñuy
werante.

<span id="an_6:17">6:17</span>  Ñi war a jot li mu dige, Yàlla dafa leen
bëggoon a won ne, dogalam du tebbiku mukk; looloo tax mu dige, boole ci
ngiñ.

<span id="an_6:18">6:18</span>  Noonu ñaari jëf yooyu nga xam ne duñu
tebbiku te Yàlla mënu cee dellu gannaaw, dañu nuy gën a sóob ci muñ, nun
ñi daw ba am kiiraay, ngir nu man a téye bu dëgër yaakaar, ji mu nu dig.

<span id="an_6:19">6:19</span>  Ci yaakaar jooju lanu sës sunu xol, ba
man a sampu bu dëgër. Yaakaar la juy jàll ba fa Yàlla nekk, ca gannaaw
ridob bérab bu sell-baa-sell.

<span id="an_6:20">6:20</span>  Yeesu ci boppam moo fa jëkk a dugg, muy
ndaw li nu jiitu, ñu def ko saraxalekat bu mag ba fàww, mel ni
Melkisedeg.

<span id="an_7:1">7:1</span>  Melkisedeg moomu doon buuru Salem, moo
nekkoon saraxalekat ca Yàlla Aji Kawe ji. Gannaaw ba Ibraayma dàqee buur
ya, ba dellusi, Melkisedeg gatandu woon na ko, di ko barkeel.

<span id="an_7:2">7:2</span>  Noonu Ibraayma fab fukkeelu cér bi,
maanaam asaka, ci li mu jële woon ci xare ba lépp, jox ko. Ci lu jëkk
turu Melkisedeg mi ngi tekki «buur bu jub bi.» Gannaaw loolu mooy buuru
Salem, tur woowu mooy tekki «buuru jàmm.»

<span id="an_7:3">7:3</span>  Melkisedeg nag xamaluñu ko baay, xamaluñu
ko yaay walla menn maam. Amul fenn fu ñu wax ag juddoom walla ag deeyam.
Moo tax nu di ko mengale ak Doomu Yàlla ji, ndaxte saraxalekat la bu
kenn dul wuutu.

<span id="an_7:4">7:4</span>  Seetleen ni mu màgge, moom Melkisedeg!
Ibraayma sax, maamu cosaan mi, fab na li mu jële woon lépp ca xare ba,
jox Melkisedeg asaka ja.

<span id="an_7:5">7:5</span>  Yoonu Musaa digle na ne, ñi bokk ci giiru
Lewi te di ay saraxalekat, nañu jot asaka ci alalu bànni Israyil, doonte
sax ñuy seeni bokk te soqikoo ci Ibraayma.

<span id="an_7:6">7:6</span>  Waaye Melkisedeg mi bokkul woon ci giiru
Lewi, jotoon na asaka ci alali Ibraayma. Te rax-ca-dolli barkeel na ko,
moom mi Yàlla sédde woon dige yi.

<span id="an_7:7">7:7</span>  Kiy barkeel a gën a màgg ki ñuy barkeel,
loolu amu ci benn werante.

<span id="an_7:8">7:8</span>  Saraxalekat yi soqikoo ci Lewi, ñu ngi jot
asaka, ni ko Melkisedeg jote woon. Waaye ñoom ñu nar a dee lañu.
Melkisedeg nag moom, Mbind mi wóoral na ne, dafay dund.

<span id="an_7:9">7:9</span>  Léegi nag ci ni ñu ko man a waxe, Lewi miy
jot asaka ci bànni Israyil, moom ci boppam jox na ko Melkisedeg, jaare
ko ci Ibraayma.

<span id="an_7:10">7:10</span>  Ndaxte mi ngi nekkoon ci geñog maamam
Ibraayma, bi ko Melkisedeg gatandoo.

<span id="an_7:11">7:11</span>  Jox nañu bànni Israyil yoon wu
sukkandiku ci liggéeyu saraxalekat yi soqikoo ci Lewi. Su fekkoonte ne
nag liggéeyu saraxalekat yooyu manoon na yeggale nit cig mat, kon du
soxlaati ab saraxalekat ni ko Melkisedeg nekke, ci fànn gu wuute ak gu
Aaroona.

<span id="an_7:12">7:12</span>  Te bu ñu fi jëlee saraxalekat yi ak seen
liggéey, dañoo war a toxal itam yoon, wi ñu fi tëraloon.

<span id="an_7:13">7:13</span>  Noonu Yeesu mi nuy wax, mi ngi soqikoo
ci geneen giir gu bokkul ak giiru Lewi. Giir googu nag, amu ci kenn ku
ci mas a def liggéeyu saraxale ca saraxalukaay ba.

<span id="an_7:14">7:14</span>  Li wóor moo di, sunu Boroom mi ngi
soqikoo ci giiru Yuda. Te bi Musaa bindee ci mbirum saraxalekat yi,
limaalewul woon giir googu.

<span id="an_7:15">7:15</span>  Li waral mbir mi gën a leer moo di ne,
beneen saraxalekat bu mel ni Melkisedeg dafa ñëw.

<span id="an_7:16">7:16</span>  Te defuñu ko saraxalekat jaarale ko ci
yoonu ndono, waaye fal nañu ko ci dooley dund gu amul àpp.

<span id="an_7:17">7:17</span>  Ndaxte seedeel nañu Yeesu lii:«Doon nga
saraxalekat ba fàwwmel ni Melkisedeg.»

<span id="an_7:18">7:18</span>  Noonu tebbi nañu yoon wu jëkk, wa
néewoon doole te meññul dara

<span id="an_7:19">7:19</span>  --ndax yoonu Musaa yeggalewul dara cig
mat — waaye dugalal nañu nu fii yaakaar ju gën ju nu man a jaare ngir
jege Yàlla.

<span id="an_7:20">7:20</span>  Te rax-ca-dolli ngiñ ànd na ci. Ndaxte
ñi soqikoo ci Lewi doon nañu ay saraxalekat te kenn giñul.

<span id="an_7:21">7:21</span>  Waaye nag Yeesu moom doon na
saraxalekat, bi Yàlla giñee ne ko:«Boroom bi giñ nate du dellu gannaaw
mukk:“Doon nga saraxalekat ba fàww.”»

<span id="an_7:22">7:22</span>  Ngiñ loolu moo tax Yeesu nekk tayle, giy
wóoral kóllëre gi gën.

<span id="an_7:23">7:23</span>  Te it yeneen saraxalekat yi dañoo bare
woon, ndaxte dee moo daan tax duñu man a sax ci seen liggéey.

<span id="an_7:24">7:24</span>  Waaye Yeesu miy dund ba fàww, sasoo na
liggéeyu saraxale bu sax fàww.

<span id="an_7:25">7:25</span>  Loolu moo tax it mu man a musal tey
yeggale cig mat ñiy jaar ci moom te bëgg jege Yàlla, ndaxte mi ngi dund
ba fàww ngir di leen rammu.

<span id="an_7:26">7:26</span>  Kon nag Yeesu mooy saraxalekat bu mag,
bi nu soxla; dafa sell, du def lu bon, du taq bàkkaar, bokkul dara ak
bàkkaarkat yi, te yéege nañu ko fa Yàlla.

<span id="an_7:27">7:27</span>  Niroowul ak yeneen saraxalekat yu mag
yi; soxlawul di def bés bu set ay saraxi mala ngir bàkkaari boppam jëkk,
teg ca yoy mbooloo mi. Yeesu def na sarax benn yoon ba fàww ngir dindi
bàkkaar yi, bi muy joxe bakkanam.

<span id="an_7:28">7:28</span>  Naka yoonu Musaa, aji néew doole yi lay
fal saraxalekat yu mag. Waaye ngiñu Yàlla gi ñëw gannaaw yoon wi, Doom
ji la fal saraxalekat bu mag bu mat ba fàww.

<span id="an_8:1">8:1</span>  Lii mooy li ëpp solo ci li nuy wax: am
nanu saraxalekat bu mag bu mel noonu, moom mi toog ci ndeyjooru Aji Màgg
ja ca nguuram ca kaw.

<span id="an_8:2">8:2</span>  Mu ngi liggéey ca bérab bu sell-baa-sell,
di màggalukaay bu dëggu. Nit defaru ko; Boroom bee ko sos.

<span id="an_8:3">8:3</span>  Bépp saraxalekat bu mag fal nañu ko, ngir
muy def ay sarax ak ay saraxi mala yu jëm ca Yàlla. Kon nag fàww Yeesu
am lu mu joxe.

<span id="an_8:4">8:4</span>  Bu nekkoon ci àddina, du nekk sax
saraxalekat, ndaxte am na fi ba noppi ay saraxalekat yuy def ay sarax,
ni ko yoonu Musaa santaanee.

<span id="an_8:5">8:5</span>  Saraxalekat yooyu ñu ngi liggéeyal Yàlla
ca màggalukaay, ba nekk misaal tey takkandeeru yëf yu dëggu, ya féete
kaw. Moo tax ba Musaa naree defar tàntu màggalukaay ba, Yàlla artu na ko
ne ko: «Teeylul ba def lépp, roye ko ci bi ma la won ca tund wa.»

<span id="an_8:6">8:6</span>  Waaye léegi nag liggéeyu saraxale, bi ñu
jox Yeesu, moo gën a màgg liggéeyu saraxalekat yooyu, mel ni it kóllëre,
gi Yeesu fas diggante Yàlla ak nit, moo sut kóllëre gu jëkk ga te mu
tëdd ci ay dige yu ëpp yu jëkk ya.

<span id="an_8:7">8:7</span>  Bu fekkoonte ne, kóllëre gu jëkk ga dafa
amul woon benn sikk, kon du aajo ñu koy weccee ak geneen.

<span id="an_8:8">8:8</span>  Waaye nag Yàlla sikk na bànni Israyil, bi
mu naan:Boroom bi nee na:«Ay fan a ngi ñëwyu may fasi kóllëre gu beesak
bànni Israyil ak waa Yude.Kóllëre googu nagbokkul ak gi ma fasoon ak
seeni maam,

<span id="an_8:9">8:9</span>  ba ma leen jàppee ci loxo,génne leen réewu
Misra.Boroom bi nee na:Beddeeku naa leenndaxte sàmmuñu sama kóllëre.

<span id="an_8:10">8:10</span>  Boroom bi nee na:Kóllëre gaa
ngii,kóllëre gi may fas ak bànni Israyil,bu bés yooyule weesoo.Dinaa def
samay ndigal ci seen xel,bind ko ci seen xol.Dinaa nekk seen Yàlla,ñu
doon samay gaay.

<span id="an_8:11">8:11</span>  Kenn dootul war a jàngal moroomamwalla
mbokkam, di wax naan:“Xamal Boroom bi!”Ndaxte ñépp dinañu ma xam,li dale
ci ki gën a ndaw ba ci ki gën a mag.

<span id="an_8:12">8:12</span>  Ndaxte dinaa leen baal seeni tooñ,te
dootuma fàttaliku seeni bàkkaar.»

<span id="an_8:13">8:13</span>  Kon nag bi Yàllay wax ci kóllëre gu bees
gi, dafa fekk mu màggatal gu jëkk ga. Te lu xewwi te màggat mi ngi ci
tànki wéy.

<span id="an_9:1">9:1</span>  Kóllëre gu jëkk ga ëmboon na ay ndigal ci
mbirum ni ñu war a jaamoo Yàlla. Amoon na itam kër Yàlla gu nekkoon
àddina.

<span id="an_9:2">9:2</span>  Nekkoon na ab tàntu màggalukaay bu ñu
séddale ñaari néeg. Ca ba jiitu la làmpu diwlin ba nekkoon ak taabal, ja
ñu daan teg mburu ya ñu daa jébbal Yàlla. Foofaa nga tuddoon bérab bu
sell ba.

<span id="an_9:3">9:3</span>  Néeg ba ñu tudde bérab bu sell-baa-sell a
nga nekkoon ca gannaaw ñaareelu rido ba.

<span id="an_9:4">9:4</span>  Saraxalukaayu wurus, ba ñuy taal cuuraay
ca kawam, a nga fa woon, ak gaalu kóllëre, ga ñu taf wurus ba mu daj. Ca
biir gaal ga amoon na fa benn njaqu wurus bu defoon ñam, wi ñuy wax
mànn, ak it yetu Aaroona wi jebbi woon, ak àlluway doj, ya ñu bindoon
wax yi kóllëre gi ëmb.

<span id="an_9:5">9:5</span>  Ca kaw gaal ga teg nañu fa ñaari nataali
mbindeef yu ñuy wax Seruben, yu doon wone ndamu Yàlla. Seeni laaf ñoo
doon yiir baalukaay ba. Waaye loolu lépp léegi mënunu koo tekki
benn-benn.

<span id="an_9:6">9:6</span>  Ba ñu defaree lépp, saraxalekat ya dañu
daan dugg bés bu set ca néeg bu jëkk ba, ngir mottali seen liggéeyu
saraxale ca Yàlla.

<span id="an_9:7">9:7</span>  Waaye ca néeg ba ca topp, saraxalekat bu
mag ba rekk moo fa daan dugg benn yoon ci at mi. Te daawu fa dugg mukk
te yóbbaalewul deretu mala, yi muy jagleel Yàlla, ngir bàkkaari boppam
ak yu mbooloo mi daan def ci seen ñàkka xam.

<span id="an_9:8">9:8</span>  Ci noonu nag Xel mu Sell mi wone na ne,
yoon wi ñuy jaar, ba dem ca bérab bu sell-baa-sell, ubbikoogul woon, fi
ak tànt ba jëkk baa ngi doon taxaw.

<span id="an_9:9">9:9</span>  Misaal la ci jamonoy tey; dafay wone ne,
sarax yi ak saraxi mala yi ñu daan jagleel Yàlla, mënuñoo dalal xelu
jaamukatu Yàlla bi.

<span id="an_9:10">9:10</span>  Sarax yooyu ñu ngi jëmoon ci lekk ak ci
naan ak ci fànn yu bare ci mbirum sangu set. Ay sàrt yu jëm ci yaram
lañu, yu ñu waroon a farataal, ba kera jamono ji Yàllay tëral kóllëre gu
bees.

<span id="an_9:11">9:11</span>  Waaye Kirist ñëw na, doon saraxalekat bu
mag, bi joxe xéewal yi teew. Jaar na ca màggalukaay ba gën a màgg te gën
a mat, te màggalukaay booba loxol nit defaru ko, maanaam bokkul ci
àddina sii.

<span id="an_9:12">9:12</span>  Noonu Kirist dugg na benn yoon ba fàww
ca bérab bu sell-baa-sell. Duggu fa ak deretu sikket yi ak yu yëkk yi.
Waaye mi ngi duggaale ak deretu boppam te indil na nu noonu njot gu amul
àpp.

<span id="an_9:13">9:13</span>  Deretu sikket yi ak ju yëkk yi, ak
wëllu, wi ñu lakk te di suy dóom bi ñi taq sobe, ñooy sellal yaram.

<span id="an_9:14">9:14</span>  Su fekkee ne noonu la deme nag, du kon
deretu Kirist moo ëpp doole? Jox na bakkanam Yàlla, def ko sarax su amul
sikk jaarale ko ci dooley Xel miy sax abadan. Kon deretam moo man a
sellal sunu xel, mi nu doon yedd ndax jëf yu jëm ci dee, ngir nu man a
jaamu Yàlla jiy dund.

<span id="an_9:15">9:15</span>  Looloo tax mu nekk Rammukat bi ci wàllu
kóllëre gu bees ci diggante Yàlla ak nit, ngir ñi Yàlla woo am cér bu
sax ci kaw, te mu digoon leen ko, ndaxte Kirist dee na, ngir jot ñi jàdd
yoon ca kóllëre gu jëkk ga.

<span id="an_9:16">9:16</span>  Ci li jëm ci dénkaane bu ñu bind, jëme
ci miraas, fàww ñu wone firndeg deewu ka ko bind,

<span id="an_9:17">9:17</span>  ndaxte bala dénkaaneb miraas di taxaw,
dee am; te taxawul, fi ak ki ko bind a ngi dund.

<span id="an_9:18">9:18</span>  Looloo waral kóllëre gu jëkk ga, ñu
fasoon ko ak deret.

<span id="an_9:19">9:19</span>  Keroog Musaa jàng na ndigali yoon wépp
ci kanamu bànni Israyil gépp. Gannaaw loolu jël na deretu wëllu, jëlaale
ndox, ak bantu garab gu ñuy wax isob, laxas ci kawaru xar mu xonq. Noonu
mu capp ko ca deret ja, daldi ko wis ca téereb yoon wa ak ca mbooloo
mépp

<span id="an_9:20">9:20</span>  te naan: «Lii mooy deretu kóllëre gi
leen Yàlla tëralal.»

<span id="an_9:21">9:21</span>  Noonu mu daldi wis it deret ja ca tànt
ba ak ca jumtukaay, ya ñu daan jaamoo.

<span id="an_9:22">9:22</span>  Ndaxte ci yoonu Musaa, daanaka deret
lañuy sellale lépp, te bu deret tuuruwul, mbaalug bàkkaar du am.

<span id="an_9:23">9:23</span>  Yëfi àddina yi misaal yu dëggu yi ci
asamaan, war nañu leen a sellale noonu. Waaye yëf yu dëggu yooyu ci
asamaan, laaj na sarax yu gën a baax, ngir ñu sell.

<span id="an_9:24">9:24</span>  Ndaxte Kirist duggul ci bérab bu sell bu
nit tabax, muy doon nataal ci bu dëggu bi. Waaye dugg na ca biir asamaan
sax, ngir taxawal nu ca kanam Yàlla léegi.

<span id="an_9:25">9:25</span>  Saraxalekat bu mag bi dafay dugg at mu
jot ca bérab bu sell-baa-sell ak deret ju dul josam. Waaye Kirist
joxewul bakkanam ay yooni yoon.

<span id="an_9:26">9:26</span>  Bu demee woon noonu, kon dina sonn ba
tàyyi ca njàlbéenug àddina ba tey. Waaye nag benn yoon rekk la feeñu ci
mujjeelu jamono yi, joxe boppam ni sarax ngir far bàkkaar yi.

<span id="an_9:27">9:27</span>  Kon ni nit ñi deeye benn yoon rekk, ba
noppi jaar ca àtte ba, ni ko Yàlla dogale,

<span id="an_9:28">9:28</span>  noonu it la Kirist joxee boppam benn
yoon, ngir gàddu bàkkaaru nit ñu bare, te dina feeñaat, waxuma ci mbiri
bàkkaar, waaye ngir indil ñi koy séentu mucc gi.

<span id="an_10:1">10:1</span>  Yoonu Musaa dafa misaal xéewal yi waroon
a ñëw; takkandeer la ci yëf yu dëggu yi, waaye du ñoom ci seen bopp.
Looloo tax mënul a yeggale cig mat ñi ñëw ci Yàlla, ndaxte at mu nekk
duñu jóg ci jébbal Yàlla sarax yooyu.

<span id="an_10:2">10:2</span>  Sarax yi ñuy def, bu ñu manoon a sellal
ñiy jaamu benn yoon ba fàww, kon dinañu leen bàyyi, ndaxte dootuñu am
yeraange ci seeni bàkkaar.

<span id="an_10:3">10:3</span>  Waaye dañuy fàttaliku bàkkaar yi ci
sarax yi ñuy def at mu jot.

<span id="an_10:4">10:4</span>  Ndaxte deretu yëkk yi ak ju sikket yi
mënuñoo dindi bàkkaar yi.

<span id="an_10:5">10:5</span>  Looloo tax bi muy wàcc àddina, Kirist
nee na:«Bëggoo saraxu mala walla beneen sarax,waaye aw yaram nga ma
defaral.

<span id="an_10:6">10:6</span>  Sarax yu ñuy lakkwalla sarax yiy dindi
bàkkaar,benn neexu la ci.

<span id="an_10:7">10:7</span>  Moo tax ma ne: “Damaa wàccngir def sa
coobare, yaw Yàlla,mu dëppoo ak li ñu bind ci sama mbirci téereb yoon
wi.”»

<span id="an_10:8">10:8</span>  Wax na bu jëkk: «Saraxi mala walla
yeneeni sarax, sarax yu ñuy lakk walla sarax yiy dindi bàkkaar, bëgguloo
leen te benn neexu la ci.» Teewul yoon wi moo leen santaane.

<span id="an_10:9">10:9</span>  Noonu mu tegaat ca ne: «Damaa wàcc ngir
def sa coobare.» Noonu toxal na jëfin wu jëkk wa, ngir wuutal fi weneen
wu bees.

<span id="an_10:10">10:10</span>  Te ci li Kirist def coobareg Yàlla, bi
mu joxee yaramam sarax benn yoon ba fàww, moo tax nu sell ci bàkkaar.

<span id="an_10:11">10:11</span>  Bés bu nekk saraxalekat yi dañuy taxaw
di liggéeyal Yàlla, di sax ci def sarax yu mënul a dindi bàkkaar yi
mukk.

<span id="an_10:12">10:12</span>  Waaye nag saraxalekat bii di Kirist,
bi mu saraxee sarax bu am doole ngir dindi bàkkaar yi benn yoon ba fàww,
dafa toog ca ndeyjooru Yàlla,

<span id="an_10:13">10:13</span>  di xaar ba kera mu daaneel ko ay
noonam ci kanamam.

<span id="an_10:14">10:14</span>  Noonu ñi ñuy sellal, ci benn sarax
rekk la leen yeggali cig mat ba fàww.

<span id="an_10:15">10:15</span>  Te it Xel mu Sell mi seedeel na nu ko;

<span id="an_10:16">10:16</span>  dafa jëkk a wax ne:«Boroom bi nee
na:Kóllëre gaa ngii,kóllëre gi may fas ak ñoom,bu bés yooyule
weesoo.Dinaa def samay ndigal ci seen xol,bind ko ci seen xel.»

<span id="an_10:17">10:17</span>  Noonu mu tegaat ca ne:«Dootuma
fàttaliku seeni bàkkaarwalla seeni tooñ.»

<span id="an_10:18">10:18</span>  Kon nag fu ñuy baale bàkkaar, aajootul
sarax su koy dindi.

<span id="an_10:19">10:19</span>  Bokk yi, gannaaw nag deretu Yeesu may
na nu sañ-sañu dugg ca bérab bu sell-baa-sell,

<span id="an_10:20">10:20</span>  nuy jaar ci rido bi, ci yoon wi mu nu
ubbil, di yoon wu bees tey dund, maanaam ndax li mu joxe yaramam sarax
te mi ngi dund,

<span id="an_10:21">10:21</span>  te gannaaw am nanu saraxalekat bu mag,
biy yilif waa kër Yàlla,

<span id="an_10:22">10:22</span>  kon nanu jege Yàlla ak xol bu laab, ak
ngëm gu ànd ak kóolute, am xel mu dal ci bépp yeraange, ak yaram wu ñu
raxas ci ndox mu sell.

<span id="an_10:23">10:23</span>  Nanu jàpp ci yaakaar, ji nu am, te bañ
a toqi, ndaxte ki nu dig, lu mu wax def ko.

<span id="an_10:24">10:24</span>  Nanu seet ni nu man a xiirtalante cig
mbëggeel ak ci jëf yu baax.

<span id="an_10:25">10:25</span>  Te bunu bàyyi sunu ndaje yi, ni ko
ñenn ñi di defe, waaye nanuy nàddante ci ngëm, di ko feddali, fi ak
yéena ngi gis bésu Boroom biy jubsi.

<span id="an_10:26">10:26</span>  Gannaaw ba nu nangoo xam dëgg ba
noppi, bu nu teyee di def bàkkaar, kon sarax dootul am ngir bàkkaar
yooyu.

<span id="an_10:27">10:27</span>  Déedéet, bu nu defee noonu, dinanu
tiit di xaar àtte ba, muy taal bu yànj, biy war a lakk nooni Yàlla yi.

<span id="an_10:28">10:28</span>  Ku weddi ndigali yoonu Musaa wi, te
ñaar walla ñetti nit seede ko, dina dee ci lu amul benn yërmande.

<span id="an_10:29">10:29</span>  Ku xeeb Doomu Yàlla ji te fonkadi
deretu kóllëre, ji ñu ko sellale, te muy toroxal Xelum Yàlla, mi indi
yiw, naka la mbugalam war a gën a yéese?

<span id="an_10:30">10:30</span>  Xam nanu ki wax ne: «Man maay àtte,
maay fey jëf.» Te newaat na: «Boroom bi dina àtte ay gaayam.»

<span id="an_10:31">10:31</span>  Ndaw tiitaange ci ku sàggan, ba tàbbi
ci loxoy Yàlla jiy dund!

<span id="an_10:32">10:32</span>  Fàttalikuleen bés yu jëkk ya, ba leeru
Yàlla tàbbee ci yéen; dékku ngeen xeex bu mag ciy fitna.

<span id="an_10:33">10:33</span>  Léeg-léeg ñu saaga leen ak di leen
sonal ci kanamu nit ñi; léeg-léeg it ngeen taxawu ñi ñuy def noonu.

<span id="an_10:34">10:34</span>  Ndaxte bokk ngeen naqar ak ñi ñu tëj,
te nangu ngeen ak xol bu sedd, ñu foqarñi seen alal, xam ne, am ngeen
alal ju gën te di sax ba fàww.

<span id="an_10:35">10:35</span>  Kon nag buleen sàggane kóolute gi
ngeen am, ndaxte ëmb na yool bu mag.

<span id="an_10:36">10:36</span>  Dangeen a war a muñ, ba def coobareg
Yàlla, sog a jot li mu leen digoon.

<span id="an_10:37">10:37</span>  Ndaxte lii la Mbind mi wax:«Ci kanam
tuuti, ki war a ñëw dina ñëwte léegi mu agsi.

<span id="an_10:38">10:38</span>  Ku jub ci sama kanam dina dund ci kaw
ngëm,waaye bu delloo gannaaw,sama xol du sedd ci moom.»

<span id="an_10:39">10:39</span>  Nun nag bokkunu ci ñiy dellu gannaaw
bay réer, waaye nu ngi bokk ci ñi am ngëm tey mucc.

<span id="an_11:1">11:1</span>  Am ngëm lii lay tekki: dafa nuy wóor ne,
li nuy yaakaar dina am, te it li nu dul gis nekk na.

<span id="an_11:2">11:2</span>  Maam ya, seen ngëm a tax ba Yàlla
seedeel leen lu baax.

<span id="an_11:3">11:3</span>  Ngëm a tax ba nu xam ne, Yàlla sàkk na
àddina jaarale ko ci kàddoom, ngir li bët di gis, defarees ko ak lu bët
mënul a gis.

<span id="an_11:4">11:4</span>  Ngëm moo tax ba Abel jébbal Yàlla sarax
su gën saraxu Kayin. Ngëmu Abel moo tax ba Yàlla àtte ko ni ku jub, bi
mu ko seedeelee ne, saraxam baax na. Te ci kaw ngëm lay wax ba tey, moom
mi dee ba noppi.

<span id="an_11:5">11:5</span>  Ngëm moo tax ba Enog jaarul ci dee.
Yàllaa ko yóbbu ca moom, te kenn gisatu ko, ndaxte Yàllaa ko toxal.
Ndaxte Mbind mi seedeel na ko ne, laata muy toxu, neex na Yàlla.

<span id="an_11:6">11:6</span>  Waaye ku amul ngëm doo man a neex Yàlla,
ndaxte ku bëgg a jegeñ Yàlla war ngaa gëm ne, Yàlla am na te dina neexal
ñi koy wut.

<span id="an_11:7">11:7</span>  Ngëm moo tax ba, bi Yàlla yégalee Nóoyin
lu jiitu ci mbir yi dikkagul, mu ragal ba defar gaal ngir musal
njabootam. Ngëmam moo tax mu yey niti àddina, ba noppi jot njubte, li
Yàllay joxe ci kaw ngëm.

<span id="an_11:8">11:8</span>  Ngëm moo tax ba Ibraayma déggal Yàlla.
Bi ko Yàlla wooyee, mu dem toxu ci menn réew, ma mu waroon a jote ca
Yàlla. Noonu la gàddaaye dëkkam te xamul woon fan la jëm.

<span id="an_11:9">11:9</span>  Ngëm a tax ba Ibraayma sanc ci réew, mi
ko Yàlla digoon, dëkk ci ay tànt ni doxandéem, moom ak doomam Isaaxa ak
sëtam Yanqóoba, fekk sax Yàlla digoon na leen réew mi.

<span id="an_11:10">11:10</span>  Waaye nag Ibraaymaa ngi doon séentu
dëkk bi sax, bi Yàlla tabax te sanc ko.

<span id="an_11:11">11:11</span>  Ngëm moo tax ba Ibraayma, li muy
màggat lépp te Saarata mënul woon a am doom, Yàlla def ba mu jur doom,
ndaxte dafa gëmoon ne, Yàlla lu mu dige def ko.

<span id="an_11:12">11:12</span>  Looloo tax ba, Ibraayma mi màggat
lool, aw xeet jóge ci moom, baree ni biddiiwi asamaan, te sakkan ni
suufu tefes, ba kenn mënu koo xayma.

<span id="an_11:13">11:13</span>  Ñoom ñépp dee nañu ci ngëm. Jotuñu li
ñu leen digoon, waaye séen nañu ko fu sore ba nuyu leen, te nangu ne, ay
doxandéem ak i gan lañu woon ci àddina.

<span id="an_11:14">11:14</span>  Ñiy waxe noonu nag dañuy wone ne, ñoo
ngi wut réew mu ñu moomal seen bopp.

<span id="an_11:15">11:15</span>  Bu ñu nammoon réew mi ñu jóge, kon
dinañu am jotu dellu fa.

<span id="an_11:16">11:16</span>  Waaye ñu ngi doon séentu réew mu gën,
maanaam mi nekk ci asamaan. Looloo tax Yàlla rusul ñu koy wooye seen
Yàlla, ndaxte defaral na leen ab dëkk.

<span id="an_11:17">11:17</span>  Ngëm moo tax Ibraayma naroon a rey
Isaaxa ni sarax, bi ko Yàlla nattoo. Moom mi jotoon dige yi, moo demoon
bay saraxe jenn doom ji mu am kepp,

<span id="an_11:18">11:18</span>  fekk sax Yàlla nee woon na ko: «Saw
askan ci Isaaxa lay jaar.»

<span id="an_11:19">11:19</span>  Waaye xelu Ibraayma jàppoon na ne,
Yàlla am na dooley dekkal néew yi. Te dëgg-dëgg ci misaal dafa mel ni,
Isaaxa dafa dee te dekki.

<span id="an_11:20">11:20</span>  Te it ngëm moo tax ba Isaaxa barkeel
Yanqóoba ak Esawu, di wax ci mbirum yëf yiy ñëw.

<span id="an_11:21">11:21</span>  Ngëm moo tax ba, bi Yanqóoba nekkee ci
sukkurat, mu barkeel kenn ku nekk ci doomi Yuusufa yi. Moo tax it mu
màggal Yàlla, jafandu ci yetam.

<span id="an_11:22">11:22</span>  Ngëm moo tax ba, bi Yuusufa nekkee ci
sukkurat, mu waxoon ci gàddaay gi bànni Israyil waroon a gàddaaye Misra,
di joxe ndigal jëme ci mbirum néewam.

<span id="an_11:23">11:23</span>  Ngëm moo tax ba, bi Musaa juddoo, ay
waajuram nëbb ko lu mat ñetti weer, ndaxte gisoon nañu ne, xale bu taaru
la woon, te ragaluñu woon ndigalu buur bi.

<span id="an_11:24">11:24</span>  Ngëm a tax ba bi Musaa màggee, muy bañ
ñu koy wooye sëtu Firawna.

<span id="an_11:25">11:25</span>  Bokk coono ak gaayi Yàlla yi moo ko
gënaloon muy bànneexu ab diir ci bàkkaar.

<span id="an_11:26">11:26</span>  Ñu toroxal ko ngir Almasi bi mi ngi
mel ci moom ni alal ju ëpp alali Misra yépp, ndaxte yool bi la doon
séentu.

<span id="an_11:27">11:27</span>  Ngëm moo tax mu jóge Misra te ragalul
merum buur bi. Dafa muñ, mel ni nit kuy gis Yàlla, mi kenn mënul a teg
bët.

<span id="an_11:28">11:28</span>  Ngëm moo tax mu sos màggalu Bésu Jéggi
ba, di wis deret ci bunt yi, ngir malaakam Yàqkat mi bañ a laal taawi
bànni Israyil.

<span id="an_11:29">11:29</span>  Ngëm moo tax ba bànni Israyil jaar ci
Géej gu xonq gi, mel ni kuy jaar ci yoonu suuf su wow. Waaye bi ci waa
Misra yi doon jéem a jaar, ñoom ñu daldi lab.

<span id="an_11:30">11:30</span>  Ngëm moo tax miir yi wëroon dëkku
Yeriko màbb, gannaaw ba ko bànni Israyil wëree lu mat juróom-ñaari fan.

<span id="an_11:31">11:31</span>  Ngëm moo tax ba Raxab jigéenu moykat
bi mucc, keroog ba ñuy bóom ñi déggadiloon Yàlla, ndax li mu teeru woon
yëddukat ya teeru bu ànd ak jàmm.

<span id="an_11:32">11:32</span>  Lu ma ci war a tegaat? Ndaxte awma
jotu wax ci mbirum Sedeyon, Barag, Samson, Yefte, Daawuda, Samwil ak
yonent yi.

<span id="an_11:33">11:33</span>  Seen ngëm a tax ñu noot ay buur, di
doxal yoon tey jot li Yàlla dige. Ngëm moo tax ba tey, ñu tëj gémmiñu
gaynde yi,

<span id="an_11:34">11:34</span>  fey dooley safara, rëcc ci jaasi, ñu
génn ci néew doole, dugg ci kàttan, doon ay jàmbaar, dàq xarekat, ya
jóge bitim réew.

<span id="an_11:35">11:35</span>  Ngëm moo tax ba ay jigéen gis ñu
dekkal seeni néew, delloo leen ko; ñeneen ñi ñu metital leen, te bañ ku
leen musal, ngir jot ndekkite lu gën.

<span id="an_11:36">11:36</span>  Ñeneen ñi dékku nañu ay xas ak ay yar,
ay jéng ak kaso yi.

<span id="an_11:37">11:37</span>  Ñii, sànni nañu leen ay xeer ba ñu
dee; ñii, ñu xar leen ñaar; ñii, ñu reye leen jaasi. Ñu ngi doon
wëndéelu, sol ay deri xar ak yu bëy, di ay walaakaana; ñu di leen sonal,
di leen fitnaal.

<span id="an_11:38">11:38</span>  Ñu ngi leen doon def noonu, fekk
àddina sax yelloowul leen. Ñu ngi doon wëreelu ci àll yi ak ci tund yi,
dal ci xunti yi ak ci kàmb yi.

<span id="an_11:39">11:39</span>  Nit ñooñu ñépp, seen ngëm a tax ba
Yàlla seedeeloon leen lu baax. Moona de, jotuñu li Yàlla dige woon,

<span id="an_11:40">11:40</span>  ndaxte Yàlla dafa tëral lu gën ci nun
te bëggu leen a yeggale cig mat, fi ak ànduñu ci ak nun.

<span id="an_12:1">12:1</span>  Kon nag gannaaw mbooloo mu bare moo nu
yéew, di nu seedeel seen ngëm, nanu yenniku bépp yen ak bàkkaar bu nuy
téqtal ci lu yomb, tey daw xél wi nekk sunu kanam, ànd ci ak muñ.

<span id="an_12:2">12:2</span>  Nanu ne jàkk Yeesu, moom mi samp ngëm,
ba ub làmbi ngëm. Mbég mi mu dëgmël moo tax mu dékku dee ca bant ba te
faalewul toroxte, ji ko fa fekk, ba noppi toog ca ndeyjooru jal, ba
Yàlla nekk.

<span id="an_12:3">12:3</span>  Defleen seen xel ci moom, moom mi muñ
noonu ko bàkkaarkat yi bañe woon, ngir bañ seen kàttan jeex, ngeen
xàddi.

<span id="an_12:4">12:4</span>  Yéen demaguleen ba tuur seen deret ci
seen bëre ak bàkkaar.

<span id="an_12:5">12:5</span>  Te fàtte ngeen li leen Yàlla dénk ni
baay ak ay doomam naan:«Sama doom, bul fonkadi yarub Boroom bimbaa ngay
xàddi, bu lay yedd,

<span id="an_12:6">12:6</span>  ndaxte ku Boroom bi sopp, yar la,tey
duma bépp doom bu mu nangu.»

<span id="an_12:7">12:7</span>  Li ngeen di war a muñ, ab yar la. Yàlla
dafay jëf ak yéen ni ay doomam, ndaxte ana doom ju baayam dul yar?

<span id="an_12:8">12:8</span>  Bu ngeen bokkul woon ci yar, bi ñépp am
wàll, kon dungeen ay doomi yoon; ay doom yu daganul ngeen.

<span id="an_12:9">12:9</span>  Waaye sax far, sunuy baay ci àddina
yaroon nañu nu, te wegoon nanu leen. Baay bi yore ruu yi kon, xanaa
warunu koo gën a déggal ngir man a dund?

<span id="an_12:10">12:10</span>  Sunuy baay yar nañu nu diir bu gàtt ci
seen coobare. Waaye Yàlla dafa nuy yar ngir sunu njariñ, ngir nu bokk ci
sellaayam.

<span id="an_12:11">12:11</span>  Li am moo di ne, yar bu nuy dal, du
ànd ak bànneex, day naqari, waaye gannaaw ga dafay meññ jub ak jàmm, ci
ñi ko jariñoo.

<span id="an_12:12">12:12</span>  Kon nag mayleen doole loxo yi toqi, ak
óom yi bañ,

<span id="an_12:13">12:13</span>  te fàkkal seeni tànk ay yoon yu jub,
ngir cér bi làggi bañ cee jekkalikoo waaye mu wére ci.

<span id="an_12:14">12:14</span>  Wutleen ak ñépp jàmm te fonk dund gu
sell, ndaxte ku sellul doo gis Boroom bi.

<span id="an_12:15">12:15</span>  Moytuleen ba kenn du ñàkk yiwu Yàlla
mbaa kenn mel ni reen bu wex buy jebbi, ba di leen lëjal tey gaañ ñu
bare ci wextanam.

<span id="an_12:16">12:16</span>  Moytuleen it ba kenn du njaaloo walla
muy fonkadi yëfi Yàlla, ni Esawu, mi weccee woon ndonol taawam ngir ag
lekk.

<span id="an_12:17">12:17</span>  Xam ngeen ne, ba ñu ca tegee tuuti,
gàntu nañu ko, ba mu bëggee jot barke bi. Amul fenn fu mu jaar ba defar
njuumteem, te jooy, yi mu doon jooy, mënu ci dara.

<span id="an_12:18">12:18</span>  Ndaxte meluleen ni bànni Israyil ñoom
ñi jege woon tund wu ñu man a laal, wu doon tàkk jeppit te ànd ak xiin
ak lëndëm ak ngelaw.

<span id="an_12:19">12:19</span>  Jegewuleen liit guy jib ak baat buy
wax ay wax yoo xam ne ñi ko doon dégg, ñaan ñu bañ leen cee tegal benn
baat,

<span id="an_12:20">12:20</span>  ndaxte mënuñu woon a dékku ndigal lii:
«Su mala sax laalee tund wa, nangeen ko sànni ay xeer, ba mu dee.»

<span id="an_12:21">12:21</span>  Te mbir moomu ñu doon seetaan dafa
raglu, ba Musaa naan: «Damaa tiit bay lox.»

<span id="an_12:22">12:22</span>  Waaye yéen jege ngeen tund wi ñuy wax
Siyon, di dëkku Yàlla jiy dund, muy Yerusalem ba ca asamaan. Jege ngeen
it junniy junniy malaaka yu bég-a-bég, ba daje di màggal;

<span id="an_12:23">12:23</span>  jege mbooloom taawi Yàlla, yu ñu bind
seen tur ca asamaan. Jege ngeen Yàlla, jiy àtte ñépp; jege ruuwi nit ñu
jub, ñi àgg cig mat;

<span id="an_12:24">12:24</span>  jege Yeesu, Rammukat bi sàmm kóllëre
gu bees gi; jege deretam, ji ñu wis. Te deret jooju, li muy yégle moo
gën a neex li deretu Abel doon yéene.

<span id="an_12:25">12:25</span>  Moytuleen a tanqamlu nag kiy wax ak
yéen. Ndegam ñiy tanqamlu ki leen di artu ci àddina, ñoo mënul a rëcc ci
àtte bi, aste ku dummóoyu kiy wax ci asamaan.

<span id="an_12:26">12:26</span>  Bu jëkk baatam yengaloon na suuf,
waaye léegi dafa dige ne: «Beneen yoon laay yengalaat suuf, yengal
asamaan itam.»

<span id="an_12:27">12:27</span>  Ci li mu wax: «Beneen yoon,» dafay
xamle ne, Yàlla dina dindi yi ñu man a yengal, maanaam li ñu sàkk, ngir
li ñu mënul a yengal sax ba fàww.

<span id="an_12:28">12:28</span>  Kon nag gannaaw dinañu jot nguur gu
kenn mënul a yengal, nanu ci sant Yàlla, di ko jaamu, ni mu ko bëgge,
boole ci wegeel ak ragal,

<span id="an_12:29">12:29</span>  ndaxte sunu Yàlla, safara la suy
lakke.

<span id="an_13:1">13:1</span>  Saxleen ci bëggante ni ay bokk.

<span id="an_13:2">13:2</span>  Buleen fàttee teral ñiy ñëw ci yéen,
ndaxte ñenn ñi, bi ñu ko defee, teral nañu ay malaaka te xamuñu ko.

<span id="an_13:3">13:3</span>  Fàttalikuleen ñi ñu tëj, mel ni su ñu
leen boole woon ak ñoom tëjaale. Fàttalikuleen ñi ñuy sonal, ni su ngeen
bokkoon ak ñoom coono.

<span id="an_13:4">13:4</span>  Na ñépp fullaal séy, te lalu séy bi bañ
a taq sobe, ndaxte Yàlla dina àtte ñu yàqu ñi ak njaalookat yi.

<span id="an_13:5">13:5</span>  Buleen bëgge; deeleen doylu, ndaxte
Yàlla ci boppam nee na:«Duma la wacc mukk,duma la wor mukk,»

<span id="an_13:6">13:6</span>  ba tax nu am kóoluteg wax ne:«Boroom bi
moo di sama ndimbal;duma ragal dara.Lu ma nit manal?»

<span id="an_13:7">13:7</span>  Fàttalikuleen seen njiit, yi leen yégal
kàddug Yàlla. Nemmikuleen li seen dund meññ te roy seen ngëm.

<span id="an_13:8">13:8</span>  Yeesu Kirist du soppiku mukk; ni mu mel
démb ak tey lay mel ba fàww.

<span id="an_13:9">13:9</span>  Buleen nangu mukk ñu fàbbi leen ak
njàngale yu bare yu wuute ak yu jëkk ya. Li gën moo di xol yi jële seen
doole ci yiwu Yàlla, te bañ koo jële ci sàrt yi jëm ci ñam, yi jariñul
dara ñi koy sàmm.

<span id="an_13:10">13:10</span>  Am nanu sarax boo xam ne ñiy jaamu
Yàlla ci tàntu màggalukaayu bànni Israyil sañuñu koo lekk.

<span id="an_13:11">13:11</span>  Ndaxte saraxalekat bu mag bi dafay
yóbbu deretu mala yi ca bérab bu sell-baa-sell ni sarax ngir dindi
bàkkaar yi, waaye yàpp wi dees na ko lakk ca gannaaw dal ba.

<span id="an_13:12">13:12</span>  Looloo tax Yeesu sonn ca gannaaw dëkk
ba, ngir sellal mbooloo mi ak deretam.

<span id="an_13:13">13:13</span>  Nanu ko fekki nag ca gannaaw dal ba,
bokk ak moom toroxte ga.

<span id="an_13:14">13:14</span>  Amunu fii ci àddina dëkk bu sax ba
fàww, waaye nu ngi wut dëkk biy ñëw.

<span id="an_13:15">13:15</span>  Kon nag nanu jaare ci Yeesu, tey dëkk
ci jébbal Yàlla sarax bu koy màggal, maanaam sant turam.

<span id="an_13:16">13:16</span>  Buleen fàtte di def lu baax ak di
sédde ci seen alal, ndaxte sarax yu mel noonu ñoo neex Yàlla.

<span id="an_13:17">13:17</span>  Déggal-leen seeni njiit te topp seen
ndigal, ndaxte ñoo leen di sàmm te ñooy layoo seen liggéey. Kon nangeen
leen déggal, ngir ñu man a def seen liggéey ak xol bu sedd, bañ cee am
naqar, ndaxte loolu du leen amal njariñ.

<span id="an_13:18">13:18</span>  Deeleen nu ñaanal. Wóor nanu ne, sunu
xel dal na, ndaxte danoo bëgg a rafet ci lépp lu nuy def.

<span id="an_13:19">13:19</span>  Maa ngi leen di xiir, ngeen ñaanal nu,
ba tuur ci seen ñaq, ngir ma yiwiku, ba dellusi ci yéen ci ni mu gën a
gaawe.

<span id="an_13:20">13:20</span>  Na leen Yàlla Boroom jàmm, mi dekkal
sunu Boroom Yeesu, di Sàmm bu mag bi, ci darajay deret, ji fas kóllëre
gu sax,

<span id="an_13:21">13:21</span>  matal ci lépp lu baax, ba ngeen man a
def coobareem, di jëfe ci nun li neex ci moom, mu jaarale lépp ci Yeesu
Kirist, moom mi yelloo ndam ba fàww. Amiin.

<span id="an_13:22">13:22</span>  Kon nag bokk yi, maa ngi leen di ñaan,
ngeen tegoo baatu yedd yooyu, ndaxte dama leen a bind ci lu gàtt.

<span id="an_13:23">13:23</span>  Xamleen ne, Timote sunu mbokk, génn na
kaso. Su dikkee léegi, dinaa ànd ak moom, seetsi leen.

<span id="an_13:24">13:24</span>  Nuyul-leen ma seen njiit yépp ak gaayi
Yàlla yépp. Waa Itali ñu ngi leen di nuyu.

<span id="an_13:25">13:25</span>  Na yiwu Yàlla nekk ànd ak yéen ñépp.

------------------------------------------------------------------------

[Next: James](jam)
