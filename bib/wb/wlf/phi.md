[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](eph)  [Next](col) 

------------------------------------------------------------------------

### Wolof Bible: Philippians

<span id="an_1:1">1:1</span>  Nun Pool ak Timote, jaami Kirist Yeesu,
noo leen di bind, yéen gaayi Yàlla yu sell yépp ci dëkku Filib, yi bokk
ci Kirist Yeesu, yéen ak seeni njiit ak ñiy topptoo yëfi mbooloo mi.

<span id="an_1:2">1:2</span>  Na leen Yàlla sunu Baay ak Boroom bi Yeesu
Kirist may yiw ak jàmm.

<span id="an_1:3">1:3</span>  Yoon wu ma leen di xalaat, maa ngi sant
Yàlla sama Boroom;

<span id="an_1:4">1:4</span>  te saa su ma leen di ñaanal yéen yépp,
duma noppee bég,

<span id="an_1:5">1:5</span>  ndax seen ànd ak man ci tas xebaar bu baax
bi, ca ndoorte la ba tey.

<span id="an_1:6">1:6</span>  Wóor na ma ne, Yàlla mi tàmbali jëf ju
baax jii ci yéen, dina ci sax, ba bésu Kirist Yeesu ñëw.

<span id="an_1:7">1:7</span>  Te juumuma ci li ma xalaat loolu ci yéen
ñépp, ndaxte def naa leen ci sama xol; ba tax fii ci kaso bi, ci taxawal
xebaar bu baax bi ak lawal ko, yéen ñépp am ngeen wàll ak man ci yiwu
Yàlla.

<span id="an_1:8">1:8</span>  Ndaxte Yàllaa seede ne, sama xol seey na
ci yéen ñépp ci biir cofeelu Kirist Yeesu.

<span id="an_1:9">1:9</span>  Li ma leen di ñaanal nag mooy lii: na seen
mbëggeel di yokku tey gën a tar, jaar ci xam ak xàmmi gu wér;

<span id="an_1:10">1:10</span>  nangeen sax noonu ci yi gën a rafet,
ngeen am xol bu laab te bañ a am benn sikk, ba bésu Kirist ñëw;

<span id="an_1:11">1:11</span>  na seen xol meññ njub, ba ne gàññ, jaar
ci Yeesu Kirist ci ndamul Yàlla ak cantam.

<span id="an_1:12">1:12</span>  Damaa bëgg, bokk yi, ngeen xam lii: li
ma dal taxul xebaar bu baax dellu gannaaw, waaye da koo jëmale kanam.

<span id="an_1:13">1:13</span>  Noonu ñiy wottu buur bi ak ñépp gis nañu
bu leer ne, turu Kirist rekk a tax ñu jàpp ma.

<span id="an_1:14">1:14</span>  Te it bokk yu bare takk nañu seeni fit
ci li ñu gis samay buum, ba tax ñu gën a ñeme ci wax kàddug Yàlla ci lu
àndul ak genn tiit.

<span id="an_1:15">1:15</span>  Am na ñuy waare ci turu Kirist ci kaw
kiñaan ak xëccoo, waaye ñi ci des ci kaw cofeel ak xol bu laab, ndaxte
xam nañu ne, Yàlla moo ma teg fii, ngir ma taxawal xebaar bu baax bi.

<span id="an_1:17">1:17</span>  Waaye ñale amuñu xol bu laab, te seen
njariñu bopp rekk a tax ñuy yégle turu Kirist, di wut a feddali samay
buum ak coono.

<span id="an_1:18">1:18</span>  Lu ci génn nag? Xanaa lii rekk: turu
Kirist jolli na ci nii mbaa naa, muy ci naaféq, muy ci dëgg; bég naa ci
te dinaa ci bégati.

<span id="an_1:19">1:19</span>  Ndaxte xam naa ne, loolu lépp mu ngi jëm
ci sama mucc, jaar ci seeni ñaan ak ndimbalu Xelum Yeesu Kirist, mi ma
Yàllay yéwénal.

<span id="an_1:20">1:20</span>  Ndaxte sama xënte ak sama yaakaar mooy
ma bañ a rus ci lenn, waaye sama yaram feeñal ndamu Kirist, ma ànd ci ak
kóolute gu mat, su may dund mbaa may dee; moom laa daan def démb, te
moom laay def tey.

<span id="an_1:21">1:21</span>  Ndaxte su ma dundee, Kirist laay noyyee,
te su ma deeyee, xéewal lay doon ci man.

<span id="an_1:22">1:22</span>  Su ma Yàlla bàyyee ci àddina, sas wu am
njariñ la ci man. Am naa xel ñaar, te xawma bi ci gën. Am naa yéeney
jóge fi, fekki Kirist, te looloo gën fuuf,

<span id="an_1:24">1:24</span>  waaye ma des fi ci àddina moo gën ci
yéen.

<span id="an_1:25">1:25</span>  Loolu wóor na ma; kon xam naa ne, dinaa
fi des, di leen taxawu yéen ñépp, ngir seen ngëm yokku, ànd ak mbég.

<span id="an_1:26">1:26</span>  Noonu dinaa dellusi ci yéen, ngir sama
taxawaay gën a lawal seen mbég ci Kirist Yeesu.

<span id="an_1:27">1:27</span>  Waaye dénk naa leen lii: na seeni jëf
yelloo ak li Kirist digle ci xebaar bu baax bi. Noonu su ma leen
seetsee, mbaa ma dégg seen mbir rekk, dinaa xam ne yéena ngi dëgër ci
menn xel, bokk benn xalaat ci bëre luy saxal dëggu xebaar bu baax bi,

<span id="an_1:28">1:28</span>  te bañ a tiit dara ndax noon, yi leen di
xëbal. Màndarga la muy wone ne aji sànku lañu, di màndarga it ne aji
mucc ngeen, di mucc gu jóge ci Yàlla.

<span id="an_1:29">1:29</span>  Ndaxte Yàlla may na leen, ngeen gëm
Kirist, rax-ca-dolli ngeen sonn ndax turam,

<span id="an_1:30">1:30</span>  di wéy ci bëre, bi ngeen gisoon ci man,
te dégg léegi sama mbir.

<span id="an_2:1">2:1</span>  Su nu Kirist mayee fit nag ak mbëggeel guy
dëfël sunu xol, su nu amee cér ci Xel mu Sell mi, su amee cofeel ak
yërmande ci sunu bokk ci moom,

<span id="an_2:2">2:2</span>  kon mottalileen sama mbég, ci bokk benn
xalaat ak genn mbëggeel, benn bakkan ak menn xel.

<span id="an_2:3">2:3</span>  Buleen def dara ci kaw wut aw tur walla
wonu, waaye jiital-leen seeni moroom cig woyof.

<span id="an_2:4">2:4</span>  Buleen yem ci topptoo seen bopp rekk,
waaye booleleen ci seeni moroom.

<span id="an_2:5">2:5</span>  Te ngeen soloo xel mi nekkoon ci Kirist
Yeesu:

<span id="an_2:6">2:6</span>  Njàlbéen ga fekk na Kirist yor melow
Yàlla,waaye aakimowul taxawaayamci li mu mengoo ak Yàlla.

<span id="an_2:7">2:7</span>  Waaye daa wàcce boppam,ba tollook nit
ñi,def boppam surga.Te bi mu yoree bindu nit,

<span id="an_2:8">2:8</span>  daa suufeel boppam,di dégg ndigal, ba joxe
boppam,ñu daaj ko sax ci bant.

<span id="an_2:9">2:9</span>  Moo tax Yàlla kaweel ko lool,jox ko tur wi
tiim yépp,

<span id="an_2:10">2:10</span>  ngir turu Yeesoo tax ñépp sukk,ci
asamaan, ci kaw suuf, ci biir suuf;

<span id="an_2:11">2:11</span>  te ñépp bokk genn kàddu naan:Yeesu
Kirist mooy Boroom bi;ci màggug Yàlla Baay bi.

<span id="an_2:12">2:12</span>  Noonu samay soppe, xam naa ne, musuleen
a jóg ci dégg ndigal, waxuma sax bi ma nekkee ak yéen rekk, waaye
rawatina bi ma leen soree. Kon nag maa ngi leen di ñaan, ngeen biral
seen mucc ci seeni jëf, te def ko ci ragal Yàlla gu dëggu.

<span id="an_2:13">2:13</span>  Ndaxte Yàlla ci boppam mooy jëf ci yéen,
ngir ngeen fonk coobareem te di ko jëfe.

<span id="an_2:14">2:14</span>  Lépp lu ngeen di def nag, buleen ci
boole xultu mbaa xuloo.

<span id="an_2:15">2:15</span>  Noonu dingeen am xol bu laab bu àndul ak
ŋàññ, di guney Yàlla yu amul sikk ci biir jamono ju yàqu te rëb. Dangeen
di leer ci seen biir ni weer ci àddina si,

<span id="an_2:16">2:16</span>  di jottali kàddug dund gi. Noonu bu bésu
Kirist ñëwee, dinaa man a bég, xam ne dawuma lu amul njariñ, te sonnuma
cig neen.

<span id="an_2:17">2:17</span>  Te bu sama deret waree tuuru sax, ngir
seen ngëm mat sëkk, ma mel ni naan gu ñu boole ak sarax su jëm ci Yàlla,
ba tey bég naa ci, te dinaa ci bégati.

<span id="an_2:18">2:18</span>  Yéen itam nag bégleen, waaw fekksileen
ma ci sama mbég.

<span id="an_2:19">2:19</span>  Gannaaw loolu, bu soobee Boroom bi
Yeesu, yaakaar naa ne, dinaa leen yónnee Timote balaa yàgg, ngir sama
xel dal ci xam nan ngeen def.

<span id="an_2:20">2:20</span>  Ndaxte amu fi kenn gannaaw Timote, ku
bokk ak man xalaat te fonk leen bu wér.

<span id="an_2:21">2:21</span>  Ñi ci des ñépp, seen bopp lañuy xalaat,
waaye du mbiri Yeesu Kirist.

<span id="an_2:22">2:22</span>  Waaye xam ngeen takkuteg Timote, ci ni
mu ànde ak man ci tas xebaar bu baax bi, ni doom di taxawoo baayam.

<span id="an_2:23">2:23</span>  Moom laa yaakaar a yónni fi yéen nag,
waxtu wu ma yégee, nu sama mbir di tëdde.

<span id="an_2:24">2:24</span>  Waaye wóor na ma ne, Boroom bi dina ma
may, man ci sama bopp, ma seetsi leen balaa yàgg.

<span id="an_2:25">2:25</span>  Ci lu jëm ci sama mbokk Epafrodit nag,
miy sama nawle ci liggéey bi ak ci xeex bi, te di seen ndaw ci faj samay
soxla, jàpp naa ne, war naa leen koo delloo.

<span id="an_2:26">2:26</span>  Ndaxte namm na leen lool, te tiisoo na
li ngeen yég jagadeem.

<span id="an_2:27">2:27</span>  Ci dëgg-dëgg woppoon na ba xaw a dee,
waaye Yàlla yërëm na ko, ba fëgg boppam, rax-ca-dolli siggil na ma man
itam, ngir ma bañ a am tiis ci kaw tiis.

<span id="an_2:28">2:28</span>  Noonu delloo naa leen ko ci lu gaaw,
ngir ñëwam bégal seeni xol, te man itam sama xol féex.

<span id="an_2:29">2:29</span>  Teeruleen ko teeru bu rafet nag ngir
Boroom bi, te teral ñi mel ni moom.

<span id="an_2:30">2:30</span>  Ndaxte liggéeyal na Kirist, ba riisu
dee, te gar na bakkanam ci taxawal leen ci topptoo, bi ngeen yéene woon
ci man.

<span id="an_3:1">3:1</span>  Kon nag samay bokk, bégleen ci Boroom bi.
Duma sonn mukk ci di leen ko wax, ndax seen mucc moo ci aju.

<span id="an_3:2">3:2</span>  Moytuleen xaj yi, waaw moytuleen ñiy jëfe
lu bon, ñoom ñi seen xarafal weesul wàññi yaramu nit.

<span id="an_3:3">3:3</span>  Ndaxte nun noo xaraf tigi, nun ñiy màggal
Yàlla ci Xel mu Sell mi, di damu ci Kirist Yeesu, te amunu jenn yaakaar
ci matug nit.

<span id="an_3:4">3:4</span>  Ba tey manoon naa am yaakaar ci sama bopp;
su nit doon damu, maa ciy raw.

<span id="an_3:5">3:5</span>  Xarafoon naa ca ayu-bés ga, bokk ci bànni
Israyil ci giiru Ben-yamin, di Ibrë ci deret ak ci meen. Bu dee ci yoonu
Musaa ngeen bëgg a wax, ci tariixab Farisen laa bokkoon;

<span id="an_3:6">3:6</span>  bu dee it ci mbirum farlu, daan naa
fitnaal mbooloom ñi gëm Kirist; bu dee ci njub ci sàmm yoon, awma benn
gàkk.

<span id="an_3:7">3:7</span>  Waaye loolu lépp lu ma tegoon ay njariñ fa
kanam Yàlla, dëddu naa ko ngir Kirist.

<span id="an_3:8">3:8</span>  Rax-ca-dolli dëddu naa lépp ngir xéewali
xam Kirist Yeesu sama Boroom, di xam-xam bu xóot, ba xel mënu koo takk.
Moo tax ñàkk naa sama lépp, te def ko ni mbalit, ngir am cér ci Kirist.

<span id="an_3:9">3:9</span>  Na ma Yàlla fekk ci moom, waxuma ci njub
gu aju ci sàmm yoon, waaye gu aju ci gëm Kirist, maanaam njub gi nu
Yàlla sol ci kaw ngëm.

<span id="an_3:10">3:10</span>  Moom laay ittewoo xam, ak doole ji ànd
ak ndekkiteem, ma bokk ci ay coonoom, ba fekki ko ci deeyam,

<span id="an_3:11">3:11</span>  ngir man a séddu ci ndekkiteem, su ma ko
manee am.

<span id="an_3:12">3:12</span>  Waxuma ne jagoo naa ko ba noppi, waxuma
it ne aji mat laa, waaye maa ngi daw, ngir jot li tax Kirist jël ma.

<span id="an_3:13">3:13</span>  Bokk yi, gëmuma ne jot naa ko ba noppi,
waaye lenn lii laay def: fàtte li ma weesu, jublu ci li féete kanam,

<span id="an_3:14">3:14</span>  di daw yen muj ga, ngir jot li ma Yàlla
tax a woo, di cér bi ma Yàlla wooye te dencal ma ko ci asamaan ci
darajay Kirist Yeesu.

<span id="an_3:15">3:15</span>  Nun ñi mat nag, nanu xalaat loolu. Te su
ngeen ci amee werantey xol, Yàlla dina leen ko leeralal.

<span id="an_3:16">3:16</span>  Li am daal, fa seen ngëm tolloo, na fa
seen jëf àgg.

<span id="an_3:17">3:17</span>  Kon nag bokk yi, toppleen ma te xool ñiy
roy ci li nu tëral diirub sunu ngan ci yéen.

<span id="an_3:18">3:18</span>  Ndaxte jëfi ñu bare juuyoo na ak dee gi
Kirist dee; loolu wax naa leen ko ba tàyyi, maa ngi koy waxaat léegi ak
i jooy.

<span id="an_3:19">3:19</span>  Alku lañuy mujje, ñoom ñiy jaami seen
biir, di wonoo lu ruslu, tey wut yëfi àddina rekk.

<span id="an_3:20">3:20</span>  Waaye nun waa asamaan lanu, te noo ngi
xaar Boroom bi Yeesu Kirist jóge fa, musalsi nu.

<span id="an_3:21">3:21</span>  Noonu dina soppi sunu yaram wu toroxlu,
def ko ni yaramam wi ànd ak ndam dëppook kàttanam, gi ko man a nootal
mbindeef yépp.

<span id="an_4:1">4:1</span>  Kon nag yéen samay bokk, ñi ma bëgg te
namm leen, di sama mbég ak sama kaalag ndam, jàppleen bu dëgër noonu ci
Boroom bi, soppe yi!

<span id="an_4:2">4:2</span>  Ci lu jëm ci Ewodi ak Santis, maa ngi leen
di ñaan, ñu bokk benn xalaat ci Boroom bi.

<span id="an_4:3">4:3</span>  Te yaw sama nawle bu wér, nanga dimbali
jigéen ñooñu xeexoon ci sama wet ci tas xebaar bu baax bi, boole ci
Këlemaŋ ak samay yeneeni nawle, ñoom ñi Yàlla bind seeni tur ci téereb
dund ba.

<span id="an_4:4">4:4</span>  Deeleen bég ci Boroom bi; maa ngi koy
waxati: bégleen!

<span id="an_4:5">4:5</span>  Na seen lewet leer ñépp. Boroom bi jege
na.

<span id="an_4:6">4:6</span>  Buleen jaaxle ci dara, waaye ci lépp
wéetal-leen Yàlla, diis ko seeni soxla ci ñaan gu ànd ak cant.

<span id="an_4:7">4:7</span>  Noonu jàmmu Yàlla, ji xel mënta takk, dina
aar seeni xol ak seeni xalaat ci darajay Kirist Yeesu.

<span id="an_4:8">4:8</span>  Léegi nag bokk yi, na seen xalaat jublu ci
lii: lu dëggu, lu jekk, lu jub, lu sell, lu rafet ak lu faaydawu; su fi
amee lu baax mbaa lu mat a naw, xalaatleen ko.

<span id="an_4:9">4:9</span>  Li ngeen jànge ci man te nangu ko, li
ngeen dégge ci man te gis ko, jëfeleen ko; kon Yàllay jàmm dina ànd ak
yéen.

<span id="an_4:10">4:10</span>  Sama xol sedd na guyy ci Boroom bi, ci
ni ngeen yeesale seen ndimbal ci man. Xam naa ne, amoon ngeen yéene ji,
waaye man gi moo fi nekkul woon.

<span id="an_4:11">4:11</span>  Ba tey soxla taxul ma waxe nii, ndaxte
jàng naa doylu ci mbir mu ma man a dab.

<span id="an_4:12">4:12</span>  Miin naa ñàkk, man naa naataange. Ci
fépp ak ci lépp, Yàlla def na ba sama xol toj ci suur ak xiif, barele ak
néewle.

<span id="an_4:13">4:13</span>  Man naa lépp ci ndimbalu Aji Dooleel ji.

<span id="an_4:14">4:14</span>  Waaye teewul taxawu, bi ngeen ma taxawu
ci sama tiis, jëf ju rafet la.

<span id="an_4:15">4:15</span>  Yéen waa Filib xam ngeen ne, bi ngeen
jëkkee xam xebaar bu baax bi, te ma jóge diiwaanu Maseduwan, benn
mbooloo àndul woon ak man ci mbirum joqleente ndimbal, mu dul yéen doŋŋ.

<span id="an_4:16">4:16</span>  Ba ma nekkee dëkku Tesalonig sax, yónnee
ngeen ay yooni yoon, ngir faj samay soxla.

<span id="an_4:17">4:17</span>  Loolu tekkiwul ne, damay sàkku ay
ndimbal ci yéen, waaye damaa bëgg rekk seen denc yokku fa Yàlla.

<span id="an_4:18">4:18</span>  Fi mu ne jot naa li ma aajowoo lépp, ba
maa ngi ci naataange; li ngeen ma yónnee ci loxoy Epafrodit doy na sëkk;
ni xetu latkoloñ la mel ci man, di sarax su neex Yàlla te mu nangu ko.

<span id="an_4:19">4:19</span>  Te Yàlla sama Boroom, mi denc ci Kirist
Yeesu xéewal yu dul jeex, dina ci faj seeni soxla yépp.

<span id="an_4:20">4:20</span>  Na Yàlla sunu Baay yelloo ndam ba fàww.
Amiin.

<span id="an_4:21">4:21</span>  Nuyul-leen ma gaayi Kirist Yeesu yu sell
yépp. Bokk yi ànd ak man, ñu ngi leen di nuyu.

<span id="an_4:22">4:22</span>  Te it gaayi Yàlla yu sell yépp ñu ngi
leen di nuyu, rawatina nag ñi nekk kër buur bi Sesaar.

<span id="an_4:23">4:23</span>  Na yiwu Boroom bi Yeesu Kirist ànd ak
seen xel.

------------------------------------------------------------------------

[Next: Colossians](col)
