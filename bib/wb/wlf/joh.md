[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](luk)  [Next](act.md) 

------------------------------------------------------------------------

### Wolof Bible: John

<span id="an_1:1">1:1</span>  Ca njàlbéen ga fekk na Kàddu gi am, te
Kàddu gi ma nga woon ak Yàlla, te Kàddu gi Yàlla la woon.

<span id="an_1:2">1:2</span>  Moo di ki nekkoon ak Yàlla ca njàlbéen ga.

<span id="an_1:3">1:3</span>  Ci moom lañu sàkke lépp. Amul dara lu ñu
sàkk lu jaarul ci moom.

<span id="an_1:4">1:4</span>  Ci moom la dund nekk, te dund googu mooy
leeral nit ñi.

<span id="an_1:5">1:5</span>  Leer gi feeñ na ci biir lëndëm, te lëndëm
gi jàppu ko.

<span id="an_1:6">1:6</span>  Yàlla yónni woon na nit ku ñu naan Yaxya.

<span id="an_1:7">1:7</span>  Kooku ñëw na, doon ab seede, ngir wax ci
mbirum leer gi. Ñëw na ngir ñépp dégg li mu wax te gëm.

<span id="an_1:8">1:8</span>  Moom ci boppam du woon leer gi, waaye ñëw
na ngir seedeel leer gi.

<span id="an_1:9">1:9</span>  Kàddu googu mooy leer gu wóor, giy ñëw ci
àddina te di leeral nit ku nekk.

<span id="an_1:10">1:10</span>  Ci àddina la nekkoon, àddina si ñu sàkk
jaarale ko ci moom, te àddina xamu ko.

<span id="an_1:11">1:11</span>  Ñëw na ci réewam, te ay ñoñam nanguwuñu
ko.

<span id="an_1:12">1:12</span>  Teewul ñi ko nangu te gëm ci turam, may
na leen, ñu am sañ-sañu nekk doomi Yàlla.

<span id="an_1:13">1:13</span>  Ñooñu judduwuñu ci deret walla ci
bëgg-bëggu yaram, walla ci coobarey nit. Ñu ngi juddu ci Yàlla.

<span id="an_1:14">1:14</span>  Kàddu gi ñëw, doon nit, dëkk ci sunu
biir. Gis nañu ndamam, mu fees ak yiw ak dëgg, ndam li Baay bi jox jenn
Doomam ji mu am kepp.

<span id="an_1:15">1:15</span>  Yaxyaa ngi koy seedeel te yégle na lii;
nee na: «Moo taxoon ma wax ne: “Dina ñëw sama gannaaw waaye moo ma gën a
màgg, ndaxte nekk na laata may juddu.”»

<span id="an_1:16">1:16</span>  Kàddu gi fees na ak yiw, te nun ñépp jot
nanu ci sunu wàll, mu barkeel nu ay yooni-yoon.

<span id="an_1:17">1:17</span>  Ndigali Yàlla yi, ci gémmiñu Musaa lañu
leen jaarale; yiw wi ak dëgg gi, Yeesu Kirist moo ko indaale.

<span id="an_1:18">1:18</span>  Kenn musul a gis Yàlla, waaye Bàjjo bi,
di Yàlla te nekk ak Baay bi, moo ko xamle.

<span id="an_1:19">1:19</span>  Lii mooy seedes Yaxya. Amoon na bés
Yawut ya yónni ay saraxalekat ca Yaxya, ñu ànd ak ñu soqikoo ci giiru
Lewi. Ñu nga jóge Yerusalem, ñëw ci moom, di ko laaj mooy kan.

<span id="an_1:20">1:20</span>  Yaxya tontu na leen te nëbbu ci dara,
wóoral na leen ne, moom du Almasi bi.

<span id="an_1:21">1:21</span>  Ñu laaj ko ne: «Kon yaay kan? Ndax yaa
di Iliyas?» Mu ne leen: «Déedéet, duma Iliyas.» Ñu ne ko: «Ndax yaa di
Yonent, bi war a ñëw?» Mu tontu ne leen: «Déedéet.»

<span id="an_1:22">1:22</span>  Noonu ñu laaj ko ne: «Wax nu yaay kan,
ngir nu man a tontu ñi nu yónni. Nga ne yaa di kan?»

<span id="an_1:23">1:23</span>  Yaxya tontu leen li yonent Yàlla Esayi
waxoon ne: «Man maa di baat biy yégle ci màndiŋ mi ne: “Xàll-leen yoonu
Boroom bi!”»

<span id="an_1:24">1:24</span>  Amoon na ñu bokk ca Farisen ya, yu
àndoon ca mbooloo, ma ñu yónni woon ca Yaxya.

<span id="an_1:25">1:25</span>  Ñooñu laaj ko ne: «Gannaaw doo Almasi
bi, doo Iliyas, doo Yonent bi war a ñëw, lu tax ngay sóob nit ñi ci
ndox?»

<span id="an_1:26">1:26</span>  Yaxya ne leen: «Man maa ngi sóobe ci
ndox, waaye am na ci seen biir ku ngeen xamul.

<span id="an_1:27">1:27</span>  Kookooy ñëw sama gannaaw, te man sax
yeyoowumaa tekki ay dàllam.»

<span id="an_1:28">1:28</span>  Lii xewoon na ci dëkku Betani, ca
gannaaw dexu Yurdan, fa Yaxya doon sóobe.

<span id="an_1:29">1:29</span>  Ca ëllëg sa, bi Yaxya gisee Yeesu, muy
ñëw ci moom, mu ne: «Xool-leen! Kii mooy mbotem Yàlla, mi ñu nar a rey,
ngir dindi bàkkaaru àddina.

<span id="an_1:30">1:30</span>  Moo taxoon ma wax ne: “Am na kuy ñëw
sama gannaaw, waaye moo ma gën a màgg, ndaxte nekk na laata may juddu.”

<span id="an_1:31">1:31</span>  Xawma woon kooku kan la waroon a doon,
waaye xamal ko bànni Israyil moo tax ma ñëw, di sóob nit ñi ci ndox.»

<span id="an_1:32">1:32</span>  Ci kaw loolu Yaxya seede na lii: «Gis
naa Xelu Yàlla mi ci melow pitax, mu jóge ci asamaan, tegu ci moom.

<span id="an_1:33">1:33</span>  Bi loola laata am, xawma woon mooy kan,
waaye Yàlla, mi ma yebal may sóobe ci ndox, nee woon na ma: “Dinga gis
Xel mu Sell mi wàcc, tegu ci kaw nit. Kooku moo di ki leen di sóob ci
Xel mu Sell mi.”»

<span id="an_1:34">1:34</span>  Yaxya teg ca ne: «Gis naa loolu te seede
naa ne, moom moo di Doomu Yàlla ji.»

<span id="an_1:35">1:35</span>  Ca ëllëg sa Yaxya taxawaatoon na ca
bérab booba, ànd ak ñaari taalibeem.

<span id="an_1:36">1:36</span>  Bi mu gisee Yeesu muy romb, mu daldi ne:
«Kii mooy mbotem Yàlla mi!»

<span id="an_1:37">1:37</span>  Ñaari taalibe ya dégg li mu wax, daldi
dem toppi Yeesu.

<span id="an_1:38">1:38</span>  Yeesu geestu, gis ne, ñoo ngi koy topp.
Mu ne leen: «Lu ngeen soxla woon?» Ñu tontu ko: «Foo dëkk, Ràbbi?» Ràbbi
mi ngi tekki «Kilifa gi.»

<span id="an_1:39">1:39</span>  Yeesu ne leen: «Kaayleen gis.» Noonu ñu
dem, seeti fa mu daloon, ngoonalal ko. Ci tàkkusaani kaw la woon.

<span id="an_1:40">1:40</span>  Kenn ci ñoom ñaar, ñi déggoon li Yaxya
wax te topp Yeesu, ma nga tuddoon Andare, mi bokkoon ak Simoŋ Piyeer
ndey ak baay.

<span id="an_1:41">1:41</span>  Andare dafa daldi dem seeti Simoŋ ne ko:
«Gis nanu Almasi bi.» Baat boobu mi ngi tekki «Kirist.»

<span id="an_1:42">1:42</span>  Noonu mu yóbbu ko ci Yeesu. Yeesu xool
ko ne ko: «Yaa di Simoŋ, doomu Yowaana. Dinañu la wooye Sefas.» Sefas mi
ngi tekki «Piyeer,» maanaam «xeer.»

<span id="an_1:43">1:43</span>  Ca ëllëg sa mu fas yéenee dem diiwaanu
Galile te mu gis Filib. Yeesu ne ko: «Toppal ci man.»

<span id="an_1:44">1:44</span>  Filib mu nga dëkkoon Betsayda, dëkku
Andare ak Piyeer.

<span id="an_1:45">1:45</span>  Filib dajeek Nataneel ne ko: «Gis nanu
ki yoonu Musaa wi ak yonent yi doon wax. Mu ngi tudd Yeesu, doomu
Yuusufa, te dëkk Nasaret.»

<span id="an_1:46">1:46</span>  Nataneel tontu ko ne: «Aa! Ndax dara lu
baax man na jóge Nasaret?» Filib ne ko: «Ñëwal gis.»

<span id="an_1:47">1:47</span>  Naka la Yeesu gis Nataneel jëmsi ci
moom, mu daldi ne ci mbiram: «Xool-leen, nitu Israyil dëgg a ngee di
ñëw; du dox benn tànku caaxaan.»

<span id="an_1:48">1:48</span>  Nataneel ne ko: «Noo ma xame?» Yeesu
tontu ko ne: «Bi la Filib di laata woo, gis naa la, bi nga nekkee ca ker
garabu figg ga.»

<span id="an_1:49">1:49</span>  Nataneel wax ko ne: «Kilifa gi, yaay
Doomu Yàlla ji, yaa di buuru Israyil!»

<span id="an_1:50">1:50</span>  Yeesu tontu ko ne: «Ndax li ma ne, gis
naa la ca ker garab ga, moo tax nga gëm? Dinga gis mbir yu gën a réy
yii.»

<span id="an_1:51">1:51</span>  Noonu mu teg ca ne: «Ci dëgg-dëgg maa
ngi leen koy wax, dingeen gis asamaan ubbiku, malaaka yiy baagante kaw
ak suuf, di wàcc ci Doomu nit ki.»

<span id="an_2:1">2:1</span>  Ñaari fan gannaaw loolu ag céet am ca
dëkku Kana ca diiwaanu Galile. Yaayu Yeesu teewe woon na ko.

<span id="an_2:2">2:2</span>  Woo woon nañu it Yeesu ca céet ga ak ay
taalibeem.

<span id="an_2:3">2:3</span>  Ca biir xew wa, biiñ ba daldi jeex. Yaayu
Yeesu ne ko: «Amatuñu biiñ.»

<span id="an_2:4">2:4</span>  Yeesu ne: «Soxna si, Loo ma bëggal? Ndaxte
sama waxtu jotagul.»

<span id="an_2:5">2:5</span>  Yaayam daldi ne surga ya: «Defleen lépp lu
mu leen wax.»

<span id="an_2:6">2:6</span>  Foofa amoon na fa juróom benni ndaa yu ñu
yett ci doj, yu Yawut ya daan jëfandikoo ngir seen sangu set. Ndaa lu
nekk man na def daanaka téeméeri liitar.

<span id="an_2:7">2:7</span>  Yeesu ne surga ya: «Duyleen ndaa yi.» Ñu
duy leen, ba ñu fees bay rembat.

<span id="an_2:8">2:8</span>  Noonu Yeesu ne leen: «Tanqleen ci léegi,
yót ko njiitu xew wi.» Ñu daldi ko ciy yót.

<span id="an_2:9">2:9</span>  Ki jiite xew wa ñam ndox, ma Yeesu soppi
biiñ. Xamul woon fu biiñ booba jóge, waaye surga ya tanqoon ndox ma,
ñoom xamoon nañu ko. Naka noonu mu woo boroom céet ga ne ko:

<span id="an_2:10">2:10</span>  «Ci xew yépp, naan gu neex gi lañuy
jëkke. Bu nit ñi doyalee, ñu sog a génne ga ca des. Waaye yaw dangaa
dencoon gi gën a neex ba nëgëni.»

<span id="an_2:11">2:11</span>  Firnde bii ame ca Kana, ca diiwaanu
Galile, moo doon kéemaan gi Yeesu jëkk a def. Ci noonu la wonee
màggaayam te ay taalibeem gëm nañu ko.

<span id="an_2:12">2:12</span>  Bi loolu weesoo, mu ànd ak yaayam, ay
rakkam ak i taalibeem, dem dëkku Kapernawum. Waaye yàgguñu fa.

<span id="an_2:13">2:13</span>  Màggalu Yawut, gi ñuy wax bésu Jéggi ba,
mu ngi doon jubsi. Yeesu dem Yerusalem,

<span id="an_2:14">2:14</span>  dugg ca kër Yàlla ga. Bi mu fa demee,
fekk na ca ëtt ba ay jaaykati nag ak yu xar ak yu pitax, ak weccikatu
xaalis ya toog.

<span id="an_2:15">2:15</span>  Noonu Yeesu ràbb ab yar, daldi leen koy
dàqe, ngir ñu génn ëttu kër Yàlla ga, ñoom ak xar ya ak nag ya. Mu
tasaare xaalisu weccikat ya, daaneel taabal ya,

<span id="an_2:16">2:16</span>  daldi ne jaaykati pitax ya: «Jëleleen fi
lii! Sama kër Baay, buleen ko def marse!»

<span id="an_2:17">2:17</span>  Taalibeem ya fàttaliku Mbind mii:
«Cawarte gi ma am ci sa kër, mu ngi mel ni taal buy tàkk ci sama biir.»

<span id="an_2:18">2:18</span>  Noonu Yawut ya ne ko: «Ban firnde nga
nuy won ngir dëggal ne, am nga sañ-sañu def lii nga def?»

<span id="an_2:19">2:19</span>  Yeesu tontu leen: «Daaneel-leen kër
Yàlla gii, ma daldi koy yékkati ci ñetti fan.»

<span id="an_2:20">2:20</span>  Ñu ne ko: «Nga ne kër Yàlla, gii ñu
tabax ci ñeent-fukki at ak juróom benn, man nga koo yékkati ci ñetti
fan!»

<span id="an_2:21">2:21</span>  Waaye kër Yàlla, gi Yeesu doon wax,
nekkul woon ab tabax, aw yaramam ci boppam moo ko taxoon di wax.

<span id="an_2:22">2:22</span>  Gannaaw ga nag, bi Yeesu deeyee ba
dekki, la taalibeem ya fàttaliku li mu waxoon, daldi gëm Mbind mi ak
wax, ja leen Yeesu waxoon.

<span id="an_2:23">2:23</span>  Bi Yeesu nekkee Yerusalem ci màggalu
bésu Jéggi ba, ñu bare gis kéemaan, yi mu doon def, daldi gëm ci turam.

<span id="an_2:24">2:24</span>  Waaye Yeesu wóoluwu leen woon, ndaxte
xamoon na leen ñoom ñépp,

<span id="an_2:25">2:25</span>  te it soxlawul ñu koy xamal dara ci nit,
ndaxte moom ci boppam xam na xolu nit.

<span id="an_3:1">3:1</span>  Amoon na ca Farisen ya nit ku ñu naan
Nikodem te mu bokk ca kilifay Yawut ya.

<span id="an_3:2">3:2</span>  Genn guddi mu ñëw ca Yeesu ne ko: «Kilifa
gi, xam nanu ne, Yàllaa la yónni ngir nga jàngal nu, ndaxte kenn mënul a
def firnde yii ngay wone te Yàlla àndul ak moom.»

<span id="an_3:3">3:3</span>  Yeesu tontu ko ne: «Ci dëgg-dëgg maa ngi
la koy wax, képp ku judduwaatul doo man a seede nguuru Yàlla.»

<span id="an_3:4">3:4</span>  Nikodem ne ko: «Nit ku xas ba màggat, nan
lay man a judduwaate? Ndax day dellu ci biiru yaayam ngir judduwaat?»

<span id="an_3:5">3:5</span>  Yeesu tontu ko ne: «Ci dëgg-dëgg maa ngi
la koy wax, ku judduwul ci ndox ak ci Xelum Yàlla, doo man a bokk ci
nguuru Yàlla.

<span id="an_3:6">3:6</span>  Lu juddoo ci nit, nit la; waaye lu juddoo
ci Xelum Yàlla, xel la.

<span id="an_3:7">3:7</span>  Li ma ne: “Fàww ngeen judduwaat,” bumu la
jaaxal.

<span id="an_3:8">3:8</span>  Ngelaw fu ko neex lay jublu. Yaa ngi koy
dégg waaye xamuloo fu mu jóge, xamuloo fu mu jëm. Noonu la mel it ci
képp ku juddoo ci Xelum Yàlla.»

<span id="an_3:9">3:9</span>  Ci baat yooyu Nikodem ne ko: «Nu loolu man
a ame?»

<span id="an_3:10">3:10</span>  Yeesu tontu ko ne: «Yaw yaay jàngal
bànni Israyil te xamuloo mbir yii?

<span id="an_3:11">3:11</span>  Ci dëgg-dëgg maa ngi la koy wax, noo ngi
wax li nu xam, di nettali li nu gis, waaye nanguwuleen a gëm li nu
seede.

<span id="an_3:12">3:12</span>  Gannaaw gëmuleen li ma leen di wax ci
mbiri àddina, naka ngeen man a gëme, bu ma leen waxee ci mbiri asamaan?

<span id="an_3:13">3:13</span>  Kenn musul a yéeg ci asamaan su dul ki
fa jóge, muy Doomu nit ki.

<span id="an_3:14">3:14</span>  Te itam na Musaa sampe woon ab bant ca
diggu màndiŋ ma, takk ca jaan, ja mu defare woon xànjar, fàww ñu
yékkatee noonu Doomu nit ki,

<span id="an_3:15">3:15</span>  ngir képp ku ko gëm am ci moom dund gu
dul jeex.»

<span id="an_3:16">3:16</span>  Ndaxte Yàlla dafa bëgg àddina, ba joxe
jenn Doomam ji mu am kepp, ngir képp ku ko gëm am dund gu dul jeex te
doo sànku mukk.

<span id="an_3:17">3:17</span>  Yàlla yónniwul Doomam ci àddina ngir mu
daan nit ñi, waaye ngir musal leen.

<span id="an_3:18">3:18</span>  Képp ku ko gëm deesu la daan, waaye ku
ko gëmul daan nañu la ba noppi, ndaxte gëmuloo ci turu Doom ji Yàlla am
kepp.

<span id="an_3:19">3:19</span>  Ci nii la àtte bi ame: leer gi ñëw na ci
àddina, waaye nit lëndëm gi lañu taamu ndax seeni jëf yu bon.

<span id="an_3:20">3:20</span>  Képp kuy def lu bon day bañ leer gi te
du ci ñëw, ndax ragal ay jëfam di feeñ bëccëgu ndarakàmm.

<span id="an_3:21">3:21</span>  Waaye ku def lu jub day ñëw ci leer gi,
ngir ñu xam ne, def na ay jëfam ci kanam Yàlla.

<span id="an_3:22">3:22</span>  Gannaaw loolu Yeesu ànd ak ay taalibeem,
dem ca biir diiwaanu Yude, toog fa ak ñoom ab diir, di sóob nit ñi ci
ndox.

<span id="an_3:23">3:23</span>  Yaxya moom itam doon na sóobe ci ndox ci
dëkku Aynon, ca wetu dëkku Salim, ndaxte diiwaan booba bare woon na
ndox. Nit ñi daan nañu ñëw ci moom, mu di leen sóob.

<span id="an_3:24">3:24</span>  Booba tëjaguñu Yaxya ci kaso.

<span id="an_3:25">3:25</span>  Foofa ay taalibey Yaxya tàmbalee werante
ak benn Yawut ci mbirum sangu set.

<span id="an_3:26">3:26</span>  Ci kaw loolu ñu dem ca Yaxya ne ko:
«Kilifa gi, ndax fàttaliku nga kooka nga seede woon te mu nekkoon ak yaw
ca gannaaw dexu Yurdan? Moom de, ma ngay sóobe ci ndox léegi te ñépp a
ngay dem ca moom!»

<span id="an_3:27">3:27</span>  Yaxya tontu leen: «Kenn mënul a am dara
lu ko Yàlla joxul.

<span id="an_3:28">3:28</span>  Yéen ci seen bopp man ngeen a seede ne,
waxoon naa ne, duma Almasi bi waaye dañu maa yónni ma jiitusi ko.

<span id="an_3:29">3:29</span>  Kiy céetal moo moom séetam. Waaye xaritu
kiy céetal dafay taxaw di ko déglu, tey bég, bu déggee baatam. Mbég
moomu moo di sama bos tey, te fi mu nekk mat na sëkk.

<span id="an_3:30">3:30</span>  Li war moo di moom, mu gën a màgg te
man, ma gën a féete suuf.»

<span id="an_3:31">3:31</span>  Ki jóge ci kaw moo féete kaw ñépp; ki
jóge ci suuf nag, ci suuf rekk la man a bokk, te ni niti àddina lay
waxe. Ki jóge asamaan

<span id="an_3:32">3:32</span>  day wax li mu gis ak li mu dégg, waaye
kenn nanguwul li mu seede.

<span id="an_3:33">3:33</span>  Képp ku nangu seedeem nangu nga ne
Yàlla, dëgg lay wax.

<span id="an_3:34">3:34</span>  Ndaw li Yàlla yónni, kàddug Yàlla lay
wax, ndaxte mayu Xel mu Sell, mi Yàlla sol ci moom, amul dayo.

<span id="an_3:35">3:35</span>  Baay bi dafa bëgg Doom ji, te jox na ko
sañ-sañ ci lépp.

<span id="an_3:36">3:36</span>  Ku gëm Doom ji, am nga dund gu dul jeex;
ku déggadil Doom ji, amuloo dund, waaye merum Yàllaa ngi la tiim.

<span id="an_4:1">4:1</span>  Amoon na benn bés Farisen yi dégg ne, ñiy
topp Yeesu ñoo ëpp ñiy topp Yaxya, te ñi Yeesu sóob ci ndox ñoo ëpp ñi
Yaxya sóob.

<span id="an_4:2">4:2</span>  Fekk Yeesu moom ci boppam daawul sóob kenn
ci ndox, waaye ay taalibeem ñoo daan sóobe.

<span id="an_4:3">4:3</span>  Bi Yeesu yégee loolu nag, mu jóge Yude,
dellu diiwaanu Galile.

<span id="an_4:4">4:4</span>  Bi muy dem Galile, waroon na jaar ci
diiwaanu Samari.

<span id="an_4:5">4:5</span>  Noonu mu agsi ci wetu dëkku Sikar ci tool,
bi Yanqóoba mayoon doomam Yuusufa.

<span id="an_4:6">4:6</span>  Foofa la teenu Yanqóoba nekkoon. Yeesu
toog ca pindu teen ba, di noppalu ndax coonob tukki ba. Ca digg-bëccëg
la woon.

<span id="an_4:7">4:7</span>  Noonu jigéenu waa Samari ñëw fa di root.
Yeesu ne ko: «May ma ndox, ma naan.»

<span id="an_4:8">4:8</span>  Fekk booba nag, taalibey Yeesu ya dañoo
demoon ca biir dëkk ba, di jënd lu ñu lekk.

<span id="an_4:9">4:9</span>  Jigéen ja tontu ko ne: «Yaw, ngay Yawut,
man maay jigéen ju dëkk Samari; nan nga ma man a ñaane ndox?» Jigéen ja
wax na loolu, ndaxte Yawut ya bokkuñu woon ak waa Samari ndab yu ñuy
lekke.

<span id="an_4:10">4:10</span>  Noonu nag Yeesu tontu ko: «Soo xamoon li
Yàlla maye, xam ki lay ñaan ndox, kon yaw ci sa bopp, yaa koy ñaan, te
moom dina la may ndoxum dund.»

<span id="an_4:11">4:11</span>  Jigéen ja ne ko: «Sang bi, teen bi xóot
na te amuloo baag, kon fooy jële ndoxum dund?

<span id="an_4:12">4:12</span>  Xanaa kay xalaatuloo ne, yaa gën a màgg
sunu maam Yanqóoba, moom mi nu gasal teen bii, mu naan ci moom ak i
doomam, wëgg cig juram?»

<span id="an_4:13">4:13</span>  Yeesu wax ko ne: «Ku naan ci ndoxum teen
bii, balaa yàgg mu maraat,

<span id="an_4:14">4:14</span>  waaye ndox, mi may joxe, ku ci naan du
marati mukk, ndaxte day nekk ci moom bëtu ndox buy ball, di joxe dund gu
dul jeex.»

<span id="an_4:15">4:15</span>  Noonu jigéen ja daldi ko ne: «Sang bi,
may ma ci ndox moomu, ngir ma bañatee mar, bay ñëw ba fii di rootsi.»

<span id="an_4:16">4:16</span>  Yeesu ne ko: «Demal woowi sa jëkkër te
ñëw.»

<span id="an_4:17">4:17</span>  Jigéen ja tontu ko ne: «Awma jëkkër de.»
Yeesu ne ko: «Wax nga dëgg ne, amuloo jëkkër,

<span id="an_4:18">4:18</span>  ndaxte amoon nga juróomi jëkkër, te ki
nga nekkal léegi du sa jëkkër. Li nga wax dëgg la.»

<span id="an_4:19">4:19</span>  Jigéen ja ne ko: «Sang bi, gis naa ne,
ab yonent nga.

<span id="an_4:20">4:20</span>  Nun nag, nakajekk sunuy maam ca tund wee
ngay séen lañu daan jaamoo Yàlla, waaye yéen Yawut yi, dangeen ne
Yerusalem lañu war a jaamoo Yàlla.»

<span id="an_4:21">4:21</span>  Yeesu ne ko: «Jigéen ji, gëmal lii ma
lay wax: dina am jamono joo xam ne du ci tund wale te du ci Yerusalem
ngeen di jaamoo Baay bi.

<span id="an_4:22">4:22</span>  Yéen waa Samari, xamuleen li ngeen di
jaamu. Nun Yawut yi, xam nanu li nuy jaamu, ndaxte kiy musal àddina ci
Yawut yi la jóge.

<span id="an_4:23">4:23</span>  Waaye jamono dina ñëw, te agsi na ba
noppi, jamono joo xam ne jaamukat yi dëgg dinañu jaamu Baay bi ci xel ak
ci dëgg. Ñooñu nag, ñooy jaamu Baay bi, ni mu ko bëgge.

<span id="an_4:24">4:24</span>  Yàlla xel la, kon ñi koy jaamu war nañu
koo jaamu ci xel ak ci dëgg.»

<span id="an_4:25">4:25</span>  Jigéen ja ne ko: «Xam naa ne Almasi bi
--maanaam Kirist — dina ñëw te bu ñëwee, dina nu leeralal lépp.»

<span id="an_4:26">4:26</span>  Yeesu tontu ko: «Maa di Almasi bi, man
miy wax ak yaw.»

<span id="an_4:27">4:27</span>  Noonu nag taalibey Yeesu ya dellusi, gis
muy wax ak ab jigéen. Ñu daldi jaaxle lool. Waaye kenn ñemewu ko woon
ne: «Looy laaj?» walla: «Lu tax ngay wax ak moom?»

<span id="an_4:28">4:28</span>  Noonu jigéen ja wacc fa njaqam, daldi
dem ca dëkk ba ne leen:

<span id="an_4:29">4:29</span>  «Kaayleen gis; nit a nga fee ku ma wax
lépp lu ma mas a def. Ndax kooku du Almasi bi?»

<span id="an_4:30">4:30</span>  Noonu waa dëkk ba jóg, jëm ca Yeesu.

<span id="an_4:31">4:31</span>  Fekk taalibey Yeesu ya di ko gétën ne:
«Kilifa gi, lekkal.»

<span id="an_4:32">4:32</span>  Waaye Yeesu tontu leen: «Am na ñam wu
may lekk, te xamuleen ko.»

<span id="an_4:33">4:33</span>  Taalibe ya nag di laajante naan: «Ndax
dafa am ku ko indil lekk?»

<span id="an_4:34">4:34</span>  Yeesu ne leen: «Sama ñam moo di def
coobarey ki ma yónni te àggale liggéey, bi mu ma sant.

<span id="an_4:35">4:35</span>  Du dangeen naan: “Fii ak ñeenti weer ñu
góob?” Waaye man, dama leen naan: xool-leen tool yi, ñoo ngi ñor ba weex
tàll, di xaar ku leen góob.

<span id="an_4:36">4:36</span>  Kiy góob tool yi mu ngi jot xaat peyam;
day dajale nit ñi ngir dund gu dul jeex, ni ñuy dajalee pepp. Kon boog
kiy ji dina bégandoo ak kiy góob.

<span id="an_4:37">4:37</span>  Wax ji ñu wax ne: “Kenn dina ji, keneen
góob,” dëgg la.

<span id="an_4:38">4:38</span>  Yebal naa leen, ngeen góob tool bu ngeen
beyul. Ñeneen a ko bey, te yéena ko jariñoo.»

<span id="an_4:39">4:39</span>  Bi jigéen ja nee waa dëkk ba: «Wax na ma
li ma def lépp,» ñu bare gëm nañu Yeesu.

<span id="an_4:40">4:40</span>  Ñu daldi dikk ñaan Yeesu, mu dal ak
ñoom. Yeesu toog fa ñaari fan.

<span id="an_4:41">4:41</span>  Ñu bare gëm ko ndax li mu doon wax.

<span id="an_4:42">4:42</span>  Ñu ne jigéen ja: «Léegi gëm nanu, te du
li nga wax moo tax waaye li nu gisal sunu bopp. Te xam nanu ne,
dëgg-dëgg kii moo di Musalkatu àddina si.»

<span id="an_4:43">4:43</span>  Bi Yeesu amee ñaari fan ca dëkk ba, mu
jóge fa, jëm diiwaanu Galile,

<span id="an_4:44">4:44</span>  ndaxte moom ci boppam nee woon na: «Ab
yonent, kenn du ko faaydaal ca réewam.»

<span id="an_4:45">4:45</span>  Bi mu agsee Galile, nit ñi teeru ko,
ndaxte ñoom itam teewoon nañu ca màggalu bésu Jéggi ba ca Yerusalem, te
gisoon nañu la mu fa defoon lépp.

<span id="an_4:46">4:46</span>  Noonu kon mu dellusi Kana ci Galile,
dëkk ba mu soppe woon ndox ma biiñ. Amoon na benn dagu buur bu dëkkoon
Kapernawum te doomam feebar.

<span id="an_4:47">4:47</span>  Bi mu déggee ne, Yeesu jóge na Yude, ñëw
Galile, mu dikk ci moom, ñaan ko mu ñëw këram, wéral doomam, ji wopp bay
bëgg a dee.

<span id="an_4:48">4:48</span>  Yeesu ne ko: «Yéen daal, dungeen gëm
mukk, fi ak gisuleen ay firnde walla ay kéemaan.»

<span id="an_4:49">4:49</span>  Dagu buur ba neeti ko: «Sang bi, ñëwal,
bala sama doom di dee.»

<span id="an_4:50">4:50</span>  Yeesu ne ko: «Demal, sa doom dina dund.»
Kilifa ga gëm la ko Yeesu wax, daldi dem.

<span id="an_4:51">4:51</span>  Bi muy dellu këram nag, ay surgaam
gatandu ko. Ñu daldi ne ko: «Xale bi dina dund!»

<span id="an_4:52">4:52</span>  Mu laaj leen ci ban waxtu la tàmbalee
tane, ñu tontu ko ne: «Démb ca njolloor la am ag féex.»

<span id="an_4:53">4:53</span>  Noonu baayu xale ba daldi seetlu ne, ca
waxtu woowa la ko Yeesu ne woon: «Sa doom dina dund.» Moom ak njabootam
gépp, ñu daldi gëm Yeesu.

<span id="an_4:54">4:54</span>  Lii mooy ñaareelu firnde, bi Yeesu def
ci Galile, gannaaw bi mu jógee Yude.

<span id="an_5:1">5:1</span>  Gannaaw loolu Yawut ya amoon nañu genn
màggal, moo tax Yeesu demoon Yerusalem.

<span id="an_5:2">5:2</span>  Ca wetu benn ci bunti dëkk ba nag, maanaam
ca Buntu xar ya, am na fa bët bu tudd Betesda ci làkku yawut, te ñu
wërale ko ak juróomi mbaar.

<span id="an_5:3">5:3</span>  Ca suufu mbaar yooyu la jarag yu bare, yu
deme niki ay gumba, ay lafañ ak ay làggi, daan tëdd, di xaar ndox mi
yengatu;

<span id="an_5:4">5:4</span>  ndaxte, ci ni ñu ko nettalee, benn
malaakam Boroom bi da daan wàcc léeg-léeg di jax ndox mi. Bu ndox mi
masaa yengu ba noppi, jarag ju ca jiitu, wopp joo amaan, daldi wér ca
saa sa.

<span id="an_5:5">5:5</span>  Amoon na fa benn waay bu feebaroon lu mat
fanweeri at ak juróom ñett.

<span id="an_5:6">5:6</span>  Bi ko Yeesu séenee mu tëdd, te mu xam ne,
woppam ji yàggoon na lool, mu laaj ko ne: «Ndax bëgg ngaa wér?»

<span id="an_5:7">5:7</span>  Jarag ja tontu ko ne: «Sang bi, duma am ku
ma sóob ci ndox mi, bu yengoo; su ma ciy fexee dem, ñu jëkk ma ci.»

<span id="an_5:8">5:8</span>  Yeesu ne ko: «Jógal, jël sa basaŋ te dox.»

<span id="an_5:9">5:9</span>  Ca saa sa mu daldi wér, jël basaŋam, daldi
dox. Mbir moomu dafa daje woon ak bésu noflaay ba,

<span id="an_5:10">5:10</span>  looloo tax ba Yawut ya daldi ne nit ku
wér ka: «Tey bésu noflaay la, te sunu yoon aaye na, ngay yor sa basaŋ.»

<span id="an_5:11">5:11</span>  Mu ne leen: «Ki ma faj moo ma ne: “Jëlal
sa basaŋ te dox.”»

<span id="an_5:12">5:12</span>  Ñu ne ko nag: «Ku la ne: “Jëlal sa basaŋ
te dox?”»

<span id="an_5:13">5:13</span>  Waaye waa ji xamul ki ko wéral, fekk
booba Yeesu dem na, te nit ñu bare teewoon nañu ca bérab ba.

<span id="an_5:14">5:14</span>  Bi ñu ca tegee ab diir, Yeesu dajeek
moom ca kër Yàlla ga ne ko: «Déglul, fii mu ne, wér nga; bul defati
bàkkaar, ngir ragal lu yées lii dal la.»

<span id="an_5:15">5:15</span>  Noonu nit ka dellu ne Yawut ya, Yeesu
moo ko fajoon.

<span id="an_5:16">5:16</span>  Looloo tax Yawut ya di wut a sonal
Yeesu, ndaxte daan na jëfe noonu ca bésu noflaay ba.

<span id="an_5:17">5:17</span>  Waaye Yeesu tontu na leen ne: «Sama Baay
nekk na ba tey ci liggéey, kon man itam damay liggéey.»

<span id="an_5:18">5:18</span>  Baat boobu moo tax ba Yawut yi gën koo
wut a rey, ndaxte yemul woon rekk ci bañ a topp ndigalu bésu noflaay ba,
waaye dafa wax it ne, Yàlla Baayam la, ba teg boppam Yàlla.

<span id="an_5:19">5:19</span>  Noonu Yeesu ne leen: «Ci dëgg-dëgg maa
ngi leen koy wax, Doom ji mënul a def dara moom ci boppam; li mu gis
Baay bi di def rekk lay def. Li Baay bi di jëf la Doom ji itam di jëf.

<span id="an_5:20">5:20</span>  Ndaxte Baay bi bëgg na Doom ji, ba di ko
won lépp lu muy def, te dina ko won jëf yu ëpp kéemaan yii, ngir ngeen
gën a waaru.

<span id="an_5:21">5:21</span>  Maanaam, ni Baay bi di dekkale ñu dee
ñi, di leen jox dund, noonu la Doom ji di joxe dund ñi mu ko bëgg a jox.

<span id="an_5:22">5:22</span>  Baay bi du àtte kenn; àtte bi yépp, jox
na ko Doom ji,

<span id="an_5:23">5:23</span>  ngir ñépp di teral Doom ji, ni ñuy
terale Baay bi. Ku teralul Doom ji, teraloo Baay, bi ko yónni.

<span id="an_5:24">5:24</span>  «Ci dëgg-dëgg maa ngi leen koy wax, ku
dégg sama kàddu te gëm ki ma yónni, am nga dund gu dul jeex te doo jaar
ca àtte ba, ndaxte génn nga ci dee, tàbbi ci dund.

<span id="an_5:25">5:25</span>  Ci dëgg-dëgg maa ngi leen koy wax,
jamono dina ñëw te agsi na ba noppi, mooy jamono, ji ñu dee ñi di dégg
baatu Doomu Yàlla ji, te ku ko dégg dinga dund.

<span id="an_5:26">5:26</span>  Ndaxte ni Baay bi ame dund moom ci
boppam, noonu it la ko maye Doom ji, mu am ko ci boppam.

<span id="an_5:27">5:27</span>  Jox na Doom ji itam sañ-sañu àtte,
ndaxte mooy Doomu nit ki.

<span id="an_5:28">5:28</span>  «Bu leen ci dara jaaxal; ndaxte jamonoo
ngi ñëw ju néew yépp, yi nekk ci seen bàmmeel, di dégg baatam tey génn.

<span id="an_5:29">5:29</span>  Ñi daan jëf lu baax dinañu dekki, dund
ba fàww, waaye ñi daan jëf lu bon, dinañu dekki, ñu daan leen.

<span id="an_5:30">5:30</span>  Mënumaa def dara man ci sama bopp. Ni ma
Baay bi di digale rekk laay àttee, te sama àtte bu jub la, ndaxte defuma
sama bëgg-bëgg, ci waawi ki ma yónni doŋŋ laay aw.

<span id="an_5:31">5:31</span>  «Su ma seedeelee sama bopp, sama wax du
am maana.

<span id="an_5:32">5:32</span>  Waaye keneen moo may seedeel, te bir na
ma ne, la muy wax ci man dëgg la.

<span id="an_5:33">5:33</span>  «Yéen yónni ngeen ay ndaw ci Yaxya, te
seede na dëgg.

<span id="an_5:34">5:34</span>  Man ci sama bopp soxlawuma seedes nit;
waaye nag damay wax loolu rekk, ngir ngeen mucc.

<span id="an_5:35">5:35</span>  Yaxya meloon na ni làmp buy tàkk tey
leeral, te nangu ngeen a bànneexu ab diir ci leeram.

<span id="an_5:36">5:36</span>  «Waaye yor naa ci man seede su gën a mag
si ma Yaxya di seedeel: maa ngi def jëf, yi ma Baay biy sant. Jëf yooyu
may def nag ñooy seede ne, Baay bi moo ma yónni.

<span id="an_5:37">5:37</span>  Te Baay bi ma yónni, moom itam seede na
ma. Musuleen a dégg baatam te musuleen a gis xar-kanamam,

<span id="an_5:38">5:38</span>  te kàddoom saxul ci yéen, ndaxte
gëmuleen ki mu yónni.

<span id="an_5:39">5:39</span>  Yéena ngi gëstu Mbind yi, ndaxte dangeen
cee yaakaar dund gu dul jeex. Mbind yooyu nag far, ci sama mbir lañuy
wax;

<span id="an_5:40">5:40</span>  te bëgguleen a ñëw ci man ngir am dund!

<span id="an_5:41">5:41</span>  «Wutuma tagg yu jóge ci nit.

<span id="an_5:42">5:42</span>  Waaye yéen, xam naa leen; leer na ma ne,
amuleen ci seen xol benn mbëggeel ci Yàlla.

<span id="an_5:43">5:43</span>  Man ñëw naa ci sama turu Baay, te
nanguwuleen ma, waaye bu keneen dikkee ci turu boppam, ngeen nangu ko.

<span id="an_5:44">5:44</span>  Bëgg ngeen ku leen di tagg, te wutuleen
ngërëm, li jóge ci jenn Yàlla rekk ji am. Kon nan ngeen man a gëme?

<span id="an_5:45">5:45</span>  «Buleen xalaat ne, maa leen di jiiñ dara
ci sama kanamu Baay. Musaa, mi ngeen yaakaar, moo leen di booleek moom.

<span id="an_5:46">5:46</span>  Bu ngeen gëmoon Musaa, dingeen ma gëm
man itam, ndaxte seedeel na ma.

<span id="an_5:47">5:47</span>  Waaye su fekkee gëmuleen li Musaa bind,
kon nu ngeen man a gëme samay wax?»

<span id="an_6:1">6:1</span>  Gannaaw loolu Yeesu dafa jàll dexu Galile,
maanaam dexu Tiberyàdd.

<span id="an_6:2">6:2</span>  Mbooloo mu bare topp ci moom, ndaxte
gisoon nañu firnde yooyee mu wone, bi mu wéralee jarag ya.

<span id="an_6:3">6:3</span>  Yeesu daldi yéeg ca kaw tund wa, toog fa
ak ay taalibeem.

<span id="an_6:4">6:4</span>  Fekk na booba bésu Jéggi ba, di màggalu
Yawut ya, jubsi.

<span id="an_6:5">6:5</span>  Bi Yeesu xoolee, gis mbooloo mu réy di ñëw
ci moom, mu ne Filib: «Fu nuy jële mburu, mu nu leen man a dundale?»

<span id="an_6:6">6:6</span>  Bi muy wax loolu it, da doon seetlu Filib,
ndaxte xamoon na booba li mu nar a def.

<span id="an_6:7">6:7</span>  Filib ne ko: «Peyug juróom ñetti weer sax,
bu nu ko amoon, du leen man a doy ci mburu, ba kenn ku nekk ci ñoom am
ci dog wu ndaw.»

<span id="an_6:8">6:8</span>  Keneen ca taalibe ya di Andare, mi bokk ak
Simoŋ Piyeer ndey ak baay, ne ko:

<span id="an_6:9">6:9</span>  «Am na fi ci mbooloo mi ab xale bu yor
juróomi mburu ak ñaari jën, waaye loolu lu muy jariñ mbooloo mu tollu
nii?»

<span id="an_6:10">6:10</span>  Yeesu daldi ne taalibe ya: «Na ñépp
toog.» Fekk ñax mu bare amoon ca bérab ba. Noonu góor ñépp àgg suuf.
Waroon nañoo mat juróomi junni.

<span id="an_6:11">6:11</span>  Yeesu daldi jël mburu ya, gërëm Yàlla,
ba noppi séddale ko ña fa toogoon. Mu jox leen itam jën, ba ñu doyal
sëkk.

<span id="an_6:12">6:12</span>  Bi ñu lekkee ba regg, Yeesu ne taalibe
ya: «Dajaleleen desitu mburu mi, ba dara du ci réer.»

<span id="an_6:13">6:13</span>  Ñu dajale ko, daldi feesal fukki pañe ak
ñaar ak desiti juróomi mburu, yi ñu doon lekk.

<span id="an_6:14">6:14</span>  Bi nit ña gisee firnde jooju Yeesu wone,
ñu ne: «Dëgg-dëgg kii mooy Yonent, bi war a ñëw ci àddina!»

<span id="an_6:15">6:15</span>  Yeesu gis ne dañu koo nar a jëlsi, fal
ko buur. Mu bàyyi leen fa, dellu moom rekk ca tund wa.

<span id="an_6:16">6:16</span>  Bi timis jotee taalibeem ya wàcc ca
tefes ga,

<span id="an_6:17">6:17</span>  dugg ci gaal, di jàll dex gi, jëm dëkku
Kapernawum. Booba guddi woon na, te Yeesu agseegul ci ñoom.

<span id="an_6:18">6:18</span>  Dex gi yengu na lool, ndaxte da doon
ngelaw ak doole.

<span id="an_6:19">6:19</span>  Bi ñu joowee lu war a tollook juróom
benni kilomet, ñu séen Yeesu, muy dox ci kaw dex gi, jëm ci ñoom, ñu
daldi tiit.

<span id="an_6:20">6:20</span>  Waaye Yeesu ne leen: «Man la, buleen
tiit!»

<span id="an_6:21">6:21</span>  Noonu ñu nangu koo dugal ca gaal ga,
gaal ga daldi teer ca saa sa ca fa ñu bëggoon a wàcc.

<span id="an_6:22">6:22</span>  Ca ëllëg sa mbooloo, ma des ca geneen
wàllu dex ga, gis ne genn gaal ga fa nekkoon rekk dem na. Xam nañu ne
Yeesu bokku ko woon ak taalibe ya, ndaxte ñoom rekk a àndoon.

<span id="an_6:23">6:23</span>  Waaye yeneen gaal yu jóge dëkku
Tiberyàdd ñëw, teer ca wetu fa ñu lekke woon mburu ma, gannaaw bi Boroom
bi santee Yàlla ba noppi.

<span id="an_6:24">6:24</span>  Bi mbooloo ma gisee ne, Yeesu walla
taalibe ya kenn nekkatu fa, ñu dugg ca gaal yooyu, dem seeti ko
Kapernawum.

<span id="an_6:25">6:25</span>  Bi ñu fekkee Yeesu ca geneen wàllu dex
ga, ñu ne ko: «Kilifa gi, kañ nga fi ñëw?»

<span id="an_6:26">6:26</span>  Yeesu ne leen: «Ci dëgg-dëgg maa ngi
leen koy wax, firnde yi ngeen gis taxul ngeen may seet. Yéena ngi may
wër ndax mburu, mi ngeen lekk ba suur.

<span id="an_6:27">6:27</span>  Buleen liggéeyal ñam wuy yàqu; li gën
mooy ñam wu sax abadan tey joxe dund gu dul jeex. Ñam woowule, Doomu nit
ki dina leen ko jox, ndaxte moom la Yàlla Baay bi tànn, mu nekk ndawam.»

<span id="an_6:28">6:28</span>  Noonu ñu laaj ko ne: «Lu nu war a
liggéey, ngir matal jëf yi neex Yàlla?»

<span id="an_6:29">6:29</span>  Yeesu tontu leen ne: «Jëf ji neex Yàlla,
moo di gëm ki mu yónni.»

<span id="an_6:30">6:30</span>  Ñu ne ko: «Ban firnde nga nu man a won,
ngir nu gëm la? Ban liggéey nga nar a def?

<span id="an_6:31">6:31</span>  Sunuy maam dunde nañu mànn ca màndiŋ ma,
ndaxte Mbind mi nee na: “Jox na leen, ñu lekk ñam wu wàcce ca asamaan.”»

<span id="an_6:32">6:32</span>  Yeesu waxaat ne: «Ci dëgg-dëgg maa ngi
leen koy wax, du Musaa moo leen jox ñam woowu wàcce ca asamaan; sama
Baay ci boppam, moo leen di jox ñam wu wóor, wi wàcce ca asamaan.

<span id="an_6:33">6:33</span>  Ndaxte ñam, wi Yàlla di joxe, mooy ñam
wiy wàcce ci asamaan tey jox àddina si dund.»

<span id="an_6:34">6:34</span>  Ñu ne ko nag: «Sang bi, kon dee nu faral
di jox ci ñam woowe!»

<span id="an_6:35">6:35</span>  Yeesu tontu leen ne: «Man maay ñam wiy
joxe dund. Ku ñëw ci man, doo xiif mukk; te ku ma gëm, doo mar.

<span id="an_6:36">6:36</span>  Waaye wax naa leen ko ba noppi; gis
ngeen ma te taxul ngeen gëm!

<span id="an_6:37">6:37</span>  Képp ku ma Baay bi jox dina ñëw ci man,
te duma dàq mukk ki may fekksi.

<span id="an_6:38">6:38</span>  Ndaxte wàccewuma ci asamaan ngir def
sama bëgg-bëgg, waaye damay matal bëgg-bëggu ki ma yónni.

<span id="an_6:39">6:39</span>  Lii mooy bëgg-bëggu ki ma yónni: bu ma
ñàkk kenn ci ñi mu ma may, te dafa bëgg it ma dekkal leen keroog bés bu
mujj ba.

<span id="an_6:40">6:40</span>  Ndaxte lii mooy bëgg-bëggu Baay bi: képp
ku gis Doom ji te gëm ko, am dund gu dul jeex, te bés bu mujj ba, dinaa
ko dekkal!»

<span id="an_6:41">6:41</span>  Yawut ya tàmbali di ñurumtoo Yeesu,
ndaxte dafa ne: «Maay ñam wi wàcce ci asamaan.»

<span id="an_6:42">6:42</span>  Ñu naan: «Ndax kii du Yeesu, doomu
Yuusufa? Xam nanu ndeyam ak baayam. Kon nag lu tax léegi mu naan, mi ngi
jóge asamaan?»

<span id="an_6:43">6:43</span>  Yeesu ne leen: «Bàyyileen seen ñurumtu
bi.

<span id="an_6:44">6:44</span>  Kenn mënul a ñëw ci man te Baay, bi ma
yónni, xiirtalu la ci, te man dinaa la dekkal keroog bés bu mujj ba.

<span id="an_6:45">6:45</span>  Yonent yi bind nañu kàddu gii: “Yàlla
dina leen jàngal ñoom ñépp.” Kon nag ku déglu te nangu waxi Baay bi,
dina ñëw ci man.

<span id="an_6:46">6:46</span>  Tekkiwul ne kenn mas na gis Baay bi. Ki
jóge ci Yàlla doŋŋ a ko gis.

<span id="an_6:47">6:47</span>  Ci dëgg-dëgg maa ngi leen koy wax, ku
gëm am nga dund gu dul jeex.

<span id="an_6:48">6:48</span>  Maay ñam wiy joxe dund.

<span id="an_6:49">6:49</span>  Seeni maam lekk nañu mànn ca màndiŋ ma,
teewul dee nañu.

<span id="an_6:50">6:50</span>  Waaye ñam wiy wàcce ci asamaan, ku ko
lekk, doo dee.

<span id="an_6:51">6:51</span>  Man maay ñam wiy dund te wàcce ci
asamaan. Ku lekk ci ñam wii, dinga dund ba fàww. Te it ñam wi may
joxeji, sama yaram la; dama koy joxe ngir àddina man a dund.»

<span id="an_6:52">6:52</span>  Noonu Yawut ya werante werante bu tàng
ci seen biir naan: «Naka la nu waa jii man a joxe yaramam, ngir nu lekk
ko?»

<span id="an_6:53">6:53</span>  Yeesu ne leen: «Dëgg-dëgg maa ngi leen
koy wax, bu ngeen lekkul yaramu Doomu nit ki te naanuleen deretam,
dungeen am dund ci yéen.

<span id="an_6:54">6:54</span>  Ku lekk sama yaram te naan sama deret,
am nga dund gu dul jeex, te dinaa la dekkal keroog bés bu mujj ba.

<span id="an_6:55">6:55</span>  Ndaxte sama yaram mooy ñam wu wóor wi,
te sama deret mooy naan gu wóor gi.

<span id="an_6:56">6:56</span>  Kiy lekk sama yaram tey naan sama deret
dina sax ci man, ma dëkk ci moom.

<span id="an_6:57">6:57</span>  Baay bi ma yónni mu ngi dund, te maa ngi
dund jaarale ko ci moom; noonu itam ku may lekk dina dund jaarale ko ci
man.

<span id="an_6:58">6:58</span>  Kon nag ñam, wi wàcce ci asamaan a ngi
noonu; bokkul ak ñam, wa seeni maam lekkoon te faatu. Ku lekk ñam wii
may wax dinga dund ba fàww.»

<span id="an_6:59">6:59</span>  Baat yooyu la Yeesu wax, bi mu doon
jàngale ca jàngu ba ca Kapernawum.

<span id="an_6:60">6:60</span>  Bi ñu dégloo Yeesu ba noppi, taalibeem
yu bare nee nañu: «Njàngale mii de, jafe na! Kan moo ko man a déglu?»

<span id="an_6:61">6:61</span>  Yeesu gis ne taalibeem yaa ngi ñurumtoo
loolu, mu ne leen: «Ndax li ma wax da leen a jaaxal?

<span id="an_6:62">6:62</span>  Lan mooy am nag, bu fekkee gis ngeen
Doomu nit ki dellu, yéeg fa mu jëkkoon a nekk?

<span id="an_6:63">6:63</span>  Xelu Yàlla mi mooy joxe dund; ñam wi
jariñul dara. Kàddu yi ma leen wax, ci Xelum Yàlla lañu jóge te ñooy
joxe dund.

<span id="an_6:64">6:64</span>  Waaye am na ci seen biir ñu ko gëmul.»
Ndaxte Yeesu xamoon na ca njàlbéen ga ñan ñoo ko waroon a gëmadi ak kan
moo ko waroon a wor.

<span id="an_6:65">6:65</span>  Mu dolli ca it ne: «Looloo tax ma ne,
kenn mënul a ñëw ci man te Baay bi mayu la, nga agsi.»

<span id="an_6:66">6:66</span>  Ci loolu taalibeem yu bare dëpp, bañatee
ànd ak moom.

<span id="an_6:67">6:67</span>  Yeesu daldi wax ak fukki taalibe yi ak
ñaar ne leen: «Mbaa bëgguleen a dem, yéen itam?»

<span id="an_6:68">6:68</span>  Simoŋ Piyeer ne ko: «Boroom bi, ci kan
lanuy dem? Yaa yor kàddu yiy joxe dund gu dul jeex.

<span id="an_6:69">6:69</span>  Léegi nun gëm nanu te xam nanu ne, yaa
di Aji Sell, ji jóge ci Yàlla.»

<span id="an_6:70">6:70</span>  Yeesu daldi tontu ne leen: «Xanaa du maa
leen tànn, yéen fukk yi ak ñaar? Moona, am na ci yéen koo xam ne
seytaane la!»

<span id="an_6:71">6:71</span>  Yudaa miy doomu Simoŋ Iskariyo la doon
wax. Ndeke Yudaa, la muy bokk lépp ca fukki taalibe ya ak ñaar, moo ko
naroon a wor.

<span id="an_7:1">7:1</span>  Gannaaw loolu Yeesu doon na wër diiwaanu
Galile.

<span id="an_7:2">7:2</span>  Bëggul woon a dem diiwaanu Yude, ndaxte
Yawut ya dañu ko doon wut a rey. Fekk na bésu xewu Yawut ya, ñu koy wax
màggalu Mbaar ya, mu ngi doon jubsi.

<span id="an_7:3">7:3</span>  Noonu rakki Yeesu yu góor ya ne ko: «Jóge
fi te dem diiwaanu Yude, ngir say taalibe gis, ñoom itam, jaloore yi
ngay def.

<span id="an_7:4">7:4</span>  Ku bëgg a siiw, doo nëbb say jëf. Boo
demee bay wone jaloore yu mel ni, fexeel ba ñépp gis la.»

<span id="an_7:5">7:5</span>  Rakkam yi dañu doon wax loolu, ndaxte ñoom
itam gëmuñu ko woon.

<span id="an_7:6">7:6</span>  Yeesu ne leen: «Sama waxtu jotagul. Ci
yéen nag, waxtu yépp a baax.

<span id="an_7:7">7:7</span>  Àddina du leen bañ waaye bañ na ma, man,
ndaxte maa wax ne, seeni jëf baaxul.

<span id="an_7:8">7:8</span>  Yéen nag demleen màggal ga. Demaguma
màggal googu, ndaxte sama waxtu jotagul.»

<span id="an_7:9">7:9</span>  Bi mu leen waxee loolu ba noppi, moom mu
des Galile.

<span id="an_7:10">7:10</span>  Bi rakkam ya demee ca màggal ga, Yeesu
itam sog a dem te kenn yégu ko; siiwalul demam.

<span id="an_7:11">7:11</span>  Fekk Yawut yaa nga ko doon seet ca
màggal ga te naan: «Ana waa ji?»

<span id="an_7:12">7:12</span>  Ca biir mbooloo ma ñu ngi doon déeyante,
di wax ci ay mbiram. Ñii naan: «Nit ku baax la.» Ñee naan: «Déedéet, day
nax nit ñi.»

<span id="an_7:13">7:13</span>  Waaye kenn ñemewu koo tudd ca kaw,
ndaxte dañoo ragaloon Yawut ya.

<span id="an_7:14">7:14</span>  Bi ñu demee ba ca diggu màggal ga, Yeesu
dem di jàngale ca kër Yàlla ga.

<span id="an_7:15">7:15</span>  Yawut ya nag jaaxle, daldi ne: «Nu waa
jii def ba xam lii lépp, moom mi jàngul?»

<span id="an_7:16">7:16</span>  Yeesu daldi leen tontu ne: «Li may
jàngale, jógewul ci man, waaye ci ki ma yónni la jóge.

<span id="an_7:17">7:17</span>  Ku fas yéenee wéy ci bëgg-bëggu Yàlla,
dina xam ndax sama njàngale ci Yàlla la jóge, walla ci sama coobare.

<span id="an_7:18">7:18</span>  Nit kiy wax ci coobareem nag, day wut a
màggal boppam, waaye kiy wut a màggal ki ko yónni, dëgg rekk lay wax te
jubadiwul fenn.

<span id="an_7:19">7:19</span>  Xanaa du Musaa moo leen jox ndigali
Yàlla yi? Waaye kenn ci yéen sàmmu ko! Lu tax ngeen bëgg maa rey?»

<span id="an_7:20">7:20</span>  Mbooloo ma ne ko: «Xanaa dangaa am ay
rab! Ku lay wut a rey?»

<span id="an_7:21">7:21</span>  Yeesu ne leen: «Benn jaloore rekk laa
def, te yéen ñépp ngeen jaaxle!

<span id="an_7:22">7:22</span>  Li leen Musaa jox ndigalu xarafal gune
yi --jógewul kat ci Musaa; mi ngi tàmbalee ci seen maami cosaan — moo
tax ba ngeen nangoo xarafal nit ci bésu noflaay bi.

<span id="an_7:23">7:23</span>  Bu ngeen manee xarafal nit ci bésu
noflaay bi, ngir bañ a wàcc yoonu Musaa, lu tax nag ngeen mere ma, ndax
li ma ci wéral nitu lëmm?

<span id="an_7:24">7:24</span>  Bàyyileen di àtte ci ni ngeen di gise,
te di àtte dëgg.»

<span id="an_7:25">7:25</span>  Am na ci waa Yerusalem ñu doon wax naan:
«Xanaa du nit kii lañuy wut a rey?

<span id="an_7:26">7:26</span>  Xool-leen, mi ngi waaraate ci biir nit
ñi, te kenn du ko wax dara. Ndax sunu kilifa yi dañoo xam ne, mooy
Almasi bi?

<span id="an_7:27">7:27</span>  Waaye waa ji, xam nanu fu mu jóge, te
saa su Almasi bi dee dikk, kenn du xam fu mu bàyyikoo.»

<span id="an_7:28">7:28</span>  Yeesu di jàngale ca kër Yàlla ga, daldi
wax ca kaw ne: «Ndax xam ngeen ma te xam fi ma jóge? Ñëwaluma sama bopp,
waaye ki ma yónni, ku wóor la. Yéen xamuleen ko.

<span id="an_7:29">7:29</span>  Man xam naa ko, ndaxte ca moom laa jóge,
te itam moo ma yónni.»

<span id="an_7:30">7:30</span>  Noonu ñu koy wut a jàpp, waaye kenn
manalu ko woon dara, ndaxte waxtoom jotagul woon.

<span id="an_7:31">7:31</span>  Moona nag, ñu bare ca mbooloo ma gëm
nañu ko. Ñu nga naan: «Ndax bés bu Almasi bi dikkee, ay firndeem dina
ëpp yu nit kii?»

<span id="an_7:32">7:32</span>  Farisen ya daldi dégg la mbooloo ma doon
déeyante ci mbirum Yeesu. Saraxalekat yu mag ya ak Farisen ya yebal ay
alkaati yu daan wottu kër Yàlla ga, ngir ñu jàppi ko.

<span id="an_7:33">7:33</span>  Yeesu wax ne: «Dinaa nekk ak yéen fi ak
ab diir, sog a dem ci ki ma yónni.

<span id="an_7:34">7:34</span>  Dingeen ma seet, waaye dungeen ma gis;
te dungeen man a dem fa may nekk.»

<span id="an_7:35">7:35</span>  Yawut ya di laajante ci seen biir naan:
«Fu muy dem fu nu ko dul fekk? Mbaa du dafa nar a dem ca Yawut, ya
gàddaaye ca Gereg ya, te jàngali Gereg ya?

<span id="an_7:36">7:36</span>  Lan la baat yii mu wax di tekki:
“Dingeen ma seet waaye dungeen ma gis,” ak: “Dungeen man a dem fa may
nekk?”»

<span id="an_7:37">7:37</span>  Bés ba mujjoon ca màggal ga moo ca ëpp
solo; keroog Yeesu taxaw, wax ca kaw ne: «Ku mar, na ñëw ci man; ku gëm,
na naan! Ndaxte Mbind mi nee na, ndox mu bare muy dundale dina xellee ci
dënnam.»

<span id="an_7:39">7:39</span>  Booba li ko taxoon di wax mooy Xelu
Yàlla, mi ñi ko gëm naroon a jot. Fekk na joxeeguñu woon Xelu Yàlla mi,
ndaxte ndamu Yeesu feeñagul woon.

<span id="an_7:40">7:40</span>  Bi ñu déggee wax jooja, am ay nit ca
mbooloo ma ñu naan: «Dëgg-dëgg kii mooy Yonent bi war a ñëw.»

<span id="an_7:41">7:41</span>  Ñeneen naan: «Mooy Almasi bi.» Ña ca des
it ne: «Waaye nan la Almasi bi man a jógee Galile?

<span id="an_7:42">7:42</span>  Mbind mi wax na ne, Almasi bi ci xeetu
Daawuda lay wàcce te Betleyem, dëkku Daawuda, lay jóge.»

<span id="an_7:43">7:43</span>  Noonu féewaloo daldi am ca biir mbooloo
ma ndax Yeesu.

<span id="an_7:44">7:44</span>  Am na ca ñoom ñu ko bëggoon a jàpp,
waaye kenn manalu ko woon dara.

<span id="an_7:45">7:45</span>  Bi alkaati ya delloo, saraxalekat yu mag
ya ak Farisen ya laaj leen ne: «Lu tax indiwuleen ko?»

<span id="an_7:46">7:46</span>  Alkaati ya ne leen: «Kenn musul a waxe
ni nit kooku!»

<span id="an_7:47">7:47</span>  Noonu Farisen ya laaj leen: «Mbaa naxuñu
leen, yéen itam?

<span id="an_7:48">7:48</span>  Ndax am na kenn ci saraxalekat yi walla
ci Farisen yi ku ko gëm? Déedéet.

<span id="an_7:49">7:49</span>  Waaye mbooloo mi xamuñu yoonu Musaa; ñu
alku lañu!»

<span id="an_7:50">7:50</span>  Nikodem bokkoon na ca Farisen ya fa
nekkoon. Fekk moo seeti woon Yeesu lu jiitu. Mu ne leen:

<span id="an_7:51">7:51</span>  «Ndax ci sunu yoon, man nañoo daan kenn
te dégluwuñu ko, mbaa ñu xam lu mu def?»

<span id="an_7:52">7:52</span>  Ñu tontu ko ne: «Mbaa du yaw itam dangaa
bokk ci diiwaanu Galile? Gëstul, kon dinga xam ne, benn yonent musul a
jóge Galile.»

<span id="an_7:53">7:53</span>  Gannaaw loolu ku ci nekk dellu sa kër.

<span id="an_8:1">8:1</span>  Yeesu moom, dem ca tundu Oliw ya.

<span id="an_8:2">8:2</span>  Ca ëllëg sa ca fajar, mu dellu ca kër
Yàlla ga, mbooloo ma fa teewoon wër ko. Mu toog, tàmbali di leen jàngal.

<span id="an_8:3">8:3</span>  Xutbakat ya ak Farisen ya indi jenn jigéen
ju ñu bettoon muy njaaloo, ñu taxawal ko ca diggu mbooloo ma.

<span id="an_8:4">8:4</span>  Noonu ñu ne Yeesu: «Kilifa gi, jigéen jii
de, dañu koo bett muy njaaloo.

<span id="an_8:5">8:5</span>  Ci ndigali Yàlla yi, jigéen ju njaaloo,
Musaa dafa santaane ñu sànni ko ay xeer, ba mu dee. Yaw nag, lu ciy sa
xalaat?»

<span id="an_8:6">8:6</span>  Loolu nag, dañu ko doon wax ngir seetlu
ko, ndaxte bëggoon nañoo tiiñal Yeesu. Yeesu sëgg, di bind ak baaraamam
ci suuf.

<span id="an_8:7">8:7</span>  Bi laaj ya baree, mu siggi ne leen: «Ku
musul a def bàkkaar ci yéen, na ko jëkk a sànniy xeer.»

<span id="an_8:8">8:8</span>  Noonu mu sëggaat, dellu di bind ci suuf.

<span id="an_8:9">8:9</span>  Bi ñu déggee loolu, ñuy rocceeku
kenn-kenn, mag ña jiitu. Yeesu rekk des fa, jigéen ja taxaw ca kanamam.

<span id="an_8:10">8:10</span>  Mu daldi siggi ne ko: «Jigéen ji, ana ñi
la doon jiiñ njaaloo? Ndax kenn tegu la tooñ?»

<span id="an_8:11">8:11</span>  Mu ne ko: «Kenn, Sang bi.» Yeesu ne ko:
«Man it ci sama wàll, duma la daan. Demal, waaye bul defati bàkkaar.»

<span id="an_8:12">8:12</span>  Yeesu jubluwaat ca mbooloo ma ne leen:
«Man maay leeru àddina si. Ku ma topp doo dox cig lëndëm, waaye dinga am
leeru dund.»

<span id="an_8:13">8:13</span>  Farisen ya ne ko: «Yaw yaay seedeel sa
bopp, kon li ngay wax du dëgg.»

<span id="an_8:14">8:14</span>  Yeesu tontu leen: «Maa ngi seedeel sama
bopp, teewul li may wax di dëgg, ndaxte xam naa fa ma bàyyikoo, xam fa
ma jëm. Waaye yéen xamuleen fa ma bàyyikoo ak fa ma jëm.

<span id="an_8:15">8:15</span>  Ci gis-gisu àddina ngeen di àttee; man
duma àtte kenn.

<span id="an_8:16">8:16</span>  Teewul nag, su ma demee bay àtte, bu jub
lay doon, ndaxte du man rekk ay àtte, waaye Baay, bi ma yónni, daf ciy
ànd ak man.

<span id="an_8:17">8:17</span>  Seen yoon dafa wax ne, seedes ñaari nit
a gën a wóor.

<span id="an_8:18">8:18</span>  Man maa ngi seedeel sama bopp, te Baay
bi ma yónni mi ngi may seedeel itam.»

<span id="an_8:19">8:19</span>  Ñu laaj ko ne: «Kuy sa baay?» Yeesu
tontu ne: «Xamuleen ma, xamuleen sama Baay. Bu ngeen ma xamoon, xam ko.»

<span id="an_8:20">8:20</span>  Bi muy wax loolu, Yeesoo nga doon
jàngalee ca kër Yàlla ga, ca wetu fa ñu doon denc asaka ya. Kenn mënu ko
woon a jàpp, ndaxte waxtoom jotagul.

<span id="an_8:21">8:21</span>  Yeesu dellu ne leen: «Maa ngi dem;
dingeen ma seet, waaye seen bàkkaar ngeen di deeyaale. Fa ma jëm,
dungeen fa man a dem.»

<span id="an_8:22">8:22</span>  Yawut yay waxante naan: «Nee na kat, fa
mu jëm, dunu fa man a dem. Mbaa du day xaruji?»

<span id="an_8:23">8:23</span>  Yeesu tontu ne: «Yéen, fii ngeen bawoo,
ci suuf, waaye man ca kaw laa jóge. Àddina ngeen soqikoo, waaye man
bokkuma ci.

<span id="an_8:24">8:24</span>  Looloo tax ma ne, ci seeni bàkkaar ngeen
di dee. Bu ngeen gëmul ki ma nekk, dingeen dee ci seeni bàkkaar.»

<span id="an_8:25">8:25</span>  Ñu ne ko: «Yaay kan?» Mu ne leen: «Li ma
leen waxoon ca njàlbéen ga.

<span id="an_8:26">8:26</span>  Li ma man a wax ci yéen ba àtte leen,
bare na. Waaye ki ma yónni, ku wóor la, te li mu ma wax rekk laay
jottali àddina.»

<span id="an_8:27">8:27</span>  Xamuñu woon ne, Yàlla Baay bee tax muy
wax.

<span id="an_8:28">8:28</span>  Yeesu nag ne leen: «Bu ngeen yékkatee
Doomu nit ki, dingeen xam ne, Maay ki nekk. Dingeen xam ne it, duma def
dara man ci sama bopp. Li ma Baay biy jàngal rekk laay wax.

<span id="an_8:29">8:29</span>  Te it ki ma yónnee ngi ànd ak man; musu
maa bàyyi ma wéet, ndaxte li ko neex rekk laay def.»

<span id="an_8:30">8:30</span>  Bi ñuy dégg Yeesu di wax loolu, ñu bare
daldi koy gëm.

<span id="an_8:31">8:31</span>  Yeesu ne Yawut ya ko gëmoon: «Bu ngeen
saxee ci li ma wax, nekk ngeen samay taalibe ci lu wóor.

<span id="an_8:32">8:32</span>  Te it dingeen xam dëgg gi te dëgg gi
dina leen goreel.»

<span id="an_8:33">8:33</span>  Ñu tontu ko ne: «Nun ci Ibraayma lanu
soqikoo te musunoo nekk jaamu kenn. Nan nga nu man a waxe ne, dinañu
leen goreel?»

<span id="an_8:34">8:34</span>  Yeesu ne leen: «Ci dëgg-dëgg maa ngi
leen koy wax, képp kuy bàkkaar, jaamu bàkkaar la.

<span id="an_8:35">8:35</span>  Te jaam du bokk ci kër gi ba fàww, waaye
doom, moom, ci kër gi la bokk ba fàww.

<span id="an_8:36">8:36</span>  Kon nag bu leen Doom ji defee gor,
dingeen doon ay gor tigi.

<span id="an_8:37">8:37</span>  Xam naa ne askanu Ibraayma ngeen. Waaye
yéena ngi may wut a rey, ndaxte li may jàngale xajul ci yéen.

<span id="an_8:38">8:38</span>  Li ma sama Baay won laay wax; waaye
yéen, li leen seen baay di wax ngeen di def.»

<span id="an_8:39">8:39</span>  Ñu tontu ko ne: «Ibraayma mooy sunu
baay.» Yeesu ne leen: «Bu ngeen dee waa kër Ibraayma, dingeen jëfe ni
moom.

<span id="an_8:40">8:40</span>  Léegi nag yéena ngi may wut a rey, man
mi leen jottali dëgg, gi ma jële ca Yàlla. Ibraayma deful lu ni mel.

<span id="an_8:41">8:41</span>  Li ngeen donne ci seen baay rekk ngeen
di def.» Ñu tontu ko ne: «Nun de, dunu doomi araam. Benn baay rekk lanu
am, mooy Yàlla.»

<span id="an_8:42">8:42</span>  Yeesu ne leen: «Bu Yàlla doon seen baay,
dingeen ma bëgg, ndaxte ca moom laa jóge, ñëw ci ndigalam. Ñëwaluma sama
bopp, waaye moo ma yónni.

<span id="an_8:43">8:43</span>  Lu tax dégguleen li ma leen wax? Li ko
waral moo di mënuleen koo déglu.

<span id="an_8:44">8:44</span>  Seytaane mooy seen baay, te bëgg-bëggam
ngeen di bëgg di def. Bóomkat la mas a doon. Du taxaw mukk ci dëgg,
ndaxte dëgg nekkul ci moom. Buy fen, dëppoo na ak jikkoom, ndaxte fenkat
la, te ci moom la fen soqikoo.

<span id="an_8:45">8:45</span>  Waaye man damay wax dëgg, moo tax
gëmuleen ma.

<span id="an_8:46">8:46</span>  Kan ci yéen moo man a seede ne, bàkkaar
naa? Su ma waxee dëgg nag, lu tax dungeen ma gëm?

<span id="an_8:47">8:47</span>  Ku nekk doomu Yàlla dina déglu ay waxam.
Waaye nekkuleen doomi Yàlla, looloo tax dungeen déglu.»

<span id="an_8:48">8:48</span>  Yawut ya ne ko: «Ndax danoo waxul dëgg,
bu nu nee, nitu Samari nga te dangaa am ay rab?»

<span id="an_8:49">8:49</span>  Yeesu ne leen: «Awma rab; waaye sama
Baay laay teral, te yéen dangeen may toroxal.

<span id="an_8:50">8:50</span>  Wutumaa màggal sama bopp. Keneen a ma
koy wutal te mooy àtte.

<span id="an_8:51">8:51</span>  Ci dëgg-dëgg maa ngi leen koy wax, kuy
sàmm sama wax doo dee mukk.»

<span id="an_8:52">8:52</span>  Yawut ya ne ko: «Léegi wóor nanu ne,
dangaa am ay rab! Ibraayma faatu na, yonent yépp faatu, yaw nga naan:
“Kuy sàmm sama wax, doo ñam dee.”

<span id="an_8:53">8:53</span>  Sunu baay Ibraayma faatu na; mbaa du
dangaa defe ne, yaa ko gën a màgg? Yonent yi itam faatu nañu. Waaw, loo
teg sa bopp?»

<span id="an_8:54">8:54</span>  Yeesu ne leen: «Su ma dee màggal sama
bopp, du am maana. Sama Baay a may màggal, moom mi ngeen naan, mooy seen
Yàlla.

<span id="an_8:55">8:55</span>  Xamuleen ko nag; man maa ko xam. Su ma
ne woon xawma ko, ab fenkat laay doon ni yéen. Waaye xam naa ko te maa
ngi sàmm waxam.

<span id="an_8:56">8:56</span>  Seen baay Ibraayma bég na, bi mu yégee
sama ngan. Bi mu ko gisee it, bég na ci lool.»

<span id="an_8:57">8:57</span>  Yawut ya ne ko: «Amaguloo juróom-fukki
at, ba noppi naan gis nga Ibraayma?»

<span id="an_8:58">8:58</span>  Yeesu ne leen: «Ci dëgg-dëgg maa ngi
leen koy wax, laata ñuy sàkk Ibraayma, fekk na ma doon ki ñuy wax Maay
ki nekk.»

<span id="an_8:59">8:59</span>  Noonu ñu for ay xeer, bëgg ko koo sànni
ngir rey ko. Waaye Yeesu nëbbu, génn kër Yàlla ga.

<span id="an_9:1">9:1</span>  Amoon na fu Yeesu jaaroon, gis fa waa ju
judduwaale gumba.

<span id="an_9:2">9:2</span>  Taalibeem ya laaj ko ne: «Kilifa gi, lu
tax waa jii judduwaale gumba? Ndax bàkkaaram a ko waral, walla bu
waajuram?»

<span id="an_9:3">9:3</span>  Yeesu tontu ne: «Ajuwul ci bàkkaaram walla
ci bu waajuram. Waaye loolu dafa am, ngir jëfi Yàlla yi feeñ ci moom.

<span id="an_9:4">9:4</span>  Bëccëg lanu war a matal jëfi ki ma yónni;
guddi dina ñëwi, goo xam ne kenn du ci man a liggéey.

<span id="an_9:5">9:5</span>  Ci bi may nekk àddina, maay leeru àddina.»

<span id="an_9:6">9:6</span>  Bi Yeesu waxee loolu ba noppi, dafa daldi
tifli, jaxase lor wa ak ban, tay ko ci bëti gumba ga ne ko:

<span id="an_9:7">9:7</span>  «Demal sëlmu ci bëtu Silowe.» Silowe mi
ngi tekki «Yónni nañu ko.» Gumba ga daldi dem sëlmuji, dellusi di gis.

<span id="an_9:8">9:8</span>  Dëkkandoom yi ak ñi ko xame woon bu jëkk
ci yelwaan naan: «Xanaa du kii moo daan toog, di yelwaan?»

<span id="an_9:9">9:9</span>  Ñii naan: «Moom la de!» Ñee naan: «Du
moom! Dañoo niroo rekk.» Mu daldi leen ne: «Man la de!»

<span id="an_9:10">9:10</span>  Ñu ne ko: «Lu ubbi say bët?»

<span id="an_9:11">9:11</span>  Mu tontu ne: «Ku ñuy wax Yeesu moo
tooyal ban, tay ko ci samay bët, ne ma: “Demal sëlmu ci bëtu Silowe.” Ma
dem nag sëlmuji, daldi gis.»

<span id="an_9:12">9:12</span>  Ñu ne ko: «Ana waa ji?» Mu ne leen:
«Xawma fu mu nekk.»

<span id="an_9:13">9:13</span>  Noonu ñu daldi indil Farisen yi nit ki
gumba woon.

<span id="an_9:14">9:14</span>  Ndekete Yeesu, bés bi mu tooyale ban,
ubbi bëti gumba ga, bésu noflaay la woon.

<span id="an_9:15">9:15</span>  Looloo tax Farisen ya di laajaat waa ja
fi mu jaar bay gis léegi. Mu ne leen: «Dafa tay ban ci samay bët, ma
sëlmuji, ba fi ma nekk maa ngi gis.»

<span id="an_9:16">9:16</span>  Ci noonu am ca Farisen ya ñu naan: «Ki
def lii, mënul a jóge ca Yàlla, ndaxte toppul ndigalu bésu noflaay bi.»
Ñeneen it di wax ne: «Nan la boroom bàkkaar man a wonee yii firnde?»
Noonu ñu daldi féewaloo ci seen biir.

<span id="an_9:17">9:17</span>  Farisen ya laajaat ka gumba woon ne ko:
«Yaw, loo wax ci moom? Yaw de la ubbil say bët.» Mu ne leen: «Yonent
la.»

<span id="an_9:18">9:18</span>  Yawut ya mënuñu woon a nangu ne, nit ka
dafa gumba woon tey gis léegi, ñu daldi wooluji ay waajuram,

<span id="an_9:19">9:19</span>  laaj leen ne: «Ndax kii mooy seen doom,
ji ngeen ne, gumba judduwaale la? Kon fu mu jaar, bay gis léegi?»

<span id="an_9:20">9:20</span>  Waajur ya tontu ne: «Xam nanu ne daal,
sunu doom la te dafa judduwaale gumba.

<span id="an_9:21">9:21</span>  Waaye ni mu def léegi bay gis, xamunu
ko, te xamunu it ki ko ubbil ay bëtam. Laajleen ko; magum jëmm la, te
man na tontul boppam.»

<span id="an_9:22">9:22</span>  Ragal Yawut ya nag moo taxoon waajuri
nit ka waxe noonu, ndaxte Yawut ya dañoo mànkoo woon ne, képp ku seede
ne Yeesu mooy Almasi bi, ñu dàq la ca jàngu ba.

<span id="an_9:23">9:23</span>  Looloo tax waajur ya ne: «Laajleen ko;
magum jëmm la.»

<span id="an_9:24">9:24</span>  Farisen ya dellu woowaat ka gumba woon
ne ko: «Waxal sa digganteek Yàlla. Xam nanu ne, waa joojee boroom
bàkkaar la.»

<span id="an_9:25">9:25</span>  Mu tontu ne: «Xawma ndax boroom bàkkaar
la am déet. Li ma xam daal mooy gumba woon naa, te léegi maa ngi gis.»

<span id="an_9:26">9:26</span>  Ñu laaj ko ne: «Lu mu la def? Nu mu la
ubbile say bët?»

<span id="an_9:27">9:27</span>  Mu ne leen: «Wax naa leen ko ba noppi,
waaye dégluwuleen ma. Lu ngeen bëgg ci ma di ko wax, di waxaat? Xanaa
dangeen a bëgg a nekk yéen itam ay taalibeem?»

<span id="an_9:28">9:28</span>  Ci kaw loolu ñu daldi ko saaga ne ko:
«Yaw yaay taalibeem. Nun, taalibey Musaa lanu.

<span id="an_9:29">9:29</span>  Xam nanu ne, Yàlla wax na ak Musaa;
waaye kii, xamunu sax fu mu jóge.»

<span id="an_9:30">9:30</span>  Waa ja ne leen: «Loolu de, doy na waar!
Xamuleen fu mu jóge, te moo ubbi samay bët!

<span id="an_9:31">9:31</span>  Xam nanu ne, Yàlla du déglu boroom
bàkkaar. Waaye nag, dina déglu ki koy ragal tey def coobareem.

<span id="an_9:32">9:32</span>  Bi àddina sosoo ba tey, musuñoo dégg nit
ku ubbi bëti gumbag judduwaale.

<span id="an_9:33">9:33</span>  Kon nit kookee nag, bu jógewul woon ca
Yàlla, du man a def dara.»

<span id="an_9:34">9:34</span>  Ñu tontu ko ne: «Yaw, ci biir bàkkaar
nga juddoo, ba noppi di nu jàngal?» Noonu ñu dàq ko ca jàngu ba.

<span id="an_9:35">9:35</span>  Yeesu daldi yég ne, dàq nañu nit ka. Bi
mu dajeek moom, mu ne ko: «Ndax gëm nga Doomu nit ki?»

<span id="an_9:36">9:36</span>  Waa ja ne ko: «Wax ma mooy kan, Sang bi,
ba ma man koo gëm.»

<span id="an_9:37">9:37</span>  Yeesu ne ko: «Gis nga ko ba noppi, te
mooy kiy wax ak yaw.»

<span id="an_9:38">9:38</span>  Waa ja ne: «Boroom bi, gëm naa la.»
Noonu mu jaamu Yeesu.

<span id="an_9:39">9:39</span>  Yeesu ne ko: «Àttee ma tax a ñëw àddina,
ngir ñi gumba gis, ñiy gis gumba.»

<span id="an_9:40">9:40</span>  Bi Farisen ya nekkoon ak moom déggee
loolu, ñu ne ko: «Xanaa kon nun it danoo gumba?»

<span id="an_9:41">9:41</span>  Yeesu tontu leen ne: «Bu ngeen gumba
woon, dungeen am bàkkaar, waaye fi ak yéena ngi naan: “Nu ngi gis,” ci
bàkkaar ngeen di dëkk.

<span id="an_10:1">10:1</span>  «Ci dëgg-dëgg maa ngi leen koy wax, ku
jaar feneen fu dul ci buntu gétt gi, kooku sàcc la, saay-saay la.

<span id="an_10:2">10:2</span>  Waaye ki jaar ci bunt bi, mooy sàmmu xar
yi.

<span id="an_10:3">10:3</span>  Wottukat bi dina ko ubbil bunt bi, xar
yiy dégg baatam. Xar yi mu moom nag, bu ci nekk dina la woo ci sa tur,
ba noppi nga topp ko ci biti.

<span id="an_10:4">10:4</span>  Sàmm bi, bu génnee yi mu moom yépp, dina
leen jiitu, ñu topp ko, ndaxte xam nañu baatam.

<span id="an_10:5">10:5</span>  Waaye duñu topp jaambur; dañu koy daw,
ndaxte miinuñu baatam.»

<span id="an_10:6">10:6</span>  Yeesu misaaloon na leen loolu, waaye
xamuñu lu mu leen doon wax.

<span id="an_10:7">10:7</span>  Noonu Yeesu newaat: «Ci dëgg-dëgg maa
ngi leen koy wax, man maay buntu gétt gi.

<span id="an_10:8">10:8</span>  Ñi ma fi jiitu ñépp ay sàcc lañu, ak ay
saay-saay; waaye xar yi dégluwuñu leen.

<span id="an_10:9">10:9</span>  Man maay bunt bi; ku jaar ci man, dinga
mucc, dinga man a dugg ak a génn, dinga am it mbooy goo man a fore.

<span id="an_10:10">10:10</span>  Sàcc bi moom, day sàccsi rekk, di rey
ak a yàq. Man damaa ñëw, ngir nit ñi am dund, ba nekk ci naataange.

<span id="an_10:11">10:11</span>  «Man maay sàmm bu baax bi. Sàmm bu
baax bi day joxe bakkanam ngir ay xaram.

<span id="an_10:12">10:12</span>  Ki dul sàmm bi tey liggéeyal xaalis
rekk waaye moomul xar yi, bu séenee bukki, day daw, bàyyi fa xar ya. Bu
ko defee bukki ba dal ca coggal ja, jàpp ca, tasaare ya ca des.

<span id="an_10:13">10:13</span>  Booba surga day daw, ndaxte xaalis
rekk lay liggéeyal, faalewul xar ya.

<span id="an_10:14">10:14</span>  «Man maay sàmm bu baax bi. Ni ma xame
Baay bi te Baay bi xame ma ni, noonu laa xame samay xar, te ñoom it ni
lañu ma xame. Te it kat dinaa joxe sama bakkan ngir xar yi.

<span id="an_10:16">10:16</span>  Am naa yeneen xar yu bokkul ci gétt
gii. War naa leen a indi, ñoom it, te dinañu déglu sama baat. Benn
coggal ay am ak benn sàmm.

<span id="an_10:17">10:17</span>  Baay bi bëgg na ma, ndaxte damay joxe
sama bakkan ngir jëlaat ko.

<span id="an_10:18">10:18</span>  Kenn du ko jële ci man; maa koy joxe
ci sama coobarey bopp. Am naa it sañ-sañu joxe ko te am naa sañ-sañu
jëlaat ko. Loolu la ma sama Baay sant.»

<span id="an_10:19">10:19</span>  Kàddu yooyee ñoo féewalewaat Yawut yi.

<span id="an_10:20">10:20</span>  Ñu bare ca ñoom naan: «Dafa ànd ak
rab! Dafa dof! Lu tax ngeen koy déglu?»

<span id="an_10:21">10:21</span>  Waaye ñeneen naan: «Nit ku am ay rab
du waxe nii. Ndax rab man na ubbi bëti gumba?»

<span id="an_10:22">10:22</span>  Am bés ñu doon màggal ca Yerusalem Bés
ba ñu sellale woon kër Yàlla ga; ci jamonoy sedd la woon.

<span id="an_10:23">10:23</span>  Yeesoo nga woon ca kër Yàlla ga, di
doxantu ca biir Werandaa bu Suleymaan.

<span id="an_10:24">10:24</span>  Yawut ya wër ko ne ko: «Kañ nga nuy
dindi ci kumpa? Boo dee Almasi bi, wax ko mu leer.»

<span id="an_10:25">10:25</span>  Yeesu tontu leen ne: «Wax naa leen ko
ba noppi, waaye gëmuleen. Jëf yi may def ci sama turu Baay ñoo may
seede.

<span id="an_10:26">10:26</span>  Waaye gëmuleen ndaxte bokkuleen ci
samay xar.

<span id="an_10:27">10:27</span>  Samay xar dinañu dégg sama baat; xam
naa leen te ñu ngi may topp.

<span id="an_10:28">10:28</span>  Dama leen di jox dund gu dul jeex;
duñu sànku mukk, te kenn du leen jële ci sama loxo.

<span id="an_10:29">10:29</span>  Baay bi ma leen jox, moo gën a màgg
lépp, te kenn mënul a jële dara ci loxob Baay bi.

<span id="an_10:30">10:30</span>  Man ak Baay bi benn lanu.»

<span id="an_10:31">10:31</span>  Yawut ya daldi foraat ay xeer, bëgg
koo sànni, ngir rey ko.

<span id="an_10:32">10:32</span>  Noonu Yeesu ne leen: «Def naa ci seen
kanam jëf yu baax yu bare ci ndigalu Baay bi. Ban ci jëf yooyu moo tax
ba ngeen bëgg maa sànni ay doj?»

<span id="an_10:33">10:33</span>  Yawut ya ne ko: «Jëf ju baax taxul nu
bëgg laa sànniy xeer, waaye dangay suufeel turu Yàlla; yaw, nit rekk
nga, ba noppi di def sa bopp Yàlla!»

<span id="an_10:34">10:34</span>  Yeesu tontu ne: «Bind nañu ci seen
téereb yoon ne: “Yàlla nee na: Ay yàlla ngeen.”

<span id="an_10:35">10:35</span>  Yàlla wooye na “ay yàlla” ñi mu yónnee
kàddoom, te xam nanu ne, kenn mënul a randal waxi Yàlla.

<span id="an_10:36">10:36</span>  Kon nu ngeen man a waxe ne, damay
suufeel turu Yàlla ndax li ma ne Doomam laa, man mi Yàlla tànn, yónni ma
ci àddina?

<span id="an_10:37">10:37</span>  Su ma deful sama jëfi Baay, buleen ma
gëm;

<span id="an_10:38">10:38</span>  waaye su ma ko defee, bu ngeen ma
gëmul sax, gëmleen boog samay jëf, ngir ngeen xam te nangu ne, maa ngi
nekk ci Baay bi te Baay bi nekk na ci man.»

<span id="an_10:39">10:39</span>  Ñu di ko wut a jàppaat, waaye mu bàyyi
leen fa, dem.

<span id="an_10:40">10:40</span>  Yeesu génn, jàllaat dexu Yurdan, toog
fa Yaxya daan sóobe ci ndox bu jëkk.

<span id="an_10:41">10:41</span>  Nit ñu bare ñëw ci moom, te naan:
«Yaxya deful benn kéemaan, waaye li mu wax ci kii yépp, dëgg la.»

<span id="an_10:42">10:42</span>  Noonu ñu bare gëm ko.

<span id="an_11:1">11:1</span>  Amoon na benn waay bu woppoon, ñu koy
wax Lasaar. Ma nga dëkkoon Betani, moom ak Maryaama ak Màrt, mi mu
bokkaloon ndey ak baay.

<span id="an_11:2">11:2</span>  Maryaama mooy jigéen jiy sottiji
latkoloñ ci tànki Boroom bi, fompe ko kawaram. Moom la càmmiñam Lasaar
woppoon.

<span id="an_11:3">11:3</span>  Ñaari jigéeni Lasaar yónnee ca Yeesu ne
ko: «Boroom bi, sa xarit wopp na.»

<span id="an_11:4">11:4</span>  Bi Yeesu déggee xebaar boobu, mu ne:
«Lasaar de, woppam jooju du ko mujje; day wone ndamu Yàlla, tey màggal
Doomu Yàlla ji.»

<span id="an_11:5">11:5</span>  Yeesu soppoon na Màrt ak Maryaama ak
Lasaar.

<span id="an_11:6">11:6</span>  Bi mu yégee nag ne, Lasaar wopp na, mu
toogaat yeneen ñaari fan ca bérab, ba mu nekkoon.

<span id="an_11:7">11:7</span>  Gannaaw loolu mu ne taalibe ya: «Nanu
dellu Yude.»

<span id="an_11:8">11:8</span>  Taalibe ya tontu ko ne: «Kilifa gi,
yàggul dara waa Yude doon nañu la wut a rey ak i xeer, nga di fa dellu?»

<span id="an_11:9">11:9</span>  Yeesu ne leen: «Xanaa du bëccëg fukki
waxtook ñaar la? Kuy dox bëccëg, du fakkastalu, ndaxte day gis leeru
àddina si.

<span id="an_11:10">11:10</span>  Waaye kuy dox guddi, dina fakkastalu,
ndaxte leer nekkul ci moom.»

<span id="an_11:11">11:11</span>  Yeesu wax loolu, teg ca ne: «Sunu
xarit Lasaar nelaw na, waaye maa ngi dem yee ko.»

<span id="an_11:12">11:12</span>  Taalibe ya tontu ne: «Boroom bi, bu
nelawee kay, kon dina wér.»

<span id="an_11:13">11:13</span>  Yeesu dafa bëggoon a wax ne, Lasaar
dee na, waaye taalibe yi dañoo xalaatoon ne, mbiri nelaw rekk lay wax.

<span id="an_11:14">11:14</span>  Ci kaw loolu Yeesu wax ci lu leer ne:
«Lasaar dee na.

<span id="an_11:15">11:15</span>  Bég naa ngir yéen ndax li ma fa
nekkul, ngir seen ngëm gën a dëgër. Waaye nanu ko seeti.»

<span id="an_11:16">11:16</span>  Noonu Tomaa, ki turam di tekki «Séex
bi,» daldi ne yeneen taalibe ya: «Nanu dem nun itam, deeyandoo ak moom!»

<span id="an_11:17">11:17</span>  Bi Yeesu agsee, mu fekk ne, bi ñu
dencee Lasaar ak léegi, mat na ñeenti fan.

<span id="an_11:18">11:18</span>  Betani ma nga woon ca wetu Yerusalem,
diggante bi matul woon sax ñetti kilomet.

<span id="an_11:19">11:19</span>  Yawut yu bare ñëwoon nañu kër Màrt ak
Maryaama, ngir dëfël leen ci seen deewu càmmiñ.

<span id="an_11:20">11:20</span>  Bi Yeesu ñëwee, Màrt yég ko, dem di
dajeek moom; fekk booba Maryaamaa nga toogoon ca kër ga.

<span id="an_11:21">11:21</span>  Màrt ne Yeesu: «Boroom bi, boo fi
nekkoon de, sama càmmiñ li du dee.

<span id="an_11:22">11:22</span>  Waaye xam naa ne, fii nu tollu sax,
loo ñaan Yàlla, mu may la ko.»

<span id="an_11:23">11:23</span>  Yeesu ne ko: «Sa càmmiñ dina dekki.»

<span id="an_11:24">11:24</span>  Màrt tontu ko ne: «Xam naa ne, dina
jóg bésu ndekkite la, keroog bés bu mujj ba.»

<span id="an_11:25">11:25</span>  Yeesu ne ko: «Man maay ndekkite li,
maay dund gi. Ku ma gëm, boo deeyee it, dinga dund.

<span id="an_11:26">11:26</span>  Rax-ca-dolli kuy dund te gëm ma, doo
dee mukk. Ndax gëm nga loolu?»

<span id="an_11:27">11:27</span>  Mu tontu ko ne: «Waaw Boroom bi. Gëm
naa ne, yaay Almasi bi, di Doomu Yàlla, ji war a ñëw àddina.»

<span id="an_11:28">11:28</span>  Bi Màrt waxee loolu, mu daldi dem
woowi Maryaama ne ko ci pett: «Kilifa gaa ngi fi; mi ngi lay laaj.»

<span id="an_11:29">11:29</span>  Bi Maryaama déggee loolu, mu daldi
jóg, gaawantoo dem ca Yeesu.

<span id="an_11:30">11:30</span>  Te fekk duggagul woon ca dëkk ba,
waaye ma nga woon ba tey ca bérab, ba mu daje woon ak Màrt.

<span id="an_11:31">11:31</span>  Noonu Yawut, ya nekkoon ca kër ga di
dëfël Maryaama, gis ko mu ne bërét génn, ñu daldi koy topp, defe ne, day
jooyi ca bàmmeel ba.

<span id="an_11:32">11:32</span>  Bi Maryaama agsee nag ca Yeesu, ba gis
ko, mu daanu ciy tànkam ne ko: «Boroom bi, boo fi nekkoon, sama càmmiñ
du dee.»

<span id="an_11:33">11:33</span>  Yeesu gis ne, mi ngi jooy te Yawut yi
ànd ak moom itam ñu ngi jooy. Mu daldi jàq, am naqar wu réy.

<span id="an_11:34">11:34</span>  Mu ne leen: «Fu ngeen ko denc?» Ñu
tontu ko ne: «Kaay gis, Sang bi.»

<span id="an_11:35">11:35</span>  Yeesu jooy.

<span id="an_11:36">11:36</span>  Noonu nag, Yawut ya ne: «Gis ngeen ni
mu ko bëgge woon!»

<span id="an_11:37">11:37</span>  Waaye am na ca ñoom ñu doon wax naan:
«Moom mi ubbi bëti gumba gi, ndax mënul woon a fexe ba Lasaar du dee?»

<span id="an_11:38">11:38</span>  Yeesu dellu am naqar wu réy, daldi dem
ca bàmmeel ba. Pax la mu ñu yett ci doj, ube ko xeer.

<span id="an_11:39">11:39</span>  Yeesu ne: «Dindileen xeer wi!» Màrt,
jigéenu ku dee ki ne ko: «Boroom bi, dina xasaw xunn fii mu nekk, ndaxte
am na ci bàmmeel bi ñeenti fan.»

<span id="an_11:40">11:40</span>  Yeesu ne ko: «Ndax waxuma la ne, boo
gëmee, dinga gis ndamu Yàlla?»

<span id="an_11:41">11:41</span>  Ñu daldi dindi xeer wa. Yeesu xool ci
kaw, ne jàkk asamaan, ñaan Yàlla ne: «Baay, sant naa la ci li nga ma
déglu ba noppi.

<span id="an_11:42">11:42</span>  Xam naa ne, doo jóg ci di ma déglu,
waaye dama koy wax, ngir nit ñi ma wër gëm ne, yaa ma yónni.»

<span id="an_11:43">11:43</span>  Bi mu waxee loolu, Yeesu woote ak baat
bu dëgër ne: «Lasaar, ñëwal ci biti!»

<span id="an_11:44">11:44</span>  Néew bi daldi génn, ñu gis càngaay, li
ñu takke woon tànk yi ak loxo yi, ak kaala, gi ñu muure woon kanam gi.
Yeesu ne leen: «Tekkileen ko, bàyyi ko mu dem.»

<span id="an_11:45">11:45</span>  Yawut yu bare ca ña ñëwoon kër
Maryaama te gis li Yeesu defoon, daldi koy gëm.

<span id="an_11:46">11:46</span>  Waaye amoon na it ñu demoon ci Farisen
ya, nettali leen la Yeesu defoon.

<span id="an_11:47">11:47</span>  Farisen ya ak saraxalekat yu mag ya
woo kureelu àttekat ya ne: «Nit kii kat, kéemaan yi muy def a ngi bëgg a
bare. Lu nuy def nag?

<span id="an_11:48">11:48</span>  Ndaxte su nu ko bàyyee mu jàppoo nii,
ñépp dinañu ko gëm, te kilifay Room yi dinañu ñëw, daaneel sunu kër
Yàlla gi, tas sunu réew!»

<span id="an_11:49">11:49</span>  Amoon na ca ñoom ku ñuy wax Kayif te
mu nekkoon saraxalekat bu mag ba at mooma; mu ne leen: «Xamuleen ci mbir
mi dara.

<span id="an_11:50">11:50</span>  Xanaa xamuleen ne, kenn nit rekk dee
ngir ñépp, mooy li gën ci yéen? Bu ko defee réew mi du tas.»

<span id="an_11:51">11:51</span>  Loolu Kayif waxu ko woon ci sagoom,
waaye li mu nekkoon saraxalekat bu mag ba at mooma, moo tax Yàlla
xiirtal ko mu ne, Yeesu dina dee ngir réew mi.

<span id="an_11:52">11:52</span>  Du woon rekk ngir xeet woowu, waaye
ngir itam doomi Yàlla, yi tasaaroo yépp, dajaloo nekk benn.

<span id="an_11:53">11:53</span>  Keroog la njiiti Yawut ya dogu ci rey
Yeesu.

<span id="an_11:54">11:54</span>  Taxoon na ba Yeesu dootul doxantu ci
biir Yawut ya. Noonu mu dem ca gox bu jege màndiŋ ma, ca dëkku Efrayim.
Foofa nag la toog ak ay taalibeem.

<span id="an_11:55">11:55</span>  Bésu Jéggi ba, di màggalu Yawut ya, mu
ngi doon jubsi, ba ñu bare ca waa àll ba di dem Yerusalem balaa booba,
ngir sanguji set.

<span id="an_11:56">11:56</span>  Ñu ngi doon wut Yeesu tey waxante ca
kër Yàlla ga naan: «Lu ngeen ci xam? Ndax dina ñëw ci màggal gi walla
déet?»

<span id="an_11:57">11:57</span>  Saraxalekat yu mag ya ak Farisen ya
daldi santaane ne, bu kenn xamee fu Yeesu nekk, mu yégle ko, ngir ñu man
koo jàpp.

<span id="an_12:1">12:1</span>  Juróom benni fan laata màggalu bésub
Jéggi ba, Yeesu dem na Betani, dëkku Lasaar, mi mu dekkal.

<span id="an_12:2">12:2</span>  Foofa ñu defaral ko fa reer. Màrt moo ko
doon séddale, te Lasaar bokkoon na ca gan ña.

<span id="an_12:3">12:3</span>  Noonu Maryaama daldi jël liibaru
latkoloñ ju raxul ju ñuy wax nàrd, tey jar lu baree-bare. Mu sotti ko ci
tànki Yeesu, ba noppi fomp ko ak kawaram. Xetu latkoloñ gi gilli ci kër
gi yépp.

<span id="an_12:4">12:4</span>  Kenn ca taalibey Yeesu ya, muy Yudaa
Iskariyo, mi ko nar a wor, daldi ne:

<span id="an_12:5">12:5</span>  «Lu tax jaayewuñu latkoloñ jii peyu atum
lëmm, jox ko miskin yi?»

<span id="an_12:6">12:6</span>  Waaye bi muy wax loolu, xalaatul woon
miskin yi, ndaxte sàcc la woon; moo yoroon boyetu xaalis bi, te daan ci
sàkk.

<span id="an_12:7">12:7</span>  Waaye Yeesu ne ko: «Bàyyi ko! Jekkoon na
mu denc ko ngir bés bu ñu may suul.

<span id="an_12:8">12:8</span>  Miskin yaa ngi ak yéen bés bu nekk,
waaye dungeen ma gis ba fàww.»

<span id="an_12:9">12:9</span>  Bi ñu yégee ne, Yeesoo nga fa, mbooloom
Yawut mu bare daldi dem Betani. Yeesu rekk yóbbuwu leen fa woon, waaye
dañoo bëggoon a gisaale Lasaar, mi Yeesu dekkaloon.

<span id="an_12:10">12:10</span>  Saraxalekat yu mag ya dogu ci ne,
dañuy reyaale Lasaar,

<span id="an_12:11">12:11</span>  ndaxte moo waral Yawut yu bare dëddu
leen, gëm Yeesu.

<span id="an_12:12">12:12</span>  Ca ëllëg sa mbooloo mu bare, ma ñëwoon
ca màggalu bésub Jéggi ba, yég ne Yeesoo ngi jëmsi Yerusalem.

<span id="an_12:13">12:13</span>  Ñu daldi jël cari garab, génn di ko
teeru. Ñuy xaacu naan:«Osaana!Yaw miy ñëw ci turu Boroom bi,ku barkeel
nga!Na Yàlla barkeel buuru Israyil!»

<span id="an_12:14">12:14</span>  Yeesu wut cumbur, war ko; ndaxte Mbind
mi nee na:

<span id="an_12:15">12:15</span>  «Buleen ragal, waa Siyon.Gis ngeen,
seen buur a ngi ñëw,war mbaam mu ndaw.»

<span id="an_12:16">12:16</span>  Yooyu yépp, taalibe ya xamuñu woon ca
saa sa lu muy tekki; waaye gannaaw bi ndamu Yeesu feeñee, ñu fàttaliku
ne, Mbind mi yégle woon na loolu ci moom, te amal nañu ko.

<span id="an_12:17">12:17</span>  Ña nekkoon ak Yeesu ñépp, bi muy
wooyee Lasaar mu génn ca bàmmeel ba te mu dekkal ko, demoon nañu,
nettali la ñu gis.

<span id="an_12:18">12:18</span>  Looloo tax mbooloo ma teeru ko, ndaxte
yégoon nañu firnde boobu.

<span id="an_12:19">12:19</span>  Farisen yi nag di waxante naan: «Gis
ngeen, mënuleen ci dara; ñépp a ngi koy topp!»

<span id="an_12:20">12:20</span>  Ca mbooloo ma, amoon na ca ay Gereg yu
bokk ca ña ñëwoon Yerusalem ngir jaamu Yàlla diirub màggal ga.

<span id="an_12:21">12:21</span>  Ñëw nañu ci Filib, mi dëkk Betsayda ci
diiwaanu Galile, ne ko: «Sang bi, danoo bëggoon a gis Yeesu.»

<span id="an_12:22">12:22</span>  Filib dem wax ko Andare; ñu ànd, waxi
ko Yeesu.

<span id="an_12:23">12:23</span>  Mu tontu leen ne: «Waxtu wi ñu war a
feeñale ndamu Doomu nit ki jot na.

<span id="an_12:24">12:24</span>  Ci dëgg-dëgg maa ngi leen koy wax, fi
ak peppu dugub ji wadd ci suuf jaarul ci dee, du man a weesu li mu doon:
pepp doŋŋ. Waaye bu deeyee, dina jur pepp yu bare.

<span id="an_12:25">12:25</span>  Ku bëgg bakkanam dina ko ñàkk, waaye
ku ko bañ ci àddina sii, dina ko denc ngir dund gu dul jeex gi.

<span id="an_12:26">12:26</span>  Ku bëgg a doon sama surga, na ma topp.
Bu ko defee, fu ma nekk, fa lay nekk moom itam. Ku may liggéeyal, sama
Baay dina ko teral.

<span id="an_12:27">12:27</span>  «Léegi nag damaa jàq. Lu may war a
wax? Mbaa du dama naan: “Baay, musal ma ci li nar a xew waxtu wiy ñëw?”
Déedéet, ñëw naa sax ngir jaar ci waxtu woowu.

<span id="an_12:28">12:28</span>  Baay, màggalal sa tur!» Noonu ñu dégg
baat bu jóge asamaan naan: «Màggal naa ko ba noppi, te dinaa ko
màggalaat.»

<span id="an_12:29">12:29</span>  Mbooloo ma fa teewoon te dégg baat ba
daldi ne: «Dënnu la woon!» Ñeneen naan: «Malaakaa doon wax ak moom.»

<span id="an_12:30">12:30</span>  Waaye Yeesu ne leen: «Taxuma baat
boobu jolli, waaye yéena tax.

<span id="an_12:31">12:31</span>  Àtteb àddina si jot na: léegi ñu dàq
malaaka mu bon, mi jiite àddina si.

<span id="an_12:32">12:32</span>  Te man, bu ñu ma yékkatee, ma tiim
suuf, dinaa wootal nit ñépp ci man.»

<span id="an_12:33">12:33</span>  Ci baat yooyu la doon misaale ni mu
war a faatoo.

<span id="an_12:34">12:34</span>  Mbooloo ma tontu ko ne: «Jàng nanu ci
sunu téereb yoon ne, Almasi bi dina sax ba fàww. Kon yaw, nan nga man a
waxe ne, “Doomu nit ki dina yékkatiku?” Kuy Doomu nit kooku?»

<span id="an_12:35">12:35</span>  Yeesu ne leen: «Leer gi dootul yàgg ak
yéen. Doxleen, ci bi ngeen dee am leer, ngir lëndëm bañ leen a bett.
Ndaxte kuy dox ci lëndëm doo xam foo jëm.

<span id="an_12:36">12:36</span>  Kon ci bi ngeen dee am leer gi,
gëmleen ko, ngir ngeen doon doomi leer.» Bi mu waxee loolu ba noppi,
Yeesu dafa dem, nëbbatuji leen.

<span id="an_12:37">12:37</span>  Firnde yi mu leen won yépp taxul ñu
gëm ko,

<span id="an_12:38">12:38</span>  ngir li yonent Yàlla Esayi waxoon
am:«Boroom bi, ana ku gëm sunu waare?Kan la Boroom bi won dooleem?»

<span id="an_12:39">12:39</span>  Mënuñu woon a gëm, ndaxte Esayi dafa
waxaat ne:

<span id="an_12:40">12:40</span>  «Yàlla dafa gumbaal seeni bët,def ba
ñu dëgër bopp,ngir seeni bët bañ a gis,seen xel bañ a xam,ñu bañ a
woññiku ci manngir ma wéral leen.»

<span id="an_12:41">12:41</span>  Esayi dafa wax loolu, ndaxte gisoon na
ndamu Yeesu te mi ngi doon wax ci ay mbiram.

<span id="an_12:42">12:42</span>  Fekk na ci biir njiit yi sax, ñu bare
gëmoon nañu Yeesu, waaye Farisen yee tax fésaluñu ko, ndaxte dañoo
ragaloon, ñu dàq leen ca jàngu ba.

<span id="an_12:43">12:43</span>  Ngërëmu nit a leen gënaloon ngërëmu
Yàlla.

<span id="an_12:44">12:44</span>  Yeesu yégle ne: «Ku ma gëm, gëmuloo ma
waaye gëm nga ki ma yónni.

<span id="an_12:45">12:45</span>  Ku ma gis, gis nga ki ma yónni.

<span id="an_12:46">12:46</span>  Ni ag leer laa wàcce ci àddina, ngir
ku ma gëm du des ci lëndëm.

<span id="an_12:47">12:47</span>  Ku dégg samay wax te toppu leen, du
man maa koy daan, ndaxte wàccuma ngir daan àddina, waaye damaa ñëw ngir
musal ko.

<span id="an_12:48">12:48</span>  Ku ma beddeeku te nanguwul samay wax,
dina fekk fii li koy daan: sama njàngalee koy daan keroog bés bu mujj
ba.

<span id="an_12:49">12:49</span>  Ndaxte waxuma ci sama coobare, waaye
Baay bi ma yónni ci boppam, moo ma sant li ma war a wax ak li ma war a
jàngale.

<span id="an_12:50">12:50</span>  Te xam naa ne, li muy santaane day
joxe dund gu dul jeex. Kon li ma wax, dama koy wax, ni ma ko Baay bi
sante.»

<span id="an_13:1">13:1</span>  Laata màggalu bésu Jéggi ba la woon.
Yeesu xamoon na ne, waxtu wi mu war a génne àddina, dem ca wetu Baay ba,
jot na. Ku bëgg ñoñam yi nekk ci àddina la, te bëgg na leen ba fa
mbëggeel man a yem.

<span id="an_13:2">13:2</span>  Yeesu ak taalibe yaa ngi doon reer. Fekk
na booba Seytaane xiirtal Yudaa, doomu Simoŋ Iskariyo, ngir mu wori
Yeesu.

<span id="an_13:3">13:3</span>  Yeesu xamoon na ne, Yàlla joxoon na ko
sañ-sañ ci lépp, xam it ne, ca Yàlla la jóge te ca moom lay delluwaat.

<span id="an_13:4">13:4</span>  Mu daldi jóge ca reer ba, summi mbubbam,
daldi jël ab sarbet, laxas ko ci ndiggam.

<span id="an_13:5">13:5</span>  Noonu mu sotti ndox ci ab këll, daldi
tàmbali di raxas tànki taalibe ya, di leen fomp ak sarbet, ba mu
laxasaayoo.

<span id="an_13:6">13:6</span>  Bi mu agsee ba ca Simoŋ Piyeer, kooku ne
ko: «Boroom bi, ndax yaw dangaa nar a raxas samay tànk?»

<span id="an_13:7">13:7</span>  Yeesu tontu ko ne: «Xamoo fii mu nekk li
may def, waaye dinga ko xami.»

<span id="an_13:8">13:8</span>  Piyeer ne ko: «Déedéet, duma nangu mukk
nga raxas samay tànk.» Yeesu ne ko: «Su ma la raxasul, doo bokk ak man
dara.»

<span id="an_13:9">13:9</span>  Simoŋ Piyeer ne ko: «Kon nag Boroom bi,
bul yem rekk ci tànk yi, waaye raxasaaleel loxo yi ak bopp bi!»

<span id="an_13:10">13:10</span>  Yeesu ne ko: «Ku sangu ba noppi,
soxlaatul a raxas lu dul ay tànkam, ndaxte set na wecc. Yéen nag set
ngeen, waaye du ñépp!»

<span id="an_13:11">13:11</span>  Fekk Yeesu xamoon na ki ko nar a wor,
looloo tax mu ne: «Setuleen yéen ñépp.»

<span id="an_13:12">13:12</span>  Bi mu leen raxasalee seeni tànk ba
noppi, Yeesu dafa solaat mbubbam, dellu toogaat ne leen: «Ndax xam ngeen
li ma leen defal?

<span id="an_13:13">13:13</span>  Yéen a ngi may wooye “Kilifa gi” ak
“Boroom bi,” te wax ngeen dëgg, moom laa.

<span id="an_13:14">13:14</span>  Kon bu fekkee ne man miy Boroom bi tey
Kilifa gi, maa leen raxasal seeni tànk, yéen itam war ngeen di
raxasalante seeni tànk.

<span id="an_13:15">13:15</span>  Bàyyil naa leen fi royukaay, ngir
ngeen di jëf, nii ma jëfeek yéen.

<span id="an_13:16">13:16</span>  Ci dëgg-dëgg maa ngi leen koy wax,
jaam gënul a màgg sangam, mbaa ndaw, ki ko yónni.

<span id="an_13:17">13:17</span>  Gannaaw xam ngeen loolu, bu ngeen
doxalee noonu, dingeen bég.

<span id="an_13:18">13:18</span>  «Yéen ñépp taxuleen may wax; xam naa
ñi ma tànn. Waaye li Mbind mi wax, fàww mu am, bi ñu naan: “Ki lekk sama
dugub wéq na ma.”

<span id="an_13:19">13:19</span>  Maa ngi leen koy wax ci teel, bala
looloo ñëw, ngir bu ñëwee, ngeen gëm ne, Maay ki nekk.

<span id="an_13:20">13:20</span>  Ci dëgg-dëgg maa ngi leen koy wax, ku
nangu kenn ci ñi may yónni, nangu nga ma, man itam; te ku ma nangu,
nangu nga ki ma yónni.»

<span id="an_13:21">13:21</span>  Bi Yeesu waxee loolu ba noppi, mu jàq,
biral ne: «Ci dëgg-dëgg maa ngi leen koy wax, kenn ci yéen dina ma wor.»

<span id="an_13:22">13:22</span>  Taalibe yi di xoolante, te xamuñu kan
lay wax.

<span id="an_13:23">13:23</span>  Ka Yeesu bëggoon te mu bokkoon ca
taalibe ya, ma nga sóonu woon ca kaw Yeesu.

<span id="an_13:24">13:24</span>  Kooku la Simoŋ Piyeer liyaar, ngir mu
laaj Yeesu ki ko taxoon di wax.

<span id="an_13:25">13:25</span>  Taalibe ba daldi walbatiku ca Yeesu,
laaj ko ne: «Boroom bi, kooku kan la?»

<span id="an_13:26">13:26</span>  Yeesu ne ko: «Dinaa capp dogu mburu ci
ndab li; ki ma koy jox, kooku la.» Noonu Yeesu jël dogu mburu, capp ko
ca ndab la, daldi koy jox Yudaa, doomu Simoŋ Iskariyo.

<span id="an_13:27">13:27</span>  Naka la Yudaa jël dog wa, Seytaane
dugg ci moom. Yeesu ne ko: «Gaawantul ci li ngay def!»

<span id="an_13:28">13:28</span>  Amul kenn ca ña fa toogoon ku xam lu
tax mu wax ko loolu.

<span id="an_13:29">13:29</span>  Waaye gannaaw Yudaa moo yoroon boyetu
xaalis bi, am ñu xalaat ne, Yeesu dafa koo wax, mu dem jëndi li war ci
màggal gi, walla mu ne ko mu dem sarax miskin yi.

<span id="an_13:30">13:30</span>  Yudaa nag jël dogu mburu ma, daldi
génn ca saa sa. Booba guddi woon na.

<span id="an_13:31">13:31</span>  Bi Yudaa génnee, Yeesu ne: «Léegi nag
ndamu Doomu nit ki feeñ na, te ndamu Yàlla feeñ na itam ci moom.

<span id="an_13:32">13:32</span>  Te bu ma feeñalee ndamu Yàlla, Yàlla
itam ci teewaayam dina feeñal ndamu Doomu nit ki, te dina ko def léegi.

<span id="an_13:33">13:33</span>  Samay soppe, sama nekk ak yéen dootul
yàgg. Dingeen may seet, waaye maa ngi leen di wax léegi li ma waxoon
Yawut ya: fa ma jëm, dungeen fa man a dem.

<span id="an_13:34">13:34</span>  Maa ngi leen di jox ndigal lu bees:
bëgganteleen. Nangeen di bëggante ni ma leen bëgge.

<span id="an_13:35">13:35</span>  Ni ñuy xame ne samay taalibe ngeen,
mooy ngeen bëggante.»

<span id="an_13:36">13:36</span>  Simoŋ Piyeer laaj ko ne: «Boroom bi,
foo jëm?» Yeesu ne ko: «Fa ma jëm, mënuloo ma faa topp léegi, waaye
dinga ma toppi ca kanam.»

<span id="an_13:37">13:37</span>  Piyeer ne ko: «Boroom bi, lu tax
mënuma laa topp léegi? Àttan naa joxe sama bakkan ngir yaw!»

<span id="an_13:38">13:38</span>  Yeesu ne ko: «Àttan ngaa joxe sa
bakkan ngir man? Ci dëgg-dëgg maa ngi la koy wax, bala ginaar a sab,
dinga ma weddi ñetti yoon.

<span id="an_14:1">14:1</span>  «Buleen jàq. Gëmleen Yàlla te gëm ma.

<span id="an_14:2">14:2</span>  Am na néeg yu bare ca sama kër Baay, bu
dul woon noonu, ma wax leen ko, ndaxte maa ngi dem defaral leen fa ngeen
di dëkk.

<span id="an_14:3">14:3</span>  Te su ma leen defaralee bérab booba ba
noppi, dinaa dellusi, yóbbaale leen, ba fu ma nekk, ngeen nekk fa, yéen
itam.

<span id="an_14:4">14:4</span>  Te fa ma jëm, xam ngeen yoon wi.»

<span id="an_14:5">14:5</span>  Tomaa ne ko: «Boroom bi, xamunu fa nga
jëm. Kon nan lanuy man a xame yoon wi?»

<span id="an_14:6">14:6</span>  Yeesu ne ko: «Man maay yoon wi, maay
dëgg te dund it man la. Kenn du ñëw ci Baay bi te jaarul ci man.

<span id="an_14:7">14:7</span>  Ndegam xam ngeen ma, dingeen xam itam
sama Baay. Lu weesu tey, xam ngeen ko te gis ngeen ko.»

<span id="an_14:8">14:8</span>  Filib ne ko: «Boroom bi, won nu Baay bi;
loolu doy na nu.»

<span id="an_14:9">14:9</span>  Yeesu tontu ko ne: «Ni ma yàggeek yéen
te ba tey Filib, xamuloo ma? Ku ma gis, gis nga Baay bi. Kon nag nan
ngay man a laaje naan: “Won nu Baay bi”?

<span id="an_14:10">14:10</span>  Xamuloo ne maa ngi nekk ci Baay bi te
Baay baa ngi ci man? Kàddu yi ma leen di wax jógewuñu ci man, waaye Baay
bi nekk ci man mooy matal ay jëfam.

<span id="an_14:11">14:11</span>  Gëmleen li ma leen wax ne, maa ngi ci
Baay bi te Baay baa ngi ci man; walla boog, gëmleen ndax jëf yi.

<span id="an_14:12">14:12</span>  Ci dëgg-dëgg maa ngi leen koy wax:
képp ku ma gëm dina def, moom itam, jëf yi may def. Dina def sax yu gën
a màgg, ndaxte maa ngi dem ci Baay bi.

<span id="an_14:13">14:13</span>  Te it lu ngeen ñaan ci sama tur dinaa
ko def, ngir Doom ji feeñal ndamu Baay bi.

<span id="an_14:14">14:14</span>  Lu ngeen ñaan ci sama tur, maa koy
def.

<span id="an_14:15">14:15</span>  «Bu ngeen ma bëggee, dingeen topp sama
ndigal.

<span id="an_14:16">14:16</span>  Te dinaa ñaan Baay bi, mu jox leen
beneen Dimbalikat, buy nekk ak yéen ba abadan.

<span id="an_14:17">14:17</span>  Kooku mooy Xelu Yàlla, mi yor dëgg.
Àddina du ko man a nangu, ndaxte gisu ko te xamu ko. Yéen xam ngeen ko,
ndaxte mi ngi dëkk ak yéen te dina nekk ci yéen.

<span id="an_14:18">14:18</span>  Duma leen bàyyi ngeen wéet. Dinaa
dellusi ci yéen.

<span id="an_14:19">14:19</span>  Des na tuuti ci kanam, àddina du ma
gisati; waaye yéen dingeen ma gis. Dinaa dund, moo tax yéen itam dingeen
dund.

<span id="an_14:20">14:20</span>  Bu keroogee, dingeen xam nag ne, nekk
naa ci sama Baay, yéen it nekk ngeen ci man, te maa ngi nekk ci yéen.

<span id="an_14:21">14:21</span>  Ki ma bëgg, mooy kiy nangu samay
ndigal te di ko topp. Ku ma bëgg, Baay bi bëgg la, te man dinaa la bëgg,
di la feeñu.»

<span id="an_14:22">14:22</span>  Yudaa --du Yudaa Iskariyo de, beneen
la woon — ne ko: «Boroom bi, lu xew, ba nga nar noo feeñu nun rekk, te
doo feeñu àddina sépp?»

<span id="an_14:23">14:23</span>  Yeesu tontu ko ne: «Ku ma bëgg dina
sàmm sama kàddu. Sama Baay dina ko bëgg te nun dinanu ñëw ci moom, te
dëkk ci moom.

<span id="an_14:24">14:24</span>  Ku ma bëggul doo sàmm sama kàddu. Li
may wax nag, jógewul ci man, waaye mi ngi soqikoo ci ki ma yónni.

<span id="an_14:25">14:25</span>  «Lii dama leen koy wax ci bi may nekk
ak yéen.

<span id="an_14:26">14:26</span>  Waaye Dimbalikat, bi leen Baay bi di
yónnee ci sama tur, muy Xelam mu Sell, dina leen jàngal lépp, di leen
fàttali li ma leen waxoon lépp.

<span id="an_14:27">14:27</span>  Jàmm laa leen bàyyeel, sama jàmm laa
leen jox, jàmm ju àddina mënul a joxe. Buleen jàq, buleen tiit.

<span id="an_14:28">14:28</span>  «Dégg ngeen li ma leen wax: “Dinaa
dem, waaye dinaa dellusi ci yéen.” Bu ngeen ma bëggoon, dingeen bég ci
li may dem ca Baay ba, ndaxte Baay bee ma gën a màgg.

<span id="an_14:29">14:29</span>  Wax naa leen ko nag léegi, bala looloo
ñëw, ngir bu waxtu wa agsee, ngeen gëm.

<span id="an_14:30">14:30</span>  Lu weesu tey duma amati jotu waxtaan
ak yéen, ndaxte malaaka mu bon mi jiite àddina saa ngi ñëw. Kooku manalu
ma dara.

<span id="an_14:31">14:31</span>  Waaye àddina si war na xam ne, bëgg
naa Baay bi te ni ma ko Baay bi sante, ni laay jëfe. Jógleen, nu dem!

<span id="an_15:1">15:1</span>  «Man maay garab gu wóor gi, te sama Baay
mooy beykat bi.

<span id="an_15:2">15:2</span>  Car bu soqikoo ci man te meññul, dina ko
dog, sànni. Waaye car bu ci meññ, dina ko tenqi, ngir mu gën a meññ.

<span id="an_15:3">15:3</span>  Yéen nag, Baay bi setal na leen jaarale
ko ci kàddu gi ma leen wax, ni beykat di tenqee garabam.

<span id="an_15:4">15:4</span>  Saxleen ci man; ma sax, man itam, ci
yéen. Ni car mënul a ame ay doom, bu saxul ci garab, noonu itam dungeen
man a meññ li may jëfe ci yéen, bu ngeen saxul ci man.

<span id="an_15:5">15:5</span>  «Man maay garab gi; yéen yéenay car yi.
Ki sax ci man te ma sax ci moom, dina meññ, ndaxte bu ngeen saxul ci
man, dungeen man dara.

<span id="an_15:6">15:6</span>  Ku saxul ci man dinañu ko sànni ci biti,
mu mel ni car bu ñu dagg, ba mu wow. Car yu wow nag, dañu leen di buub,
sànni ci safara, ñu lakk.

<span id="an_15:7">15:7</span>  Bu ngeen saxee ci man te saxal samay wax
ci seen xol, lu ngeen ñaan mu nangu.

<span id="an_15:8">15:8</span>  Liy feeñal sama ndamu Baay moo di, ngeen
di gën a meññ tey wone noonu ne, samay taalibe ngeen.

<span id="an_15:9">15:9</span>  «Ni ma Baay bi bëggee, noonu itam laa
leen bëgge. Saxleen ci mbëggeel googu ma am ci yéen.

<span id="an_15:10">15:10</span>  Bu ngeen toppee samay ndigal, dingeen
sax ci sama mbëggeel, ni ma toppe sama ndigali Baay, ba tax ma sax ci
mbëggeelam.

<span id="an_15:11">15:11</span>  Wax naa leen loolu, ngir ngeen bokk ci
sama mbég, te seen bos mat sëkk.

<span id="an_15:12">15:12</span>  Sama ndigal mooy ngeen bëggante, ni ma
leen bëgge.

<span id="an_15:13">15:13</span>  Genn mbëggeel mënul a weesu joxe sa
bakkan ngir say xarit.

<span id="an_15:14">15:14</span>  Samay xarit ngeen, ci kaw ngeen def li
ma santaane.

<span id="an_15:15">15:15</span>  Dootuma leen wooye jaam, ndaxte jaam
du xam li sangam di def. Xarit laa leen wooye, ndaxte xamal naa leen li
ma jële lépp ci sama Baay.

<span id="an_15:16">15:16</span>  Du yéen yéena ma tànn, waaye man maa
leen tànn, sas leen ngeen dem, meññ meññeef gu sax, ngir Baay bi def lu
ngeen ko ñaan ci sama tur.

<span id="an_15:17">15:17</span>  Li may santaane nag, mooy ngeen
bëggante.

<span id="an_15:18">15:18</span>  «Bu leen àddina bañee, xamleen ne, man
lañu jëkk a bañ.

<span id="an_15:19">15:19</span>  Ñi bokk ci ñoom lañu bëgg. Bu ngeen
bokkoon ci ñoom, dinañu leen bëgg, ni ñu bëgge seeni ñoñ. Waaye
bokkuleen ci àddina, ndaxte maa leen tànn, ber leen. Looloo tax ñu bañ
leen.

<span id="an_15:20">15:20</span>  Fàttalikuleen li ma leen wax: “Jaam
gënul a màgg sangam.” Bu ñu ma sonalee, dinañu leen sonal yéen itam. Bu
ñu toppee sama wax, dinañu topp seen wax yéen itam.

<span id="an_15:21">15:21</span>  Waaye loolu lépp dinañu leen ko def
ndax man, ndaxte xamuñu ki ma yónni.

<span id="an_15:22">15:22</span>  Su ma ñëwul woon, ne leen dara, duñu
am bàkkaar. Waaye léegi amuñu lay ngir seeni bàkkaar.

<span id="an_15:23">15:23</span>  Ku ma bañ, bañ nga itam sama Baay.

<span id="an_15:24">15:24</span>  Su ma deful woon ci seen biir jëf yu
kenn deful, kon duñu am bàkkaar. Waaye léegi nag gis nañu samay jëf te
teewul ñu bañ nu, man ak sama Baay.

<span id="an_15:25">15:25</span>  Waaye loolu am na ngir kàddu gi am,
kàddu gii ñu bind ci seen yoon: “Bañ nañu ma ci dara.”

<span id="an_15:26">15:26</span>  «Dimbalikat bi dina ñëw, mooy Xel mi
jóge ci Baay bi tey yor dëgg gi. Dina jóge ci Baay bi, ma yebal ko ci
yéen. Moom nag, moo may seedeeli.

<span id="an_15:27">15:27</span>  Te yéen itam dingeen seede samay mbir,
ndaxte yéena nekkoon ak man ca njàlbéen ga.

<span id="an_16:1">16:1</span>  «Loolu dama leen koo wax ngir seen ngëm
bañ a wàññiku.

<span id="an_16:2">16:2</span>  Dinañu leen dàq ca jàngu ya, te dinañu
dem ba jamono joo xam ne ñi leen di rey dañuy xalaat ne, ñu ngi màggal
turu Yàlla.

<span id="an_16:3">16:3</span>  Dinañu agsi foofu, ndaxte xamuñu Baay bi
te xamuñu ma.

<span id="an_16:4">16:4</span>  Loolu nag, wax naa leen ko, ngir bu
waxtu wi jotee ngeen fàttaliku ne, yégal naa leen ko. «Waxuma leen ko ca
njàlbéen ga, ndaxte maa ngi nekkoon ak yéen.

<span id="an_16:5">16:5</span>  «Léegi nag maa ngi dem ca ka ma yónni,
te kenn ci yéen laaju ma fi ma jëm.

<span id="an_16:6">16:6</span>  Seen xol dafa jeex ndax li ma leen wax.

<span id="an_16:7">16:7</span>  Moona de, ci sama wàll, dëgg laa leen di
wax. Li gën ci yéen mooy ma dem, ndaxte su dul loolu, Dimbalikat bi du
ñëw ci yéen; waaye su ma demee, dinaa leen ko yónnee.

<span id="an_16:8">16:8</span>  Te bu dikkee, dina yey niti àddina ci lu
jëm ci seen bàkkaar, ci lu jëm ci sama njubte ak ci lu jëm ci àtte ba.

<span id="an_16:9">16:9</span>  Ci mbiri seen bàkkaar, dina leen yey ci
li ñu ma gëmul.

<span id="an_16:10">16:10</span>  Ci mbiri sama njubte, dina leen yey
ndaxte maa ngi dem ci Baay bi te dungeen ma gisati.

<span id="an_16:11">16:11</span>  Ci mbiri àtte ba, dina leen yey ndaxte
àtte nañu malaaka mu bon mi jiite àddina si, ba daan ko.

<span id="an_16:12">16:12</span>  «Li ma leen war a wax bare na, waaye
dungeen ko man a dékku.

<span id="an_16:13">16:13</span>  Bu Xelum Yàlla mi yor dëgg gi dikkee
nag, dina leen gindi ci lépp li jëm ci yoonu dëgg, ndaxte du wax ci
coobarey boppam, waaye lu ko Baay bi wax, mu jottali leen ko. Dina leen
yégal mbir yu ñëwagul.

<span id="an_16:14">16:14</span>  Dina ma màggal, ndaxte lu mu leen wax,
ci man la ko jële.

<span id="an_16:15">16:15</span>  Lépp lu Baay bi am, maa ko moom.
Looloo tax ma ne leen, lu mu leen jottali, ci man la ko jële.

<span id="an_16:16">16:16</span>  «Ci kanam tuuti dungeen ma gisati. Bu
ñu ci tegee ab diir, ngeen gisaat ma.»

<span id="an_16:17">16:17</span>  Loolu Yeesu wax, tax na ba am ca
taalibe ya, ñu waxante ne: «Lu muy wax nii: “Ci kanam tuuti dungeen ma
gisati; bu ñu ci tegee ab diir, ngeen gisaat ma,” ak naan: “Ndaxte maa
ngi dem ca Baay ba”?»

<span id="an_16:18">16:18</span>  Ñu ne: « “Teg cab diir,” lu muy tekki?
Xamunu li muy bëgg a wax.»

<span id="an_16:19">16:19</span>  Yeesu gis ne, am na lu ñu ko bëgg a
laaj, mu ne leen: «Dama ne: “Ca kanam tuuti, dungeen ma gis, te bu ñu ca
tegee ab diir, ngeen gisaat ma.” Ndax loolu ngeen di laajante ci seen
biir?

<span id="an_16:20">16:20</span>  Ci dëgg-dëgg maa ngi leen koy wax,
dingeen jooy xàcc, waaye àddina dina bég; dingeen jàq, waaye seen
njàqare dina soppaliku bànneex.

<span id="an_16:21">16:21</span>  Jigéen ju nekk ci mat, dafay jàq,
ndaxte waxtu wi mu war a jur jot na. Waaye bu doom ji juddoo, dina fàtte
coonoom ndaxte day bég ci li doom ji gane àddina.

<span id="an_16:22">16:22</span>  Noonu nag ngeen di jàqe, yéen itam.
Waaye dinaa leen gisaat, seeni xol sedd, te seen mbég moomu, kenn du ko
man a dindi.

<span id="an_16:23">16:23</span>  Bés boobu dootuleen ma laaj dara. Ci
dëgg-dëgg maa ngi leen koy wax, Baay bi dina leen may lu ngeen ko ñaan
ci sama tur.

<span id="an_16:24">16:24</span>  Ba léegi ñaanaguleen dara ci sama tur.
Ñaanleen, mu nangu. Bu ko defee seen mbég mat sëkk.

<span id="an_16:25">16:25</span>  «Loolu lépp, dama leen koo wax ci ay
misaal. Jamono dina ñëw, ju ma dootul wax ak yéen ci ay misaal, waaye ju
ma leen dee wax lu leer ci Baay bi.

<span id="an_16:26">16:26</span>  Bu keroogee dingeen ñaan ci sama tur.
Neewuma dinaa leen ñaanal Baay bi,

<span id="an_16:27">16:27</span>  ndaxte Baay bi ci boppam bëgg na leen.
Bëgg na leen ndaxte bëgg ngeen ma, te gëm ngeen ne, ci Yàlla laa jóge.

<span id="an_16:28">16:28</span>  Jóge naa ca Baay bi, ñëw àddina. Léegi
maa ngi génn àddina, fekki Baay bi.»

<span id="an_16:29">16:29</span>  Taalibe yi ne ko: «Léegi yaa ngi wax
lu leer te misaaloo!

<span id="an_16:30">16:30</span>  Léegi gis nanu ne, xam nga lépp, te
soxlawul kenn di la laaj dara. Looloo tax nu xam ne, yaa ngi jóge ci
Yàlla.»

<span id="an_16:31">16:31</span>  Yeesu ne leen: «Ndax gëm ngeen léegi?

<span id="an_16:32">16:32</span>  Waxtu waa ngi ñëw te agsi na ba noppi,
dingeen tasaaroo, ku nekk ñibbi, ma des man rekk.

<span id="an_16:33">16:33</span>  Waaye nag déedéet, wéetuma, ndaxte
Baay baa ngi may wéttali. Dama leen wax loolu, ngir ngeen am jàmm ci
man. Dingeen am nattu ci àddina, waaye takkleen fit yi; noot naa
àddina.»

<span id="an_17:1">17:1</span>  Bi mu waxee loolu ba noppi, Yeesu dafa
xool ci kaw, ne jàkk asamaan, ñaan Yàlla ne: «Baay, waxtu wi tax ma ñëw
ci àddina agsi na. Feeñalal ndamu Doom ji, ngir moom itam mu man a
feeñal sa ndam.

<span id="an_17:2">17:2</span>  Ndaxte jox nga ko sañ-sañ ci bépp
mbindeef, ngir mu may dund gu dul jeex gi ñi nga ko dénk.

<span id="an_17:3">17:3</span>  Dund gu dul jeex gi nag, mooy ñu xam la,
yaw jenn Yàlla ju wóor ji am, te ñu xam it ki nga yónni, muy Yeesu
Kirist.

<span id="an_17:4">17:4</span>  Wone naa sa ndam ci àddina, ndax li ma
matal liggéey, bi nga ma santoon.

<span id="an_17:5">17:5</span>  Léegi nag Baay, ci sa teewaay, feeñalal
ci man ndam, li ma amoon ci sa wet, laata àddina di sosu.

<span id="an_17:6">17:6</span>  «Xamal naa sa tur nit, ñi nga tànne ci
àddina te dénk ma leen. Bokkoon nañu ci yaw, nga dénk ma leen, te sàmm
nañu sa kàddu.

<span id="an_17:7">17:7</span>  Xam nañu léegi ne, loo ma joxaan, ci yaw
la jóge,

<span id="an_17:8">17:8</span>  ndaxte xamal naa leen kàddu yi nga ma
jox, te nangu nañu ko. Wóor na leen ne, ci yaw laa jóge, te gëm nañu ne
yaa ma yónni.

<span id="an_17:9">17:9</span>  Ñoom laay ñaanal. Ñaanaluma waa àddina,
waaye maa ngi ñaanal ñi nga ma dénk, ndaxte ci yaw lañu bokk.

<span id="an_17:10">17:10</span>  Lu ma am, yaa ko moom, te loo am, maa
ko moom; te ñoom ñoo feeñal sama ndam.

<span id="an_17:11">17:11</span>  Nekkatuma ci àddina, waaye ñoom ñu ngi
ci; man, ci yaw laa jëm. Baay bu sell bi, sàmm leen ci sa dooley tur
woowu nga ma jox, ngir ñu nekk benn, ni nu nekke benn, man ak yaw.

<span id="an_17:12">17:12</span>  Bi ma nekkee ak ñoom, daan naa leen
sàmm ci sa dooley tur, tur wi nga ma jox. Wottu naa leen, ba kenn ci
ñoom sànkuwul, lu dul kiy aji réer ji, ngir li Mbind mi waxoon am.

<span id="an_17:13">17:13</span>  «Waaye léegi maa ngi jëmsi ci yaw, te
maa ngi wax nii ci bi may nekk àddina, ngir ñu fees ak sama mbég.

<span id="an_17:14">17:14</span>  Jottali naa leen sa kàddu, te àddina
bañ leen, ndax li ñu mel ni man, bañ a bokk ci àddina soosu.

<span id="an_17:15">17:15</span>  Ñaanuma nga jële leen àddina, waaye
nga yiir leen ci Ibliis.

<span id="an_17:16">17:16</span>  Dañoo mel ni man; bokkuñu ci àddina.

<span id="an_17:17">17:17</span>  Samp leen ci dëgg, ngir ñu sell. Sa
kàddu mooy dëgg.

<span id="an_17:18">17:18</span>  Ni nga ma yónnee àddina, noonu laa
leen yónnee ci nit ñi.

<span id="an_17:19">17:19</span>  Sellal naa sama bopp ngir ñoom, ngir
ñu sampu ci dëgg te sell.

<span id="an_17:20">17:20</span>  «Ñaanaluma leen ñoom rekk, waaye itam
ñi may gëm ëllëg ndax seen wax.

<span id="an_17:21">17:21</span>  Damay ñaan ngir ñépp doon benn. Baay,
na ñooñu nekk benn ci nun, ni nga nekke ci man te ma nekke ko ci yaw.
Nañu ànd, ba àddina gëm ne, yaa ma yónni.

<span id="an_17:22">17:22</span>  Boole naa leen ci ndam, li nga ma sol,
ngir ñu àndandoo, ni nu ànde man ak yaw.

<span id="an_17:23">17:23</span>  Man ci ñoom, yaw it ci man, ngir ñu
gën a ànd, nekk benn, ba àddina xam ne yaa ma yónni, xam ne bëgg nga
leen, ni nga ma bëgge.

<span id="an_17:24">17:24</span>  «Baay, bëgg naa, ñi nga ma dénk nekk
ak man fa ma jëm, ngir ñu gis sama ndam, li nga ma sol, ndaxte bëgg nga
ma, laata àddina di sosu.

<span id="an_17:25">17:25</span>  «Baay, yaw ku jub ki, waa àddina
xamuñu la, waaye man xam naa la, te ñii xam nañu ne, yaa ma yónni.

<span id="an_17:26">17:26</span>  Xamal naa leen sa tur te dinaa ko gën
a xamle, ngir mbëggeel, gi nga am ci man, nekk ci ñoom, te man it ma
nekk ci ñoom.»

<span id="an_18:1">18:1</span>  Bi mu waxee noonu ba noppi, Yeesu jóge
fa ak i taalibeem, jàll xuru Sedoron, dugg cib tool.

<span id="an_18:2">18:2</span>  Yudaa mi ko naroon a wor xamoon na it
bérab ba, ndaxte Yeesu daan na fa dem ak ay taalibeem.

<span id="an_18:3">18:3</span>  Yudaa daldi fa dem, yóbbaale mbooloom
xarekat ak ay alkaati yu ko saraxalekat yu mag ya ak Farisen ya jox. Ñu
yor ay jum ak ay làmp ak it gànnaay.

<span id="an_18:4">18:4</span>  Noonu Yeesu, mi xamoon li ko waroon a
dal lépp, jubsi leen ne leen: «Ku ngeen di seet?»

<span id="an_18:5">18:5</span>  Ñu ne ko: «Yeesum Nasaret.» Yeesu ne:
«Man la.» Fekk Yudaa mi ko nar a wor a nga ànd ak ñoom.

<span id="an_18:6">18:6</span>  Bi leen Yeesu nee: «Man la,» ñu daldi
dellu gannaaw, ba daanu.

<span id="an_18:7">18:7</span>  Yeesu laajaat leen ne: «Ku ngeen di
seet?» Ñu ne ko: «Yeesum Nasaret.»

<span id="an_18:8">18:8</span>  Mu ne leen: «Wax naa leen ne, man la. Bu
fekkee ne nag man ngeen di seet, bàyyileen ñii ma àndal, ñu dem.»

<span id="an_18:9">18:9</span>  Noonu la baat boobu mu waxoon ame:
«Baay, kenn sànkuwul ci ñi nga ma dénk.»

<span id="an_18:10">18:10</span>  Bi Yeesu waxee loolu ba noppi, Simoŋ
Piyeer bocci jaasi, ji mu yoroon, daldi dóor surgab saraxalekat bu mag
ba, noppu ndeyjooram dagg. Surga boobu mi ngi tuddoon Malkus.

<span id="an_18:11">18:11</span>  Waaye Yeesu ne Piyeer: «Roofal jaasi
ji ci mbaram. Ndax warumaa naan kaasu naqar, bi ma Baay bi sédd?»

<span id="an_18:12">18:12</span>  Mbooloom xarekat ya ak seen kilifa ak
alkaatiy Yawut ya jàpp Yeesu, daldi yeew,

<span id="an_18:13">18:13</span>  jëkk koo yóbbu ca Anas, ndaxte Anas
mooy gorob Kayif, mi doon saraxalekat bu mag ba at mooma.

<span id="an_18:14">18:14</span>  Kayif moo digaloon Yawut ya ne: «Li
gën moo di kenn rekk dee, ngir mbooloo mi mucc.»

<span id="an_18:15">18:15</span>  Bi ñuy yóbbu Yeesu, Simoŋ Piyeer ak
keneen ca taalibe ya toppoon nañu ko. Keneen kooku nag, xamante na ak
saraxalekat bu mag ba, moo waral mu duggaaleek Yeesu ca biir kër kilifa
ga.

<span id="an_18:16">18:16</span>  Waaye Piyeer, moom, des ca buntu kër
ga. Noonu taalibe boobu xamante woon ak saraxalekat bu mag ba génn, wax
ak jigéen, ja doon wottu buntu kër ga, fexe Piyeer dugg ci biir.

<span id="an_18:17">18:17</span>  Mbindaan mi doon wottu bunt bi ne
Piyeer: «Mbaa yaw it bokkuloo ci taalibey waa ji?» Mu ne ko: «Déedéet,
bokkuma ci.»

<span id="an_18:18">18:18</span>  Booba dafa seddoon, ba surga ya ak
alkaati ya boyal ab taal, di ca jaaru. Piyeer itam taxaw, di jaaru ak
ñoom.

<span id="an_18:19">18:19</span>  Saraxalekat bu mag ba daldi laaj Yeesu
ci lu jëm ci taalibeem yi ak ci njàngaleem mi.

<span id="an_18:20">18:20</span>  Yeesu tontu ko ne: «Ci mbooloo laa
doon waxe. Ci kër Yàlla ga ak ci ay jàngu, fa Yawut yépp di daje, laa
mas di jàngalee. Musumaa wax dara di ko nëbb.

<span id="an_18:21">18:21</span>  Lu tax nga may laaj? Laajal ñi doon
déglu li ma leen wax. Ñoom xam nañu li ma doon wax.»

<span id="an_18:22">18:22</span>  Bi Yeesu waxee loolu, kenn ci alkaati
yi nekkoon ci wetam daldi koy pes ne ko: «Ndax nii ngay tontoo
saraxalekat bu mag bi?»

<span id="an_18:23">18:23</span>  Yeesu tontu ko ne: «Su ma waxee lu
jaaduwul, wone ko; waaye su ma waxee lu jub, lu tax nga may dóor?»

<span id="an_18:24">18:24</span>  Anas daldi koy yebal ca Kayif,
saraxalekat bu mag ba, ñu yeew ko ba tey.

<span id="an_18:25">18:25</span>  Fekk na booba Simoŋ Piyeer, moom, ma
nga taxaw di jaaru rekk. Ñu laaj ko ne: «Mbaa yaw it bokkuloo ci
taalibey waa ji?» Waaye Piyeer weddi ko ne: «Déedéet, bokkuma ci.»

<span id="an_18:26">18:26</span>  Kenn ci surgay saraxalekat bu mag ba,
di mbokku ka Piyeer coroon noppam, ne Piyeer: «Xanaa du yaw laa gisoon
ak moom ca tool ba?»

<span id="an_18:27">18:27</span>  Waaye Piyeer dellu weddi ko. Noonu
ginaar daldi sab.

<span id="an_18:28">18:28</span>  Bi loolu wéyee ñu jële Yeesu ca Kayif,
yóbbu ko ca kër boroom réew ma. Ci waxtuw njël la woon. Waaye Yawut ya
yéeguñu ca taaxum kaw ma. Dañoo bañoon a taq sobe, ngir man a lekk ca
ñamu màggalu Jéggi ba.

<span id="an_18:29">18:29</span>  Looloo tax Pilaat boroom réew ma génn,
dajeek ñoom. Mu laaj leen ne: «Lu ngeen di jiiñ waa jii?»

<span id="an_18:30">18:30</span>  Ñu tontu ko ne: «Bu deful woon lu bon,
duñu la ko jébbalsi.»

<span id="an_18:31">18:31</span>  Pilaat ne leen: «Jël-leen ko, yéen, te
àtte ko ci seen yoon.» Yawut yi ne ko: «Yoon mayu nu, nu àtte nit, teg
ko dee.»

<span id="an_18:32">18:32</span>  Noonu la kàddug Yeesu gi ame, ci li mu
misaaloon ni mu war a faatoo.

<span id="an_18:33">18:33</span>  Gannaaw loolu Pilaat duggaat ca taaxum
kaw ma, woo Yeesu ne ko: «Ndax yaa di buuru Yawut yi?»

<span id="an_18:34">18:34</span>  Yeesu tontu ko ne: «Ndax yaa ko
xalaat, wax ko, am dañu la koo xelal ci man?»

<span id="an_18:35">18:35</span>  Pilaat ne ko: «Mbaa xalaatoo ne, man
Yawut laa? Sa xeet ak saraxalekat yu mag yi ñoo ma la jébbal. Lan nga
def?»

<span id="an_18:36">18:36</span>  Yeesu tontu: «Sama kilifteef nekkul ci
àddina. Bu sama kilifteef nekkoon àddina, sama surga yi dinañu xeex,
ngir bañ ñu jébbal ma Yawut yi. Waaye sama kilifteef nekkul àddina.»

<span id="an_18:37">18:37</span>  Pilaat ne ko: «Kon yaw buur nga?»
Yeesu tontu ko: «Wax nga ko; buur laa. Lii moo tax ma juddu, ñëw àddina:
ngir wax dëgg gi. Ku bokk ci dëgg dina nangu li ma wax.»

<span id="an_18:38">18:38</span>  Pilaat laaj ko ne: «Luy dëgg?» Bi mu
waxee loolu ba noppi, Pilaat daldi génnaat, jëm ca Yawut ya ne leen:
«Gisuma ci moom genn tooñ.

<span id="an_18:39">18:39</span>  Seen aada laaj na, ma bàyyil leen
kenn, saa su ñuy def màggalu bésu Jéggi bi. Xanaa ma bàyyil leen “buuru
Yawut yi?”»

<span id="an_18:40">18:40</span>  Noonu ñu daldi yuuxuwaat: «Déedéet,
waxunu kii; Barabas lanu wax!» Fekk Barabas moomu taskatu réew la woon.

<span id="an_19:1">19:1</span>  Noonu Pilaat joxe ndigal, ñu dóor Yeesu
ay yar.

<span id="an_19:2">19:2</span>  Xarekat ya ràbb kaalag dég, teg ko ci
boppu Yeesu, solal ko mbubbum xarekat mu xonq curr.

<span id="an_19:3">19:3</span>  Ñu di ko jegeñsi, di ko pes, naan ko:
«Nuyu nanu la, yaw buuru Yawut yi!»

<span id="an_19:4">19:4</span>  Pilaat génnaat ne leen: «Gis ngeen, maa
ngi leen koy indil ci biti, ngir ngeen xam ne, waa jii, gisuma ci moom
genn tooñ.»

<span id="an_19:5">19:5</span>  Yeesu nag génn, tegoo mbubbum xarekat mu
xonq mi ak kaalag dég gi. Pilaat it ne leen: «Waa jaa ngii!»

<span id="an_19:6">19:6</span>  Waaye bi ñu ko gisee, saraxalekat yu mag
ya ak alkaati ya di yuuxoo naan: «Daaj ko ci bant! Daaj ko ci bant, ba
mu dee!» Pilaat ne leen: «Jël-leen ko, yéen, daaj ko ci bant, ndaxte
gisuma ci moom genn tooñ.»

<span id="an_19:7">19:7</span>  Yawut yi tontu ko ne: «Am nanu aw yoon,
te ci yoon woowu, war na dee ndaxte teg na boppam Doomu Yàlla.»

<span id="an_19:8">19:8</span>  Bi Pilaat déggee wax jooju, dafa gën a
tiit,

<span id="an_19:9">19:9</span>  dugg ca taax ma, daldi ne Yeesu: «Foo
jóge?» Waaye Yeesu tontuwu ko.

<span id="an_19:10">19:10</span>  Pilaat ne ko: «Man ngay bañ a waxal?
Xanaa xamuloo ne, am naa sañ-sañu bàyyi la, te am naa itam sañ-sañu daaj
la ci bant?»

<span id="an_19:11">19:11</span>  Yeesu tontu ko ne: «Amuloo benn
sañ-sañ ci man su dul bi la Yàlla jox. Looloo tax ba ki ma jébbal ci say
loxo am na bàkkaar, bi gën a réy.»

<span id="an_19:12">19:12</span>  Booba nag la Pilaat doon fexee bàyyi
Yeesu. Waaye Yawut ya di yuuxoo naan: «Boo bàyyee kii, doo xaritu buur
bi Sesaar. Nit ku teg boppam buur, noonub Sesaar la!»

<span id="an_19:13">19:13</span>  Bi Pilaat déggee loolu, mu daldi génne
Yeesu ca biti, dem toog ca jalub àttekaay ba, ca fu ñuy wax Bérabu doj
ya. Ci làkku yawut ñu naan ko Gabata.

<span id="an_19:14">19:14</span>  Ca bés ba ñuy waajal màggalu Jéggi ba
la woon, ca weti digg-bëccëg. Pilaat ne Yawut ya: «Seen buur a ngii!»

<span id="an_19:15">19:15</span>  Waaye ñuy yuuxoo naan: «Na dee! Na
dee! Daaj ko ci bant!» Pilaat ne leen: «Ndax seen buur bi, dama koo war
a daaj ci bant?» Saraxalekat yu mag ya ne ko: «Amunu benn buur bu dul
Sesaar!»

<span id="an_19:16">19:16</span>  Noonu Pilaat jébbal leen Yeesu, ngir
ñu daaj ko ci bant. Bi leen ko Pilaat jébbalee, ñu jël ko, yóbbu.

<span id="an_19:17">19:17</span>  Yeesu ci boppam gàddu bant ba, génn
ngir dem ca fa ñuy wax Bérabu kaaŋu bopp; ñu koy wooye Golgota ci làkku
yawut.

<span id="an_19:18">19:18</span>  Foofa la xarekat ya daaje Yeesu ca
bant ba. Ci noonu it ñu daajaale ñaari nit ci wetam, mu nekk ca digg ba.

<span id="an_19:19">19:19</span>  Pilaat santaane itam ñu bind, teg ko
ca kaw bant, ba ñu ko daajoon. Mbind ma lii la wax: «Kii mooy Yeesum
Nasaret, buuru Yawut yi.»

<span id="an_19:20">19:20</span>  Mbind mooma, Yawut yu bare jàng nañu
ko, ndaxte fa ñu daajoon Yeesu ca bant ba jege woon na dëkk ba, te mbind
ma ci làkku yawut la woon, ci làkku waa Room ak ci gereg.

<span id="an_19:21">19:21</span>  Noonu saraxalekat yu mag yu Yawut ya
ne Pilaat: «Bul bind: “Buuru Yawut,” bindal rekk: “Kii moo ne mooy buuru
Yawut yi.”»

<span id="an_19:22">19:22</span>  Pilaat tontu leen ne: «Xas naa koo
bind, du deñ.»

<span id="an_19:23">19:23</span>  Xarekat ya, bi ñu daajee Yeesu ca bant
ba, ba noppi dañoo jël ay yéreem, séddale ko ñeenti cér, ku nekk benn.
Jël nañu it mbubbam bu ñu ràbb ca kaw ba ci suuf te amul benn ñaw.

<span id="an_19:24">19:24</span>  Xarekat ya di waxante naan: «Mbubb mi,
bunu ko xotti, waaye nanu ko tegoo ay bant, ngir xam ku koy moom.» Noonu
la Mbind mi waroon a ame, bi mu naan:«Séddoo nañu samay yére,tegoo ay
bant sama mbubb.» Loolu nag la xarekat ya def.

<span id="an_19:25">19:25</span>  Ca wetu bant, ba ñu daajoon Yeesu,
yaayam a nga fa taxawoon, moom ak doomu ndeyam ju jigéen, Maryaama
jabari Këlópas, ak Maryaama mi dëkk Magdala.

<span id="an_19:26">19:26</span>  Bi Yeesu gisee yaayam taxaw ci wetu
taalibe, bi mu bëggoon, mu ne ko: «Soxna si, sa doom a ngi,»

<span id="an_19:27">19:27</span>  neeti taalibe ba: «Sa yaay a ngi nii.»
Booba la ko taalibe ba yóbbu këram, yor ko.

<span id="an_19:28">19:28</span>  Bi loolu wéyee gannaaw Yeesu xam na
ne, lépp mat na léegi, mu ne nag, ngir amal Mbind mi: «Damaa mar.»

<span id="an_19:29">19:29</span>  Amoon na foofa gutt bu fees ak
bineegar. Noonu ñu jël sagar, tooyal ko ca, takk ko ci bantu garab gu
ñuy wax isob, teg ko ci gémmiñu Yeesu.

<span id="an_19:30">19:30</span>  Bi Yeesu muucoo bineegar bi, mu ne:
«Lépp mat na!» Noonu mu sëgg, delloo ruuwam Yàlla.

<span id="an_19:31">19:31</span>  Keroog ba ñu dee waajal bésu noflaay
ba la woon, te Yawut ya bëgguñu néew ya des ca bant ya, ndaxte bésu
noflaay boobu fonkoon nañu ko lool. Ñu ñaan Pilaat, mu dammlu tànki ña
ñu daajoon, te jële leen fa.

<span id="an_19:32">19:32</span>  Noonu xarekat ya dem, damm tànki ku
jëkk ka, teg ca ka ca des, ca ña ñu daajaale woon ak Yeesu.

<span id="an_19:33">19:33</span>  Bi ñu agsee ci Yeesu, dammuñu ay
tànkam, ndaxte gis nañu ne booba faatu na.

<span id="an_19:34">19:34</span>  Waaye kenn ca xarekat ya daldi jël
xeej, jam ko ko ci wet, ca saa sa deret ak ndox di tuuru.

<span id="an_19:35">19:35</span>  Kiy nettali mbir yooyu, da cee teg
bëtam, te li muy wax dëgg la. Moom ci boppam xam na ne, li muy wax dëgg
la, ngir yéen itam ngeen gëm,

<span id="an_19:36">19:36</span>  ndaxte loolu dafa xew ngir Mbind mi
am: «Benn yaxam du damm.»

<span id="an_19:37">19:37</span>  Leneen it Mbind mi wax na ko: «Dinañu
gis ki ñu jamoon.»

<span id="an_19:38">19:38</span>  Gannaaw loolu Yuusufa mi dëkk Arimate
ñaan Pilaat ngir yóbbu néewu Yeesu. Yuusufa taalibe Yeesu la woon ci lu
kenn yégul, ndaxte dafa ragaloon Yawut ya. Pilaat may ko ko. Yuusufa
daldi dem, yóbbu néewu Yeesu.

<span id="an_19:39">19:39</span>  Nikodem itam ñëw, moom mi masoon a
seeti Yeesu guddi. Mu indaale lu war a tollook fanweeri kiloy cuuraay lu
ñu defare ndàbbi miir ak banti aloos.

<span id="an_19:40">19:40</span>  Ñu jël néewu Yeesu, laxas ko ci
càngaay, boole ko ak cuuraay li, ni ko Yawut yi tàmmoo def, bu ñuy
waajal néew.

<span id="an_19:41">19:41</span>  Tool a nga woon ca wetu bérab, ba ñu
daajoon Yeesu, te ca tool booba amoon na fa bàmmeel bu ñu musul a suul
kenn.

<span id="an_19:42">19:42</span>  Ca bésu Waajal la woon, ba Yawut ya
doon waajal bésu noflaay ba, te bàmmeel ba jege woon na. Foofa lañu denc
Yeesu.

<span id="an_20:1">20:1</span>  Bés ba jiitu ca ayu-bés ga, Maryaamam
Magdala jóg ca fajar, dem ca bàmmeel ba. Bi mu agsee, mu gis ne dindi
nañu xeer, wa ñu ko ube woon.

<span id="an_20:2">20:2</span>  Mu daw, dem ca Simoŋ Piyeer ak ca beneen
taalibe ba, maanaam ka Yeesu bëggoon, ne leen: «Jële nañu néewu Boroom
ba ca bàmmeel ba, te xamunu fu ñu ko yóbbu.»

<span id="an_20:3">20:3</span>  Piyeer ak beneen taalibe ba daw, dem ca
bàmmeel ba.

<span id="an_20:4">20:4</span>  Ñoom ñaar ñépp a ngi doon daw, waaye
beneen taalibe ba raw Piyeer, jëkk ko ca bàmmeel ba.

<span id="an_20:5">20:5</span>  Duggul nag, dafa sëgg, yër, séen càngaay
la ca suuf.

<span id="an_20:6">20:6</span>  Noonu Simoŋ Piyeer, mi ko toppoon, agsi,
daldi dugg. Mu séen càngaay la ci suuf,

<span id="an_20:7">20:7</span>  ak kaala ga muuroon boppu Yeesu. Waaye
kaala googu àndul ak càngaay la; dañu ko laxas, teg ko ci wet.

<span id="an_20:8">20:8</span>  Noonu keneen ka jiitu woon ca bàmmeel
ba, duggsi moom itam. Naka la gis, daldi gëm.

<span id="an_20:9">20:9</span>  Taalibe yi xamaguñu woon Mbind, mi doon
wone ne, Yeesu dafa war a dekki.

<span id="an_20:10">20:10</span>  Noonu taalibe ya dëpp, ñibbi.

<span id="an_20:11">20:11</span>  Maryaama nag moom, ma nga desoon ca
biti, ca wetu bàmmeel ba, di jooy. Bi muy jooy, mu sëgg, yër ci biir,

<span id="an_20:12">20:12</span>  séen ñaari malaaka yu sol mbubb yu
weex, toog ca bérab, ba ñu dencoon Yeesu; kenn ka féeteek bopp bi, ki ci
des ca tànk ya.

<span id="an_20:13">20:13</span>  Malaaka ya laaj ko ne: «Jigéen ji,
looy jooy?» Mu tontu leen ne: «Dañoo jël sama Boroom, te xawma fu ñu ko
yóbbu.»

<span id="an_20:14">20:14</span>  Bi mu waxee loolu, mu geestu, séen
Yeesu mu taxaw, waaye xamul woon ne moom la.

<span id="an_20:15">20:15</span>  Yeesu laaj ko ne: «Jigéen ji, looy
jooy? Kooy seet?» Mu foog ne boroom tool ba la, ne ko: «Sëriñ bi, bu
fekkee yaa ko yóbbu, wax ma foo ko denc, ma jëli ko.»

<span id="an_20:16">20:16</span>  Noonu Yeesu ne ko: «Maryaama.» Mu
walbatiku, làkk ko ci yawut ne ko: «Ràbbuni!» Ràbbuni mooy tekki «Kilifa
gi.»

<span id="an_20:17">20:17</span>  Yeesu ne ko: «Bu ma téye, ndaxte
yéegaguma ca Baay ba. Waaye demal, ne samay bokk, maa ngi yéeg ca sama
Baay biy seen Baay, ca sama Yàlla jiy seen Yàlla.»

<span id="an_20:18">20:18</span>  Noonu Maryaamam Magdala dem, yégali ko
taalibe ya ne leen: «Gis naa Boroom bi!» Mu daldi leen nettali li mu ko
wax.

<span id="an_20:19">20:19</span>  Bés boobu ca ngoon sa, taalibe yaa nga
daje woon ca genn kër, tëju ca biir ndax ragal Yawut ya. Yeesu ne tëll
ci seen biir ne leen: «Na jàmm wàcc ci yéen!»

<span id="an_20:20">20:20</span>  Mu daldi leen won ay loxoom ak wetam.
Bi ñu gisee Boroom bi, taalibe ya daldi bég lool.

<span id="an_20:21">20:21</span>  Yeesu dellu ne leen: «Na jàmm wàcc ci
yéen! Ni ma Baay bi yónnee, noonu laa leen di yónnee, man itam.»

<span id="an_20:22">20:22</span>  Bi mu waxee loolu, mu ëf leen ne leen:
«Sol naa leen Xelu Yàlla mu Sell mi.

<span id="an_20:23">20:23</span>  Ñi ngeen di baal seeni bàkkaar, baal
nañu leen ba noppi; ñi ngeen baalul, baaluñu leen.»

<span id="an_20:24">20:24</span>  Fekk na Tomaa, mi bokk ci fukki
taalibe yi ak ñaar, te turam di tekki «Séex bi,» nekku fa woon, bi Yeesu
ñëwee.

<span id="an_20:25">20:25</span>  Yeneen taalibe yi ne ko: «Gis nanu
Boroom bi!» Waaye mu ne leen: «Su ma gisul fa ñu daajoon pont ya ci ay
loxoom, te defuma ca sama baaraam, su ma tegul it sama loxo ci wetam,
duma ko gëm mukk.»

<span id="an_20:26">20:26</span>  Bi ñu ca tegee ayu-bés, taalibe Yeesu
ya dajewaat ca biir kër ga, Tomaa itam a nga fa woon. Bunt yépp tëju
woon nañu, waaye Yeesu ne tëll ci seen biir ne leen: «Na jàmm wàcc ci
yéen!»

<span id="an_20:27">20:27</span>  Noonu mu ne Tomaa: «Indil sa baaraam
fii te seet sama loxo; indil sa loxo, teg ko ci sama wet. Bàyyil di
weddi te nga gëm.»

<span id="an_20:28">20:28</span>  Tomaa tontu ko ne: «Sama Boroom, sama
Yàlla!»

<span id="an_20:29">20:29</span>  Yeesu ne ko: «Li nga ma gis a tax nga
gëm? Ki bég mooy ki gëm te gisu ma!»

<span id="an_20:30">20:30</span>  Yeesu wone na it ci kanamu taalibe ya
yeneeni firnde yu ñu nettaliwul ci téere bii.

<span id="an_20:31">20:31</span>  Waaye li ci nekk, bind nañu ko ngir
ngeen gëm ne, Yeesu mooy Almasi bi, Doomu Yàlla ji, te seen ngëm may
leen, ngeen am ci moom dund.

<span id="an_21:1">21:1</span>  Bi ñu ca tegee ab diir, Yeesu feeñuwaat
na ay taalibeem ca tefesu dex gu ñuy wax Tiberyàdd. Nii la deme woon:

<span id="an_21:2">21:2</span>  Taalibey Yeesu yii àndoon nañu: Simoŋ
Piyeer; Tomaa, ki turam di tekki «Séex bi;» Nataneel, mi dëkk Kana ca
diiwaanu Galile; doomi Sebede ak yeneen ñaari taalibe.

<span id="an_21:3">21:3</span>  Simoŋ Piyeer ne leen: «Maa ngi nappi.»
Ñu ne ko: «Nun it danuy ànd ak yaw.» Ñu dugg gaal, daldi dem. Waaye
guddi googu jàppuñu dara.

<span id="an_21:4">21:4</span>  Ci fajar gi Yeesu taxaw ca tefes ga,
waaye taalibe yi xàmmiwuñu ko.

<span id="an_21:5">21:5</span>  Yeesu ne leen nag: «Bokk yi, xanaa
jàppuleen jën?» Ñu ne ko: «Déedéet.»

<span id="an_21:6">21:6</span>  Mu ne leen: «Sànnileen mbaal mi ci
ndeyjooru gaal gi, bu ko defee ngeen jàpp.» Ñu sànni fa mbaal ma, mu
fees ak jën, ba mënuñu ko woon a génne ndox mi.

<span id="an_21:7">21:7</span>  Taalibe ba Yeesu bëggoon, ne Piyeer:
«Boroom bi la!» Bi Simoŋ Piyeer déggee loolu, dafa woddoo mbubbam,
ndaxte dafa summeeku woon, daldi sóobu ci dex gi.

<span id="an_21:8">21:8</span>  Yeneen taalibe ya xëcc mbaal, mi fees
dell ak jën, jëme ko ca tefes ga, ndaxte gaal ga sorewul woon; diggante
bi waroon na tollook téeméeri meetar.

<span id="an_21:9">21:9</span>  Bi ñu teeree, ñu gis ab taal, ñu ciy
lakk ay jën, teg mburu ca wet ga.

<span id="an_21:10">21:10</span>  Yeesu ne leen: «Indileen ci jën, yi
ngeen jàpp.»

<span id="an_21:11">21:11</span>  Simoŋ Piyeer yéeg ca gaal ga, daldi
xëcc mbaal ma ca tefes ga, mu fees dell ak jën yu mag; matoon na
téeméeri jën ak juróom-fukk ak ñett. Te li muy baree-bare lépp, taxul
mbaal ma dog.

<span id="an_21:12">21:12</span>  Yeesu ne leen: «Ñëwleen ndékki.» Kenn
ci taalibe yi ñemewu koo laaj ki mu doon, ndaxte xam nañu ne, Boroom bi
la.

<span id="an_21:13">21:13</span>  Yeesu jegeñsi, jël mburu mi, jox leen,
jox leen it jën.

<span id="an_21:14">21:14</span>  Bi Yeesu dekkee ba tey, bii mooy
ñetteelu yoon, bi mu feeñoo ay taalibeem.

<span id="an_21:15">21:15</span>  Bi ñu ndékkee ba noppi, Yeesu ne Simoŋ
Piyeer: «Simoŋ doomu Yowaana, ndax gën nga maa bëgg, ni ma ñii bëgge?»
Mu tontu ko ne: «Aaŋkay, Boroom bi, xam nga ne, bëgg naa la.» Yeesu ne
ko: «Topptool ma sama mbote yi.»

<span id="an_21:16">21:16</span>  Noonu mu waxaat ko ne: «Simoŋ doomu
Yowaana, ndax bëgg nga ma?» Mu ne ko: «Aaŋkay, Boroom bi, xam nga ne,
bëgg naa la.» Yeesu ne ko: «Sàmmal ma sama xar yi.»

<span id="an_21:17">21:17</span>  Mu neeti ko ñetteel bi yoon: «Simoŋ
doomu Yowaana, bëgg nga maam?» Piyeer am naqar ci li mu ko laaj ñetti
yoon: «Ndax bëgg nga ma?» Mu tontu ko ne: «Boroom bi, xam nga lépp; xam
nga ne bëgg naa la.» Yeesu ne ko: «Topptool ma sama xar yi.

<span id="an_21:18">21:18</span>  Ci dëgg-dëgg Piyeer, maa ngi la koy
wax, bi nga dee ndaw yaa doon takk sa geño, di dem fu la neex. Waaye boo
màggatee, dinga tàllal say loxo, keneen takkal la sa geño, yóbbu la foo
bëggul.»

<span id="an_21:19">21:19</span>  Ci baat yooyu la Yeesu doon misaale
nan la Piyeer war a faatoo ngir jollil ndamu Yàlla. Noonu Yeesu ne ko:
«Toppal ci man!»

<span id="an_21:20">21:20</span>  Piyeer geestu, gis taalibe bi Yeesu
bëggoon, di ñëw ci seen gannaaw. Taalibe boobu mooy ki sóonu woon ca
Yeesu, ba ñuy lekk, te laajoon ko ne: «Boroom bi, kan moo lay wori?»

<span id="an_21:21">21:21</span>  Piyeer gis ko, daldi ne Yeesu: «Kii
nag, Boroom bi, nu muy mujje?»

<span id="an_21:22">21:22</span>  Yeesu ne ko: «Su ma neexoon mu dund,
ba ma dellusi, lu ciy sa yoon? Yaw toppal ci man.»

<span id="an_21:23">21:23</span>  Noonu am, ci bokki taalibe yi, ñu
xalaat ne, taalibe boobu du dee. Moona Yeesu musul ne Piyeer, du dee;
waaye li mu wax mooy: «Su ma neexoon mu dund, ba ma dellusi, lu ciy sa
yoon?»

<span id="an_21:24">21:24</span>  Taalibe boobu mooy seede mbir yooyu,
bind leen, te xam nanu ne, li muy wax dëgg la.

<span id="an_21:25">21:25</span>  Yeesu def na yeneen jëf yu bare. Su ñu
ko doon nettali, bind lépp, xalaat naa ne, téere yi duñu xaj ci àddina.

------------------------------------------------------------------------

[Next: Acts](act.md)
