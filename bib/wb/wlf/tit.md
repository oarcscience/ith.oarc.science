[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti2)  [Next](plm.md) 

------------------------------------------------------------------------

### Wolof Bible: Titus

<span id="an_1:1">1:1</span>  Man Pool maa lay bind, man miy jaamu Yàlla
ak ndaw li Yeesu Kirist yónni, ngir xamle ngëm, gi lal yoonu ñi Yàlla
tànn, tey yokk xam-xamu dëgg, giy meññ ragal Yàlla;

<span id="an_1:2">1:2</span>  mu sukkandiku ci yaakaar ju dëggu, ji nu
am ci dund gu dul jeex, gi Yàlla dige ba dara sosoogul, moom mi dul
tebbi waxam.

<span id="an_1:3">1:3</span>  Te léegi, ci jamono ji ko soob, feeñal na
xebaaram boobu ci waaraate, bi ma Yàlla sunu Musalkat dénk te digal ma,
ma xamle ko.

<span id="an_1:4">1:4</span>  Maa ngi lay bind, Tit, yaw sama doomu
diine ju wér ci ngëm, gi nu bokk nun ñépp. Na la Yàlla Baay bi ak Kirist
Yeesu sunu Musalkat may yiw ak jàmm.

<span id="an_1:5">1:5</span>  Bàyyi naa la ca réewu Kereet, ngir nga
mottali la desoon ci liggéey bi, te samp ay njiiti mbooloo ca dëkk bu
nekk, ni ma la ko sante woon.

<span id="an_1:6">1:6</span>  Njiit nag nii la war a mel: war na ñàkk
ŋàññ, yem ci benn soxna, am ay doom yu gëm yu amul baatu gannaaw cig
yàqute mbaa déggadi.

<span id="an_1:7">1:7</span>  Ndaxte kuy sàmm mbooloo mi mooy jawriñu
Yàlla, kon warul am ŋàññ, walla di ku dëgër bopp mbaa ku tàng bopp;
warul dib màndikat walla xeexkat mbaa ku bëgge ci alal ju lewul.

<span id="an_1:8">1:8</span>  Waaye war na man gan te bëgg lu baax, di
ku maandu te jub, ku sell te noot boppam.

<span id="an_1:9">1:9</span>  War na jàpp ci xebaar bu dëggu, bi lal
sunu yoon, ba man a dénkaane ci njàngale mu wér mi, tey yey ñi weddi.

<span id="an_1:10">1:10</span>  Loolu war na, ndaxte am na ñu bare ñu
déggul lenn ndigal, rawatina ci Yawut yi, ñuy yàq xeli nit ñi ak seen
waxi neen.

<span id="an_1:11">1:11</span>  Fàww nga wedamloo leen, ndax dañuy tas
këri lëmm, ciy jàngale li warul ngir sàkku alal ju lewul.

<span id="an_1:12">1:12</span>  Am na nitu Kereet, di yonent ci ñoom, mu
ne: «Waa Kereet, ay fenkat lañu mas a doon, ñu soxor ni ay rabi àll,
fuqle te tayel.»

<span id="an_1:13">1:13</span>  Te li mu wax dëgg la. Looloo tax nga war
leen a yey bu wóor ci seeni bàkkaar, ngir ñu am ngëm gu wér

<span id="an_1:14">1:14</span>  te bañ a topp léebi diiney neen yu Yawut
yi, mbaa tegtali nit, ñi dëddu dëgg.

<span id="an_1:15">1:15</span>  Ñi sell seen lépp a sell, waaye ñi
selladi te gëmadi seen dara sellul, du seeni xalaat, du seeni xel.

<span id="an_1:16">1:16</span>  Dañoo mbubboo xam-xamu Yàlla, waaye
seeni jëf weddi na ko; ñu sikk lañu te déggadi, ba tële ci jëf lenn lu
baax.

<span id="an_2:1">2:1</span>  Yaw nag nangay waare li dëppook njàngale
mu wér mi.

<span id="an_2:2">2:2</span>  Maanaa, na góor ñu mag ñi foog, am faayda
te maandu, di ñu wér ci seen ngëm, seen mbëggeel ak seen muñ.

<span id="an_2:3">2:3</span>  Jigéen ñu mag ñi itam, na seen doxalin ànd
ak faayda; buñuy jëw mbaa xér ci sangara. Waaye nañuy jàngale lu baax,

<span id="an_2:4">2:4</span>  bay sol ci boppu jeeg yu ndaw yi, ñu bëgg
seeni jëkkër ak seeni doom,

<span id="an_2:5">2:5</span>  di ñu maandu, sell te fonk seen kër, ñu
neex deret te déggal seeni jëkkër, ngir kenn bañ cee gàkkal kàddug
Yàlla.

<span id="an_2:6">2:6</span>  Naka noonu itam nanga xiir waxambaane yi
cig maandu.

<span id="an_2:7">2:7</span>  Te yaw, ci lépp lu mu man a doon, nekkal
ab royukaay ci jëf yu baax. Na sa njàngale wér te am faayda,

<span id="an_2:8">2:8</span>  ànd ak wax yu wér yu kenn mënta diiŋat,
ngir sunuy noon rus ba wedam, ci li ñu amul dara lu ñu nu tuumaal.

<span id="an_2:9">2:9</span>  Waxal it jaam ñi, ñu déggal seeni sang ci
lépp, te liggéeyal leen ba seral seen xol, bañ cee boole werante

<span id="an_2:10">2:10</span>  mbaa sàcc. Waaye nañu wone takkute gu
mat, ba rafetal ci lépp njàngalem Yàlla sunu Musalkat.

<span id="an_2:11">2:11</span>  Ndaxte yiwu Yàlla feeñ na te ubbil na
ñépp buntu mucc.

<span id="an_2:12">2:12</span>  Moo nu digal, nu dëddu weddi ak
bëgg-bëggi jamono, tey dund ci àddina cig maandu, njub ak ragal Yàlla,

<span id="an_2:13">2:13</span>  di séentu bés bu tedd bi nu yaakaar,
maanaa Yàlla ju màgg ji, di sunu Musalkat Yeesu Kirist, feeñ ci biir
ndamam.

<span id="an_2:14">2:14</span>  Joxe na bakkanam ngir nun, ba jot nu ci
lépp lu bon, te beral nu boppam, di xeet wu sell te ràññiku ci jëf yu
baax.

<span id="an_2:15">2:15</span>  Jàngaleel loolu, di leen dénk ak a yedd
ak fulla ju mat. Bu la kenn yab.

<span id="an_3:1">3:1</span>  Fàttali leen ñuy déggal kilifa, yi yore
nguur gi, tey jëfe seeni ndigal, ñu taxaw temm ci lépp luy jëf ju baax.

<span id="an_3:2">3:2</span>  Buñu jëw kenn mbaa ñuy ŋaayoo, waaye nañu
yiwe te won ñépp lewet gu mat sëkk.

<span id="an_3:3">3:3</span>  Ndaxte nun itam ñu ñàkk xel lanu woon te
déggadi, nu réer bay jaamu ay bëgg-bëgg ak i bànneex yu wuute, nu dëkk
ci coxorte ak ñeetaange, di ñu sikk tey sikkante.

<span id="an_3:4">3:4</span>  Waaye naka noona Yàlla sunu Musalkat
feeñal na mbaaxam ak cofeelam,

<span id="an_3:5">3:5</span>  ba musal nu; ajuwul ci jëf yu jub yu nu
def, waaye ci yërmandeem rekk. Mu juddulaat nu ci laabal sunu xol, te
yeesalaat nu ci dooley Xel mu Sell,

<span id="an_3:6">3:6</span>  mi mu nu sotti ba mu baawaan, ci darajay
Yeesu Kirist sunu Musalkat.

<span id="an_3:7">3:7</span>  Ci noonu Yàlla àtte na nu jub ci kaw
yiwam, te sédd nu ci dund gu dul jeex, gi nuy séentu.

<span id="an_3:8">3:8</span>  Wax jooju ju wóor la, te damaa bëgg nga
dëggal loolu, ngir ñi gëm Yàlla sax ci jëf lu rafet. Loolu moo baax te
am njariñ ci nit.

<span id="an_3:9">3:9</span>  Waaye moytul yu deme ni werantey neen ak
limi maam, ay xuloo ak i xëccoo ci doxalinu yoonu Musaa, ndax loolu waxi
neen la, te amul benn njariñ.

<span id="an_3:10">3:10</span>  Kuy féewale, nanga ko yedd, yeddaat ko;
bu tëwee, nga dàq ko,

<span id="an_3:11">3:11</span>  xam ne nit ku ñaaw xel la te ay
bàkkaaram fés ci ñépp.

<span id="an_3:12">3:12</span>  Bu ma la yónnee Artemas walla Tisig,
gaawantul fekksi ma ci dëkku Nikopolis, ndax fa laa bëgg a lollikooji.

<span id="an_3:13">3:13</span>  Naka Senas àttekat bi nag ak Apolos,
waajal leen bu jekk ci seen tukki, ba seen aajo yépp faju.

<span id="an_3:14">3:14</span>  Na sunuy bokk it takku ci jëf yu rafet,
ba man a faj aajo yépp, te bañ a yaafus.

<span id="an_3:15">3:15</span>  Ñiy ànd ak man ñépp ñu ngi lay nuyu.
Nuyul nu sunuy soppey ngëm. Na yiwu Yàlla ànd ak yéen ñépp.

------------------------------------------------------------------------

[Next: Philemon](plm.md)
