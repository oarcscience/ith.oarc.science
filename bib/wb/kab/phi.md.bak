[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](eph)  [Next](col.md) 

------------------------------------------------------------------------

### Kabyle Bible: Philippians

<span id="an_1:1">1:1</span> S ɣuṛ Bulus akk-d Timuti iqeddacen n Ɛisa
Lmasiḥ, i watmaten yumnen s Ɛisa Lmasiḥ, i imeqqranen n tqeḍɛit akk-d
wid i ten-ițɛassan yellan di temdint n Filibus.

<span id="an_1:2">1:2</span> Ṛṛeḥma ț-țalwit a wen-d țțunefkent s ɣuṛ
baba-tneɣ Ṛebbi akk-d Ɛisa Lmasiḥ Ssid-nneɣ !

<span id="an_1:3">1:3</span> ?ḥemmideɣ țcekkiṛeɣ Sidi Ṛebbi mkul tikkelt
m'ara kkun-id-mmektiɣ.

<span id="an_1:4">1:4</span> Yal ass deɛɛuɣ fell-awen s lxiṛ di
tẓallit-iw s lfeṛḥ d ameqqran,

<span id="an_1:5">1:5</span> ɣef ddemma n lexbaṛ n lxiṛ i deg tețțekkim
seg wass amezwaru armi ț-țura.

<span id="an_1:6">1:6</span> Umneɣ s tideț belli win yebdan deg-wen
ccɣel-agi yelhan, a t-ikemmel alamma d ass n tuɣalin n Sidna Ɛisa
Lmasiḥ.

<span id="an_1:7">1:7</span> D lḥeqq imi țxemmimeɣ akkagi fell-awen
axaṭer tezgam deg ul-iw yerna tețțekkim irkulli di tejmilt i yi-d-ifka
Sidi Ṛebbi, ama mi lliɣ di lḥebs ama mi țbecciṛeɣ lexbaṛ n lxiṛ s
tezmert ț-țissas.

<span id="an_1:8">1:8</span> Atan Ṛebbi d inigi, acḥal i kkun ccedhaɣ
axaṭer ḥemmleɣ-kkun s leḥnana n Ɛisa Lmasiḥ ;

<span id="an_1:9">1:9</span> yerna ayen i ssutureɣ di tẓallit-iw d
anerni n leḥmala-nwen di tmusni akk-d lefhama.

<span id="an_1:10">1:10</span> S wakka aț-țissinem amek ara textiṛem
ayen ifazen, iwakken aț-țilim teṣfam, ulac ayen ara wen-ssukksen i wass
n tuɣalin n Lmasiḥ ;

<span id="an_1:11">1:11</span> yerna tudert-nwen aț-țeččaṛ s wayen
yellan d lḥeqq i gxeddem yis-wen Ɛisa Lmasiḥ, i tmanegt akk-d lḥemd n
Sidi Ṛebbi.

<span id="an_1:12">1:12</span> Ay atmaten, bɣiɣ aț-țeẓrem belli ayen
idṛan yid-i, d ayen i gesnernan abecceṛ n lexbaṛ n lxiṛ.

<span id="an_1:13">1:13</span> Axaṭer deg ufrag n ccṛeɛ akk-d imukan
nniḍen meṛṛa, ẓran akk ɣef ddemma n Lmasiḥ i țwaḥebseɣ.

<span id="an_1:14">1:14</span> Aṭas n watmaten i gțeklen ɣef Ssid-nneɣ,
yerna ɣas akken ẓran-iyi țwarzeɣ s snasel ur kukran ara, țbecciṛen awal
n Ṛebbi mbla tugdi.

<span id="an_1:15">1:15</span> S tideț, llan kra țbecciṛen Lmasiḥ s
ṭṭmeɛ akk-d zzux ; meɛna wiyaḍ țbecciṛen s wul yeṣfan d neyya.

<span id="an_1:16">1:16</span> Widak-agi xeddmen ayagi s lmaḥibba, imi
ẓran țwaxtaṛeɣ iwakken ad dafɛeɣ ɣef lexbaṛ n lxiṛ.

<span id="an_1:17">1:17</span> Ma d wiyaḍ, țbecciṛen Lmasiḥ s wul
yeččuṛen ț-țiḥila ; ixemmimen nsen ur ṣfin ara, ɣilen s wakka ara rnun
lqeṛḥ i wul-iw m'akka lliɣ di lḥebs.

<span id="an_1:18">1:18</span> Ur i yi-tewqiɛ ara, axaṭer akken yebɣu
yili lḥal, ama s tḥila ama s wul yeṣfan Lmasiḥ yețwabecceṛ ; ɣef wayagi
feṛḥeɣ yerna mazal ad feṛḥeɣ,

<span id="an_1:19">1:19</span> axaṭer ẓriɣ ayagi meṛṛa i nnfeɛ inu, s
tẓallit-nwen akk-d lemɛawna n Ṛṛuḥ n Sidna Ɛisa.

<span id="an_1:20">1:20</span> Bɣiɣ yerna ssarameɣ ur d-yețțili wacemma
s wayes ara ssetḥiɣ ; meɛna am ass-a am uzekka, s lețkal ameqqran, a
d-tban deg-i tmanegt n Lmasiḥ ama s tudert-iw ama s lmut-iw ;

<span id="an_1:21">1:21</span> axaṭer ɣuṛ-i, Lmasiḥ ț-țudert-iw ma d
lmut d rrbeḥ.

<span id="an_1:22">1:22</span> Meɛna ma yella tudert-iw di ddunit, d
lfayda ɣef ddemma n leqdic-iw ɣef lexbaṛ n lxiṛ , d acu ara xtiṛeɣ ? Ur
ẓriɣ ara !

<span id="an_1:23">1:23</span> Di snat lǧihat-agi ɛewqeɣ : deg yiwet n
tama, bɣiɣ ad ṛuḥeɣ iwakken ad iliɣ akk-d Lmasiḥ, axaṭer d ayen ifazen
aṭas ,

<span id="an_1:24">1:24</span> di tama nniḍen, ɣef ddemma-nwen yenfeɛ
axiṛ ad idireɣ di ddunit ; ayagi tḥeqqeqeɣ deg-s.

<span id="an_1:25">1:25</span> ?riɣ ad idireɣ yerna ad qqimeɣ gar-awen
meṛṛa, iwakken aț-tennernim yerna aț-țfeṛḥem di liman.

<span id="an_1:26">1:26</span> Tuɣalin-iw ɣuṛ-wen, a wen-d-tefk sebba
tajḍiṭ, s wayes ara tzuxxem s Ɛisa Lmasiḥ ɣef ddemma-inu.

<span id="an_1:27">1:27</span> Acu kan, ddut s tikli yuklal lexbaṛ n
lxiṛ n Lmasiḥ iwakken ad sleɣ fell-awen, ama usiɣ-ed a kkun-ẓreɣ ama
ɣabeɣ fell-awen, tǧehdem, tedduklem s yiwen n Ṛṛuḥ, tețḥarabem s yiwen
wul ɣef liman i d-ițțak lexbaṛ n lxiṛ.

<span id="an_1:28">1:28</span> ?uṛ-wat aț-țeǧǧem iɛdawen a kkun-ssagden,
ayagi ad yili i nutni d țbut n nnger-nsen, i kunwi d țbut n leslak-nwen
; annect-agi s ɣuṛ Ṛebbi i d-yekka ;

<span id="an_1:29">1:29</span> axaṭer tețțunefk-awen-d ṛṛeḥma mačči kan
iwakken aț-țamnem s Lmasiḥ, meɛna iwakken aț-țenɛețțabem daɣen ɣef
ddemma-ines

<span id="an_1:30">1:30</span> m'ara tețḥarabem akken twalam țḥarabeɣ
nekkini, yerna mazal țḥarabeɣ ar tura am akken i teslam yis.

<span id="an_2:1">2:1</span> Eɛni ur tufim ara ṣṣbeṛ di Lmasiḥ, asseǧhed
di leḥmala, tagmaț di Ṛṛuḥ iqedsen wway-gar-awen, ur tufim ara leḥnana d
ṛṛeḥma ?

<span id="an_2:2">2:2</span> Kemmlet ihi lfeṛḥ-iw, sɛut yiwen uxemmem,
sɛut yiwet n leḥmala, ddukklet s yiwen n ṛṛuḥ, d yiwen uxemmem.

<span id="an_2:3">2:3</span> Ur xeddmet acemma s umḥizwer neɣ iwakken
aț-țesɛum ccan ur nesɛi lqima, meɛna anzet, ḥesbet wiyaḍ am akken sɛan
lqima akteṛ-nwen.

<span id="an_2:4">2:4</span> Ilaq yal yiwen deg-wen ur ițnadi ara kan
ɣef nnfeɛ-ines, lameɛna ilaq ad inadi ɣef nnfeɛ n wiyaḍ.

<span id="an_2:5">2:5</span> Sɛut deg ulawen nwen ixemmimen yellan di
Ɛisa Lmasiḥ :

<span id="an_2:6">2:6</span> Nețța yellan d ṣṣifa n Ṛebbi, ur inuda ara
ad isseɛdel iman-is akk-d Ṛebbi.

<span id="an_2:7">2:7</span> Meɛna isellem kullec s yiman-is mi guɣal d
aqeddac. Isseɛdel iman-is d yemdanen mi d-iban s ṣṣifa n wemdan ;

<span id="an_2:8">2:8</span> yessanez iman-is mi gedda s ṭṭaɛa armi d
lmut, lmut ɣef wumidag.

<span id="an_2:9">2:9</span> Daymi Sidi Ṛebbi issuli-t sennig n kra
wayen yellan yerna ifka-yas isem yellan sennig n yismawen meṛṛa,

<span id="an_2:10">2:10</span> iwakken s yisem n Ɛisa, yal tagecrirt
aț-țeknu deg igenwan, di lqaɛa, ddaw lqaɛa,

<span id="an_2:11">2:11</span> iwakken yal iles a d-icehhed belli Ɛisa
Lmasiḥ, d nețța i gellan sennig kullec i tmanegt n Ṛebbi baba-tneɣ.

<span id="an_2:12">2:12</span> A wid eɛzizen fell-i, yal ass tețțaɣem
awal ; sbeggnet-ed ihi leslak-nwen s lecɣal, s ṭṭaɛa d wannuz, mačči am
asm'akken lliɣ yid-wen, meɛna tura akteṛ imi ɣabeɣ fell-awen.

<span id="an_2:13">2:13</span> Axaṭeṛ d Ṛebbi i wen-d-ițțaken lebɣi
akk-d tezmert s wayes ara txedmem lebɣi-s yelhan.

<span id="an_2:14">2:14</span> Xedmet kullec mbla asmermeg neɣ asṭuqqet
n wawal,

<span id="an_2:15">2:15</span> iwakken yiwen ur kkun-ițlumu, aț-țilim
teṣfam, d arraw n Ṛebbi, ur tseɛɛum ara lɛib ger lǧil-agi n ixeddaɛen,
aț-țfeǧǧeǧem gar-asen am teftilin di ddunit

<span id="an_2:16">2:16</span> aț-țețbecciṛem awal n tudert ; s wakka,
ass n tuɣalin n Lmasiḥ, ayagi ad yili d sebba n ccan-iw imi ur uzzileɣ
ur nɛețțabeɣ baṭel.

<span id="an_2:17">2:17</span> ?as akken ad țțusebbleɣ d asfel ara
yernun ɣef wesfel n liman-nwen yețțunefken d lweɛda i Sidi Ṛebbi, d ayen
i yi isfeṛḥen yerna feṛḥeɣ yid-wen meṛṛa .

<span id="an_2:18">2:18</span> Ula d kunwi feṛḥet am nekk, feṛḥet yid-i.

<span id="an_2:19">2:19</span> S lețkal i sɛiɣ di Sidna Ɛisa, ssarameɣ
qṛib a wen-ceggɛeɣ Timuti iwakken a yi-issefṛeḥ s lexbaṛ ara yi-d-yawi s
ɣuṛ-wen.

<span id="an_2:20">2:20</span> Ur sɛiɣ ula d yiwen ara yi-iɛawnen deg
ixemmimen-iw, iwakken ad iḥebbeṛ fell-awen seg ul ;

<span id="an_2:21">2:21</span> axaṭer akken ma llan țnadin ɣef
nnfeɛ-nsen, mačči ɣef nnfeɛ n Ɛisa Lmasiḥ.

<span id="an_2:22">2:22</span> Tessnem tikli n Timuṭi, am weqcic ɣer
baba-s, yefka tudert-is yid-i i ubecceṛ n lexbaṛ n lxiṛ.

<span id="an_2:23">2:23</span> Ihi akken kan ara tefru temsalt-iw, a
wen-t-in-ceggɛeɣ

<span id="an_2:24">2:24</span> yerna sɛiɣ lețkal di Ssid-nneɣ belli qṛib
a n-aseɣ s yiman-iw ɣuṛ-wen.

<span id="an_2:25">2:25</span> Walaɣ ilaq-iyi a wen-ceggɛeɣ gma-tneɣ
Ebafrudit, amdakkul-iw di lxedma d uḥareb ɣef ddemma n lexbaṛ n lxiṛ,
win akken i yi-d-tceggɛem yewwi-yi-d s ɣuṛ-wen ayen akk ḥwaǧeɣ ;

<span id="an_2:26">2:26</span> iccedha-kkun meṛṛa yerna yeḥzen aṭas imi
teslam yis yehlek.

<span id="an_2:27">2:27</span> ?-țideț ihlek armi yewweḍ lmut ; meɛna
iɣaḍ Sidi Ṛebbi yerna mačči kan d nețța i t-iɣaḍen, ɣaḍeɣ-t ula d nekk
iwakken ur d-iɣelli ara fell-i leḥzen ɣef wayeḍ.

<span id="an_2:28">2:28</span> Ceggɛeɣ-t-in s lemɣawla, iwakken
aț-țfeṛḥem m'ara t-twalim yerna ula d nekk leḥzen-iw ad yifsus.

<span id="an_2:29">2:29</span> Sṭerḥbet yis s lfeṛḥ d ameqqran, s wakken
yuklal yal yiwen yellan deg ubrid n Lmasiḥ ; qadṛet imdanen am wigi

<span id="an_2:30">2:30</span> axaṭer ɣef ddemma n leqdic ɣef Lmasiḥ i
gewweḍ ɣer lmut, mi gsebbel ṛṛuḥ-is iwakken ad ixdem ayen akken ur
tezmirem ara a yi-t-txedmem kunwi.

<span id="an_3:1">3:1</span> Ihi ay atmaten, feṛḥet imi tedduklem akk-d
Ssid-nneɣ. Ur ɛeyyuɣ ara di tira n wayen i wen-n-uriɣ yakan, yerna ayagi
a wen-yili d ṭṭmana i liman-nwen.

<span id="an_3:2">3:2</span> ?adret iman nwen deg wuccanen, ḥadret iman
nwen ɣef yemcumen-nni iḍehṛen s lekdeb.

<span id="an_3:3">3:3</span> Axaṭeṛ d nukni i gesɛan ṭṭhara n ṣṣeḥ imi
nɛebbed Sidi Ṛebbi s Ṛṛuḥ-is ; yerna nețzuxxu s Ɛisa Lmasiḥ nețkel
fell-as, ur nețkil ara ɣef limaṛat n yemdanen.

<span id="an_3:4">3:4</span> Ula d nekk zemreɣ ad țekleɣ ɣef limaṛat n
yemdanen. Ma yella win i gɣilen izmer ad ițkel ɣef limaṛat agi, nekk
zemreɣ ad țekleɣ akteṛ !

<span id="an_3:5">3:5</span> Axaṭer dehṛeɣ ass wis tmanya, kkiɣ-ed si
ccetla n wat Isṛail, n wedrum n Benyamin, d aɛibṛani mmi--s n uɛibṛani.

<span id="an_3:6">3:6</span> ?ef wayen yeɛnan ccariɛa, d afarizi, ma d
zzwaṛa, d win ițqehhiṛen tajmaɛt n imasiḥiyen ; ɣef wayen yeɛnan lqanun
n ccariɛa n Sidna Musa, ur yelli wayen i yi-ixuṣṣen.

<span id="an_3:7">3:7</span> Meɛna ayen akken i yi-illan d lfayda,
ḥesbeɣ-t tura d lexṣara ɣef ddemma n Lmasiḥ.

<span id="an_3:8">3:8</span> Zemreɣ a d iniɣ : ḥesbeɣ kullec d lexṣara
ɣef ddemma n wayen ifazen, yellan ț-țamusni n Ɛisa Lmasiḥ Ssid-iw. ?ef
ddemma-s qebleɣ a yi-iṛuḥ kullec, ḥesbeɣ kullec d afṛaden, iwakken a
d-rebḥeɣ Lmasiḥ

<span id="an_3:9">3:9</span> yerna ad sɛuɣ amkan ɣuṛ-es, ad uɣaleɣ d
aḥeqqi mačči mi ḍuɛeɣ ccariɛa n Sidna Musa, meɛna imi uɣaleɣ d aḥeqqi s
liman yellan di Lmasiḥ, s lḥeqq-nni i d-yețțak Sidi Ṛebbi i wid yesɛan
liman deg-s.

<span id="an_3:10">3:10</span> S wakka ad issineɣ Lmasiḥ, ad issineɣ
tazmert n ḥeggu-ines, ad țekkiɣ di leɛtab-is, ad iliɣ am nețța di
lmut-is iwakken

<span id="an_3:11">3:11</span> akken yebɣu yili lḥal ad awḍeɣ s wayagi
ɣer ḥeggu si ger lmegtin.

<span id="an_3:12">3:12</span> Ur d-nniɣ ara tikli-inu di Lmasiḥ
tennekmal neɣ wwḍeɣ ɣer lmeqsud, meɛna mazal țțazzaleɣ iwakken a
t-awḍeɣ, imi ula d nekk yewwi-yi Ɛisa Lmasiḥ.

<span id="an_3:13">3:13</span> Ay atmaten, ur ḥsibeɣ ara iman-iw wwḍeɣ
ɣer lmeqṣud-agi ; lameɛna tella yiwet lḥaǧa xeddmeɣ-ț : tețțuɣ ayen
iɛeddan, ssarameɣ ɣer wayen yellan ɣer zdat,

<span id="an_3:14">3:14</span> țțazzaleɣ ɣer lmeqṣud-agi iwakken ad
awḍeɣ ɣer wayen i ɣ-ihegga Sidi Ṛebbi deg igenwan s Ɛisa Lmasiḥ.

<span id="an_3:15">3:15</span> Nukni yellan d imdanen meqqṛen di liman
ilaq a nesɛu akk axemmem-agi ; ma yella tesɛam axemmem yemxalafen ɣef
kra n temsalin, d Sidi Ṛebbi ara kkun-d-isfehmen ɣef wayagi.

<span id="an_3:16">3:16</span> S wakka, imi newweḍ di tudert-nneɣ ɣer
tegniț-agi, ilaq a nkemmlet tikli-nneɣ s tdukli.

<span id="an_3:17">3:17</span> Ɛandet-iyi ay atmaten, țmuqulet ɣer wid i
twalam leḥḥun di liman am nukni,

<span id="an_3:18">3:18</span> axaṭer aṭas i gteddun am iɛdawen n umidag
n Lmasiḥ ; nniɣ-awen-t-id acḥal d abrid, tura daɣen a wen-t-id ɛiwdeɣ s
imeṭṭawen :

<span id="an_3:19">3:19</span> Taggara-nsen d nnger ; ṛebbi-nsen d
iɛebbaḍ-nsen, țzuxxun s wayen i glaq ad nneḥcamen, țxemmimen anagar ɣef
leḥwayeǧ n ddunit.

<span id="an_3:20">3:20</span> Ma d nukni tanezduɣt-nneɣ deg igenwan,
syenna i nețṛaǧu s lḥir amsellek-nneɣ Sidna Ɛisa Lmasiḥ

<span id="an_3:21">3:21</span> ara ibeddlen lǧețțat-nneɣ timeḥquṛin, a
tent-yerr am lǧețța-s yeččuṛen d lɛaḍima, s tezmert s wayes ițțarra
kullec seddaw lḥekma-s.

<span id="an_4:1">4:1</span> Daymi, ay atmaten-iw eɛzizen fell-i, kunwi
i ccedhaɣ a kkun ẓreɣ, kunwi yellan d lfeṛḥ-iw, d ccan-iw , akka i glaq
aț-țeṭṭfem s lǧehd di Ssid-nneɣ, a wid eɛzizen fell-i !

<span id="an_4:2">4:2</span> Bɣiɣ ad weṣṣiɣ tiyessetmatin nneɣ Iwudya
akk-d Sinticya, iwakken ad ddukklent deg yiwen uxemmem di Ssid-nneɣ.

<span id="an_4:3">4:3</span> Ula d kečč a gma Sizugus unṣiḥ, ḍelbeɣ-ak a
tent-tɛiwneḍ nutenti i ḥurben yid-i ɣef ddemma n lexbaṛ n lxiṛ, akk-d
Klimun d imdukkal-iw nniḍen di leqdic iwumi uran yismawen nsen di
tektabt n tudert.

<span id="an_4:4">4:4</span> Ilit dayem di lfeṛḥ imi tedduklem akk-d
Ssid-nneɣ ; a wen-t-id-ɛiwdeɣ : ilit dayem di lfeṛḥ.

<span id="an_4:5">4:5</span> Ilaq aț-țiḥninem ɣer yemdanen meṛṛa,
Ssid-nneɣ qṛib a d-yuɣal.

<span id="an_4:6">4:6</span> Ur țḥebbiṛet ɣef wacemma, meɛna di yal
lḥaǧa, ssutret ayen teḥwaǧem i Sidi Ṛebbi s tẓallit, s uḥellel akk-d
leḥmadi ;

<span id="an_4:7">4:7</span> imiren lehna n Sidi Ṛebbi i gugaren yal
tamusni, aț-țeḥrez ulawen-nwen d ixemmimen nwen di Ɛisa Lmasiḥ.

<span id="an_4:8">4:8</span> Taggara ay atmaten a wen-d iniɣ : ayen akk
yellan d ṣṣeḥ, d lḥeṛma, d lḥeqq, d ṣṣfa, ayen akk yuklalen leḥmala d
wayen yuklalen leqdeṛ akk-d leḥmadi, ad ilin d sebba n ixemmimen-nwen.

<span id="an_4:9">4:9</span> Ayen tlemdem s ɣuṛ-i yerna tqeblem-t, ayen
twalam xeddmeɣ-t d wayen teslam nniɣ-t-id xedmet-eț ula d kunwi, dɣa
Sidi Ṛebbi Bab n lehna ad yili yid-wen.

<span id="an_4:10">4:10</span> Feṛḥeɣ aṭas am akken ț-țukci i yi-d-ifka
Ssid-nneɣ mi walaɣ ul-nwen iɛawed iǧǧuǧeg-ed ɣuṛ-i, tețḥebbiṛem fell-i ;
ẓriɣ tețḥebbiṛem fell-i , lameɛna ur wen-d-teɣli ara teswiɛt iwakken a
yi-t-id-tbeggnem.

<span id="an_4:11">4:11</span> Ur d-nniɣ ara ayagi imi xuṣṣeɣ, axaṭer
lemdeɣ ad steqniɛeɣ di yal taswiɛt i deg lliɣ.

<span id="an_4:12">4:12</span> Ssneɣ ad ɛiceɣ di lexṣaṣ, am akken ssneɣ
ad ɛiceɣ di tawant. Di yal amkan, di kullec lemdeɣ leqnaɛa d lexṣaṣ,
lemdeɣ tawant d laẓ.

<span id="an_4:13">4:13</span> Zemreɣ i kullec s win i yi-sseǧhaden.

<span id="an_4:14">4:14</span> Lameɛna d ayen ilhan i txedmem imi
tețțekkim di leɛtab-iw.

<span id="an_4:15">4:15</span> Kunwi teẓram ay atmaten n temdint n
Filibus belli asmi bdiɣ abecceṛ n lexbaṛ n lxiṛ, mi ṛuḥeɣ si tmurt n
Masidunya. Ula d yiwet n tejmaɛt ur temḥasab yid-i deg wayen i ț-id
ikeččmen d wayen i tețțak d lemɛawna i wiyaḍ, anagar tajmaɛt-nwen ;

<span id="an_4:16">4:16</span> anagar kunwi i gxedmen ayagi, yerna mi
lliɣ di temdint n Tisalunikya, snat n tikkal i yi-d-tceggɛem ayen akk
ḥwaǧeɣ.

<span id="an_4:17">4:17</span> Mačči ɣef lweɛda i țnadiɣ, meɛna țnadiɣ
ɣef lfayda tameqqrant ara yilin di nnfeɛ-nwen.

<span id="an_4:18">4:18</span> Yewweḍ-iyi-d kullec, aql-i di tawant, ur
iyi-ixuṣṣ wacemma imi i yi-d-iwweḍ wayen i d-tefkam i gma tneɣ Ibafrudit
; ayen i d-yusan s ɣuṛ-wen am leɛṭeṛ n rriḥa yelhan, am wesfel i geqbel
Sidi Ṛebbi yerna iɛǧeb-as.

<span id="an_4:19">4:19</span> Sidi Ṛebbi a wen-d-yefk ayen akk teḥwaǧem
s wakken tella lɛaḍima n lbaṛakat-is, di Ɛisa Lmasiḥ.

<span id="an_4:20">4:20</span> Tamanegt i Sidi Ṛebbi baba tneɣ, si lǧil
ɣer lǧil, amin !

<span id="an_4:21">4:21</span> Sellmet ɣef wegdud n Sidi Ṛebbi, wid akk
yumnen s Ɛisa Lmasiḥ.

<span id="an_4:22">4:22</span> Atmaten akk yellan yid-i țsellimen
fell-awen. Wid akk yellan seg ugdud n Sidi Ṛebbi țsellimen fell-awen,
abeɛda wid yellan d iqeddacen n Qayṣer.

<span id="an_4:23">4:23</span> Ṛṛeḥma n Sidna Ɛisa Lmasiḥ aț-țili
yid-wen.

------------------------------------------------------------------------

[Next: Colossians](col.md)
