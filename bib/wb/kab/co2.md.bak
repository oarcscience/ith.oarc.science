[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](co1)  [Next](gal.md) 

------------------------------------------------------------------------

### Kabyle Bible: 2 Corinthians

<span id="an_1:1">1:1</span> Nekk Bulus amceggeɛ n Sidna Ɛisa Lmasiḥ s
lebɣi n Sidi Ṛebbi, akk-d gma-tneɣ Timuti, i watmaten n tejmaɛt n Sidi
Ṛebbi yellan di temdint n Kurintus akk-d wid meṛṛa i gextaṛ Sidi Ṛebbi
di mkul amkan n tmurt n Akaya.

<span id="an_1:2">1:2</span> Ṛṛeḥma ț-țalwit a wen-d țțunefkent s ɣuṛ
Sidi Ṛebbi Baba tneɣ akk-d Sidna Ɛisa Lmasiḥ.

<span id="an_1:3">1:3</span> Ad ițțubarek Sidi Ṛebbi, Baba-s n Ssid-nneɣ
Ɛisa Lmasiḥ yellan di yal taswiɛt d Bab n leḥnana d ṣṣbeṛ.

<span id="an_1:4">1:4</span> Ițṣebbiṛ-aɣ di lemḥayen-nneɣ iwakken s
ṣṣbeṛ i ɣ-d-ifka, a nizmir ula d nukni a nṣebbeṛ wid yellan di lemḥayen.

<span id="an_1:5">1:5</span> Axaṭer am akken i d-țeɣlayent fell-aɣ
lemḥayen ɣef ddemma n Lmasiḥ, akken daɣen i ɣ-d-ițțas ṣṣbeṛ s ɣuṛ-es.

<span id="an_1:6">1:6</span> Nukni ma nenɛețțab di lmeḥnat, nțenɛețțab
iwakken aț-țețțusebbṛem yerna aț-țețțuselkem. Ma nețțuṣebbeṛ nukni,
aț-țețțuṣebbṛem ula d kunwi iwakken aț-țesɛum ṣṣbeṛ di lemḥayen i deg
tețɛeddayem am nukni.

<span id="an_1:7">1:7</span> Ihi ɣef wayen i kkun-yeɛnan nețkel, nekkes
anezgum, axaṭer neẓra akken i tețțekkim di lemḥayen-nneɣ, ara tețțekkim
daɣen di ṣṣbeṛ i ɣ-d ițțunefken.

<span id="an_1:8">1:8</span> Nebɣa aț-țeẓrem ay atmaten lmeḥna i
nesɛedda di tmurt n Asya; ɣlint-ed fell-aɣ lemḥayen iwumi ur nezmir,
neɛteb armi nɣil a nemmet.

<span id="an_1:9">1:9</span> Nețwali deg iman-nneɣ belli ḥekmen fell-aɣ
s lmut, iwakken ur nețkal ara ɣef yiman-nneɣ lameɛna a nețkel ɣef Ṛebbi
i d-iḥeggun lmegtin.

<span id="an_1:10">1:10</span> D nețța i ɣ-d-isellken si lmut am tagi
yerna nețkel belli mazal a ɣ-isellek sya ɣer zdat.

<span id="an_1:11">1:11</span> Ula d kunwi tețɛawanem-aɣ m'ara tdeɛɛum
ɣer Sidi Ṛebbi fell-aɣ. S wakka, ɣef ddemma n tẓallit n waṭas n
watmaten, a ɣ-d-țțunefkent lbaṛakat s ɣuṛ Sidi Ṛebbi ; imiren aṭas ara
iḥemden Sidi Ṛebbi ɣef ddemma nneɣ.

<span id="an_1:12">1:12</span> Ațah sebba s wayes i nefṛeḥ s yiman-nneɣ
yerna ulawen-nneɣ thennan : nelḥa d yemdanen meṛṛa s wul yeṣfan d neyya,
abeɛda yid wen kunwi. Ayagi yusa-yaɣ-d s ɣuṛ Ṛebbi, axaṭer mačči s
lɛeqliya n yemdanen i nțeddu meɛna d ṛṛeḥma n Sidi Ṛebbi i ɣ-ițwellihen.

<span id="an_1:13">1:13</span>  Ayen i wen-nura di tebṛatin- nneɣ,
nenna-t-id s wul yeṣfan d neyya, ulac deg-sent lmeɛna nniḍen anagar ayen
i teɣṛam d wayen i tfehmem deg-sent. Ssarameɣ aț-țfehmem ayagi akken
ilaq am akken i tebdam tfehmem-t, yeɛni ass n tuɣalin n Ssid-nneɣ Ɛisa
Lmasiḥ a nili d sebba n lfeṛḥ-nwen, kunwi aț-țilim d sebba n lfeṛḥ-nneɣ.

<span id="an_1:15">1:15</span> Imi tḥeqqeqeɣ belli akka i gella lḥal,
ssarmeɣ a n-ɛeddiɣ di tazwara ɣuṛ-wen iwakken aț-țfeṛḥem snat n tikkal.

<span id="an_1:16">1:16</span> Qesdeɣ ad ɛeddiɣ fell-awen m'ara ṛuḥeɣ
ɣer tmurt n Masidunya, syinna a d-uɣaleɣ ɣuṛ-wen iwakken a yi-tɛiwnem ad
kemmleɣ abrid-iw ɣer tmurt n Yahuda.

<span id="an_1:17">1:17</span> Mi qesdeɣ ad xedmeɣ annect-agi, eɛni ur
xemmemeɣ ara ? Neɣ m'ara qesdeɣ ad xedmeɣ kra, ma nniɣ-ed anɛam neɣ ala
uɣaleɣ beddleɣ ṛṛay, eɛni d lebɣi-inu i țnadiɣ ?

<span id="an_1:18">1:18</span> Ṛebbi yeẓra belli ayen i wen-d-neqqaṛ
mačči d anɛam akk-d ala ɣef yiwet n tikkelt ;

<span id="an_1:19">1:19</span> axaṭer Ɛisa Lmasiḥ Mmi-s n Ṛebbi i
nbecceṛ gar-awen nekk d watmaten Silwan akk-d Timuti, ur d-yusi ara
iwakken ad yili d anɛam akk-d ala, meɛna anagar anɛam i gellan deg-s.

<span id="an_1:20">1:20</span> Axaṭer yis i d-iqqaṛ Sidi Ṛebbi anɛam i
wayen meṛṛa i gewɛed. Ihi s yisem n Ɛisa Lmasiḥ i d-neqqaṛ daɣen amin i
Sidi Ṛebbi iwakken a t-neḥmed a t-ncekkeṛ.

<span id="an_1:21">1:21</span> D Sidi Ṛebbi s yiman-is i ɣ isǧehden
yid-wen di tikli-nneɣ akk-d Lmasiḥ, d nețța i ɣ-ixtaṛen.

<span id="an_1:22">1:22</span> Yessers fell-aɣ ṭṭabeɛ-ines yerna
yefka-yaɣ-d deg ulawen-nneɣ Ṛṛuḥ-is iqedsen yellan d aɛeṛbun n lbaṛakat
i ɣ-iwɛed.

<span id="an_1:23">1:23</span> Atan Sidi Ṛebbi yeẓra belli ț-țideț i
d-qqaṛeɣ : mi qesdeɣ ur țțuɣaleɣ ara ɣer temdint n Kurintus, d aḥader i
bɣiɣ a kkun-ḥadreɣ.

<span id="an_1:24">1:24</span> Ur nețnadi ara a wen-d-nesken ayen s
wayes ara tamnem axaṭer neẓra tǧehdem di liman, lameɛna nebɣa a nexdem
yid-wen iwakken a ndukkel di lfeṛḥ.

<span id="an_2:1">2:1</span> Ihi qesdeɣ ur n-țuɣaleɣ ara ɣuṛ wen, imi ur
bɣiɣ ara a kkun sḥezneɣ daɣen.

<span id="an_2:2">2:2</span> Axaṭer ma sḥezneɣ kkun, anwa ara
yi-isfeṛḥen ma yella mačči d kunwi ?

<span id="an_2:3">2:3</span> Uggadeɣ a yi-isḥeznen kra seg wid i glaq a
yi-isfeṛḥen, daymi i wen-d-zzewreɣ tabṛaț-nni, axaṭer ẓriɣ ma yella
feṛḥeɣ aț-țfeṛḥem ula d kunwi.

<span id="an_2:4">2:4</span> Uriɣ-awen tabṛaț-nni s imeṭṭawen d leḥzen
ameqqran akk-d wul yetqelqen, mačči iwakken aț țḥeznem lameɛna iwakken
aț-țeẓrem acḥal i kkun-ḥemmleɣ.

<span id="an_2:5">2:5</span> Ma yella gar-awen win yellan d sebba n
leḥzen, mačči d nekk i gesseḥzen lameɛna d kunwi meṛṛa i gesseḥzen,
yeɛni bɣiɣ a d-iniɣ amur ameqqran deg-wen.

<span id="an_2:6">2:6</span> Amdan-agi tlumm-it meṛṛa tejmaɛt, beṛka-t !

<span id="an_2:7">2:7</span> Tura, ilaq-awen kan a s-tsamḥem yerna a
t-tesǧehdem, neɣ m'ulac a d iɣli fell-as leḥzen d ameqqran ara
t-isfeclen.

<span id="an_2:8">2:8</span> Ihi a kkun-nhuɣ a s-d-beggnem belli
tḥemmlem-t.

<span id="an_2:9">2:9</span> Uriɣ-awen ayagi iwakken ad ẓreɣ ma tețțaɣem
awal di kullec.

<span id="an_2:10">2:10</span> Win iwumi ara tsamḥem, a s-samḥeɣ ula d
nekk ; ma yella wayen i ɣef ara samḥeɣ i yiwen, ɣef ddemma-nwen i
s-sumḥeɣ zdat Lmasiḥ ;

<span id="an_2:11">2:11</span> s wakka ur nețțaǧa ara Cciṭan a ɣ-iɣleb,
axaṭer nessen lmeqṣud-is.

<span id="an_2:12">2:12</span> Mi wwḍeɣ ɣer temdint n Truwas iwakken ad
beccṛeɣ lexbaṛ n lxiṛ n Lmasiḥ, Sidi Ṛebbi yeldi-yi-d tiwwura iwakken ad
beccṛeɣ.

<span id="an_2:13">2:13</span> Lameɛna ur yethenna ara wul-iw imi ur
ufiɣ ara dinna gma-tneɣ Tit ; daymi ǧǧiɣ atmaten n temdint n Truwas,
imiren ṛuḥeɣ ɣer tmurt n Masidunya.

<span id="an_2:14">2:14</span> A neḥmed Sidi Ṛebbi a t-ncekkeṛ imi s
Lmasiḥ i nɣelleb kullec yerna yerra-yaɣ d iqeddacen-is iwakken a nbecceṛ
Lmasiḥ di mkul amkan am rriḥa taẓiḍant.

<span id="an_2:15">2:15</span> ?er Sidi Ṛebbi, d nukni i d rriḥa
taẓiḍant n Lmasiḥ ger wid ițwasellken yellan deg webrid n Sidna Ɛisa
akk-d wid iḍaɛen.

<span id="an_2:16">2:16</span> I wid iḍaɛen, d ṛṛiḥa n lmut i d-ițțaken
lmut ; i wid yellan deg webrid n leslak, d rriḥa n tudert i d ițțaken
tudert. Anwa ihi i gzemren ad ixdem ccɣel am wagi ?

<span id="an_2:17">2:17</span> Nukni ur nețḥerrif ara awal n Sidi Ṛebbi
iwakken a netjaṛ yis am akken xeddmen waṭas n yemdanen, lameɛna zdat
Sidi Ṛebbi, ț-țideț i d-neqqaṛ mi nețbecciṛ lexbaṛ n lxiṛ n Lmasiḥ i
ɣ-d-yekkan s ɣuṛ Sidi Ṛebbi.

<span id="an_3:1">3:1</span> D acekkeṛ i nebɣa a d-ncekkeṛ iman-nneɣ mi
d-nenna imeslayen agi ? Eɛni neḥwaǧ ula d nukni a wen-nawi tibṛatin n
lewṣaya neɣ a tent-id-nawi s ɣuṛ-wen am akken xeddmen kra n yemdanen ?

<span id="an_3:2">3:2</span> Tabṛaț-nneɣ, d kunwi s yiman nwen ;
ț-țabṛaț yuran deg ulawen nneɣ, tețwassen yerna ɣṛan-ț akk yemdanen.

<span id="an_3:3">3:3</span> Iban belli tabṛaț-agi yura-ț Lmasiḥ s
yiman-is mi wen-d nbecceṛ lexbaṛ n lxiṛ ; mačči s lmidad i ț-yura
lameɛna s Ṛṛuḥ n Ṛebbi yeddren, mačči ɣef teblaḍin n wezṛu i ț-ijerred
lameɛna deg ulawen-nwen.

<span id="an_3:4">3:4</span> Lețkal-agi i nesɛa deg wayen i d-nenna,
yekka-d s ɣuṛ Sidi Ṛebbi, s Lmasiḥ.

<span id="an_3:5">3:5</span> Ur nezmir ara a d-nini belli d nukni i
gxeddmen ccɣel-agi s tezmert-nneɣ lameɛna d Sidi Ṛebbi i ɣ-d-ițțaken
tazmert deg wayen akk i nxeddem.

<span id="an_3:6">3:6</span> D nețța i ɣ-d-ifkan tazmert s wayes i nuɣal
d iqeddacen n leɛqed ajdid . Leɛqed-agi ur d-yekki ara seg wayen yuran
di ccariɛa lameɛna s ɣuṛ Ṛṛuḥ iqedsen. Axaṭer ccariɛa tețțawi ɣer lmut,
ma d Ṛṛuḥ iqedsen yețțak-ed tudert.

<span id="an_3:7">3:7</span> Ccariɛa yețwajerden ɣef teblaḍin n wezṛu
tesban-ed tamanegt n Sidi Ṛebbi deg udem n Sidna Musa, yețfeǧǧiǧ
wudem-is almi ur zmiren ara wat Isṛail ad muqlen ɣuṛ-es ; ɣas akken,
afeǧǧeǧ-nni ur ițdum ara.

<span id="an_3:8">3:8</span> Ma yella ccariɛa i gețțawin ɣer lmut
tban-ed s lɛaḍima am tin, acḥal ihi ara tili meqqṛet tmanegt i d-yewwi
Ṛṛuḥ iqedsen i d-ițakken tudert !

<span id="an_3:9">3:9</span> Ma yella leqdic ɣef ccariɛa yețțawin ɣer
lmut yesɛa ccan, acḥal meqqeṛ akteṛ ccan n leqdic ɣef Ṛṛuḥ iqedsen i
gețțarran imdanen d iḥeqqiyen.

<span id="an_3:10">3:10</span> Nezmer a d-nini : anda ara d tban tmanegt
icceɛceɛen zik-nni zdat tin n tura ? Tuɣal d ulac !

<span id="an_3:11">3:11</span> Ma yella ayen ur nețdum ara yesɛa ccan,
acḥal ihi i t-yugar di ccan wayen yețdumun.

<span id="an_3:12">3:12</span> ?ef ddemma n wusirem-agi, i nesɛa lețkal
d ameqqran ;

<span id="an_3:13">3:13</span> nukni ur nelli ara am Sidna Musa
yețɣummun udem-is iwakken ur țwalin ara wat Isṛail lɛaḍima-nni ur nețdum
ara.

<span id="an_3:14">3:14</span> Ar ass-a qquṛen iqeṛṛay-nsen, gguman ad
fehmen ; imi leḥjab-nni ur yekkis ara m'ara d-ɣṛen di tira iqedsen n
leɛqed aqdim, axaṭer leḥdjab-agi itekkes anagar s Ɛisa Lmasiḥ.

<span id="an_3:15">3:15</span> Ar ass-a, leḥjab-agi ițɣummu ulawen-nsen
m'ara qqaṛen ccariɛa n Musa ;

<span id="an_3:16">3:16</span> meɛna m'ara d-yuɣal wul n wemdan ɣer Sidi
Ṛebbi, leḥjab-nni itekkes ;

<span id="an_3:17">3:17</span> axaṭer Ṛṛuḥ iqedsen, d Ṛṛuḥ n Sidi Ṛebbi.
Anda yella Ṛṛuḥ n Sidi Ṛebbi, tella tlelli.

<span id="an_3:18">3:18</span> Nukni ur nesɛi ara leḥjab ɣef
wudmawen-nneɣ, tamanegt n Sidi Ṛebbi tețban-ed deg-nneɣ am akken di
lemri, Sidi Ṛebbi yețbeddil-aɣ dayem iwakken a necbu ɣuṛ-es s tmanegt
yețnernin.

<span id="an_4:1">4:1</span> Ihi, ur ilaq ara a nefcel imi s Ṛṛeḥma n
Sidi Ṛebbi i ɣ-d ițțunefk leqdic-agi ɣef Lmasiḥ.

<span id="an_4:2">4:2</span> Ur neqbil ara ayen yellan d lɛib d wayen
yețwaxedmen s tuffra, ur nteddu s tḥila, ur nețḥerrif awal n Ṛebbi.
Meɛna nețbeggin-ed awal n Sidi Ṛebbi s tideț, iwakken imdanen meṛṛa ad
slen i wawal n Ṛebbi, a t-fehmen akken yella.

<span id="an_4:3">4:3</span> Ma mazal lexbaṛ n lxiṛ i wen nbecceṛ ur
ițwafhem ara, lmeɛna-ines tețwaffer kan ɣef wid iḍaɛen,

<span id="an_4:4">4:4</span> ur numin ara s Ṛebbi ; axaṭer Cciṭan yerran
iman is d ṛebbi n ddunit-agi , yesderɣel ixemmimen nsen, daymi ur walan
ara tafat yellan di lexbaṛ n lxiṛ yeɛnan tamanegt n Lmasiḥ, nețța yellan
d ṣṣifa n Sidi Ṛebbi.

<span id="an_4:5">4:5</span> Axaṭer mačči ɣef yiman-nneɣ i nețbecciṛ,
lameɛna nețbecciṛ ɣef Ɛisa Lmasiḥ Ssid-nneɣ ; ma d nukni, nuɣal d
iqeddacen-nwen ɣef ddemma n Sidna Ɛisa.

<span id="an_4:6">4:6</span> Ṛebbi i d-yennan : Tafat aț-țecceɛceɛ di
ṭṭlam, d nețța daɣen i d-ifkan tafat tfeǧǧeǧ deg ulawen-nneɣ iwakken a
ɣ-d ibeggen tamanegt-is yețfeǧǧiǧen ɣef wudem n Lmasiḥ.

<span id="an_4:7">4:7</span> Nukni yețțawin deg iman-nneɣ agerruj-agi,
necba ticmuxin n wakal, iwakken tazmert-agi tameqqrant a d-tban belli
tusa-d s ɣuṛ Sidi Ṛebbi mačči s ɣuṛ-nneɣ.

<span id="an_4:8">4:8</span> Nețwaḥṛes si mkul tama meɛna ur nefcil ara
; nella di teswiɛt n ṭṭiq meɛna ur neɣli ara ;

<span id="an_4:9">4:9</span> nețwaqheṛ meɛna Sidi Ṛebbi ur aɣ-yeǧǧi ara
; nețwarkeḍ meɛna ur aɣ-nɣin ara.

<span id="an_4:10">4:10</span> Nețțawi daymen di lǧețțat-nneɣ lmut n
Sidna Ɛisa iwakken a d-tban daɣen deg-nneɣ tudert-is.

<span id="an_4:11">4:11</span> Nukni yeddren, nețqabal daymen lmut ɣef
ddemma n Sidna Ɛisa, iwakken a d-tban tudert n Sidna Ɛisa di lǧețțat
nneɣ ifennun.

<span id="an_4:12">4:12</span> S wakka lmut txeddem deg-nneɣ, ma
ț-țudert txeddem deg-wen.

<span id="an_4:13">4:13</span> Am akken yura di tira iqedsen : umneɣ,
daymi i d-hedṛeɣ ; nukni daɣen nesɛa liman-agi, daymi i d nheddeṛ.

<span id="an_4:14">4:14</span> Axaṭer neẓra belli Sidi Ṛebbi i
d-isseḥyan Sidna Ɛisa si ger lmegtin, a ɣ-d-isseḥyu ula d nukni akk-d
Sidna Ɛisa, iwakken a ɣ issemlil yid-wen m'ara nuɣal ɣuṛ-es.

<span id="an_4:15">4:15</span> Ayen akk ideṛṛun yid-nneɣ, ideṛṛu ɣef
ddemma-nwen, iwakken ṛṛeḥma n Sidi Ṛebbi aț-țaweḍ ɣer waṭas n yemdanen ;
s wakka aṭas ara iketṛen di leḥmada n Sidi Ṛebbi, a t-cekkṛen ɣef
tmanegt-is.

<span id="an_4:16">4:16</span> Daymi ur ilaq ara a nefcel ; axaṭer ɣas
akken lǧețța-nneɣ tfennu seg wass ɣer wayeḍ, ṛṛuḥ yellan deg-nneɣ
yețnerni seg wass ɣer wayeḍ.

<span id="an_4:17">4:17</span> Leɛtab-agi i nesɛedday tura xfif yerna ur
ițdum ara ; ițheggi-yaɣ-ed tamanegt tameqqrant ur nfennu.

<span id="an_4:18">4:18</span> Axaṭer nukni ur nețnadi ara ɣef wayen
țwalint wallen, lameɛna nețnadi ɣef leḥwayeǧ ur țwalint ara ; axaṭer
leḥwayeǧ i țwalint wallen fennunt, ma d ayen ur țwalint ara, yețdumu i
dayem.

<span id="an_5:1">5:1</span> Lǧețțat i nesɛa di ddunit-agi am iqiḍunen
ara yefnun, meɛna neẓra belli Sidi Ṛebbi ihegga-yaɣ deg igenwan
tinezduɣin n dayem, mačči d ayen yexdem ufus n wemdan, meɛna d ayen
yexdem nețța s yiman-is.

<span id="an_5:2">5:2</span> Aql-aɣ nenɛețțab zdaxel uqiḍun agi, nețṛaǧu
s lḥir melmi ara naweḍ ɣer tnezduɣin n dayem yellan deg igenwan ;

<span id="an_5:3">5:3</span> lameɛna ilaq a nili nhegga iman-nneɣ di
ddunit-agi, mačči alamma tusa-d lmut a ɣ-tawi.

<span id="an_5:4">5:4</span> Skud mazal-aɣ deg uqiḍun n ddunit-agi,
yeɛni lǧețțat-nneɣ, nețnazaɛ am akken nbub taɛekkumt ẓẓayen ; mačči d
lmut i nebɣa a nemmet, lameɛna nessaram a nels lǧețța n igenwan iwakken
ad yețwakkes seg-neɣ wayen ifennun.

<span id="an_5:5">5:5</span> D Sidi Ṛebbi i ɣ-iheggan ɣer tudert-agi,
ifka-yaɣ-d Ṛṛuḥ iqedsen d aɛeṛbun n lbaṛakat ara ɣ-d ițțunefken.

<span id="an_5:6">5:6</span> S wakka nesɛa daymen lețkal deg
wulawen-nneɣ. Neẓra belli skud mazal-aɣ di lǧețța n ddunit-agi, aql-aɣ
mazal nebɛed ɣef Sidi Ṛebbi ;

<span id="an_5:7">5:7</span> axaṭer tura aql-aɣ nțeddu s liman, werɛad
nwala s wallen.

<span id="an_5:8">5:8</span> S tideț nesɛa lețkal deg wulawen nneɣ,
lameɛna a wi-yufan a neffeɣ si ddunit-agi iwakken a nili ɣer tama n Sidi
Ṛebbi.

<span id="an_5:9">5:9</span> Ama nella di ddunit-agi ama neffeɣ seg-s,
nețnadi kan a neɛǧeb i Sidi Ṛebbi.

<span id="an_5:10">5:10</span> Axaṭer a nɛeddi meṛṛa di ccṛeɛ n Lmasiḥ,
iwakken mkul yiwen ad ițțuḥaseb ɣef lxiṛ neɣ cceṛ i gexdem asmi yella di
ddunit.

<span id="an_5:11">5:11</span> Neẓra d acu i d lmeɛna n tugdi n Sidi
Ṛebbi, daymi i nețnadi a d nehdu wiyaḍ. Sidi Ṛebbi yessen ulawen-nneɣ
akken ilaq, ssarameɣ ula d kunwi tessnem-aɣ, teẓram ayen yellan deg
ulawen-nneɣ.

<span id="an_5:12">5:12</span> Mačči d zzux i nebɣa a nzux s yiman-nneɣ
ɣuṛ-wen, nebɣa kan a nili d sebba n lfeṛḥ-nwen. S wakka aț-țissinem amek
ara terrem awal i wid ixedmen ccan i wayen i d ițbanen s ufella kan,
mačči i wayen yellan deg wulawen.

<span id="an_5:13">5:13</span> Ma yella llant teswiɛin i deg nɛedda
tilas deg uselmed-nneɣ, nɛedda tilas iwakken a d-tban tmanegt n Sidi
Ṛebbi ; m'ara netɛqqel, i nnfeɛ-nwen i netɛeqqel.

<span id="an_5:14">5:14</span> Nețwaḥṛes s leḥmala n Lmasiḥ yeččuṛen
ulawen-nneɣ, axaṭer neẓra imi yemmut yiwen wemdan ɣef yemdanen meṛṛa,
ihi mmuten meṛṛa.

<span id="an_5:15">5:15</span> Yemmut ɣef medden meṛṛa, iwakken wid
yeddren ur țɛicin ara i yiman nsen, lameɛna ad ɛicen i win yemmuten
yerna yeḥya-d ɣef ddemma-nsen.

<span id="an_5:16">5:16</span> Sya d asawen ur nețwali yiwen s lɛeqliya
n yemdanen ; ɣas akken zik-nni uqbel a namen nella nețwali Lmasiḥ s
lɛeqliya n yemdanen, tura mačči akenni i t-nețwali.

<span id="an_5:17">5:17</span> Ihi win iteddun deg webrid n Lmasiḥ,
iɛawed ed talalit, yuɣal d amdan ajdid : ayen yellan d aqdim iɛedda,
kullec yuɣal d ajdid.

<span id="an_5:18">5:18</span> Ayagi meṛṛa yekka-d s ɣuṛ Sidi Ṛebbi i
gessemṣalaḥen imdanen yid-es s Lmasiḥ, yerna iweṣṣa-yaɣ-ed a nbecceṛ
amṣaleḥ-agi i yemdanen meṛṛa n ddunit,

<span id="an_5:19">5:19</span> axaṭer s Lmasiḥ i gessemṣaleḥ Sidi Ṛebbi
imdanen yid-es mbla ma imuqel ɣer ddnubat-nsen yerna iweṣṣa-yaɣ a
nbecceṛ amṣaleḥ-agi.

<span id="an_5:20">5:20</span> Ihi nukni d imceggɛen n Lmasiḥ, am akken
d Ṛebbi s yiman-is i wen-d-issawalen yis nneɣ : Nețḥellil-ikkun s yisem
n Lmasiḥ aț-țemṣalaḥem akk-d Ṛebbi.

<span id="an_5:21">5:21</span> Win akken yellan d azedgan leɛmeṛ yednib,
Sidi Ṛebbi yeḥkem fell-as deg umkan-nneɣ am akken d amednub i gella
iwakken s tikli-nneɣ akk-d Lmasiḥ, a nili d iḥeqqiyen zdat Sidi Ṛebbi.

<span id="an_6:1">6:1</span> Imi d iqeddacen n Sidi Ṛebbi i nella, bɣiɣ
a kkun-nenhu ur tețḍeggiɛem ara ṛṛeḥma i wen-d ițțunefken s ɣuṛ-es.

<span id="an_6:2">6:2</span> Axaṭer Sidi Ṛebbi yenna-d : Di lweqt
ilaqen, qebleɣ-ed taẓallit-ik, di lweqt n leslak, sellkeɣ-k. Ihi tura,
atan yewweḍ-ed lweqt ilaqen, yewweḍ-ed wass n leslak.

<span id="an_6:3">6:3</span> Di yal lḥaǧa, ur nebɣi ara a nili d ugur
ula i yiwen deg-wen iwakken ur d-tețțekksem ara kra n diri di
lxedma-nneɣ,

<span id="an_6:4">6:4</span> meɛna nețbeggin-ed belli d iqeddacen n Sidi
Ṛebbi i nella deg wayen akk nxeddem : nṣebbeṛ i teswiɛin n ceddat, i
lḥif, i tugdi,

<span id="an_6:5">6:5</span> i tiytiwin ; neṣbeṛ mi nella di leḥbus, di
teswiɛin n ccwal, leɛtab, aɛawez akk-d laẓ ;

<span id="an_6:6">6:6</span> nedda s wul yeṣfan, s tmusni, s ṣṣbeṛ, s
leḥnana, s Ṛṛuḥ iqedsen, s leḥmala n ṣṣeḥ,

<span id="an_6:7">6:7</span> s wawal n tideț, s tezmert n Sidi Ṛebbi, s
leslaḥ n lḥeqq s wayes nețnaɣ yerna nețdafaɛ ɣef yiman-nneɣ ;

<span id="an_6:8">6:8</span> ama di teswiɛin n ccan neɣ n lɛaṛ, ama mi
heddṛen fell-aɣ medden s lxiṛ neɣ s cceṛ. Nețwaḥseb d ikeddaben ɣas
akken ț-țideț i d neqqaṛ,

<span id="an_6:9">6:9</span> nețwankeṛ, ɣas akken nețwassen ɣer yemdanen
meṛṛa ; ḥesben-aɣ nemmut, nukni nedder ; țqehhiṛen-aɣ lameɛna ur nemmut
ara ;

<span id="an_6:10">6:10</span> sseɣlayen-d fell-aɣ leḥzen, lameɛna
nețțili daymen di lfeṛḥ. ?esben-aɣ d igellilen, lameɛna nesserbaḥ aṭas n
yemdanen, ɣilen ur nesɛi acemma, lameɛna nukni ur aɣ-ixuṣṣ ula d kra.

<span id="an_6:11">6:11</span> Ay imezdaɣ n temdint n Kurintus,
nemmeslay-awen-d, neldi-yawen mliḥ ulawen-nneɣ,

<span id="an_6:12">6:12</span> ur ten-neɣliq ara ɣuṛ wen, d kunwi i
gɣelqen ulawen-nwen ɣuṛ-nneɣ.

<span id="an_6:13">6:13</span> ?meslayeɣ-awen-d am akken d arraw-iw i
tellam : xedmet am nukni, swesɛet ulawen-nwen ula d kunwi !

<span id="an_6:14">6:14</span> Ur cerrket ara d wid ur nețțamen ara s
Sidi Ṛebbi iwakken aț-țxedmem am nutni. Eɛni lḥeqq d lbaṭel, zemren ad
cerken ? Tafat akk-d ṭṭlam, zemren ad ddukklen ?

<span id="an_6:15">6:15</span> Amek ! Yezmer Lmasiḥ ad imsefham akk-d
Cciṭan ? Acu n tdukli yellan ger win yețțamnen s Ṛebbi d win ur nețțamen
ara ?

<span id="an_6:16">6:16</span> D acu icerken lǧameɛ iqedsen n Sidi Ṛebbi
akk-d lmeṣnuɛat ? Axaṭer d nukni i d lǧameɛ iqedsen n Ṛebbi yeddren.
Sidi Ṛebbi yenna-t-id di tira iqedsen : Ad zedɣeɣ yerna ad lḥuɣ
gar-asen, A d iliɣ d Illu-nsen, ad ilin d agdud iw

<span id="an_6:17">6:17</span> ?ef wannect-agi i d-yenna Sidi Ṛebbi :
Mfaṛaqet d yemdanen-agi, beɛdet fell-asen ; ur țnalet ara ayen iḥeṛmen,
nekk ad sṭerḥbeɣ yis-wen ;

<span id="an_6:18">6:18</span>  ad iliɣ d baba-twen, kunwi aț-țilim d
arraw-iw, d yess-i ; akka i d-yenna Ṛebbi Bab n tezmert.

<span id="an_7:1">7:1</span> A wid eɛzizen, imi i ɣ-d țțunefkent
lemɛahdat-agi, ilaq a nessizdeg iman-nneɣ seg wayen akk issenǧasen
lǧețța-nneɣ akk-d wulawen-nneɣ iwakken a nkemmel tezdeg n tikli-nneɣ
akk-d Sidi Ṛebbi, s ṭṭaɛa d wannuz.

<span id="an_7:2">7:2</span> Qeblet-aɣ deg wulawen-nwen ! Ur neḍlim
yiwen, ur nexdim cceṛ ula i yiwen, ur nečči lḥeqq n yiwen.

<span id="an_7:3">7:3</span> Ur d-nniɣ ara annect-agi iwakken a
kkun-sḍelmeɣ ; axaṭer nniɣ-awen t-id yakan : ama nedder ama newweḍ ɣer
lmut, tellam deg wulawen-nneɣ .

<span id="an_7:4">7:4</span> Lețkal-iw fell-awen meqqeṛ, țzuxxuɣ aṭas
yis-wen ; yethedden wul-iw yerna yeččuṛ d lfeṛḥ ɣas akken nesɛedda aṭas
n leɛtab.

<span id="an_7:5">7:5</span> Seg wasmi i d-nekcem tamurt n Masidunya ur
nesteɛfa, nețwaḥṛes si mkul tama : ccwal di beṛṛa, tugdi deg
ulawen-nneɣ.

<span id="an_7:6">7:6</span> Lameɛna Sidi Ṛebbi yețṣebbiṛen wid
yețwaḥeqṛen, iṣebbeṛ aɣ s gma-tneɣ Titus mi d-yewweḍ.

<span id="an_7:7">7:7</span> Mačči kan mi d-yewweḍ gma tneɣ Titus i
nețțuṣebbeṛ, lameɛna nețțuṣebbeṛ daɣen s ṣṣbeṛ i d-yewwi s ɣuṛ-wen.
Yeḥka-yaɣ-d acḥal tețmennim a yi-teẓrem, acḥal tḥeznem d wamek tebɣam a
yi-tɛiwnem seg ul. ?ef wayagi i gzad lfeṛḥ-iw.

<span id="an_7:8">7:8</span> ?riɣ belli sḥezneɣ-kkun s tebṛaț iw
tamezwarut, lameɛna ur ndimeɣ ara ; ɣas akken ndemmeɣ, ndemmeɣ kan mi
ẓriɣ sḥezneɣ-kkun kra n lweqt.

<span id="an_7:9">7:9</span> Tura aql-i feṛḥeɣ, mačči imi i
kkun-sḥezneɣ, meɛna imi s leḥzen-agi tettubem yerna tbeddlem tikli.
Axaṭer leḥzen-nni i d-yeɣlin fell awen yusa-d s ɣuṛ Sidi Ṛebbi, s wakka
ur d-yekki wacemma n diri s ɣuṛ-nneɣ.

<span id="an_7:10">7:10</span> Leḥzen i d-itekken s ɣuṛ Sidi Ṛebbi
ițbeddil tikli n wemdan, yețțawi ɣer leslak yerna ur nțendemmay ara
deg-s ; ma d leḥzen i d-itekken si ddunit, yețțawi ɣer lmut.

<span id="an_7:11">7:11</span> Leḥzen-agi-nwen yeɛǧeb aṭas Sidi Ṛebbi,
walit acḥal i gexdem deg-wen : acḥal i tenneḥcamem d wamek i tḍelbem
ssmaḥ ! Acḥal tendemmem, tekcem-ikkun tugdi n Sidi Ṛebbi ; acḥal tcedham
a yi teẓrem yerna tebɣam a yi tɛiwnem ; amek daɣen tɛuqbem wid ixeddmen
cceṛ ! Deg wayagi meṛṛa tesbeggnem-d belli teṣfam di taluft-agi.

<span id="an_7:12">7:12</span> Ihi ma uriɣ-awen-d, mačči ɣef ddemma n
win iḍelmen neɣ win yețwaḍelmen, lameɛna iwakken a d-iban gar-awen zdat
Sidi Ṛebbi, acḥal meqqeṛ leḥmala-nwen ɣuṛ-nneɣ.

<span id="an_7:13">7:13</span> ?ef wannect-agi i theddnen wulawen-nneɣ.
Sennig ṣṣbeṛ-agi, lfeṛḥ-nneɣ yennerna mi nwala acḥal yefṛeḥ yis-wen
gma-tneɣ Titus, axaṭer tekksem-as anezgum.

<span id="an_7:14">7:14</span> ?ideț zuxxeɣ yis-wen zdat-es, lameɛna ur
nneḥcameɣ ara, axaṭer anagar tideț i wen-d-nheddeṛ yal ass imi ayen
akken s wayes nzuxx yis-wen zdat gma-tneɣ Titus, iban-ed belli ț-țideț ;

<span id="an_7:15">7:15</span> lemḥibba-s ɣuṛ-wen tețnerni mkul m'ara
d-immekti amek i tesṭerḥbem yis s leqdeṛ d wannuz.

<span id="an_7:16">7:16</span> Feṛḥeɣ imi zemreɣ ad țekleɣ fell-awen di
kullec.

<span id="an_8:1">8:1</span> Nebɣa a kkun-nesseɛlem ay atmaten ɣef wayen
yeɛnan ṛṛeḥma i d-yefka Sidi Ṛebbi i tejmuyaɛ n imasiḥiyen yellan di
tmurt n Masidunya ;

<span id="an_8:2">8:2</span> țwajeṛben s waṭas n lmeḥnat, lameɛna
lfeṛḥ-nsen yețnerni. ?as akken d igellilen i llan yerna xuṣṣen aṭas,
seddqen mbla cceḥḥa ;

<span id="an_8:3">8:3</span> fkan-d ayen iwumi zemren ; aql-iyi d inigi,
zemreɣ a d-iniɣ fkan-d nnig n tezmert-nsen yerna xedmen ayagi s
lebɣi-nsen.

<span id="an_8:4">8:4</span> Ssutren-aɣ-d s uḥellel iwakken a sen-nexdem
lemziya a d-fken ula d nutni amur-nsen n ssadaqa-agi i njemmeɛ iwakken a
ț-țnawi i watmaten n tmurt n Yahuda yellan di lexṣas.

<span id="an_8:5">8:5</span> Zwaren deg iman-nsen mi fkan tudert-nsen i
Ṛebbi, imiren s lebɣi n Sidi Ṛebbi, rnan qeddcen fell-aɣ seg ul ; ayagi
sennig wayen nessaram !

<span id="an_8:6">8:6</span> S wakka ihi, nweṣṣa gma-tneɣ Titus ad
ikemmel lxedma-nni i gebda ɣuṛ-wen ɣef wayen yeɛnan ssadaqa agi.

<span id="an_8:7">8:7</span> Am akken i tẓewṛem di kullec, ama di liman
neɣ deg wawal, ama di tmusni neɣ di lemḥibba i tesɛam ɣuṛ-nneɣ, ẓewṛet
daɣen di temsalt yeɛnan ssadaqa.

<span id="an_8:8">8:8</span> Mačči d lameṛ i bɣiɣ a wen-d fkeɣ ;
ḥkiɣ-awen amek i zewṛen wiyaḍ, iwakken a kkun-jeṛṛbeɣ ma tesɛam leḥmala
n tideț neɣ ala.

<span id="an_8:9">8:9</span> Tessnem ṛṛeḥma n Ssid-nneɣ Ɛisa Lmasiḥ
yellan d Bab n lerbaḥ n ddunit meṛṛa, yuɣal d igellil ɣef ddemma-nwen
iwakken a kkun isserbeḥ s tigellelt-ines.

<span id="an_8:10">8:10</span> A wen-d-fkeɣ ṛṛay-iw deg wayagi axaṭer d
ayen i wen-ilhan : aseggas iɛeddan, d kunwi i d imezwura i gebɣan
aț-țɛiwnem atmaten n tmurt n Yahuda yellan di lexṣaṣ, d kunwi daɣen i d
imezwura i gebdan tjemmɛem-d ssadaqa-agi ;

<span id="an_8:11">8:11</span> ihi tura kemmlet ccɣel-agi i tebdam, s
wayen iwumi tzemrem ; am akken i t-tebdam seg ul, kemmlet-eț s wul.

<span id="an_8:12">8:12</span> Sidi Ṛebbi iqebbel ssadaqa-nneɣ, lameɛna
s wakken tella tezmert-nneɣ, mačči sennig wayen nezmer.

<span id="an_8:13">8:13</span> Ur nebɣi ara a d-nini xlut ixxamen-nwen
iwakken aț-țɛiwnem wiyaḍ, lameɛna iwakken aț-țemɛadalem ;

<span id="an_8:14">8:14</span> ayen tesɛam d zzyada ad yenfeɛ wid
ixuṣṣen tura, iwakken asm'ara txuṣṣem kunwi, a kkun-ɛiwnen s wayen sɛan
d zzyada ; s wakka ihi aț-țemɛadalem,

<span id="an_8:15">8:15</span> akken yura di tira iqedsen : Win yesɛan
aṭas ur yesɛi ara zzyada, ma d win yesɛan cwiṭ ur t-ixuṣṣ kra .

<span id="an_8:16">8:16</span> A neḥmed Sidi Ṛebbi ɣef gma tneɣ Titus
imi yețḥebbiṛ fell-awen am nukni.

<span id="an_8:17">8:17</span> Yeqbel mi t-in-nceggeɛ, yerna uqbel a
s-nini yella iqsed a n-iruḥ ɣuṛ wen s lfeṛḥ d ameqqran.

<span id="an_8:18">8:18</span> A nceggeɛ yid-es yiwen seg watmaten-nneɣ
i cekkṛent akk tejmuyaɛ n watmaten ɣef lxedma-ines deg ubecceṛ n lexbaṛ
n lxiṛ ;

<span id="an_8:19">8:19</span> ur yețwaxtaṛ ara kan d aṛfiq, lameɛna
ț-țijmuyaɛ n watmaten i t-ixtaṛen iwakken a ɣ-iɛiwen di ccɣel agi yeɛnan
ssadaqa ɣef ddemma n tmanegt n Sidi Ṛebbi, s wakka daɣen a d-nbeggen
acḥal nebɣa a nɛiwen wiyaḍ.

<span id="an_8:20">8:20</span> Nețḥadar iman-nneɣ iwakken ur heddṛen ara
fell-aɣ lɣaci ɣef wayen yeɛnan aḍebbeṛ i nețḍebbiṛ di ssadaqa agi,
axaṭer aṭas n yedrimen i d nejmeɛ ;

<span id="an_8:21">8:21</span> nețqellib ayen yelhan ama zdat Sidi Ṛebbi
ama zdat yemdanen.

<span id="an_8:22">8:22</span> Nceggeɛ yid-sen gma-tneɣ agi i njeṛṛeb
acḥal d abrid di yal taswiɛt, nwala amek yebɣa ad iqdec seg ul ;
tikkelt-agi ẓẓwaṛa-ines di leqdic ɣef Sidi Ṛebbi tban-ed akteṛ, axaṭer
yețkel fell-awen.

<span id="an_8:23">8:23</span> ?ef wayen yeɛnan gma-tneɣ Titus, d
arfiq-iw yerna ixeddem yid-i ɣef ddemma-nwen, ma d atmaten nniḍen, d
imceggɛen n tejmuyaɛ n watmaten ; qeddcen iwakken a d tban tmanegt n
Lmasiḥ.

<span id="an_8:24">8:24</span> Sbeggnet-ed ihi belli tḥemmlem ten s
tideț iwakken tijmuyaɛ n watmaten ad ẓrent belli nesɛa lḥeqq imi
nețzuxxu yis-wen.

<span id="an_9:1">9:1</span> ?ef wayen yeɛnan lemɛawna n watmaten, fiḥel
ma uriɣ awen-d.

<span id="an_9:2">9:2</span> ?riɣ acḥal tebɣam aț țqedcem, daymi i
țzuxxuɣ yis-wen zdat n tejmuyaɛ n Masidunya qqaṛeɣ asen : atmaten n
tmurt n Akaya heggan iman-nsen ad ɛiwnen seg useggas iɛeddan.
?ẓwaṛa-nwen di leqdic tessaki aṭas deg-sen.

<span id="an_9:3">9:3</span> Ceggɛeɣ atmaten-agi iwakken ad iban belli
ț-țideț, tuklalem a nzux yis-wen yerna theggam iman-nwen am akken i
t-id-nniɣ.

<span id="an_9:4">9:4</span> Ma yella ddan yid-i kra seg watmaten n
Masidunya ilaq a kkun-in-afen theggam iman nwen iwakken zzux-nni i
țzuxxuɣ yis wen ur iyi-țțuɣal ara d lḥecma, bɣiɣ a d-iniɣ d lḥecma nwen
kunwi !

<span id="an_9:5">9:5</span> ?ef ddemma n wannect-agi i wen-ceggɛeɣ kra
seg watmaten a n-zwiren ɣuṛ-wen iwakken a d jemɛen ssadaqa-nni i
ɣ-tweɛdem. S wakka m'ara n-awḍeɣ ad afeɣ theggam kullec yerna a d-iban
belli ayen i tseddqem tefkam-t-id seg ul, ur kkun-iḥettem yiwen.

<span id="an_9:6">9:6</span> Ilaq aț-țeẓrem belli win i gzerɛen cwiṭ a
d-imger cwiṭ ; ma d win izerɛen aṭas, a d-imger aṭas.

<span id="an_9:7">9:7</span> Mkul yiwen ilaq ad iseddeq akken yenwa deg
ul-is, mačči s uḥettem neɣ s nndama axaṭer Sidi Ṛebbi iḥemmel win
ițseddiqen s lfeṛḥ.

<span id="an_9:8">9:8</span> Sidi Ṛebbi yesɛa tazmert a kkun id yeṛzeq s
lbaṛakat n mkul ṣṣenf, ur kkun-ițxaṣṣa wacemma deg wayen akk teḥwaǧem
yerna aț-țesɛum s zzyada iwakken aț-țizmirem aț-țseddqem.

<span id="an_9:9">9:9</span> Axaṭer yura di tira iqedsen : Yețțak-ed
lbaṛakat-is mbla cceḥḥa, irẓeq-ed imeɣban, ṛ ṛeḥma-ines tețdumu i dayem
.

<span id="an_9:10">9:10</span>  Win i d-yețțaken i ufellaḥ zzerriɛa
akk-d weɣṛum ara yečč , a wen-d-yefk ula i kunwi s lketṛa yerna ad
issefti lbaṛakat n wayen tețseddiqem .

<span id="an_9:11">9:11</span> Sidi Ṛebbi ad issefti leṛzaq-nwen, s
wakka aț-țizmirem aț-țseddqem mbla cceḥḥa ; imiren aṭas ara iḥemden Sidi
Ṛebbi a t-cekkṛen ɣef wayen i sen-tseddqem.

<span id="an_9:12">9:12</span> Axaṭer ssadaqa-agi, ur tețțili ara kan d
lemɛawna i watmaten, lameɛna iwakken a d-ilin daɣen waṭas n yemdanen ara
iḥemden Sidi Ṛebbi.

<span id="an_9:13">9:13</span> Imi i d-tbeggnem belli tqeddcem ɣef
lexbaṛ n lxiṛ n Lmasiḥ yerna tfeṛṛqem ayen akk tesɛam akk-d watmaten
nniḍen, țḥemmiden Sidi Ṛebbi țcekkiṛen-t ɣef liman d ṭṭaɛa nwen.

<span id="an_9:14">9:14</span> Deɛɛun ɣer Sidi Ṛebbi fell-awen ɣef
ddemma n ṛṛeḥma tameqqrant i wen-ițțunefken s ɣuṛ-es, axaṭer
ḥemmlen-kkun.

<span id="an_9:15">9:15</span> Ad ițțubarek Sidi Ṛebbi ɣef ṛṛeḥma-ines
ur nesɛi lemtel !

<span id="an_10:1">10:1</span> Nekk Bulus i ɣef qqaṛen țsetḥiɣ m'ara
iliɣ zdat-wen meɛna m'ara beɛdeɣ fell-awen weɛṛeɣ ɣuṛ-wen, bɣiɣ a
kkun-nhuɣ s leḥnana d ṛṛeḥma n Lmasiḥ.

<span id="an_10:2">10:2</span> Di leɛnaya-nwen, ur iyi-ḥeṛṛset ara ad
iwɛiṛeɣ m'ara iliɣ yid-wen ! Axaṭer lewɛaṛa-inu a ț-id-sbeggneɣ s lețkal
yerna mbla lḥecma ɣer wid i ɣ-iḥesben nțeddu s lɛeqliya n ddunit.

<span id="an_10:3">10:3</span> ?-țideț d imdanen i nella, lameɛna ur
nețnaɣ ara s leslaḥ s wayes țnaɣen yemdanen ;

<span id="an_10:4">10:4</span> axaṭer leslaḥ-nneɣ, mačči d wid i
ssexdamen yemdanen lameɛna nețnaɣ s leslaḥ n Sidi Ṛebbi i gzemren ad
hudden ula d leswaṛ iǧehden.

<span id="an_10:5">10:5</span> Nețṛuẓu awal n kra n wid yebɣan a d-kken
sennig n tmusni n Sidi Ṛebbi ; nebɣa a nessiweḍ imdanen meṛṛa ad beddlen
ixemmimen-nsen iwakken ad ḍuɛen Lmasiḥ.

<span id="an_10:6">10:6</span> Asm'ara tessawḍem ṭṭaɛa-nwen ɣer
lekmal-is, imiren a nɛaqeb kra n win iɛuṣan Sidi Ṛebbi.

<span id="an_10:7">10:7</span> Walit tideț akken ilaq lḥal : ma yella
win itḥeqqeqen belli d ayla n Lmasiḥ i gella, ilaq ad iẓer belli akken
yella nețța d ayla n Lmasiḥ i nella ula d nukni.

<span id="an_10:8">10:8</span> ?as ma zuxxeɣ s tissas i yi-d-ifka Sidi
Ṛebbi, ur ssetḥaɣ ara axaṭer tissas-agi ur sseɣlayent ara, lameɛna ad
ssemɣuṛent tijmuyaɛ n watmaten di liman.

<span id="an_10:9">10:9</span> Ur bɣiɣ ara aț-țɣilem belli bɣiɣ a
kkun-sxelɛeɣ s tebṛatin-iw.

<span id="an_10:10">10:10</span> Axaṭer llan wid yeqqaṛen : tibṛatin n
Bulus qeṛṛḥent, sɛant tissas lameɛna m'ara yili gar-aneɣ ur yesɛi lhiba
ur yesɛi tissas di lehduṛ-is.

<span id="an_10:11">10:11</span> Win i d-yennan annect-a, ilaq ad iẓer
belli akken newɛeṛ m'ara wen naru tibṛatin ara newɛeṛ daɣen m'ara nili
gar-awen.

<span id="an_10:12">10:12</span> Ur nezmir ara a nesseɛdel neɣ a nmettel
iman-nneɣ ɣer wid yețcekkiṛen iman-nsen. ?mettilen iman-nsen ɣer
yiman-nsen, ḥesben ulac win yellan sennig-nsen ; xuṣṣen di lefhama.

<span id="an_10:13">10:13</span> Nukni, ur netzuxxu ara sennig wayen
ilaqen, lameɛna nețzuxxu kan s ccɣel i ɣ-d-iwekkel Sidi Ṛebbi ; d
ccɣel-agi i ɣ-issawḍen armi d ɣuṛ wen.

<span id="an_10:14">10:14</span> Asmi i d-nusa ɣuṛ-wen, ur nɛedda ara
tilas n ccɣel-nneɣ axaṭer d nukni i wen-ibeccṛen d imezwura lexbaṛ n
lxiṛ n Lmasiḥ.

<span id="an_10:15">10:15</span> Ur nețzuxxu ara sennig wayen ilaqen, ur
nețțawi ara ccan n lxedma n wiyaḍ lameɛna nessaram d kunwi ara
yessimɣuṛen ccan n lxedma-nneɣ m'ara timɣuṛem di liman ;

<span id="an_10:16">10:16</span> iwakken mbla ma nɛedda i tlisa n
ccɣel-nneɣ , a nbecceṛ daɣen lexbaṛ n lxiṛ i tmura nniḍen, mačči d zzux
ara nzuxx s ccɣel i xedmen wiyaḍ. Yura di tira iqedsen :

<span id="an_10:17">10:17</span>  Win yebɣan ad izuxx, ad izuxx s wayen
ixeddem Sidi Ṛebbi.

<span id="an_10:18">10:18</span> Axaṭer mačči d win yețzuxxun s yiman-is
i gețwaqeblen lameɛna d win yextaṛ Sidi Ṛebbi.

<span id="an_11:1">11:1</span> Ah ! A lukan aț-țqeblem kra n timmuhbelt
si lǧiha-w ! Lameɛna qeblet-eț kan !

<span id="an_11:2">11:2</span> Imi i kkun-ḥemmleɣ, țțasmeɣ fell-awen s
tismin i d-yekkan s ɣuṛ Sidi Ṛebbi ; axaṭer xeḍbeɣ-kkun i yiwen n yesli
kan : d Lmasiḥ ; iwakken a kkun-qeddmeɣ ɣuṛ-es am tlemẓit leɛmeṛ nezwiǧ
leɛmeṛ.

<span id="an_11:3">11:3</span> Uggadeɣ a wen-sxeṛben ixemmimen nwen,
aț-țettixṛem i neyya d ṣṣfa n wul-nwen di Lmasiḥ, aț-țedṛu yid-wen am
?ewwa i gexdeɛ wezrem s tḥila-ines.

<span id="an_11:4">11:4</span> Amek armi tḥessem i wid i wen-ibeccṛen
Ɛisa nniḍen ur nelli d win akken i wen-nbecceṛ nukni ; amek tqeblem ṛṛuḥ
iqedsen nniḍen ur nelli ara d win s wayes i tesṭerḥbem di tazwara neɣ
lexbaṛ n lxiṛ nniḍen ixulfen win akken i wen-nbecceṛ ?

<span id="an_11:5">11:5</span> Akken walaɣ, ṛṛusul-nni i tḥesbem d
imeqqranen ur iyi-yifen deg wacemma.

<span id="an_11:6">11:6</span> ?as akken ur ssineɣ ara ad mmeslayeɣ,
lameɛna ssneɣ Sidi Ṛebbi akken ilaq yerna nbeggen awen-t-id acḥal n
tikkal di mkul lḥaǧa !

<span id="an_11:7">11:7</span> Asmi i wen-beccṛeɣ lexbaṛ n lxiṛ n
Lmasiḥ, eɛni ḍelmeɣ mi ssanzeɣ iman-iw iwakken a kkun ssaɛliɣ kunwi ?

<span id="an_11:8">11:8</span> Ɛerraɣ tijmuyaɛ nniḍen imi i
yi-d-țceggiɛen idrimen iwakken ad qedceɣ fell-awen.

<span id="an_11:9">11:9</span> Asmi lliɣ ɣuṛ-wen, ɣas akken xuṣṣeɣ ur
lliɣ ț-țaɛkumt ɣef yiwen, axaṭer atmaten i d-yusan si tmurt n Masidunya
fkan-iyi-d ayen akk i ḥwaǧeɣ. Di yal lḥaǧa, ḥudreɣ iman-iw iwakken ur
țțiliɣ ara ț-țaɛekkumt fell-awen, yerna mazal ad ḥadreɣ iman-iw.

<span id="an_11:10">11:10</span> S tideț n Lmasiḥ yellan deg-i, a d-iniɣ
: yiwen ur iyi-tekkes sebba agi n zzux i sɛiɣ di tmura n Akaya.

<span id="an_11:11">11:11</span> Acuɣeṛ ? Eɛni ur teɛzizem ara fell-i ?
Atan Sidi Ṛebbi yezṛa !

<span id="an_11:12">11:12</span> Ayen akka xeddmeɣ, mazal a t-xedmeɣ
iwakken ur sen-țaǧǧaɣ ara abrid i wid yebɣan ad zuxxen belli xeddmen am
nukni.

<span id="an_11:13">11:13</span> Imdanen-agi, d ṛṛusul n lekdeb, d
ixeddaɛen, țțaran iman-nsen d imceggɛen n Lmasiḥ.

<span id="an_11:14">11:14</span> Annect-a mačči d ayen issewhamen, imi
ula d Cciṭan yezmer ad yerr iman-is d lmelk yețfeǧǧiǧen am tafat.

<span id="an_11:15">11:15</span> Ihi daɣen, mačči d ayen yessewhamen ma
yella iqeddacen-is țțaran iman-nsen d iqeddacen n webrid n lḥeqq ;
lameɛna taggara-nsen aț-țili akken llan lecɣal nsen.

<span id="an_11:16">11:16</span> A t-id-ɛiwdeɣ, ɣuṛ-wat a yi tḥesbem d
amehbul ; neɣ qeblet-iyi am akken d amehbul iwakken ula d nekk ad zuxxeɣ
cwiṭ.

<span id="an_11:17">11:17</span> Ayen akka ara d-iniɣ, mačči s ɣuṛ Ṛebbi
i d-yekka lameɛna a d-hedṛeɣ s timmuhbelt, yerna țekleɣ axaṭer sɛiɣ ayen
s wayes ara zuxxeɣ.

<span id="an_11:18">11:18</span> Imi aṭas i gețzuxxun s lɛeqliya n
ddunit-agi, ula d nekk ad zuxxeɣ.

<span id="an_11:19">11:19</span> Axaṭer tṣebṛem i yimehbal kunwi yesɛan
leɛqel !

<span id="an_11:20">11:20</span> ?as akken ḥesben-kkun am aklan, ččan
lḥeqq-nwen, ɛerran-kkun, bbehdlen-kkun, ḥeqṛen-kkun, meɛna tṣebṛem-asen.

<span id="an_11:21">11:21</span> Ssetḥaɣ a t-id-iniɣ meɛna a t-id iniɣ :
nukni ur nezmir ara a nexdem akka, meɛna s timmuhbelt zemreɣ a d-iniɣ :
ma yella win yesɛan sebba s wayes ara izuxx, ula d nekk ad zuxxeɣ :

<span id="an_11:22">11:22</span> d iɛebṛaniyen i llan ? Ula d nekk d
aɛibṛani ; seg wat Isṛail i llan ? Ula d nekk n wat Isṛail ; ț-țarwa n
Sidna Ibṛahim ? Ula d nekk si tarwa-s ;

<span id="an_11:23">11:23</span> d iqeddacen n Lmasiḥ i llan ? ?ef
wannect-agi daɣen a d hedṛeɣ am umdan yeffeɣ leɛqel : nekk ugareɣ-ten s
waṭas, xedmeɣ akteṛ-nsen, kecmeɣ leḥbus acḥal n tikkal, țewwteɣ
akteṛ-nsen, acḥal d abrid i wwḍeɣ ɣer lmut !

<span id="an_11:24">11:24</span> Xemsa yiberdan i ččiɣ tiyita s ɣuṛ
wudayen ; mkul tikkelt s ṛebɛin tiyita ɣiṛ yiwet ;

<span id="an_11:25">11:25</span> tlata iberdan i yi-wten iṛumaniyen s
ujelkaḍ ; yiwen webrid qṛib i yi-nɣan s weṛjam ; ɣeṛqeɣ tlata iberdan di
lebḥeṛ, sɛeddaɣ yiwen wass d yiwen yiḍ deg waman.

<span id="an_11:26">11:26</span> Mmugreɣ-ed acḥal n wuguren m'ara
tsafaṛeɣ : isaffen iweɛṛen, imakaren deg iberdan, lxuf di temdinin, deg
imukan yexlan, m'ara zegreɣ i lebḥuṛ ; lxuf ger wat n tmurt-iw akk-d wid
ur numin ara s Ṛebbi, lxuf ger watmaten n lekdeb.

<span id="an_11:27">11:27</span> Xedmeɣ yerna nneɛtabeɣ aṭas, acḥal d
abrid țțuẓumeɣ, zgiɣ deg uɛawez, di laẓ akk-d fad, deg usemmiḍ akk-d
ɛerru.

<span id="an_11:28">11:28</span> Mbla ma nniɣ-ed ayen nniḍen : aḥebbeṛ
yal ass ɣef tejmuyaɛ n watmaten,

<span id="an_11:29">11:29</span> anwa i gfeclen di liman ur iyi-issefcel
ara ? Anwa i geɣlin di ddnub ur tecɛil deg-i tmes ?

<span id="an_11:30">11:30</span> Ma ilaq ad zuxxeɣ, ad zuxxeɣ s wayen i
d-ițbegginen belli ur sɛiɣ ara tazmert.

<span id="an_11:31">11:31</span> Sidi Ṛebbi yellan d baba-s n Ssid-nneɣ
Ɛisa Lmasiḥ, yețțubarken i dayem, yeẓra belli ur skiddibeɣ ara !

<span id="an_11:32">11:32</span> Di temdint n Dimecq, ameqqran n
ineɣlafen n ugellid Ariṭas yesbedd taɛessast ɣef tewwurt n temdint
iwakken a yi-ṭṭfen,

<span id="an_11:33">11:33</span> lameɛna ṣubben iyi-d si ṭṭaq, zdaxel
uḍellaɛ, lḥiḍ lḥiḍ ; s wakka i d-menɛeɣ seg ifassen-is.

<span id="an_12:1">12:1</span> Eɛni ilaq ad zuxxeɣ ? Ayagi ur infiɛ ara
! Lameɛna a d-ḥkuɣ ɣef kra n leḥwayeǧ i yi-d-iweḥḥa Sidi Ṛebbi.

<span id="an_12:2">12:2</span> Ssneɣ yiwen wergaz yumnen s Lmasiḥ,
yețwarfed alamma d igenni wis tlata ṛbeɛṭac iseggasen aya ; ur ẓriɣ ma
yella yețwarfed nețța s yiman is neɣ d aweḥḥi kan i s-d-ițțuweḥḥa,
anagar Sidi Ṛebbi i geẓran.

<span id="an_12:3">12:3</span>  ?riɣ belli argaz-agi yețwarfed ɣer
lǧennet, meɛna ur ẓriɣ ma yella yețwarfed nețța s yiman-is neɣ d aweḥḥi
kan i s-d-ițțuweḥḥa, anagar Sidi Ṛebbi i geẓran ; yesla i yimeslayen
iwumi ur yezmir yiwen a ten-id-yini, axaṭer ur ilaq i wemdan a
ten-id-iɛawed.

<span id="an_12:5">12:5</span> Argaz am wagi zemreɣ ad zuxxeɣ yis, ma d
nekk ur sɛiɣ ara s wayes ara zuxxeɣ anagar s lqella n lǧehd-iw.

<span id="an_12:6">12:6</span> Lemmer bɣiɣ ad zuxxeɣ, ur țțiliɣ ara d
amehbul axaṭer anagar tideț ara d-iniɣ ; lameɛna ad ssusmeɣ, imi ur bɣiɣ
ara imdanen a yi-ssalin ccan sennig n wayen țwalin xeddmeɣ-t neɣ ayen
sellen qqaṛeɣ t-id.

<span id="an_12:7">12:7</span> Yenta-yi yiwen usennan s wayes i
yi-țmeḥḥin Cciṭan iwakken ur ssimɣuṛeɣ ara iman-iw yerna ur țzuxxuɣ ara
s uweḥḥi-nni yesteɛǧiben i yi-d-ibeggen Sidi Ṛebbi.

<span id="an_12:8">12:8</span> Tlata iberdan i dɛiɣ ɣer Sidi Ṛebbi
iwakken ad issebɛed fell-i lmeḥna-agi,

<span id="an_12:9">12:9</span> lameɛna yenna-yi-d : « steqneɛ kan s
ṛṛeḥma-inu, axaṭer m'ara tfecleḍ imiren i d-tețban deg-k tezmert-iw ».
Ihi bɣiɣ ad zuxxeɣ axiṛ s lqella n tezmert-iw iwakken tazmert n Lmasiḥ
aț-țezdeɣ deg-i.

<span id="an_12:10">12:10</span> ?ef wannect-agi, feṛḥeɣ m'ara fecleɣ,
m'ara iliɣ di lḥeṛs, di leqheṛ, di leḥzen, di ceddat neɣ m'ara yi-regmen
ɣef ddemma n Lmasiḥ, axaṭer m'ara fecleɣ imiren i ǧehdeɣ.

<span id="an_12:11">12:11</span> D kunwi i yi-ḥeṛsen armi heddṛeɣ am
umehbul ; d kunwi i glaqen a yi-tcekkṛem, axaṭer ɣas akken ur swiɣ
acemma, ur iyi-ifen deg wacemma wid iḥețțben iman-nsen d ṛṛusul.

<span id="an_12:12">12:12</span> Ayen akk i d-ițbegginen belli d ṛṛasul
i lliɣ, yedṛa-d gar-awen : s ṣṣbeṛ ameqqran, s tezmert, s beṛhanat d
licaṛat.

<span id="an_12:13">12:13</span> D acu i xedmeɣ i tejmuyaɛ nniḍen ur
wen-t-xdimeɣ ara i kunwi, anagar imi ugiɣ ad iliɣ ț-țaɛkumt fell-awen ?
Semmḥet-iyi ɣef wannect agi !

<span id="an_12:14">12:14</span> Aql-iyi țedduɣ a n-aseɣ ɣuṛ wen tikkelt
tis tlata, yerna ur țțiliɣ ara ț-țaɛekkumt fell-awen. Mačči d
idrimen-nwen i bɣiɣ lameɛna d kunwi ; axaṭer mačči d dderya i glaqen ad
jemɛen i lwaldin-nsen, lameɛna d lwaldin i glaq ad jemɛen i dderya-nsen.

<span id="an_12:15">12:15</span> Ma d nekkini, zemreɣ ad ṣeṛṛfeɣ
fell-awen seg ul ayen sɛiɣ, ad rnuɣ ad sebbleɣ ula ț-țudert-iw ɣef
ddemma-nwen. Eɛni leḥmala-nwen ɣuṛ-i aț-țenqes imi i kkun-ḥemmleɣ aṭas ?

<span id="an_12:16">12:16</span> ?-țideț ur a wen-lliɣ ara ț țaɛekkumt,
lameɛna kra deg-wen qqaṛen, imi ḥeṛceɣ, ṭṭfeɣ-kkun s tḥila !

<span id="an_12:17">12:17</span> Eɛni kellxeɣ-awen mi wen-ceggɛeɣ kra
seg watmaten ?

<span id="an_12:18">12:18</span> Asmi ḥelleleɣ Tit a n-yas ɣuṛ-wen akk-d
gma-tneɣ nniḍen, yella wayen i d-istenfeɛ seg-wen Titus ? Eɛni ur neddi
ara nekk yid-es s yiwet n lɛeqliya akk d yiwet n tikli ?

<span id="an_12:19">12:19</span> Acḥal aya kunwi tɣilem nețnadi amek ara
ndafeɛ ɣef yiman-nneɣ zdat-nwen. Lameɛna zdat Sidi Ṛebbi, nukni
nheddeṛ-awen-d s lebɣi n Lmasiḥ. Annect-agi meṛṛa a wid eɛzizen fell-aɣ,
nxeddem-it iwakken aț-țennernim di liman.

<span id="an_12:20">12:20</span> Axaṭer uggadeɣ m'ara n-aseɣ ɣuṛ-wen, ur
kkun-țțafeɣ ara akken bɣiɣ, kunwi daɣen ur iyi-tețțafem ara akken tenwam
; uggadeɣ a n-afeɣ gar-awen amennuɣ, tismin, zzɛaf, amḥezwer, zzux,
ccwal, aqeṛṛeḍ, wid yekkaten deg wiyaḍ.

<span id="an_12:21">12:21</span> Uggadeɣ m'ara n-aseɣ ɣuṛ-wen, ad
ssetḥiɣ yis-wen zdat Sidi Ṛebbi ; uggadeɣ ad țruɣ ɣef waṭas deg-wen
iɛacen zik-nni di ddnub yerna ar ass-a ur tuben, ur rrin aḍar ɣef
lefsed-nsen, ɣef yir tikli-nsen akk-d ticmatin i xeddmen.

<span id="an_13:1">13:1</span> Atan a n-aseɣ ɣuṛ-wen tikkelt tis tlata,
mkul taluft aț-țefru s sin neɣ tlata inigan akken yura di tira iqedsen.

<span id="an_13:2">13:2</span> Asmi i n-usiɣ ɣuṛ-wen tikkelt tis snat
nniɣ-awen-t-id, tura daɣen ɣas ur lliɣ ara yid-wen, a t-id-ɛiwdeɣ ama i
wid-nni yeɣlin di ddnub deg wayen iɛeddan, ama i wiyaḍ : asm'ara n-aseɣ
ɣuṛ-wen ur țqileɣ ula d yiwen,

<span id="an_13:3">13:3</span> imi tebɣam aț-țetḥeqqeqem belli d Lmasiḥ
i d-iheddṛen seg-i ; nețța ur nelli ara d win ifeclen ɣuṛ-wen lameɛna
isbeggen-ed tazmert-is gar awen.

<span id="an_13:4">13:4</span> ?-țideț yețwaṣleb ɣef ddemma n
wefcal-ines, lameɛna yedder s tezmert n Sidi Ṛebbi ; ula d nukni nefcel
imi nella di Lmasiḥ lameɛna a nidir yid-es s tezmert n Sidi Ṛebbi di
leqdic-nneɣ gar-awen.

<span id="an_13:5">13:5</span> Jeṛṛbet tmeyyzem deg iman-nwen iwakken
aț-țwalim ma tețțeddum s liman neɣ ala ; eɛni ur teɛqilem ara belli Ɛisa
Lmasiḥ yella deg-wen ? Neɣ ahat tfeclem mi tețțujeṛbem ?

<span id="an_13:6">13:6</span> Lameɛna ssarameɣ aț-țestɛeṛfem belli
nukni nbeggen-ed liman-nneɣ di teswiɛt n ujeṛṛeb !

<span id="an_13:7">13:7</span> Ndeɛɛu ɣer Sidi Ṛebbi iwakken ur txeddmem
ara cceṛ, mačči iwakken a d-nbeggen belli nesɛa lḥeqq, lameɛna nebɣa kan
aț-țxedmem lxiṛ, ɣas ma nban-ed belli nefcel deg ujeṛṛeb.

<span id="an_13:8">13:8</span> Axaṭer ur nesɛi ara tazmert iwakken a
nxalef tideț, lameɛna nesɛa kan tazmert s wayes ara neqdec ɣef tideț.

<span id="an_13:9">13:9</span> Nfeṛṛeḥ s wefcal-nneɣ ma yella kunwi
tǧehdem ; m'ara ndeɛɛu ɣer Sidi Ṛebbi fell-awen, nessaram aț-țennernim
di liman.

<span id="an_13:10">13:10</span> Atah iwacu i wen-țaruɣ akkagi m'ara
beɛdeɣ fell-awen, iwakken asm'ara iliɣ gar-awen, ur țiwɛiṛeɣ ara ɣuṛ-wen
s tezmert i yi-d-ifka Sidi Ṛebbi, iwakken a kkun-sǧehdeɣ mačči iwakken a
kkun-sseɣliɣ.

<span id="an_13:11">13:11</span> Tura ay atmaten ilit di lfeṛḥ,
ssimɣuṛet liman-nwen, nadit amek ara tawḍem ɣer lekmal, mseǧhadet wway
gar-awen, msefhamet, ɛicet di lehna, imiren Sidi Ṛebbi Bab n talwit
akk-d leḥmala ad yili yid-wen.

<span id="an_13:12">13:12</span> ?emsalamet wway gar-awen s sslam n
tegmaț. Atmaten meṛṛa țsellimen fell-awen.

<span id="an_13:13">13:13</span> Ṛṛeḥma n Sidna Ɛisa Lmasiḥ, leḥmala n
Sidi Ṛebbi ț-țdukli i d-ițțak Ṛṛuḥ iqedsen ad ilin yid-wen meṛṛa !

------------------------------------------------------------------------

[Next: Galatians](gal.md)
