[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](ti2)  [Next](plm) 

------------------------------------------------------------------------

### Kabyle Bible: Titus

<span id="an_1:1">1:1</span> Nekk Bulus aqeddac n Sidi Ṛebbi, i
d-iceggeɛ Ɛisa Lmasiḥ iwakken ad ssiwleɣ i wid akk yextaṛ Sidi Ṛebbi a
d-uɣalen ɣer webrid-is yerna ad issinen tideț,

<span id="an_1:2">1:2</span> akken ad țeklen belli sɛan tudert n dayem,
tudert i gewɛed Sidi Ṛebbi uqbel a d-tețwaxleq ddunit nețța ur neskiddib
ara.

<span id="an_1:3">1:3</span> Yefka-d awal-is di lweqt ilaqen,
ibeggen-it-id di lexbaṛ i yi-d yețțunefken s lameṛ n Sidi Ṛebbi
amsellek-nneɣ.

<span id="an_1:4">1:4</span> Uriɣ-ed tabṛaț-agi i kečč, a Tit a mmi n
tideț di liman i ɣ-yesdukklen : ṛṛeḥma ț-țalwit a k-d-țțunefkent s ɣuṛ
Sidi Ṛebbi akk-d Ɛisa Lmasiḥ amsellek-nneɣ !

<span id="an_1:5">1:5</span> ?ǧiɣ-k di tegzirt n Kritus iwakken
aț-țkemmleḍ ccɣel-nni ur nfuk ara, yerna aț-țesbeddeḍ di yal tamdint
imeqqranen n tejmuyaɛ n imasiḥiyen akken i k-n-umṛeɣ.

<span id="an_1:6">1:6</span> Yal yiwen deg-sen ilaq ad yili d amdan
iwumi ur d-ssukksen acemma, ad yesɛu yiwet tmeṭṭut kan, arraw-is ad ilin
d wid iḍuɛen Sidi Ṛebbi, ad sɛun tikli yelhan, ad țțaɣen awal iwakken ur
sen-d-ssukkusen ara wiyaḍ kra n diri.

<span id="an_1:7">1:7</span> Ilaq ameqqran n tejmaɛt ad yili yeṣfa di
tikli-ines, imi d nețța i geṭṭfen lecɣal n Sidi Ṛebbi, ur ilaq ad yili d
win yessimɣuṛen iman-is, ur ilaq ad ireffu, ur ilaq ad yili d asekṛan,
ur ilaq ad yeskker ccwal, ur ilaq daɣen a t-ɣwun yedrimen n leḥṛam.

<span id="an_1:8">1:8</span> Lameɛna ilaq-as ad yili d win yețqabalen s
wudem lɛali, d bab lxiṛ, d aɛeqli, d aḥeqqi, d win yețḍuɛun Sidi Ṛebbi,
d win iḥekkmen deg iman-is ;

<span id="an_1:9">1:9</span> ilaq ad yeṭṭef deg awal n Sidi Ṛebbi yellan
ț-țideț akken i t-yelmed, iwakken ad yizmir ad isselmed, ad inhu wiyaḍ
yerna a d-isbeggen i wid i d-yekkaten deg awal-agi, belli ɣelṭen.

<span id="an_1:10">1:10</span> Aṭas seg wat Isṛail i gɛuṣan Sidi Ṛebbi
yerna țkellixen medden s imeslayen-nsen,

<span id="an_1:11">1:11</span> ilaq a sen-terrem tikmamin i
yimawen-nsen. Skarayen lhul deg yexxamen m'ara sselmaden ayen ur nlaq
ara, iwakken ad rebḥen leḥṛam.

<span id="an_1:12">1:12</span> Yiwen seg-sen i ḥesben d nnbi, yenna-d :
« at țegzirt n Kritus si zik-nsen d imeskaddaben, d lewḥuc iweɛṛen, d
ifenyanen yețxemmimen kan ad ččen ' ' ;

<span id="an_1:13">1:13</span> ayagi i d-yenna ț-țideț. Daymi, ilaq a
ten-tenhuḍ s lewɛaṛa, iwakken ad sɛun liman iseḥḥan ;

<span id="an_1:14">1:14</span> ur ilaq ara ad țḥessisen i tmucuha n
wudayen akk-d lewṣayat n yemdanen ur neqbil ara tideț.

<span id="an_1:15">1:15</span> Kullec zeddig i wid zeddigen, meɛna ulac
ayen zeddigen i wid ur nzeddig ara, ur nețțamen ara s Ṛebbi ; imi
xemmimen-nsen d wulawen-nsen neǧsen yerna ur țendemmayen ara.

<span id="an_1:16">1:16</span> Imdanen-agi qqaṛen nessen Ṛebbi, meɛna
cceṛ i xeddmen yesbeggin-ed belli ur t-ssinen ara, ɛuṣan Sidi Ṛebbi
xeddmen anagar wayen yekṛeh, ur zmiren ara ad xedmen ayen yelhan.

<span id="an_2:1">2:1</span> Ma d kečč sselmed ayen yellan ț-țideț n
Sidi Ṛebbi.

<span id="an_2:2">2:2</span> Ini i yemɣaṛen ad setqenɛen, ad fken leqdeṛ
i yiman-nsen, ad sɛun leɛqel, ad amnen s Sidi Ṛebbi s tideț, ad ḥemmlen
wiyaḍ seg wul, ad ṣebṛen i leɛtab.

<span id="an_2:3">2:3</span> Ini daɣen i temɣarin ad sɛunt tikli yeṣfan,
ur ilaq ara ad ilint ț-țiqeṛṛaḍin, ur ilaq ara ad țḥawalent tissit n
ccṛab meɛna ilaq ad nehhunt ɣer wayen yelhan,

<span id="an_2:4">2:4</span> ad țweṣṣint tilawin ad ḥemmlent
irgazen-nsent d warraw nsent,

<span id="an_2:5">2:5</span> ad ilint ț-țiɛeqliyin, ad ddunt s ṣṣfa, ad
lhint d lecɣal n wexxam, ad lhunt, ad țțaɣent awal i yergazen-nsent
iwakken awal n Sidi Ṛebbi ur yețwargam ara.

<span id="an_2:6">2:6</span> Nhu daɣen ilmeẓyen ad sɛun leɛqel ;

<span id="an_2:7">2:7</span> kečč s yiman-ik ilaq aț-țiliḍ d lemtel s
lecɣal-ik yelhan, sselmad seg wul akk-d țideț,

<span id="an_2:8">2:8</span> s imeslayen iṣeḥḥan i deg ur yezmir yiwen a
d iwwet, iwakken ixṣimen-ik ur țțafen ara ayen n diri ara hedṛen
fell-aneɣ yerna ad nneḥcamen.

<span id="an_2:9">2:9</span> Iqeddacen daɣen ilaq-asen ad țțaɣen awal
yerna ad ɛeǧben bab-nsen, ur sen-țeddun ara di nneqma,

<span id="an_2:10">2:10</span> ilaq ur ten-țțakren ara meɛna ad ilin d
wid imeɛnen i deg yella laman, iwakken aselmed n Sidi Ṛebbi
amsellek-nneɣ ad yesɛu ccan.

<span id="an_2:11">2:11</span> Sidi Ṛebbi isbeggen-ed ṛṛeḥma-s i
d-yewwin leslak i yemdanen meṛṛa.

<span id="an_2:12">2:12</span> Ṛṛeḥma n Sidi Ṛebbi tesselmad-aɣ a
neṭṭixeṛ ɣef lecɣal-nneɣ ur nelhi d wayen akk n diri yellan di ddunit, a
nɛic di ddunit-a s ṣṣwab, s lḥeqq d ṭṭaɛa n Sidi Ṛebbi ;

<span id="an_2:13">2:13</span> akka ihi ara neṛǧu lfeṛḥ n wass i
nessaram i deg ara d-tban tmanegt n Yillu-nneɣ ameqqran, amsellek nneɣ
Ɛisa Lmasiḥ.

<span id="an_2:14">2:14</span> Yefka iman-is fell-aneɣ iwakken a
ɣ-isellek si ddnub yerna a ɣ-yerr d agdud-is yeṣfan, iwejden i lecɣal
yelhan.

<span id="an_2:15">2:15</span> Akka i glaq aț-țețmeslayeḍ, aț-țnehhuḍ,
aț-țețweṣṣiḍ s lewɛaṛa, ur țțaǧa yiwen a k-yeḥqeṛ.

<span id="an_3:1">3:1</span> Smekti-ten-id ad qadṛen wid iḥekkmen, ad
țțaɣen awal, ad ilin wejden ad xedmen lecɣal yelhan :

<span id="an_3:2">3:2</span> ur kkaten deg yiwen, ad ilin d imhenniyen d
imawlan n tifrat, yeččuṛen d leḥnana ɣer yemdanen meṛṛa.

<span id="an_3:3">3:3</span> Axaṭer ula d nukni zik txuṣṣ-aɣ tmusni, ur
nețțaɣ ara awal ; nella nḍaɛ, nella d aklan n zzhu d wayen akk s wayes i
ɣ-tesseḍmeɛ ddunit, nella d imcumen, nɛac di tismin, nekṛeh wiyaḍ, wiyaḍ
keṛhen-aɣ.

<span id="an_3:4">3:4</span> Meɛna asmi i d-ibeggen Sidi Ṛebbi leḥnana-s
d leḥmala-s i yemdanen,

<span id="an_3:5">3:5</span> isellek-aɣ mačči axaṭer d iḥeqqiyen i nella
meɛna isellek-aɣ s ṛṛeḥma-s tameqqrant ; yessared-aɣ si ddnub-nneɣ s
tezmert n Ṛṛuḥ iqedsen iwakken a d-nlal d ijdiden ;

<span id="an_3:6">3:6</span> Sidi Ṛebbi yeččuṛ-aɣ s Ṛṛuḥ iqedsen s Ɛisa
Lmasiḥ amsellek-nneɣ,

<span id="an_3:7">3:7</span> iwakken s ṛṛeḥma-ines a nuɣal d iḥeqqiyen
zdat Sidi Ṛebbi, a ɣ-d tețțunefk tudert n dayem i nețṛaǧu.

<span id="an_3:8">3:8</span> Awal-agi ț-țideț yerna bɣiɣ a d tesmektayeḍ
ayagi kull-as iwakken wid yumnen s Ṛebbi, ad xeddmen anagar ayen yelhan,
d ayagi kan i gelhan yerna yeṣleḥ i yemdanen !

<span id="an_3:9">3:9</span> Ur sṭuqqutet ara awal mbla lmeɛna ɣef wayen
yeɛnan izuṛan n lejdud neɣ čaqlalat d umenɣi ɣef ddemma n ccariɛa,
axaṭer d ayen ur nesɛi azal, ur neṣliḥ.

<span id="an_3:10">3:10</span> Ma yella tenhiḍ tikkelt neɣ snat win i
d-yeskaren ccwal, ur k-d-ismeḥses ara, ssebɛed-it fell-ak ;

<span id="an_3:11">3:11</span> amdan am wagi yeṭṭaxeṛ i webrid n tideț,
ddnub i yiri-s.

<span id="an_3:12">3:12</span> M'ara k-n-ceggɛeɣ gma-tneɣ Artimas neɣ
Tucik, ilaq-ak a d-ṛuḥeḍ a nemlil di temdint n Nikubulis, dinna ara
sɛeddiɣ ccetwa.

<span id="an_3:13">3:13</span> Eɛṛeḍ aț-țɛiwneḍ Zennac yellan d abugaṭu
yesnen ccariɛa akk-d Abulus m'ara ṛuḥen ad safṛen, tefkeḍ-asen ayen ara
ḥwiǧen.

<span id="an_3:14">3:14</span> Axaṭer ilaq daɣen atmaten-nneɣ ad lemden
ad xedmen i wiyaḍ lecɣal yelhan, iwakken ad sɛun ayen ara ḥwiǧen, ur
țțilin ara mbla lfayda.

<span id="an_3:15">3:15</span> Wid akk yellan yid-i țsellimen-d fell-ak.
Sellem ɣef wid i ɣ-ihemmlen i gḍuɛen Sidi Ṛebbi. Ṛṛeḥma n Sidi Ṛebbi a
d-ters fell-awen !

------------------------------------------------------------------------

[Next: Philemon](plm)
