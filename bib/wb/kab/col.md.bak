[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](phi)  [Next](th1.md) 

------------------------------------------------------------------------

### Kabyle Bible: Colossians

<span id="an_1:1">1:1</span> Nekk Bulus, amceggeɛ n Ɛisa Lmasiḥ s lebɣi
n Sidi Ṛebbi akk-d gma-tneɣ Timuti,

<span id="an_1:2">1:2</span> i watmaten yellan di temdint n Kulus, wid
iteddun s ṣṣfa deg webrid n Lmasiḥ. Ṛṛeḥma ț-țalwit a wen-d-țțunefkent s
ɣuṛ Ṛebbi Baba-tneɣ !

<span id="an_1:3">1:3</span> Nețḥemmid Sidi Ṛebbi Baba-s n Ssid-nneɣ
Ɛisa Lmasiḥ yerna ndeɛɛu fell-awen ;

<span id="an_1:4">1:4</span> axaṭer nesla s liman i tesɛam di Ɛisa
Lmasiḥ d wamek i tḥemmlem agdud n Sidi Ṛebbi,

<span id="an_1:5">1:5</span> ɣef ddemma n usirem i wen-ițțuheggan deg
igenwan, asirem nni i wen-d-ițțuxebbṛen s wawal n tideț n lexbaṛ n lxiṛ.

<span id="an_1:6">1:6</span> Lexbeṛ-agi n lxiṛ yewḍen armi d ɣuṛ-wen,
yețnerni di ddunit meṛṛa ; akken daɣen i gețnerni deg-wen ula d kunwi
seg wasmi i teslam yerna tessnem tideț ɣef ṛṛeḥma n Sidi Ṛebbi,

<span id="an_1:7">1:7</span> akken i wen-ț-isselmed Ibafras, aṛfiq-nneɣ
eɛzizen di leqdic ; nețța iqeddcen ɣef Lmasiḥ s wul yeṣfan,

<span id="an_1:8">1:8</span> ixebbeṛ-aɣ-ed ɣef leḥmala s wayes i
kkun-yeččuṛ Ṛṛuḥ iqedsen.

<span id="an_1:9">1:9</span> Daymi nezga ndeɛɛu fell-awen ɣer Sidi Ṛebbi
seg wasmi nesla yis-wen, nessutur-as a wen-d-yefk amek ara tissinem
akken ilaq lebɣi ines, s lɛeqliya d lefhama i d-ițțak Ṛṛuḥ iqedsen.

<span id="an_1:10">1:10</span> S wakka, aț-țleḥḥum s tikli yebɣa Sidi
Ṛebbi iwakken a s tɛeǧbem di kullec, a d-tefkem lfakya yelhan, yerna
aț-țnernim di tmusni n Sidi Ṛebbi,

<span id="an_1:11">1:11</span> Ndeɛɛu ɣer Ṛebbi akken a kkun-isseǧhed s
tezmert-is tameqqrant iwakken aț-tṣebṛem i kullec alamma ț-țaggara.

<span id="an_1:12">1:12</span> Ḥemmdet, cekkṛet s lfeṛḥ Sidi Ṛebbi
Baba-tneɣ i wen-d-yefkan amur di lweṛt i d-ihegga i warraw n tafat.

<span id="an_1:13">1:13</span> Ikkes-aɣ-d si tezmert n ṭṭlam, iwakken a
ɣ-yessiweḍ ɣer tgelda n Mmi-s eɛzizen,

<span id="an_1:14">1:14</span> s wayes nețwasellek yerna nesɛa leɛfu n
ddnubat-nneɣ.

<span id="an_1:15">1:15</span> Lmasiḥ, d ṣṣifa n Sidi Ṛebbi ur nezmir a
nwali, d nețța i d amezwaru n txelqit meṛṛa.

<span id="an_1:16">1:16</span> Yis i gețwaxleq wayen nețwali d wayen ur
nețwali ara ama deg igenwan ama di lqaɛa, tigeldiwin d igelliden,
lḥekmat akk-d tezmar yellan deg igenwan ; kullec yețwaxleq yis, kullec
yețwaxleq i nețța.

<span id="an_1:17">1:17</span> Yella-d uqbel a d-yețwaxleq kra yellan, d
nețța i d lsas n txelqit,

<span id="an_1:18">1:18</span> d aqeṛṛuy n tejmaɛt n imasiḥiyen yellan d
lǧețța-s. Yella si tazwara, d nețța i d amenzu i d-iḥyan si ger lmegtin
iwakken ad yili d amezwaru di kullec.

<span id="an_1:19">1:19</span> Axaṭer Sidi Ṛebbi yufa lfeṛḥ-is s lekmal
di Mmi-s,

<span id="an_1:20">1:20</span> s Lmasiḥ i gemṣalaḥ akk-d txelqit,
yessers-ed lehna ama di lqaɛa ama deg igenwan s idammen n Mmi-s yuzzlen
ɣef wumidag.

<span id="an_1:21">1:21</span> Kunwi yellan zik-nni d ibeṛṛaniyen, d
iɛdawen n Sidi Ṛebbi s ixemmimen-nwen d yir lecɣal nwen

<span id="an_1:22">1:22</span> Tura issemṣaleḥ-ikkun yid-es s lmut n
Mmi-s iwakken a d-tbanem zdat-es teṣfam, mbla lɛib.

<span id="an_1:23">1:23</span> Ma yella teṭṭfem di liman-nwen s tideț,
ma yella tbeddem, tṛeṣṣam. Ɣuṛ-wat aț-țțwexxṛem ɣef wusirem i
wen-d-yewwi lexbaṛ n lxiṛ iwumi teslam, lexbaṛ-agi n lxiṛ i gețțubeccṛen
i yemdanen n ddunit meṛṛa, i ɣef uɣaleɣ nekk d aqeddac.

<span id="an_1:24">1:24</span> Tura feṛḥeɣ aṭas imi nɛețțabeɣ fell-awen,
axaṭer țkemmileɣ ayen ixuṣṣen i leɛtab n Lmasiḥ ɣef ddemma n imasiḥiyen
meṛṛa, yellan d lǧețța-s, i ɣef uɣaleɣ d aqeddac.

<span id="an_1:25">1:25</span> Iceggeɛ-iyi-d Sidi Ṛebbi iwakken a
wen-d-beccṛeɣ awal-is s lekmal.

<span id="an_1:26">1:26</span> Lbaḍna yeffren si zik, si lǧil ɣer lǧil,
ibeggen-iț-id tura i wid yellan d ayla-s.

<span id="an_1:27">1:27</span> Yebɣa a d-yesken ccan n lbaḍna agi ifazen
i leǧnas nniḍen ur nelli ara n wat Isṛail, iwakken ad walin Lmasiḥ
deg-wen, nețța yellan d lsas n lɛaḍima i ɣer nessaram.

<span id="an_1:28">1:28</span> D Lmasiḥ agi i nețbecciṛ i yemdanen,
nețweṣṣi-ten, nesselmad iten s tmusni d leɛqel, iwakken yal amdan ad
innekmal di Lmasiḥ zdat Sidi Ṛebbi.

<span id="an_1:29">1:29</span> Ɣef wayagi i qeddceɣ s tezmert n Lmasiḥ
yellan deg-i.

<span id="an_2:1">2:1</span> Bɣiɣ aț-țeẓrem acḥal meqqeṛ imenɣi i deg
lliɣ ɣef ddemma nwen, ɣef watmaten n temdint n Ludikus akk-d wid meṛṛa i
geslan yis-i meɛna leɛmeṛ ur ẓrin udem-iw.

<span id="an_2:2">2:2</span> Qebleɣ imenɣi-agi iwakken ad theddnen
wulawen-nsen, ad ddukklen s leḥmala, ad ččaṛen d lefhama iwakken ad
issinen lbaḍna n Sidi Ṛebbi Ṛebbi yellan di Lmasiḥ ;

<span id="an_2:3">2:3</span> deg-s i ffren igerrujen n lefhama ț-țmusni.

<span id="an_2:4">2:4</span> Nniɣ-d akka iwakken ur kkun ițkellix yiwen
s imeslayen yețɣuṛṛun.

<span id="an_2:5">2:5</span> Ɣas akken ur lliɣ ara yid-wen, leɛqel-iw
atan ɣuṛ-wen ; feṛḥeɣ aṭas mi ẓriɣ acḥal i teṭṭfem di liman-nwen di
Lmasiḥ yerna tsedduyem kullec akken ilaq.

<span id="an_2:6">2:6</span> Ihi imi tqeblem Ɛisa Lmasiḥ d Ssid-nwen,
ddut di lebɣi-ines.

<span id="an_2:7">2:7</span> Sbeddet lsas n tudert-nwen fell-as, sǧehdet
liman-nwen akken i kkun nesselmed, țḥemmidet daymen Sidi Ṛebbi.

<span id="an_2:8">2:8</span> Ḥadret a kkun-kellxen wid ițfelsifen, wid
yessexdamen tiḥila ț-țiḥeṛci ; ayagi d lekdubat i gebnan ɣef leɛwayed n
yemdanen akk ț-țizemmar n ddunit, mačči ɣef uselmed n Lmasiḥ.

<span id="an_2:9">2:9</span> Axaṭer ayen akk yellan di Sidi Ṛebbi yezdeɣ
s lekmal di Lmasiḥ,

<span id="an_2:10">2:10</span> kunwi tesɛam kullec deg-s, nețța yellan
sennig lḥekmat ț-țzemmar.

<span id="an_2:11">2:11</span> Sṭhaṛa-nwen tekka-d si tikli nwen akk-d
Lmasiḥ, mačči am tin yețwaxedmen s ufus n wemdan, lameɛna s ɣuṛ Lmasiḥ i
d-tekka iwakken a kkun-isellek si tezmert n lǧețța tamednubt.

<span id="an_2:12">2:12</span> S weɣḍas-nwen tețwameḍlem akk-d Lmasiḥ,
lameɛna teḥyam-d daɣen yid-es si lmut imi tumnem s tezmert n Sidi Ṛebbi
i t-id-isseḥyan si ger lmegtin.

<span id="an_2:13">2:13</span> Kunwi ur neḍhiṛ ara, tellam temmutem ɣef
ddemma n ddnubat nwen ; tura Sidi Ṛebbi yerra-kkun-id ɣer tudert s
Lmasiḥ. Sidi Ṛebbi yeɛfa-yaɣ ddnubat-nneɣ meṛṛa.

<span id="an_2:14">2:14</span> Yemḥa leɛqed-nni i ɣ-isseḍlamen, imi ur
nezmir ara a nexdem ayen d-teqqaṛ ccariɛa ; yemḥa-t mi t-isemmeṛ ɣef
wumidag.

<span id="an_2:15">2:15</span> Sidi Ṛebbi yekkes tazmert i lḥekmat
ț-țzemmar n igenwan, ikcef itent-id zdat txelqit meṛṛa, iɣleb-itent s
lmut n Mmi-s ɣef wumidag.

<span id="an_2:16">2:16</span> Ihi ur țțaǧat ara win ara kkun-iḥasben
ɣef wayen ara teččem d wayen ara teswem neɣ imi ur tettabaɛem ara ayen
yeɛnan leɛyudat, talalit n waggur d wussan n westeɛfu ;

<span id="an_2:17">2:17</span> ayagi akk yezwar-ed d lemtel kan n wayen
i d-iteddun, axaṭer tideț di Lmasiḥ i tella.

<span id="an_2:18">2:18</span> Ɣuṛ-wat a wen-kellxen yemdanen ițțarran
iman-nsen d wid yunzen, țɛebbiden lmalayekkat, a kkun-id-awin ɣer
webrid-nsen iwakken ur tețțawḍem ara ɣer lmeqṣud-nwen ; imdanen am wigi
ttabaɛen kan ixemmimen-nsen yerna xeddmen ccan i yiman-nsen.

<span id="an_2:19">2:19</span> Ur qbilen ara ad ṭṭfen di Lmasiḥ yellan d
aqeṛṛuy, i gesdukklen lǧețța s lemfaṣel meṛṛa d iẓuran i d-icudden
ɣuṛ-es ; yis i tețnerni lǧețța, i tețțimɣuṛ s wakken yella di lebɣi n
Sidi Ṛebbi.

<span id="an_2:20">2:20</span> Ma yella temmutem akk-d Lmasiḥ, teṭṭaxṛem
ɣef wayen akk yeɛnan tudert n ddunit, acimi ihi am akken di ddunit i
tellam, tqebblem ad ḥețțmen fell-awen leɛwayed n ddunit m'ara wen-qqaṛen
:

<span id="an_2:21">2:21</span> « Ur teddmet ara neɣ ur ɛeṛṛdet ara neɣ
ur țnalet ara !»

<span id="an_2:22">2:22</span> Lumuṛat-agi meṛṛa i nxeddem d ayen ara
yefnun, d leqwanen d uselmed n yemdanen ;

<span id="an_2:23">2:23</span> ț-țideț, lumuṛat-agi sselmaden leɛbada,
annuz akk-d uɛețțeb n lǧețțat nneɣ, țbanen-d amakken d ayen yelhan,
lameɛna d ayen ur nezmir ad iɛawen bunadem ad iṭṭef iman-is.

<span id="an_3:1">3:1</span> Kunwi ihi, imi i d-teḥyam akk-d Lmasiḥ,
nadit ɣef leḥwayeǧ n igenwan anda yella Lmasiḥ i gḥekmen ɣer tama
tayeffust n Sidi Ṛebbi.

<span id="an_3:2">3:2</span> Țḥebbiṛet ɣef wayen yellan deg igenwan
mačči ɣef wayen yellan di ddunit-agi,

<span id="an_3:3">3:3</span> axaṭer ɣer ddunit tețțusemmam temmutem,
meɛna ɣer Sidi Ṛebbi tudert-nwen teffer akk-d Lmasiḥ.

<span id="an_3:4">3:4</span> M'ara d-iban Lmasiḥ yellan ț-țudert-nwen,
kunwi daɣen a d tbanem yid-es.

<span id="an_3:5">3:5</span> Ɣef ddemma n wayagi, xḍut i yir tikli n
ddunit-agi s wayes tețțeddum zik : leḥṛam, ayen iɛefnen, lebɣi n
tnefsit, ccehwat n diri akk-d ṭṭmeɛ, ayagi meṛṛa am win ițɛebbiden ayen
ixulfen Sidi Ṛebbi.

<span id="an_3:6">3:6</span> D annect-agi i d-isseɣlayen urrif n Sidi
Ṛebbi ɣef wid i t-ițɛaṣin.

<span id="an_3:7">3:7</span> Ula d kunwi akka i tellam zik-nni mi
tețɛicim di ddnub.

<span id="an_3:8">3:8</span> Meɛna tura sbeɛdet iman-nwen ɣef
wannect-agi meṛṛa : urrif, zzɛaf, ddɣel ; ḥadret a d-ffɣen seg
imawen-nwen rregmat neɣ yir lehduṛ.

<span id="an_3:9">3:9</span> Ur skiddibet ara wway gar-awen imi tura
teǧǧam yir tikli-nwen n zik.

<span id="an_3:10">3:10</span> Tuɣalem d ijdiden, tețnernim di tmusni n
Sidi Ṛebbi iwakken aț țemcabim ɣuṛ-es, nețța i kkun-d-ixelqen.

<span id="an_3:11">3:11</span> Di tudert-agi tajdiṭ ulac lxilaf ger wat
Isṛail d leǧnas nniḍen, ger win iḍehṛen d win ur neḍhiṛ, ger wid
itqeddmen d wid ur netqeddem, neɣ ger wakli d uḥeṛṛi, imi d Lmasiḥ i
gellan d kullec di mkul yiwen.

<span id="an_3:12">3:12</span> Sidi Ṛebbi iḥemmel-ikkun, yextaṛ-ikkun
aț-țilim d agdud-is. Sɛut ihi ṛṛeḥma deg wulawen-nwen, leḥnana, lxiṛ,
ṣṣbeṛ d wannuz.

<span id="an_3:13">3:13</span> Țemyawit wway gar-awen, ma yella win
yesɛan accetki ɣef wayeḍ msamaḥet axiṛ wway gar-awen, akken i
wen-isemmeḥ Lmasiḥ, msamaḥet ula d kunwi.

<span id="an_3:14">3:14</span> Nnig n wayagi meṛṛa sɛut leḥmala, ț-țin i
gesdukkulen ulawen.

<span id="an_3:15">3:15</span> Sɛut lehna n Lmasiḥ deg ulawen nwen
iwakken aț-țilim d yiwen, ḥemmdet Sidi Ṛebbi imi ɣer lehna-agi i
wen-d-yessawel.

<span id="an_3:16">3:16</span> Awal n Lmasiḥ ad izdeɣ gar-awen s
lbaṛakat-is meṛṛa iwakken wa ad isselmad wa, wa ad inehhu wayeḍ s ṣṣwab.
Ccnut s wulawen-nwen, ḥemmdet Sidi Ṛebbi s isefra n Zabuṛ akk-d ccnawi i
d-ițțak Ṛṛuḥ iqedsen.

<span id="an_3:17">3:17</span> Ama deg imeslayen ama di lecɣal ara
txedmem, xedmet kullec s yisem n Ssid-nneɣ Ɛisa, s yisem-is țḥemmidet
Sidi Ṛebbi baba-tneɣ.

<span id="an_3:18">3:18</span> A tilawin, ḍuɛemt irgazen-nkunt, ayagi d
ayen ilaqen i tid i gețḍuɛun Sidi Ṛebbi.

<span id="an_3:19">3:19</span> Ma d kunwi ay irgazen, ilaq aț-țḥemmlem
tilawin-nwen, ur seɛɛut ara ulawen iqesḥen ɣuṛ-sent.

<span id="an_3:20">3:20</span> Ay arrac țțaɣet awal i imawlan nwen di
kullec, axaṭer akka ara tɛeǧbem i Sidi Ṛebbi.

<span id="an_3:21">3:21</span> Lameɛna kunwi ay imawlan ur sserfuyet ara
dderya-nwen neɣ m'ulac ad feclen.

<span id="an_3:22">3:22</span> Ma d kunwi ay iqeddacen, țțaɣet awal i
imɛellmen-nwen di ddunit-agi mačči kan zdat-nsen akken a sen tɛeǧbem
meɛna ɣas ulac-iten xedmet ccɣel-nwen seg wul, am akken i Sidi Ṛebbi.

<span id="an_3:23">3:23</span> Kra n wayen ara txedmem, xedmet-eț s wul
yeṣfan am akken i Sidi Ṛebbi i t-txeddmem mačči i yemdanen,

<span id="an_3:24">3:24</span> mmektit-ed lweṛt i kkun ițṛaǧun s ɣuṛ
Sidi Ṛebbi akken i t-id-yewɛed ; axaṭer amɛellem n tideț i ɣef tqeddcem,
d Lmasiḥ.

<span id="an_3:25">3:25</span> Win ixeddmen cceṛ a d-iɣellet ayen yexdem
; axaṭer ɣer Sidi Ṛebbi ulac lxilaf.

<span id="an_4:1">4:1</span> Ay imɛellmen ddut s lḥeqq, ur xeddmet ara
lxilaf ger iqeddacen nwen, axaṭer teẓram belli ula d kunwi tesɛam
amɛellem deg igenwan.

<span id="an_4:2">4:2</span> Ur ɣefflet ara, meɛna deɛɛut țḥemmidet
daymen Sidi Ṛebbi.

<span id="an_4:3">4:3</span> Deɛɛut daɣen fell-aɣ ɣer Sidi Ṛebbi iwakken
a ɣ-d-ildi tiwwura a nbecceṛ awal-is, a nxebbeṛ ɣef lbaḍna n Lmasiḥ i
ɣef lliɣ di lḥebs,

<span id="an_4:4">4:4</span> dɛut iwakken ad sfehmeɣ akken ilaq
lbaḍna-agi i yemdanen.

<span id="an_4:5">4:5</span> Ddut s ṣṣwab zdat wid ur numin ara s Ɛisa
Lmasiḥ ; faṛset tagniț, țbecciṛet awal n Ɛisa Lmasiḥ.

<span id="an_4:6">4:6</span> Sɛut iles aẓidan, imeslayen yesɛan lfayda,
iwakken aț-țețțarram awal i yal yiwen s ṣṣwab.

<span id="an_4:7">4:7</span> Tucik, gma-tneɣ eɛzizen i ɣef țekleɣ,
aṛfiq-nneɣ di leqdic ɣef Ssid-nneɣ, a wen-n-yawi lexbaṛ-iw.

<span id="an_4:8">4:8</span> Ɣef wannect-agi i wen-t-in ceggɛeɣ iwakken
a wen-n-yawi lexbaṛ-nneɣ yerna ad ihedden ulawen-nwen.

<span id="an_4:9">4:9</span> A d-yas nețța d gma-tneɣ eɛzizen Unizim i
ɣef nețkel, yellan d yiwen seg-wen ; d nutni ara wen-n-yawin lexbaṛ ɣef
wayen meṛṛa ideṛṛun dagi.

<span id="an_4:10">4:10</span> Ițsellim-ed fell-awen Arisṭark aṛfiq-iw
yellan yid-i di lḥebs akk-d Maṛqus yețțilin i Barnabas, win i ɣef
kkun-weṣṣaɣ aț-țesterḥbem yis ma yusa-d ɣuṛ-wen.

<span id="an_4:11">4:11</span> Ițsellim-ed daɣen fell-awen Ɛisa iwumi
qqaṛen Yustus. Ger wat Isṛail anagar tlata watmaten-agi i gxeddmen yid-i
i tgeldit n Sidi Ṛebbi, d nutni kan i yufiɣ ɣer tama-w.

<span id="an_4:12">4:12</span> Gma-tneɣ Ibafras n tmurt-nwen, yellan d
aqeddac n Ɛisa Lmasiḥ ițsellim-ed fell-awen ; yezga ideɛɛu ɣer Ṛebbi
fell-awen iwakken aț-țeṭṭfem, aț-țennernim di liman yerna aț-țilim
twejdem aț-țxedmem lebɣi n Sidi Ṛebbi.

<span id="an_4:13">4:13</span> A d-cehdeɣ fell-as acḥal inɛețțab
fell-awen, ɣef watmaten n tejmaɛt n Ludikus akk-d wid n Yirabulis.

<span id="an_4:14">4:14</span> Luqa aḥbib-nneɣ eɛzizen yellan d ṭṭbib
akk-d Dimas, țsellimen-d fell-awen.

<span id="an_4:15">4:15</span> Sellmet ɣef watmaten yellan di Ludikus,
ɣef Nimfa akk d wid ițnejmaɛen deg wexxam-is.

<span id="an_4:16">4:16</span> M'ara teɣṛem tabṛaț-agi, fket-eț i
watmaten n tejmaɛt n Ludikus a ț-ɣṛen, kunwi daɣen ɣṛet tabṛaț ara
kkun-id-yawḍen s ɣuṛ-sen.

<span id="an_4:17">4:17</span> Init i Arcibus ad ibedd i ccɣel nni i ɣef
t-iwekkel Ssid-nneɣ, a t-ixdem akken ilaq.

<span id="an_4:18">4:18</span> Nekk Bulus, s ufus-iw i wen-n uriɣ. Sslam
fell-awen ! Ur tețțut ara belli d ameḥbus i lliɣ. Ṛṛeḥma n Sidi Ṛebbi
aț-țili yid-wen.

------------------------------------------------------------------------

[Next: 1 Thessalonians](th1.md)
