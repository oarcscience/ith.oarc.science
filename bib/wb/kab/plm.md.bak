[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](tit)  [Next](heb.md) 

------------------------------------------------------------------------

### Kabyle Bible: Philemon

<span id="an_1:1">1:1</span> Nekk, Bulus yellan di lḥebs ɣef ddemma n
Ɛisa Lmasiḥ, akk-d d gma-tneɣ Timuti, i kečč a Filimun eɛzizen,
amdakkel-nneɣ di leqdic,

<span id="an_1:2">1:2</span> i weltma-tneɣ Abya, i Arxibus aṛfiq-nneɣ di
lecɣal n Lmasiḥ akk-d tejmaɛt i gețțilin deg wexxam-ik ;

<span id="an_1:3">1:3</span> ṛṛeḥma ț-țalwit a wen-d-tețțunefkent s ɣuṛ
Sidi Ṛebbi baba-tneɣ akk-d Ssid-nneɣ Ɛisa Lmasiḥ.

<span id="an_1:4">1:4</span> Mkul m'ara dɛuɣ ɣer Ṛebbi țmektayeɣ-k-id,
țḥemmideɣ Sidi Ṛebbi fell-ak ;

<span id="an_1:5">1:5</span> axaṭer sliɣ ɣef liman-ik meqṛen di Sidna
Ɛisa Lmasiḥ akk-d leḥmala i tesɛiḍ ɣer yemqedsen meṛṛa.

<span id="an_1:6">1:6</span> Ssutureɣ di Ṛebbi iwakken a d tesbeggneḍ
liman-inek di Lmasiḥ s lecɣal yelhan, yerna aț-țɛeqleḍ ayen meṛṛa i
ɣ-yelhan i nukni deg webrid n Lmasiḥ.

<span id="an_1:7">1:7</span> Feṛḥeɣ, yethedden wul-iw ɣef ddemma n
leḥmala-inek axaṭer yis-ek a gma theddnen wulawen n yemqedsen.

<span id="an_1:8">1:8</span> ?as Lmasiḥ iserreḥ-iyi iwakken ad ḍebbṛeɣ
fell-ak ɣef wayen i glaq aț-țxedmeḍ,

<span id="an_1:9">1:9</span> bɣiɣ axiṛ a k-ssutreɣ s leḥmala imi nekk
Bulus yellan d amɣaṛ yerna tura d ameḥbus ɣef ddemma n Ɛisa Lmasiḥ,

<span id="an_1:10">1:10</span> A k-ḥelleleɣ ɣef ddemma n gma-tneɣ
Unizim, i guɣalen d mmi axaṭer wwiɣ-t-id ɣer webrid n Lmasiḥ dagi di
lḥebs.

<span id="an_1:11">1:11</span> Zik ur k-yenfiɛ ara, meɛna tura infeɛ-aɣ
di sin am kečč am nekk.

<span id="an_1:12">1:12</span> Nețța yeɛzizen ɣuṛ-i aṭas, atan a
k-t-in-erreɣ ihi.

<span id="an_1:13">1:13</span> Acḥal bɣiɣ ad iqqim dagi ɣuṛ-i iwakken ad
iyi-iqdec deg umkan-ik, m'akka țwaḥebseɣ ɣef ddemma n lexbaṛ n lxiṛ.

<span id="an_1:14">1:14</span> Meɛna ur bɣiɣ ara ad xedmeɣ ayagi mbla
ṛṛay-ik, iwakken ayen ara yi-txedmeḍ n wayen yelhan ur t-txeddmeḍ ara s
uḥettem, lameɛna a t-txedmeḍ s wul-ik d lebɣi-k.

<span id="an_1:15">1:15</span> Anwi yeẓran ? Ahat yemfaṛaq yid-ek i kra
n lweqt kan iwakken asm'ara temlilem ur tețțuɣalem ara aț-țemfaṛaqem,

<span id="an_1:16">1:16</span> imiren ur yețțili ara d akli meɛna axiṛ n
wakli imi guɣal d yiwen seg watmaten eɛzizen, abeɛda ɣuṛ-i, ilaq ad
yiɛziz fell-ak akteṛ imi tura mačči d aqeddac-ik kan i gella, meɛna d
gma-tneɣ di Lmasiḥ.

<span id="an_1:17">1:17</span> Ma yella ț-țidet tḥesbeḍ-iyi d aḥbib-ik
tḥemmleḍ-iyi, sṭerḥeb yis am akken ara tesṭerḥbeḍ yis-i.

<span id="an_1:18">1:18</span> Ma yella iḍlem-ik neɣ tețțalaseḍ-as
lḥaǧa, ḥaseb-iyi-d nekkini.

<span id="an_1:19">1:19</span> Uriɣ-ak-n ayagi s ufus-iw : « d nekk
Bulus ara k-ixellṣen deg wayen i s-tețțalaseḍ » yerna mbla ma
smektaɣ-k-id belli d nekk i k-id yewwin ɣer webrid n leslak.

<span id="an_1:20">1:20</span> A gma, xdem-iyi lemziya-agi ɣef ddemma n
Ssid-nneɣ Ɛisa Lmasiḥ akken ad yethedden wul-iw di Lmasiḥ.

<span id="an_1:21">1:21</span> Uriɣ-ak-n tabṛaț-agi imi țekleɣ ad
iyi-taɣeḍ awal, yerna ẓriɣ aț-țxedmeḍ nnig wayen i k-n-ssutreɣ.

<span id="an_1:22">1:22</span> Heggit-iyi taxxamt, axaṭer ssarameɣ ɣer
Sidi Ṛebbi qṛib a-yi-n yerr ɣuṛ-wen akken i s- tessuturem kull-as di
tẓallit-nwen.

<span id="an_1:23">1:23</span> Gma-tneɣ Ibafras, yețțuḥebsen yid-i ɣef
ddemma n Lmasiḥ yețsellim fell-ak aṭas.

<span id="an_1:24">1:24</span> ?sellimen-d daɣen fell-ak atmaten
ixeddmen yid-i : Maṛqus, Arisṭark, Dimas akk-d Luqa.

<span id="an_1:25">1:25</span> Ṛṛeḥma n Ssid-nneɣ Ɛisa Lmasiḥ aț-țili
fell-awen.

------------------------------------------------------------------------

[Next: Hebrews](heb.md)
