[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Next](mar.md) 

------------------------------------------------------------------------

### Georgian Bible: Matthew

<span id="an_1:1">1:1</span> წიგნი შობისა იესუ ქრისტესი, ძისა დავითისი,
ძისა აბრაჰამისი.

<span id="an_1:2">1:2</span> აბრაჰამ შვა ისაკ; ისაკ შვა იაკობ; იაკობ შვა
იუდა და ძმანი მისნი;

<span id="an_1:3">1:3</span> ხოლო იუდა შვა ფარეზ და ზარა თამარისგან; და
ფარეზ შვა ესრომ; ესრომ შვა არამ;

<span id="an_1:4">1:4</span> არამ შვა ამინადაბ; ამინადაბ შვა ნაასონ;
ნაასონ შვა სალმონ;

<span id="an_1:5">1:5</span> სალმონ შვა ბოოს რექაბისგან; ბოოს შვა იობედ
რუთისგან; იობედ შვა იესე;

<span id="an_1:6">1:6</span> იესე შვა დავით მეფე; დავით მეფემან შვა
სოლომონ ურიაჲს ცოლისაგან;

<span id="an_1:7">1:7</span> სოლომონ შვა რობოამ; რობოამ შვა აბია; აბია
შვა ასა;

<span id="an_1:8">1:8</span> ასა შვა იოსაფატ; იოსაფატ შვა იორამ; იორამ
შვა ოზია; ოზია შვა იოათამ;

<span id="an_1:9">1:9</span> იოათამ შვა აქაზ; აქაზ შვა ეზეკია;

<span id="an_1:10">1:10</span> ეზეკია შვა მანასე; მანასე შვა ამონ; ამონ
შვა იოსია;

<span id="an_1:11">1:11</span> იოსია შვა იექონია და ძმანი მისნი
ტყუეობასა მას ბაბილოვნელთასა.

<span id="an_1:12">1:12</span> შემდგომად ტყუეობისა მის ბაბილოვნისა
იექონია შვა სალათიელ; სალათიელ შვა ზორობაბელ; ზორობაბელ შვა აბიუდ;

<span id="an_1:13">1:13</span> აბიუდ შვა ელიაკიმ; ალიაკიმ შვა აზორ;

<span id="an_1:14">1:14</span> აზორ შვა სადუკ; სადუკ შვა აქიმ; აქიმ შვა
ალიუდ;

<span id="an_1:15">1:15</span> ელიუდ შვა ელეაზარ; ელეაზარ შვა მატთან;
მატთან შვა იაკობ;

<span id="an_1:16">1:16</span> იაკობ შვა იოსებ, ქმარი მარიამისი,
რომლისაგან იშვა იესუ, რომელსა ჰრქჳან ქრისტე.

<span id="an_1:17">1:17</span> ყოველი ნათესავი აბრაჰამისითგან ვიდრე
დავითისამდე ნათესავი ათოთხმეტ; და დავითისითგან ვიდრე ტყუენვადმდე
ბაბილოვნისა ნათესავი ათოთხმეტ; და ტყუენვითგან ბაბილოვნისაჲთ ვიდრე
ქრისტესამდე ნათესავი ათოთხმეტ.

<span id="an_1:18">1:18</span> ხოლო იესუ ქრისტეს შობაჲ ესრეთ იყო,
რამეთუ: თხოვილ იყო დედაჲ მისი მარიამ იოსებისა და ვიდრე შერთვადმდე მათა
იპოვა იგი მიდგომილ სულისაგან წმიდისა.

<span id="an_1:19">1:19</span> ხოლო იოსებ, ქმარი ამისი, მართალი იყო და
არა უნდა განმხილებაჲ მისი, იზრახა ფარულად განტევებაჲ მისი.

<span id="an_1:20">1:20</span> და ვითარ იგი ამას განიზრახვიდა ოდენ, აჰა
ანგელოზი უფლისაჲ ჩუენებით გამოუჩნდა მას და ჰრქუა: იოსებ, ძეო დავითისო,
ნუ გეშინინ მიყვანებად მარიამისა, ცოლისა შენისა, რამეთუ რომელი-იგი მისგან
იშვეს, სულისაგან წმიდისა არს.

<span id="an_1:21">1:21</span> შვეს ძე, და უწოდიან სახელი მისი იესუ,
რამეთუ მან იჴსნეს ერი თჳსი ცოდვათა მათთაგან.

<span id="an_1:22">1:22</span> ესე ყოველი იქმნა, რაჲთა აღესრულოს სიტყუაჲ
იგი უფლისაჲ პირითა წინასწარმეტყუელისაჲთა თქუმული:

<span id="an_1:23">1:23</span> აჰა ქალწული მოუდგეს და შვეს ძე, და
უწოდიან სახელი მისი ემმანუელ, რომელ არს თარგმანებით: ჩუენ თანა ღმერთი.

<span id="an_1:24">1:24</span> განიღჳძა იოსებ ძილისა მისგან და ყო ეგრე,
ვითარცა უბრძანა მას ანგელოზმან უფლისამან, და წარიყვანა ცოლი თჳსი.

<span id="an_1:25">1:25</span> და არა იცოდა იგი, ვიდრემდე შვა ძე იგი
მისი პირმშოჲ და უწოდა სახელი მისი იესუ.

<span id="an_2:1">2:1</span> ხოლო იესუჲს შობასა ბეთლემს ჰურიასტანისასა,
დღეთა ჰეროდე მეფისათა, აჰა მოგუნი აღმოსავალით მოვიდეს იერუსალჱმდ და
იტყოდეს:

<span id="an_2:2">2:2</span> სადა არს, რომელი-იგი იშვა მეუფე ჰურიათაჲ?
რამეთუ ვიხილეთ ვარსკულავი მისი აღმოსავალით და მოვედით თაყუანის-ცემად
მისა.

<span id="an_2:3">2:3</span> ვითარცა ესმა ესე ჰეროდეს მეფესა,
შეძრრწუნდა, და ყოველი იერუსალჱმი მის თანა.

<span id="an_2:4">2:4</span> და შეკრიბნა ყოველნი მღდელთმოძღუარნი და
მწიგნობარნი ერისანი და იკითხვიდა მათგან: სადა უკუე შობად არს ქრისტე?

<span id="an_2:5">2:5</span> ხოლო მათ ჰრქუეს მას: ბეთლემს
ჰურიასტანისასა, რამეთუ ესრეთ წერილ არს წინასწარმეტყუელისა მიერ:

<span id="an_2:6">2:6</span> და შენ, ბეთლემ, ქუეყანაჲ ეგე იუდაჲსი,
არასადა უმრწემეს ხარ მთავართა შორის იუდაჲსთა, რამეთუ შენგან გამოვიდეს
წინამძღუარი, რომელმან დამწყსოს ერი ჩემი ისრაჱლი.

<span id="an_2:7">2:7</span> მაშინ ჰეროდე იდუმალ მოუწოდა მოგუთა მათ და
გამოიკითხა მათგან ჟამი იგი გამოჩინებულისა მის ვარსკულავისაჲ.

<span id="an_2:8">2:8</span> და წარავლინნა იგინი ბეთლემდ და ჰრქუა:
მოვედით და გამოიკითხეთ ჭეშმარიტად ყრმისა მისთჳს და რაჟამს ჰპოოთ იგი,
მითხართ მე, რაჲთა მეცა მივიდე და თაყუანის-ვსცე მას.

<span id="an_2:9">2:9</span> ხოლო მათ ვითარცა ესმა ესე მეფისა მისგან,
წარვიდეს. და აჰა ვარსკულავი იგი, რომელი იხილეს აღმოსავალით, წინა-უძღოდა
მათ, ვიდრემდე მოვიდა და დაადგრა ადგილსა მას, რომელსა იყო ყრმაჲ იგი.

<span id="an_2:10">2:10</span> ხოლო მათ ვითარცა იხილეს ვარსკულავი იგი,
განიხარეს სიხარულითა დიდითა ფრიად.

<span id="an_2:11">2:11</span> და ვითარცა შევიდეს სახლსა მას, იხილეს
ყრმაჲ იგი მარიამის თანა, დედისა თჳსისა, და დავარდეს და თაყუანის-სცეს
მას; და აღაღეს საუნჯეთა მათთა და შეწირეს მისა ძღუენი: ოქროჲ, გუნდრუკი და
მური.

<span id="an_2:12">2:12</span> და მოიღეს ბრძანებაჲ ჩუენებით, რაჲთა არა
მიაქციონ ჰეროდესა, არამედ სხჳთ გზით წარვიდენ სოფლად თჳსა.

<span id="an_2:13">2:13</span> და ვითარცა განეშორნეს იგინი, აჰა ანგელოზი
უფლისაჲ გამოუჩნდა ჩუენებით იოსებს და ჰრქუა: აღდეგ და წარიყვანე ყრმაჲ ეგე
და დედაჲ მაგისი და ივლტოდე ეგჳპტედ და იყავ მუნ, ვიდრემდე გრქუა შენ,
რამეთუ ეგულების ჰეროდეს მოძიებად ყრმისა მაგის და წარწყმედად ეგე.

<span id="an_2:14">2:14</span> ხოლო იგი აღდგა და წარიყვანა ყრმაჲ იგი და
დედაჲ მისი ღამე და წარვიდა ეგჳპტედ და იყო მუნ, ვიდრე აღსრულებადმდე
ჰეროდესა.

<span id="an_2:15">2:15</span> რაჲთა აღესრულოს სიტყუაჲ იგი უფლისაჲ,
თქუმული წინასწარმეტყუელისა მიერ: ეგვიპტით უწოდე ძესა ჩემსა.

<span id="an_2:16">2:16</span> მაშინ ვითარცა იხილა ჰეროდე, რამეთუ
მოიკიცხა მოგუთა მათგან, განრისხნა ფრიად, წარავლინნა და მოსწყჳდა ყოველი
ყრმები, რომელნი იყვნეს ბეთლემს და ყოველთა საზღვართა მისთა ორით წლითგანი
და უდარესი, მსგავსად მის ჟამისა, ვითარცა გამოიკითხა მოგუთა მათგან.

<span id="an_2:17">2:17</span> მაშინ აღესრულა თქუმული იგი იერემია
წინასწარმეტყუელისაჲ, რომელსა იტყჳს:

<span id="an_2:18">2:18</span> ჴმაჲ ჰრამაჲთ ისმა გოდებისა და ტირილისა და
ტყებისაჲ მრავალი; რაქელ სტიროდა შვილთა თჳსთა და არა უნდა
ნუგეშინის-ცემის, რამეთუ არა არიან.

<span id="an_2:19">2:19</span> ხოლო რაჟამს აღესრულა ჰეროდე, აჰა ანგელოზი
უფლისაჲ გამოეცხადა ჩუენებით იოსებს ეგჳპტეს

<span id="an_2:20">2:20</span> და ჰრქუა: აღდეგ და წარიყვანე ყრმაჲ ეგე და
დედაჲ მაგისი და წარვედ ქუეყანად ისრაჱლისა, რამეთუ მოსწყდეს, რომელნი
ეძიებდეს სულსა მაგის ყრმისასა.

<span id="an_2:21">2:21</span> ხოლო იგი აღდგა და წარმოიყვანა ყრმაჲ იგი
და დედაჲ მისი და მოვიდა ქუეყანად ისრაჱლისა.

<span id="an_2:22">2:22</span> და ვითარცა ესმა, რამეთუ არქელაოს მეფობს
ჰურიასტანს ჰეროდეს წილ, მამისა თჳსისა, შეეშინა მისლვად მუნ და ბრძანებაჲ
მოიღო ჩუენებით და წარვიდა კერძოთა გალილეაჲსათა.

<span id="an_2:23">2:23</span> და მივიდა და დაეშენა ქალაქსა შინა,
რომელსა ჰრქჳან ნაზარეთ, რაჲთა აღესრულოს თქუმული წინასწარმეტყუელისა მიერ,
ვითარმედ: ნაზარეველ ეწოდოს.

<span id="an_3:1">3:1</span> მათ დღეთა შინა მოვიდა იოვანე ნათლის-მცემელი
ქადაგებად უდაბნოსა მას ჰურიასტანისასა

<span id="an_3:2">3:2</span> და იტყოდა: შეინანეთ, რამეთუ მოახლებულ არს
სასუფეველი ცათაჲ.

<span id="an_3:3">3:3</span> რამეთუ ესე არს, რომელ-იგი თქუმულ არს ესაია
წინასწარმეტყუელისა მიერ და იტყჳს: ჴმაჲ ღაღადებისაჲ უდაბნოსა ზედა:
განჰმზადენით გზანი უფლისანი და წრფელ ყვენით ალაგნი მისნი.

<span id="an_3:4">3:4</span> ხოლო თავადსა იოვანეს ემოსა სამოსლად მისა
თმისაგან აქლემისა და სარტყელი ტყავისაჲ წელთა მისთა; ხოლო საზრდელად მისა
იყო მკალი და თაფლი ველური.

<span id="an_3:5">3:5</span> მაშინ განვიდოდა მისა იერუსალიმი და ყოველი
ჰურიასტანი და გარემო სოფლები იორდანისაჲ.

<span id="an_3:6">3:6</span> და ნათელს-იღებდეს იორდანესა შინა მისგან და
აღუვარებდეს ცოდვათა მათთა.

<span id="an_3:7">3:7</span> და ვითარცა იხილნა მრავალნი ფარისეველნი და
სადუკეველნი, მომავალნი ნათლის-ღებად მისგან, ჰრქუა მათ: ნაშობნო
იქედნეთანო: ვინ გიჩუენა თქუენ სივლტოლაჲ მერმისა მისგან რისხვისა?

<span id="an_3:8">3:8</span> ყავთ უკუე ნაყოფი, ღირსი სინანულისაჲ,

<span id="an_3:9">3:9</span> და ნუ ჰგონებთ და იტყჳთ თავით თჳსით: მამაჲ
გჳვის ჩუენ აბრაჰამი. რამეთუ გეტყჳ თქუენ, ვითარმედ: შემძლებელ არს ღმერთი
აღდგინებად ქვათა ამათგან შვილად აბრაჰამისა.

<span id="an_3:10">3:10</span> რამეთუ აწვე ესერა ცული ძირთა თანა ხეთასა
ძეს. ყოველმან ხემან რომელმან არა გამოიღოს ნაყოფი კეთილი, მოეკუეთოს და
ცეცხლსა დაედვას.

<span id="an_3:11">3:11</span> მე უკუე ნათელ-გცემ თქუენ წყლითა
სინანულად. ხოლო რომელი შემდგომად ჩემსა მოვალს, უძლიერეს ჩემსა არს,
რომლისა ვერ შემძლებელ ვარ ჴამლთა მისთა ტჳრთვად. მან ნათელ-გცეს თქუენ
სულითა წმიდითა და ცეცხლითა.

<span id="an_3:12">3:12</span> რომლისა ნიჩაბი ჴელთა მისთა, განწმიდოს
კალოჲ თჳსი და შეკრიბოს იფქლი საუნჯესა, ხოლო ბზე დაწუას ცეცხლითა მით
უშრეტითა.

<span id="an_3:13">3:13</span> მაშინ მოვიდა იესუ გალილეაჲთ იორდანედ
იოვანესა ნათლის-ღებად მისგან.

<span id="an_3:14">3:14</span> ხოლო იოვანე აყენებდა მას და ეტყოდა: მე
მიჴმს შენ მიერ ნათლისღებაჲ, და შენ ჩემდა მოხუალა?

<span id="an_3:15">3:15</span> მიუგო იესუ და ჰრქუა მას: აცადე აწ, რამეთუ
ესრეთ შუენის ჩუენდა აღსრულებად ყოველი სიმართლე. მაშინ მიუშუა მას.

<span id="an_3:16">3:16</span> და ნათელ-იღო იესუ. და მეყსეულად აღმოვიდა
რაჲ წყლისა მისგან, და აჰა განეხუნეს მას ცანი, და იხილა სული ღმრთისაჲ,
გარდამომავალი, ვითარცა ტრედი, მოვიდა და დაადგრა მას ზედა.

<span id="an_3:17">3:17</span> და ჴმაჲ იყო ზეცით და თქუა: ესე არს ძე
ჩემი საყუარელი, რომელი მე სათნო-ვიყავ.

<span id="an_4:1">4:1</span> მაშინ იესუ აღმოიყვანა უდაბნოდ სულისაგან
გამოცდად ეშმაკისაგან.

<span id="an_4:2">4:2</span> და იმარხა ორმეოცი დღე და ორმეოცი ღამე და
მერმე შეემშია.

<span id="an_4:3">4:3</span> მოუჴდა მას გამომცდელი იგი და ჰრქუა: უკუეთუ
შენ ხარ ძე ღმრთისაჲ, თქუ, რაჲთა ქვანი ესე პურ იქმნენ.

<span id="an_4:4">4:4</span> ხოლო იესუ მიუგო და ჰრქუა: წერილ არს,
რამეთუ: არა პურითა ხოლო ცხოვნდების კაცი, არამედ ყოვლითა სიტყჳთა, რომელი
გამოვალს პირისაგან ღმრთისა.

<span id="an_4:5">4:5</span> მაშინ წარიყვანა იგი ეშმაკმან მან წმიდასა
ქალაქსა და დაადგინა იგი სართულსა მას ზედა ტაძრისასა

<span id="an_4:6">4:6</span> და ჰრქუა მას: უკუეთუ ძე ხარ ღმრთისაჲ,
გარდაიგდე თავი შენი ამიერ ქუეყანად, რამეთუ წერილ არს, ვითარმედ:
ანგელოზთა მისთადა უბრძანებიეს შენთჳს, და ჴელთა მათთა ზედა აღგიპყრან შენ,
ნუსადა წარსცე ქვასა ფერჴი შენი.

<span id="an_4:7">4:7</span> ჰრქუა მას იესუ: კუალად წერილ არს: არა
განსცადო უფალი ღმერთი შენი.

<span id="an_4:8">4:8</span> კუალად წარიყვანა იგი ეშმაკმან მთასა ფრიად
მაღალსა და უჩუენნა მას ყოველნი სუფევანი სოფლისანი და დიდებაჲ მათი

<span id="an_4:9">4:9</span> და ჰრქუა მას: ესე ყოველი მიგცე შენ, უკუეთუ
დაჰვარდე და თაყუანის-მცე მე.

<span id="an_4:10">4:10</span> მაშინ ჰრქუა მას იესუ: წარვედ ჩემგან
მართლუკუნ, სატანა, რამეთუ წერილ არს: უფალსა ღმერთსა შენსა თაყუანის-სცე
და მას მხოლოსა ჰმსახურებდე.

<span id="an_4:11">4:11</span> მაშინ დაუტევა იგი ეშმაკმან მან, და
ანგელოზნი მოვიდეს და ჰმსახურებდეს მას.

<span id="an_4:12">4:12</span> ხოლო ესმა რაჲ იესუს, ვითარმედ იოვანე
მიეცა, განეშორა და წარვიდა გალილეად.

<span id="an_4:13">4:13</span> და დაუტევა ნაზარეთი და მოვიდა და
დაემკჳდრა კაპერნაუმს, საზღვართა ზაბულონისთა და ნეფთალემისთა,

<span id="an_4:14">4:14</span> რაჲთა აღესრულოს თქუმული იგი ესაია
წინასწარმეტყუელისაჲ, რომელსა იტყჳს:

<span id="an_4:15">4:15</span> ქუეყანაჲ ზაბულონისი და ქუეყანაჲ
ნეფთალემისი, გზაჲ ზღჳსაჲ წიაღ-იორდანესა, გალილეაჲ წარმართთაჲ.

<span id="an_4:16">4:16</span> ერი რომელი სხდა ბნელსა, იხილა ნათელი
დიდი, და რომელნი სხდეს სოფელსა და აჩრდილთა სიკუდილისათა, ნათელი
აღმოუბრწყინდა მათ.

<span id="an_4:17">4:17</span> მიერითგან იწყო იესუ ქადაგებად და სიტყუად:
შეინანეთ, რამეთუ მოახლებულ არს სასუფეველი ცათაჲ.

<span id="an_4:18">4:18</span> და იქცეოდა რაჲ იესუ ზღჳსკიდესა მას
გალილეაჲსასა, იხილნა ორნი ძმანი: სიმონ, რომელსა ეწოდა პეტრე, და ანდრეა,
ძმაჲ მისი, ითხევლიდეს რაჲ სათხევლითა ზღუასა მას, რამეთუ იყვნეს
მესათხევლე.

<span id="an_4:19">4:19</span> და ჰრქუა მათ: მოვედით და შემომიდეგით მე,
და გყვნე თქუენ მესათხევლე კაცთა.

<span id="an_4:20">4:20</span> ხოლო მათ მეყსეულად დაუტევეს ბადე მათი და
შეუდგეს მას.

<span id="an_4:21">4:21</span> და წარმოვიდა მიერ და იხილნა სხუანი ორნი
ძმანი: იაკობ ზებედესი და იოვანე, ძმაჲ მისი, ნავსა შინა ზებედეს თანა,
მამისა მათისა, გან-რაჲ-აგდებდეს ბადეთა მათთა, და უწოდა მათ.

<span id="an_4:22">4:22</span> ხოლო მათ მეყსეულად დაუტევეს ნავი იგი და
მამაჲ მათი და მისდევდეს მას.

<span id="an_4:23">4:23</span> და მოჰვლიდა იესუ ყოველსა გალილეასა და
ასწავებდა შესაკრებელთა შორის მათთა და ქადაგებდა სახარებასა
სასუფეველისასა და განჰკურნებდა ყოველსა სენსა და ყოველსა უძლურებასა ერსა
შორის.

<span id="an_4:24">4:24</span> და განითქუა ჰამბავი მისი ყოველსა
ქუეყანასა ასურასტანისასა. და მოჰგურიდეს მას ყოველთა ბოროტად სნეულთა
თითო-სახეთაგან სენთა და გუემითა შეპყრობილთა და ეშმაკეულთა და ცისად-ცისად
გუემულთა და განრღუეულთა, და განკურნა იგინი.

<span id="an_4:25">4:25</span> და მისდევდა მას ერი მრავალი გალილეაჲთ და
ათქალაქით და იერუსალჱმით და ჰურიასტანით და წიაღ-იორდანით.

<span id="an_5:1">5:1</span> და ვითარცა იხილა იესუ ერი იგი, აღვიდა მთასა
და დაჯდა იგი მუნ. და მოუჴდეს მას მოწაფენი მისნი.

<span id="an_5:2">5:2</span> და აღაღო პირი თჳსი, ასწავებდა მათ და
ეტყოდა:

<span id="an_5:3">5:3</span> ნეტარ იყვნენ გლახაკნი სულითა, რამეთუ მათი
არს სასუფეველი ცათაჲ.

<span id="an_5:4">5:4</span> ნეტარ იყვნენ მგლოვარენი გულითა, რამეთუ
იგინი ნუგეშინის-ცემულ იქმნნენ.

<span id="an_5:5">5:5</span> ნეტარ იყვნენ მშჳდნი, რამეთუ მათ დაიმკჳდრონ
ქუეყანაჲ.

<span id="an_5:6">5:6</span> ნეტარ იყვნენ, რომელთა ჰშიოდის და სწყუროდის
სიმართლისათჳს, რამეთუ იგინი განძღენ.

<span id="an_5:7">5:7</span> ნეტარ იყვნენ მოწყალენი, რამეთუ იგინი
შეიწყალნენ.

<span id="an_5:8">5:8</span> ნეტარ იყვნენ წმიდანი გულითა, რამეთუ მათ
ღმერთი იხილონ.

<span id="an_5:9">5:9</span> ნეტარ იყვნენ მშჳდობის-მყოფელნი, რამეთუ
იგინი ძედ ღმრთისად იწოდნენ.

<span id="an_5:10">5:10</span> ნეტარ იყვნენ დევნულნი სიმართლისათჳს,
რამეთუ მათი არს სასუფეველი ცათაჲ.

<span id="an_5:11">5:11</span> ნეტარ იყვნეთ თქუენ, რაჟამს გყუედრიდენ და
გდევნიდენ და თქუან ყოველი სიტყვაჲ ბოროტი თქუნდა მომართ სიცრუვით ჩემთჳს.

<span id="an_5:12">5:12</span> გიხაროდენ და მხიარულ იყვენით, რამეთუ
სასყიდელი თქუენი ფრიად არს ცათა შინა, რამეთუ ეგრეთვე დევნნეს
წინასწარმეტყუელნი უწინარეს თქუენსა.

<span id="an_5:13">5:13</span> თქუენ ხართ მარილნი ქუეყანისანი. უკუეთუ
მარილი იგი განქარდეს, რაჲთა-მე დაიმარილოს? არღარა შემძლებელნ არნ მერმე,
არამედ განგდებად გარე და დათრგუნვად კაცთა მიერ.

<span id="an_5:14">5:14</span> თქუენ ხართ ნათელნი სოფლისანი. ვერ
ჴელ-ეწიფების ქალაქსა დაფარვად, მთასა ზედა დაშენებულსა.

<span id="an_5:15">5:15</span> არცა აღანთიან სანთელი და დადგიან ქუეშე
ჴჳმირსა, არამედ სასანთლესა ზედა, და ჰნათობნ იგი ყოველთა, რომელნი იყვნიან
სახლსა შინა.

<span id="an_5:16">5:16</span> ეგრეთ ბრწყინევდინ ნათელი თქუენი წინაშე
კაცთა, რაჲთა იხილონ საქმენი თქუენნი კეთილნი და ადიდებდენ მამასა თქუენსა
ზეცათასა.

<span id="an_5:17">5:17</span> ნუ ჰგონებთმ ვითარმედ მოვედ დაჴსნად
სჯულისა გინა წინასწარმეტყველთა; არა მოვედ დაჴსნად, არამედ აღსრულებად.

<span id="an_5:18">5:18</span> ამენ გეტყჳ თქუენ: ვიდრემდე წარჴდეს ცაჲ და
ქუეყანაჲ, იოტაჲ ერთი გინა რქაჲ ერთი არა წარჴდეს სჯულისაგან და
წინასწარმეტყუელთა, ვიდრემდის ყოველივე იქმნეს.

<span id="an_5:19">5:19</span> უკუეთუ ვინმე დაჰჴსნეს ერთი მცნებათა
ამათგანი უმცირესთაჲ და ასწავოს ესრეთ კაცთა, უმცირეს ეწოდოს მას
სასუფეველსა ცათასა; ხოლო რომელმან ყოს და ასწავოს, ამას დიდ ერქუას
სასუფეველსა ცათასა.

<span id="an_5:20">5:20</span> ხოლო გეტყჳ თქუენ: უკუეთუ არა აღემატოს
სიმართლე თქუენი უფროჲს მწიგნობართა და ფარისეველთა, ვერ შეხჳდეთ
სასუფეველსა ცათასა.

<span id="an_5:21">5:21</span> გესმა, რამეთუ ითქუა პირველთა მათ მიმართ:
არა კაც-ჰკლა; ხოლო რომელმან მოკლას, თანა-მდებ არს სასჯელისა.

<span id="an_5:22">5:22</span> ხოლო მე გეტყჳ თქუენ, რამეთუ რომელი
განურისხნეს ძმასა თჳსსა ცუდად, თანა-მდებ არს სასჯელისა; და რომელმან
ჰრქუას ძმასა თჳსსა რაკა, თანა-მდებ არს იგი კრებულისაგან განსლვად; და
რომელმან ჰრქუას ძმასა თჳსსა ცოფ, თანა-მდებ არს იგი გეჰენიასა მას
ცეცხლისასა.

<span id="an_5:23">5:23</span> უკუეთუ შესწირვიდე შესაწირავსა
საკურთხეველსა ზედა და მუნ მოგეჴსენოს შენ, ვითარმედ ძმაჲ შენი გულ-ძჳრ
რაჲმე არს შენთჳს,

<span id="an_5:24">5:24</span> დაუტევე შესაწირავი იგი წინაშე
საკურთხეველსა მას და მივედ და დაეგე პირველად ძმასა შენსა და მაშინ მოვედ
და შეწირე შესაწირავი შენი.

<span id="an_5:25">5:25</span> იყავ კეთილად მცნობელ წინამოსაჯულისა მის
შენისა ადრე, ვიდრემდე ხარ მის თანა გზასა ზედა, ნუუკუე მიგცეს შენ
წინამოსაჯულმან მან შენმან მსაჯულსა და მსაჯულმან - მსახურსა, და
საპყრობილედ შეჰვარდე.

<span id="an_5:26">5:26</span> ამენ გეტყჳ შენ: ვერ გამოხჳდე მიერ, ვიდრე
არა მისცე უკუანაჲსკნელი კოდრატი.

<span id="an_5:27">5:27</span> გესმა, რამეთუ ითქუა: არა იმრუშო.

<span id="an_5:28">5:28</span> ხოლო მე გეტყჳ თქუენ, რამეთუ ყოველი რომელი
ხედვიდეს დედაკაცსა გულის-თქუმად მას, მუნვე იმრუშა მის თანა გულსა შინა
თჳსსა.

<span id="an_5:29">5:29</span> უკუეთუ თუალი შენი მარჯუენე გაცთუნებდეს
შენ, აღმოიღე იგი და განაგდე შენგან, რამეთუ უმჯობეს არს შენდა, რაჲთა
წარწყმდეს ერთი ასოთა შენთაგანი, ვიდრე არა ყოველი გუამი შენი შთავრდომად
გეჰენიასა.

<span id="an_5:30">5:30</span> და უკუეთუ მარჯუენე ჴელი შენი გაცთუნებდეს
შენ, მოიკუეთე იგი და განაგდე შენგან, რამეთუ უმჯობეს არს შენდა, რაჲთა
წარწყმდეს ერთი ასოთა შენთაგანი, და არა ყოველი გუამი შენი შთავარდეს
გეჰენიასა.

<span id="an_5:31">5:31</span> თქუმულ არს, რამეთუ რომელმან განუტეოს ცოლი
თჳსი, მიეცინ მას განსატევებელი.

<span id="an_5:32">5:32</span> ხოლო მე გეტყჳ თქუენ, რამეთუ ყოველმან
რომელმან განუტეოს ცოლი თჳსი თჳნიერ სიტყჳსა სიძვისა, მან ამრუშა იგი; და
რომელმან განტევებული შეირთოს, მანცა იმრუშა.

<span id="an_5:33">5:33</span> კუალად გესმა, რამეთუ ითქუა პირველთა მათ
მიმართ: არა ცილი ჰფუცო, არამედ მისცე უფალსა ფიცი შენი.

<span id="an_5:34">5:34</span> ხოლო მე გეტყჳ თქუენ არა ფუცად ყოვლადვე
ნუცა ცასა, რამეთუ საყდარი არს ღმრთისაჲ;

<span id="an_5:35">5:35</span> ნუცა ქუეყანასა, რამეთუ კუარცხლბეკი არს
ფერჴთა მისთაჲ; ნუცა იერუსალჱმსა, რამეთუ ქალაქი არს მეუფისა დიდისაჲ.

<span id="an_5:36">5:36</span> ნუცა თავსა შენსა ჰფუცავ, რამეთუ ვერ
ძალ-გიც ერთისაცა თმისა განსპეტაკებად გინა დაშავებად.

<span id="an_5:37">5:37</span> არამედ იყავნ სიტყუაჲ თქუენი ჰჱ ჰე და არაჲ
არა. ხოლო უმეტესი ამათსა უკეთურისაგან არს.

<span id="an_5:38">5:38</span> გესმა, რამეთუ თქუმულ არს: თუალი თუალისა
წილ და კბილი კბილისა წილ.

<span id="an_5:39">5:39</span> ხოლო მე გეტყჳ თქუენ: არა წინა-აღდგომად
ბოროტისა, არამედ რომელმან გცეს შენ ყურიმალსა შენსა მარჯუენესა, მიუპყარ
მას ერთკერძოჲცა.

<span id="an_5:40">5:40</span> და რომელსა უნდეს სასჯელად და მიღებად
კუართი შენი, მიუტევე მას სამოსელიცა შენი.

<span id="an_5:41">5:41</span> და რომელი წარგიქცევდეს შენ მილიონ ერთ,
მივლე მის თანა ორიცა.

<span id="an_5:42">5:42</span> და რომელი გთხოვდეს შენ, მიეც; და რომელსა
უნდეს სესხებად შენგან, ნუ გარე-მიიქცევი.

<span id="an_5:43">5:43</span> გესმა, რამეთუ თქუმულ არს: შეიყუარო
მოყუასი შენი და მოიძულო მტერი შენი.

<span id="an_5:44">5:44</span> ხოლო მე გეტყჳ თქუენ: გიყუარდედ მტერნი
თქუენნი და აკურთხევდით მწყევართა თქუენთა და კეთილსა უყოფდით მოძულეთა
თქუენთა და ულოცევდით მათ, რომელნი გმძლავრობდენ თქუენ და გდევნიდენ თქუენ.

<span id="an_5:45">5:45</span> რაჲთა იყვნეთ თქუენ შვილ მამისა თქუენისა
ზეცათაჲსა, რამეთუ მზე მისი აღმოვალს ბოროტთა ზედა და კეთილთა, და წჳმს
მართალთა ზედა და ცრუთა.

<span id="an_5:46">5:46</span> უკუეთუ გიყუარდენ მოყუარენი ხოლო თქუენნი,
რაჲ სასყიდელი გაქუს? რამეთუ მეზუერეთაცა ეგრეთვე ყვიან.

<span id="an_5:47">5:47</span> და უკუეთუ მოიკითხვიდეთ მეგობართა ხოლო
თქუენთა, რასა უმეტეს იქმთ? ანუ არა მეზუერეთაცა ეგრეთვე ყვიანა?

<span id="an_5:48">5:48</span> იყვენით თქუენ სრულ, ვითარცა მამაჲ თქუენი
ზეცათაჲ სრულ არს.

<span id="an_6:1">6:1</span> ეკრძალენით ქველის-საქმესა თქუენსა, რაჲთა
არა ჰყოთ წინაშე კაცთა სახილველად მათა; უკუეთუ არა, სასყიდელი არა
გაქუნდეს მამისა თქუენისაგან ზეცათაჲსა.

<span id="an_6:2">6:2</span> ხოლო რაჟამს იქმოდი ქველის-საქმესა, ნუ
ჰქადაგებ წინაშე შენსა, ვითარცა-იგი ორგულთა ყვიან შესაკრებელთა მათთა და
უბანთა ზედა, რაჲთა იდიდნენ კაცთაგან. ამენ გეტყჳ თქუენ: მიუღებიეს
სასყიდელი მათი.

<span id="an_6:3">6:3</span> ხოლო შენ რაჟამს ჰყოფდე ქველის-საქმესა, ნუ
სცნობნ მარცხენაჲ შენი, რასა იქმოდის მარჯუენაჲ შენი.

<span id="an_6:4">6:4</span> რაჲთა იყოს ქველის-საქმე შენი ფარულად; და
მამამან შენმან, რომელი ჰხედავს დაფარულთა, მოგაგოს შენ ცხადად.

<span id="an_6:5">6:5</span> და რაჟამს ილოცვიდე, არა იყო ეგრე,
ვითარცა-იგი ორგულნი, რამეთუ უყუარნ შესაკრებელთა შორის და უბანთა ზედა
დგომაჲ და ლოცვაჲ, რაჲთა უჩუენონ კაცთა. ამენ გეტყჳ თქუენ: მიუღებიეს
სასყიდელი მათი.

<span id="an_6:6">6:6</span> ხოლო შენ რაჟამს ილოცვიდე, შევედ საუნჯესა
შენსა და დაჰჴაშ კარი შენი და ილოცე მამისა შენისა მიმართ ფარულად; და
მამაჲ შენი რომელი ჰხედავს დაფარულთა, მოგაგოს შენ ცხადად.

<span id="an_6:7">6:7</span> და რაჟამს ილოცვიდეთ, ნუ მრავალსა იტყჳთ,
ვითარცა-იგი წარმართთაგანი, რამეთუ ჰგონებედ, ვითარმედ
მრავლის-მეტყუელებითა მათითა ისმინოს მათი.

<span id="an_6:8">6:8</span> ხოლო თქუენ ნუ ემსგავსებით მათ, რამეთუ იცის
მამამან თქუენმან, რაჲ-იგი გიჴმს თქუენ, ვიდრე თხოვადმდე თქუენდა მისგან.

<span id="an_6:9">6:9</span> ხოლო თქუენ ესრეთ ილოცევდით: მამაო ჩუენო,
რომელი ხარ ცათა შინა, წმიდა იყავნ სახელი შენი,

<span id="an_6:10">6:10</span> მოვედინ სუფევაჲ შენი, იყავნ ნებაჲ შენი,
ვითარცა ცათა შინა, ეგრეცა ქუეყანასა ზედა.

<span id="an_6:11">6:11</span> პური ჩუენი არსობისაჲ მომეც ჩუენ დღეს

<span id="an_6:12">6:12</span> და მომიტევენ ჩუენ თანა-ნადებნი ჩუენნი,
ვითარცა ჩუენ მიუტევებთ თანამდებთა მათ ჩუენთა,

<span id="an_6:13">6:13</span> და ნუ შემიყვანებ ჩუენ განსაცდელსა, არამედ
მიჴსნენ ჩუენ ბოროტისაგან, რამეთუ შენი არს სუფევაჲ და ძალი და დიდებაჲ
საუკუნეთა მიმართ. ამენ.

<span id="an_6:14">6:14</span> რამეთუ უკუეთუ მიუტევნეთ თქუენ კაცთა
შეცოდებანი მათნი, მოგიტევნეს თქუენცა მამამან თქუენმან ზეცათამან.

<span id="an_6:15">6:15</span> ხოლო უკუეთუ არა მიუტევნეთ კაცთა
შეცოდებანი მათნი, არცა მამამან თქუენმან მოგიტევნეს თქუენ შეცოდებანი
თქუენნი.

<span id="an_6:16">6:16</span> და რაჟამს იმარხვიდეთ, ნუ იყოფით,
ვითარცა-იგი ორგულნი, მწუხარე, რამეთუ განირყუნნიან პირნი მათნი, რაჲთა
ეჩუენნენ კაცთა მმარხველად. ამენ გეტყჳ თქუენ: მიუღებიეს სასყიდელი მათი.

<span id="an_6:17">6:17</span> ხოლო შენ რაჟამს იმარხვიდე, იცხე თავი შენი
და დაიბანე პირი შენი,

<span id="an_6:18">6:18</span> რაჲთა არა ეჩუენო კაცთა მმარხველად, არამედ
მამასა შენსა დაფარულად; და მამამან შენმან, რომელი ხედავს დაფარულთა,
მოგაგოს შენ.

<span id="an_6:19">6:19</span> ნუ იუნჯებთ თქუენ საუნჯეთა ქუეყანასა ზედა,
სადა მღილმან და მჭამელმან განრყუნის, და სადა მპარავთა დათხარიან და
განიპარიან.

<span id="an_6:20">6:20</span> ხოლო თქუენ იუნჯებდით საუნჯეთა ცათა შინა,
სადა არცა მღილმან, არცა მჭამელმან განრყუნის, და სადა არცა მპარავთა
დათხარიან და განიპარიან.

<span id="an_6:21">6:21</span> რამეთუ სადაცა არნ საუნჯე თქუენი, მუნცა
იყოს გული თქუენი.

<span id="an_6:22">6:22</span> სანთელი გუამისაჲ არს თუალი. უკუეთუ თუალი
შენი განმარტებულ იყოს, ყოველი გუამი შენი ნათელ იყოს.

<span id="an_6:23">6:23</span> უკუეთუ თუალი შენი ბოროტ იყოს, ყოველი
გუამი შენი ბნელ იყოს. უკუეთუ ნათელი იგი შენ შორის ბნელ არს, ბნელი იგი
რაოდენ-მე?

<span id="an_6:24">6:24</span> ვერვის ჴელ-ეწიფების ორთა უფალთა მონებად:
ანუ ერთი იგი მოიძულოს და სხუაჲ იგი შეიყუაროს, ანუ ერთისაჲ მის თავს-იდვას
და ერთი იგი შეურაცხ-ყოს. ვერ ჴელ-ეწიფების ღმრთისა მონებად და მამონაჲსა.

<span id="an_6:25">6:25</span> ამისთჳს გეტყჳ თქუენ: ნუ ჰზრუნავთ სულისა
თქუენისათჳს, რაჲ სჭამოთ და რაჲ ჰსუათ; ნუცა ჴორცთა თქუენთათჳს, რაჲ
შეიმოსოთ. ანუ არა სული უფროჲს არს საზრდელისა და გუამი - სამოსლისა?

<span id="an_6:26">6:26</span> მიჰხედენით მფრინველთა ცისათა, რამეთუ არა
სთესვენ, არცა მკიან, არცა შეიკრებენ საუნჯეთა, და მამაჲ თქუენი ზეცათაჲ
ზრდის მათ. არა-მე უფროჲს თქუენ უმჯობეს ხართა მფრინველთა?

<span id="an_6:27">6:27</span> ანი ვინ-მე თქუენგანი ზრუნვიდეს და შეუძლოს
შეძინებად ჰასაკსა თჳსსა წყრთა ერთ?

<span id="an_6:28">6:28</span> და სამოსლისათჳს რაჲსა ჰზრუნავთ?
განიცადენით შროშანნი ველისანი, ვითარ-იგი აღორძნდის! არა შურებინ, არცა
სთავნ.

<span id="an_6:29">6:29</span> ხოლო გეტყჳ თქუენ, რამეთუ არცაღა სოლომონ
ყოველსა მას დიდებასა მისსა შეიმოსა, ვითარცა ერთი ამათგანი.

<span id="an_6:30">6:30</span> უკუეთუ თივაჲ იგი ველისაჲ, რომელი დღეს არს
და ხვალე თორნესა შთაეგზნის, ღმერთმან ესრეთ შემოსის, არა-მე უფროჲს
თქუენა, მცირედ-მორწმუნენო?

<span id="an_6:31">6:31</span> ნუ ჰზრუნავთ და იტყჳთ, რაჲ ვჭამოთ, ანუ რაჲ
ვსუათ, ანუ რაჲ შევიმოსოთ?

<span id="an_6:32">6:32</span> რამეთუ ამას ყოველსა წარმართნი ეძიებენ,
რამეთუ იცის მამამან თქუენმან, რაჲ გიჴმს ამათ ყოველთაგანი.

<span id="an_6:33">6:33</span> ხოლო თქუენ ეძიებდით პირველად სასუფეველსა
ღმრთისასა და სიმართლესა მისსა, და ესე ყოველი შეგეძინოს თქუენ.

<span id="an_6:34">6:34</span> ნუ ჰზრუნავთ ხვალისათჳს, რამეთუ ხვალემან
იზრუნოს თავისა თჳსისა. კმა არს დღისა მის სიბოროტე თჳსი.

<span id="an_7:1">7:1</span> ნუ განიკითხავთ, რაჲთა არა განიკითხნეთ,

<span id="an_7:2">7:2</span> რამეთუ რომლითა განკითხვითა განიკითხვიდეთ,
განიკითხნეთ, და რომლითა საწყაულითა მიუწყოთ, მოგეწყოს თქუენ.

<span id="an_7:3">7:3</span> ანუ რაჲსა ხედავ წეულსა თუალსა შინა ძმისა
შენისასა და დჳრესა თუალსა შინა შენსა არა განიცდი?

<span id="an_7:4">7:4</span> ანუ ვითარ ჰრქუა ძმასა შენსა: მაცადე, და
აღმოგიღო წუელი თუალისაგან შენისა, და აჰა ეგერა დჳრე თუალსა შინა შენსა!

<span id="an_7:5">7:5</span> ორგულო, აღმოიღე პირველად დჳრე თუალისაგან
შენისა და მაშინ იხილო აღმოღებად წუელი თუალისაგან ძმისა შენისა.

<span id="an_7:6">7:6</span> ნუ მისცემთ სიწმიდესა ძაღლთა, ნუცა დაუფენთ
მარგალიტსა თქუენსა წინაშე ღორთა, ნუუკუე დათრგუნონ იგი ფერჴითა მათითა და
მოიქცენ და განგხეთქნენ თქუენ.

<span id="an_7:7">7:7</span> ითხოვდით, და მოგეცეს თქუენ; ეძიებდით და
ჰპოვოთ; ირეკდით, და განგეღოს თქუენ.

<span id="an_7:8">7:8</span> რამეთუ ყოველი რომელი ითხოვდეს, მოიღოს; და
რომელი ეძიებდეს, პოვოს; და რომელი ირეკდეს, განეღოს.

<span id="an_7:9">7:9</span> ანუ ვინ არს თქუენგანი კაცი, რომელსა
სთხოვდეს ძე თჳსი პურსა, ნუ ქვაჲ მისცესა მას?

<span id="an_7:10">7:10</span> გინა თუ თევზსა სთხოვდეს, ნუ გუელი მისცეს
მას?

<span id="an_7:11">7:11</span> უკუეთუ თქუენ, უკეთურთა, იცით მისაცემელი
კეთილი მიცემად შვილთა თქუენთა, რაოდენ უფროჲსღა მამამან თქუენმან
ზეცათამან მოსცეს კეთილი, რომელნი სთხოვდენ მას!

<span id="an_7:12">7:12</span> ყოველი რომელი გინდეს თქუენ, რაჲთა გიყონ
კაცთა, ეგრეცა თქუენ ჰყავით მათა მიმართ, რამეთუ ესრეთ არს სჯული და
წინასწარმეტყუელი.

<span id="an_7:13">7:13</span> შევედით იწროჲსაგან ბჭისა, რამეთუ ვრცელ
არს ბჭე და ფართო არს გზაჲ, რომელსა მიჰყავს წარსაწყმედელად, და მრავალნი
ვლენან მას ზედა.

<span id="an_7:14">7:14</span> ვითარ-იგი იწრო არს ბჭე და საჭირველ გზაჲ,
რომელი მიიყვანებს ცხორებასა, და მცირედნი არიან, რომელნი ჰპოებენ მას.

<span id="an_7:15">7:15</span> ეკრძალენით ცრუ-წინასწარმეტყუელთაგან,
რომელნი მოვიდოდიან თქუენდა სამოსლითა ცხოვართაჲთა, ხოლო შინაგან იყვნენ
მგელ მტაცებელ.

<span id="an_7:16">7:16</span> ნაყოფთა მათთაგან იცნნეთ იგინი. ნუუკუე
შეკრიბიან ეკალთაგან ყურძენი ანუ კუროჲსთავთაგან ლეღჳ?

<span id="an_7:17">7:17</span> ესრეთ ყოველმან ხემან კეთილმან ნაყოფი
კეთილი გამოიღოს, ხოლო ხემან ხენეშმან ნაყოფი ხენეში გამოიღოს.

<span id="an_7:18">7:18</span> ვერ ჴელ-ეწიფების ხესა კეთილსა ნაყოფისა
ხენეშია გამოღებად და არცა ხესა ხენეშსა ნაყოფი კეთილი ყოფად.

<span id="an_7:19">7:19</span> ყოველმან ხემან რომელმან არა ყოს ნაყოფი
კეთილი, მოეკუეთოს და ცეცხლსა დაედვას.

<span id="an_7:20">7:20</span> ნაყოფსა სამე მათთაგან იცნნეთ იგინი.

<span id="an_7:21">7:21</span> არა ყოველმან რომელმან მრქუას მე: უფალო,
უფალო, და შევიდეს იგი სასუფეველსა ცათასა, არამედ რომელმან ყოს ნებაჲ
მამისა ჩემისა ზეცათაჲსაჲ.

<span id="an_7:22">7:22</span> მრავალთა მრქუან მე მას დღესა შინა: უფალო,
უფალო, არა სახელითა შენითა ვწინასწარმეტყუელებდითა და სახელითა შენითა
ეშმაკნი განვასხენით და სახელითა შენითა ძალნი მრავალნი ვქმნენით?

<span id="an_7:23">7:23</span> მას ჟამსა ვჰრქუა მათ, ვითარმედ: არა გიცნი
თქუენ, გამნეშორენით ჩემგან ყოველნი მოქმედნი უსჯულოებისანი.

<span id="an_7:24">7:24</span> ყოველმან რომელმან ისმინნეს სიტყუანი ესე
ჩემნი და ყვნეს იგინი, ვამსგავსო იგი კაცსა გონიერსა, რომელმან აღაშენა
სახლი თჳსი კლდესა ზედა.

<span id="an_7:25">7:25</span> და გარდამოჴდა წჳმაჲ, მოვიდეს მდინარენი,
ქროდეს ქარნი და ეკუეთნეს სახლსა მას, და არა დაეცა, რამეთუ დაფუძნებულ იყო
კლდესა ზედა.

<span id="an_7:26">7:26</span> და ყოველმან რომელმან ისმინნეს სიტყუანი
ესე ჩემნი და არა ყვნეს იგინი, ემსგავსოს იგი კაცსა ცოფსა, რომელმან
აღაშენა სახლი თჳსი ქჳშასა ზედა.

<span id="an_7:27">7:27</span> და გარდამოჴდა წჳმაჲ, მოვიდეს მდინარენი,
ქროდეს ქარნი და ეკუეთნეს სახლსა მას, და დაეცა. და იყო დაცემაჲ იგი მისი
დიდ ფრიად.

<span id="an_7:28">7:28</span> და იყო რაჟამს დაასრულნა იესუ სიტყუანი
ესე, განუკჳრდებოდა ერსა მას მოძღურებაჲ იგი მისი,

<span id="an_7:29">7:29</span> რამეთუ იყო სწავლაჲ იგი მისი მათა მიმართ,
ვითარცა-იგი ვის ჴელმწიფებაჲ აქუნ, და არა ვითარ-იგი მწიგნობარნი მათნი და
ფარისეველნი.

<span id="an_8:1">8:1</span> და გარდამოვიდოდა რაჲ იგი მიერ მთით,
მოსდევდა მას ერი მრავალი.

<span id="an_8:2">8:2</span> და აჰა ესერა კეთროვანი ვინმე მოუჴდა,
თაყუანის-სცემდა მას და ეტყოდა: უფალო, უკუეთუ გინდეს, ძალგიც განწმედაჲ
ჩემი.

<span id="an_8:3">8:3</span> და მიყო ჴელი თჳსი იესუ, შეახო მას და ჰრქუა:
მნებავს, განწმიდენი! და მეყსეულად განწმიდნა იგი კეთროვნებისა მისგან.

<span id="an_8:4">8:4</span> და ჰრქუა მას იესუ: იხილე, ნუვის უთხრობ,
არამედ წარვედ და უჩუენე თავი შენი მღდელსა და შეწირე შესაწირავი შენი,
რომელი ბრძანა მოსე საწამებელად მათა.

<span id="an_8:5">8:5</span> და შე-რაჲ-ვიდა იგი კაპერნაუმდ, მოუჴდა მას
ასისთავი, ევედრებოდა მას

<span id="an_8:6">8:6</span> და ეტყოდა: უფალო, მონაჲ ჩემი დაცემულ არს
სახლსა შინა ჩემსა განრღვეული და ფრიად იგუემების.

<span id="an_8:7">8:7</span> ჰრქუა მას იესუ: მე მოვიდე და განვკურნო იგი.

<span id="an_8:8">8:8</span> მიუგო ასისთავმან მან და ჰრქუა: უფალო, არა
ღირს ვარ მე, რაჲთამცა სართულსა ჩემსა ქუეშე შემოხუედ. არამედ სიტყჳთ ხოლო
თქუ, და განიკურნოს მონაჲ იგი ჩემი.

<span id="an_8:9">8:9</span> რამეთუ მეცა კაცი ვარ ჴელმწიფებასა ქუეშე და
მქონან ჩემ ქუეშე ერისაგანნი; და ვჰრქჳ მას: წარვედ! და წარვიდის; და
სხუასა: მოვედ! და მოვიდის; და მონასა ჩემსა: ქმენ ესე! და ქმნის.

<span id="an_8:10">8:10</span> ესმა რაჲ ესე იესუს, დაუკჳრდა და ჰრქუა
ერსა მას, რომელნი მისდევდეს მას: ამენ გეტყჳ თქუენ: არცაღა ისრაჱლსა შორის
ესოდენი სარწმუნოებაჲ ვპოვე.

<span id="an_8:11">8:11</span> ხოლო გეტყჳ თქუენ, რამეთუ: მრავალნი
მზისა-აღმოსავალით და დასავალით მოვიდოდიან და ინაჴ-იდგმიდენ აბრაჰამის
თანა და ისაკის თანა და იაკობის თანა სასუფეველსა ცათასა.

<span id="an_8:12">8:12</span> ხოლო ძენი იგი სასუფეველისანი განითხინენ
ბნელსა მას გარესკნელსა. მუნ იყოს ტირილი და ღრჭენაჲ კბილთაჲ.

<span id="an_8:13">8:13</span> და ჰრქუა იესუ ასისთავსა მას: წარვედ და,
ვითარცა გრწმენა, გეყავნ შენ და განიკურნა მონაჲ იგი მისი მას ჟამსა შინა.

<span id="an_8:14">8:14</span> და მოვიდა იესუ სახლსა პეტრესსა და იხილა
სიდედრი იგი მისი, დავრდომილი მჴურვალებითა.

<span id="an_8:15">8:15</span> და შეახო ჴელსა მისსა, და დაუტევა იგი
მჴურვალებამან, აღდგა და ჰმსახურებდა მას.

<span id="an_8:16">8:16</span> და ვითარცა შემწუხრდა, მოჰგუარეს მას
ეშმაკეულები მრავალი, და განასხა სულები იგი სიტყჳთა და ყოველნი, რომელნი
ბოროტად სნეულ იყვნეს, განკურნა.

<span id="an_8:17">8:17</span> რაჲთა აღესრულოს თქუმული იგი ესაია
წინასწარმეტყუელისაჲ, რომელ თქუა: მან უძლურებანი ჩემნი მიიხუნა და
სნეულებანი ჩუენნი იტჳრთნა.

<span id="an_8:18">8:18</span> ვითარცა იხილა იესუ ერი მრავალი გარემო
მისა, უბრძანა წიაღსლვაჲ მიერ კერძო.

<span id="an_8:19">8:19</span> და მოუჴდა მას ერთი მწიგნობარი და ჰრქუა:
მოძღუარ, მიგდევდე შენ, ვიდრეცა ხჳდოდი.

<span id="an_8:20">8:20</span> ჰრქუა მას იესუ: მელთა ჴურელი უჩნს და
მფრინველთა ცისათა საყოფელი, ხოლო ძესა კაცისასა არა აქუს, სადა თავი
მიიდრიკოს.

<span id="an_8:21">8:21</span> და სხუამან მოწაფეთა მისთაგანმან ჰრქუა
მას: უფალო, მიბრძანე მე პირველად მისლვად და დაფლვად მამისა ჩემისა.

<span id="an_8:22">8:22</span> ხოლო იესუ ჰრქუა მას: შენ მომდევდი მე და
აცადენ მკუდარნი დაფლვად თჳსთა მკუდართა.

<span id="an_8:23">8:23</span> და აღვიდა იგი ნავსა, და მისდევდეს
მოწაფენი მისნი.

<span id="an_8:24">8:24</span> და აჰა ესერა აღძრვაჲ იყო დიდი ზღუასა
შინა, ვიდრე დაფარვადმდე ნავისა ღელვათაგან. ხოლო თავადსა ეძინა.

<span id="an_8:25">8:25</span> და მოუჴდეს მას მოწაფენი მისნი და
აღადგინეს იგი და ეტყოდეს: უფალო, მიჴსნენ ჩუენ, რამეთუ წარვწყმდებით.

<span id="an_8:26">8:26</span> და თავადმან ჰრქუა მათ: რაჲსა შეშინდით,
მცირედ-მორწმუნენო? მაშინ აღდგა და შეჰრისხნა ქართა მათ და ზღუასა. და
იქმნა მეყსეულად დაყუდება დიდ.

<span id="an_8:27">8:27</span> ხოლო კაცთა მათ უკჳრდა და იტყოდეს: რაბამ
ვინმე არს ესე, რამეთუ ქარნიცა და ზღუაჲ ერჩიან მას?

<span id="an_8:28">8:28</span> და ვითარცა მოვიდა იგი მიერ კერძო სოფელსა
მას გერგესეველთასა, შეემთხჳნეს მას ორნი ეშმაკეულნი, რომელნი გამოვიდოდეს
საფლავებისაგან, ფრიად ბოროტნი, ვიდრეღა ვერვის ჴელ-ეწიფებოდა წარსლვაჲ
მიერ გზით.

<span id="an_8:29">8:29</span> და ღაღად-ყვეს და იტყოდეს: რაჲ ძეს ჩუენი
და შენი, იესუ, ძეო ღმრთისაო? რამეთუ მოხუედ აქა უწინარეს ჟამისა ტანჯვად
ჩეუნდა.

<span id="an_8:30">8:30</span> და იყო შორს მათგან კოლტი ღორთაჲ მძოვარი.

<span id="an_8:31">8:31</span> ხოლო ეშმაკნი იგი ევედრებოდეს მას და
ეტყოდეს: უკუეთუ განგუასხამ ჩუენ, მიბრძანე ჩუენ მისლვად კოლტსა იმას
ღორთასა.

<span id="an_8:32">8:32</span> და ჰრქუა მათ: მივედით! ხოლო იგინი
განვიდეს კაცთა მათგან და მიიმართეს კოლტსა მას ღორთასა. და მიიმართა
ყოველმან მან კოლტმან ღორთამან კბოდესა მას ზღჳსასა და მოსწყდეს იგინი
წყალთა მათ შინა.

<span id="an_8:33">8:33</span> ხოლო მწყემსნი იგი ივლტოდეს და წარვიდეს
ქალაქად და უთხრეს ყოველივე ეშმაკეულთა მათთჳს.

<span id="an_8:34">8:34</span> მაშინ ყოველი იგი ქალაქი გამოვიდა
შემთხუევად იესუჲსა. და იხილეს იგი და ევედრებოდეს, რაჲთა წარვიდეს
საზღუართა მათთაგან.

<span id="an_9:1">9:1</span> და შევიდა ნავსა და წიაღჴდა და მოვიდა თჳსად
ქალაქად.

<span id="an_9:2">9:2</span> მაშინ მოართუეს მას განრღვეული ცხედარსა ზედა
მდებარე და იხილა იესუ სარწმუნოებაჲ მათი და ჰრქუა განრღვეულსა მას: ნუ
გეშინინ, შვილო, მიგეტევნენ შენ ცოდვანი შენნი.

<span id="an_9:3">9:3</span> და აჰა ესერა მწიგნობართაგანთა ვიეთმე თქუეს
გულთა შინა მათთა, ვითარმედ: ესე გმობს.

<span id="an_9:4">9:4</span> იცნოდა იესუ ზრახვანი მათნი და ჰრქუა მათ:
რაჲსა თქუენ ბოროტსა ჰზრახავთ გულთა შინა თქუენთა?

<span id="an_9:5">9:5</span> რაჲ უადვილეს არს სიტყუად: მიგეტევნენ შენ
ცოდვანი შენნი, ანუ სიტყუად: აღდეგ და ვიდოდე?

<span id="an_9:6">9:6</span> ხოლო რაჲთა უწყოდით, რამეთუ ჴელმწიფებაჲ აქუს
ძესა კაცისასა ქუეყანასა ზედა მიტევებად ცოდვათა, მაშინ ჰრქუა განრღვეულსა
მას: აღდეგ, აღიღე ცხედარი შენი და წარვედ სახედ შენდა!

<span id="an_9:7">9:7</span> და იგი მეყსეულად აღდგა და წარვიდა სახედ
თჳსა.

<span id="an_9:8">9:8</span> იხილა რაჲ ესე ერმან მან, დაუკჳრდა და
ადიდებდეს ღმერთსა, რომელმან მოსცა ესევითარი ჴელმწიფებაჲ კაცთა.

<span id="an_9:9">9:9</span> და წარვიდოდა მიერ იესუ, იხილა კაცი, რომელი
ჯდა საზუერესა, მატთეოს სახელი მისი, და ჰრქუა მას: მომდევდი მე. და აღდგა
და მისდევდა მას.

<span id="an_9:10">9:10</span> და იყო ჯდა რაჲ იგი ინაჴით სახლსა შინა, და
მრავალნი მეზუერენი და ცოდვილნი თანა-სხდეს ინაჴით იესუჲს თანა და მოწაფეთა
მისთა თანა.

<span id="an_9:11">9:11</span> და ვითარცა იხილეს ფარისეველთა მათ, ჰრქუეს
მოწაფეთა მისთა: რაჲსათჳს მეზუერეთა და ცოდვილთა თანა ჭამს მოძღუარი
თქუენი?

<span id="an_9:12">9:12</span> ხოლო იესუს ვითარცა ესმა, ჰრქუა მას: არა
უჴმს ცოცხალთა მკურნალი, არამედ სნეულთა.

<span id="an_9:13">9:13</span> ხოლო თქუენ წარვედით და ისწავეთ, რაჲ არს:
წყალობაჲ მნებავს და არა მსხუერპლი. რამეთუ არა მოვედ წოდებად მართალთა,
არამედ ცოდვილთა.

<span id="an_9:14">9:14</span> მაშინ მოუჴდეს მას მოწაფენი იოვანესნი და
ეტყოდეს: რაჲსათჳს ჩუენ და ფარისეველნი ვიმარხავთ ფრიად, ხოლო მოწაფენი
შენნი არა იმარხვენ?

<span id="an_9:15">9:15</span> ჰრქუა მათ იესუ: ჴელ-მე-ეწიფებისა ძეთა
სიძისათა გლოვად, ვიდრემდე მათ თანა არს სიძე? მოვლენან დღენი, რაჟამს
ამაღლდეს მათგან სიძე იგი, და მაშინ იმარხვიდენ.

<span id="an_9:16">9:16</span> არავინ დაადგის სადგმელი უმურკნველი
სამოსელსა ძუელსა, რამეთუ აღიღის სავსებაჲ სამოსლისა მისგან, და უფროჲსი
განხეთქილებაჲ იქმნის.

<span id="an_9:17">9:17</span> არცა შთაასხიან ღჳნოჲ ახალი თხიერთა
ძუელთა, რაჲთა არა განსთქდენ თხიერნი, და ღჳნოჲ დაითხიოს, და თხიერნი
წარწყმდენ. არამედ შთაასხიან ღჳნოჲ ახალი თხიერთა ახალთა, და ორნივე
დაიმარხნიან.

<span id="an_9:18">9:18</span> და ვითარცა იგი ამას ეტყოდა მათ, მაშინ
მოუჴდა მას მთავარი ერთი, თაყუანის-სცემდა მას და ეტყოდა, ვითარმედ: ასული
ჩემი აწღა აღესრულა; არამედ მოვედ და დასდევ ჴელი შენი მას ზედა, და
ცხოვნდეს.

<span id="an_9:19">9:19</span> და აღდგა იესუ და შეუდგა მას, და მოწაფენი
მისნი მის თანა.

<span id="an_9:20">9:20</span> და აჰა ესერა დედაკაცი ვინმე, რომელი იყო
სისხლისა დინებასა ათორმეტ წელ, მოუჴდა ზურგით და შეახო ფესუსა სამოსლისა
მისისასა.

<span id="an_9:21">9:21</span> რამეთუ იტყოდა გულსა თჳსსა, ვითარმედ:
შე-ხოლო თუ-ვახო სამოსელსა მისსა, ვცხოვნდე.

<span id="an_9:22">9:22</span> ხოლო იესუ მიექცა, იხილა იგი და ჰრქუა მას:
ნუ გეშინინ, ასულო, სარწმუნოებამან შენმან გაცხოვნა შენ. და განიკურნა
დედაკაცი იგი მიერ ჟამითგან.

<span id="an_9:23">9:23</span> და მოვიდა იესუ სახლსა მის მთავრისასა და
იხილა მუნ მგოსნები და ერი კრებული და შფოთი

<span id="an_9:24">9:24</span> და ჰრქუა მათ: განეშორენით, რამეთუ არა
მომკუდარ არს ეგე, არამედ სძინავს. ხოლო იგინი ეკიცხევდეს მას.

<span id="an_9:25">9:25</span> და რაჟამს გამოასხა ერი იგი, შევიდა და
უპყრა ჴელი მისი და აღადგინა ქალი იგი.

<span id="an_9:26">9:26</span> განჴდა ჰამბავი მისი ყოველსა მას
ქუეყანასა.

<span id="an_9:27">9:27</span> და წარმო-რაჲ-ვიდოდა მიერ იესუ, მოსდევდეს
მას ორნი ბრმანი, ღაღადებდეს და იტყოდეს: შემიწყალენ ჩეუნ, ძეო დავითისო!

<span id="an_9:28">9:28</span> და ვითარცა შევიდა იესუ სახლსა, მოუჴდეს
მას ბრმანი იგი, და ჰრქუა მათ იესუ: გრწამსა, ვითარმედ ძალ-მიც ესე ყოფად?
ჰრქუეს მას: ჰე, უფალო.

<span id="an_9:29">9:29</span> მაშინ შეახო თუალთა მათთა და ჰრქუა მათ:
სარწმუნოებისა თქუენისაებრ გეყავნ თქუენ!

<span id="an_9:30">9:30</span> და მეყსეულად აღეხუნეს თუალნი მათნი. და
შეჰრისხნა მათ იესუ და ჰრქუა: იხილეთ, ნუმცა ვინ უწყის.

<span id="an_9:31">9:31</span> ხოლო იგინი გამოვიდეს და მიმოდადვეს იგი
ყოველსა მას ქუეყანასა.

<span id="an_9:32">9:32</span> და ვითარცა-იგი გამო-ოდენ-ვიდეს, მოჰგუარეს
მას კაცი ყრუჲ და ეშმაკეული.

<span id="an_9:33">9:33</span> და ვითარცა განჴადა ეშმაკი იგი, იტყოდა
ყრუჲ იგი. და დაუკჳრდებდოა ერსა მას და იტყოდეს: არასადა ისრაჱლსა შორის
ესრეთ გამოჩნდა.

<span id="an_9:34">9:34</span> ხოლო ფარისეველნი იტყოდეს: მთავრითა
ეშმაკთაჲთა განასხამს ეშმაკთა.

<span id="an_9:35">9:35</span> და მოჰვლიდა იესუ ქალაქებსა ყოველსა და
დაბნებსა და ასწავებდა შესაკრებელთა შორის მათთა და ქადაგებდა სახარებასა
სასუფეველისასა და განჰკურნებდა ყოველთა სენთა და ყოველთა უძლურებათა ერსა
შორის.

<span id="an_9:36">9:36</span> და ვითარცა იხილა ერი იგი, შეეწყალნეს
იგინი, რამეთუ იყვნეს დამაშურალ და დაცჳვნებულ, ვითარცა ცხოვარნი, რომელთა
არა აქუნ მწყემსი.

<span id="an_9:37">9:37</span> მაშინ ჰრქუა მოწფეთა თჳსთა, ვითარმედ:
სამკალი ფრიად არს, ხოლო მუშაკნი - მცირედ.

<span id="an_9:38">9:38</span> ევედრენით უფალსა სამკალისასა, რაჲთა
გამოავლინნეს მოქმედნი სამკალსა თჳსსა.

<span id="an_10:1">10:1</span> და მოუწოდა ათორმეტთა მოწაფეთა თჳსთა და
მისცა მათ ჴელმწიფებაჲ სულთა ზედა არაწმიდათა, რაჲთა განასხმიდენ მათ და
განჰკურნებდენ ყოველთა სენთა და ყოველთა უძლურებათა.

<span id="an_10:2">10:2</span> ხოლო ათორმეტთა მათ მოციქულთა სახელები ესე
არს: პირველად სიმონ, რომელსა ეწოდა პეტრე, და ანდრეა, ძმაჲ მისი, იაკობ
ზებედესი და იოვანე, ძმაჲ მისი,

<span id="an_10:3">10:3</span> ფილიპე და ბართლომე, თომა და მატთეოს
მეზუერე, იაკობ ალფესი და ლებეოს, რომელსა ეწოდა თადეოს,

<span id="an_10:4">10:4</span> სიმონ კანანელი და იუდა ისკარიოტელი,
რომელმანცა განსცა იგი.

<span id="an_10:5">10:5</span> ესე ათორმეტნი წარავლინნა იესუ, ამცნო მათ
და ჰრქუა: გზასა წარმართთასა ნუ მიხუალთ და ქალაქსა სამარიტელთასა ნუ
შეხუალთ,

<span id="an_10:6">10:6</span> არამედ მივედით უფროჲს ხოლო ცხოვართა მათ
წარწყმედულთა სახლისა ისრაჱლისათა.

<span id="an_10:7">10:7</span> და მი-რაჲ-ხჳდეთ, ქადაგებდით და იტყოდეთ,
ვითარმედ: მოახლებულ არს სასუფეველი ცათაჲ.

<span id="an_10:8">10:8</span> უძლურთა განჰკურნებდით, მკუდართა
აღადგინებდით, კეთროვანთა განსწმედდით, ეშმაკთა განასხემდით; უსასყიდლოდ
მიგიღებიეს, უსასყიდლოდ მისცემდით.

<span id="an_10:9">10:9</span> ნუ მოიგებთ ოქროსა, ნუცა ვეცხლსა, ნუცა
რვალსა სარტყელთა თქუენთა,

<span id="an_10:10">10:10</span> ნუცა ვაშკარანსა გზასა ზედა, ნუცა ორსა
სამოსელსა, ნუცა ჴამლთა, ნუცა კეურთხსა, რამეთუ ღირს არს მუშაკი სასყიდლისა
თჳსისა.

<span id="an_10:11">10:11</span> რომელსა ქალაქსა ანუ დაბასა შეხჳდეთ,
გამოიკითხეთ; ვინ ღირს იყოს, მუნ დაადგერით ვიდრე გამოსლვადმდე.

<span id="an_10:12">10:12</span> და შე-რაჲ-ხჳდოდით სახლსა მას, მოიკითხეთ
იგი და თქუთ: მშჳდობაჲ სახლსა ამას!

<span id="an_10:13">10:13</span> და უკუეთუ სახლი იგი ღირს იყოს, მოვიდეს
მშჳდობაჲ თქუენი მას ზედა; უკუეთუ არა ღირს იყოს, მშჳდობაჲ თქუენი
თქუენდავე მოიქეცინ.

<span id="an_10:14">10:14</span> და უკუეთუ არავინ შეგიწყნარნეს თქუენ და
არცა ისმინნეს სიტყუანი თქუენნი, გამო-რაჲ-ხჳდოდით მიერ სახლით გინა მიერ
ქალაქით, განიყარეთ მტუერი ფერჴთა თქუენთაჲ.

<span id="an_10:15">10:15</span> ამენ გეტყჳ თქუენ: უმოლხინეს იყოს
ქუეყანაჲ იგი სოდომისაჲ და გომორისაჲ დღესა მას სასჯელისასა, ვიდრე ქალაქი
იგი.

<span id="an_10:16">10:16</span> აჰა მე მიგავლინებ თქუენ, ვითარცა
ცხოვართა შორის მგელთა. იყვენით უკუე მეცნიერ, ვითარცა გუელნი, და უმანკო,
ვითარცა ტრედნი.

<span id="an_10:17">10:17</span> ეკრძალებოდეთ კაცთაგან, რამეთუ მიგცემდენ
თქუენ კრებულსა და შორის შესაკრებელთა მათთა გტანჯვიდენ თქუენ.

<span id="an_10:18">10:18</span> და წინაშე მთავართა და მეფეთა
მიგიყვანნენ თქუენ ჩემთჳს საწამებელად მათდა და წარმართთა.

<span id="an_10:19">10:19</span> და რაჟამს მიგცნენ თქუენ, ნუ ჰზრუნავთ,
ვითარ ანუ რასა იტყოდით, რამეთუ მოგეცეს თქუენ მას ჟამსა შინა, რასა-იგი
იტყოდით.

<span id="an_10:20">10:20</span> რამეთუ არა თქუენ იყვნეთ მეტყუელნი,
არამედ სული მამისა თქუენისაჲ, რომელი იტყოდის თქუენ შორის.

<span id="an_10:21">10:21</span> რამეთუ მისცეს ძმამან ძმაჲ სიკუდილდ და
მამამან - შვილი; და აღდგენ შვილნი მამა-დედათა ზედა და მოჰკლვიდენ მათ.

<span id="an_10:22">10:22</span> და იყვნეთ თქუენ მოძულებულ ყოველთაგან
სახელისა ჩემისათჳს. ხოლო რომელმან დაითმინოს სრულიად, იგი ცხოვნდეს.

<span id="an_10:23">10:23</span> რაჟამს გდევნიდენ თქუენ ამიერ ქალაქით,
მიივლტოდეთ სხუად. ამენ გეტყჳ თქუენ: ვერ დაასრულოთ ქალაქები ისრაჱლისაჲ,
ვიდრემდის ძე კაცისაჲ მოვიდეს.

<span id="an_10:24">10:24</span> არა არს მოწაფე უფროჲს მოძღურისა თჳსისა,
არცა მონაჲ უფროჲს უფლისა თჳსისა.

<span id="an_10:25">10:25</span> კმა არს მოწფისა მის, უკუეთუ იყოს,
ვითარცა მოძღუარი თჳსი, და მონაჲ იგი, ვითარცა უფალი თჳსი. უკუეთუ სახლისა
უფალსა ბელზებულით ჰხადოდეს, რაოდენ უფროჲს სახლეულთა მისთა?

<span id="an_10:26">10:26</span> ნუუკუე გეშინინ მათგან, რამეთუ არა არს
დაფარული, რომელი არა გამოჩნდეს, და არცა საიდუმლოჲ, რომელი არა
გამოცხადნეს.

<span id="an_10:27">10:27</span> რომელი გარქუ თქუენ ბნელსა შინა, თქუენ
თქუთ ნათელსა შინა; და რომელი ყურთა გესმა, ქადაგებდით ერდოთა ზედა.

<span id="an_10:28">10:28</span> და ნუ გეშინინ მათგან, რომელთა
მოსწყჳდნენ ჴორცნი, ხოლო სულისა ვერ ჴელ-ეწიფების მოკლვად. არამედ
გეშინოდენ მისა უფროჲს, რომელი შემძლებელ არს სულისა და ჴორცთა წარწყმედად
გეჰენიასა შინა.

<span id="an_10:29">10:29</span> ანუ არა ორი სირი ასარის განისყიდებისა?
და ერთიცა მათგანი არა დავარდების ქუეყანასა ზედა თჳნიერ მამისა თქუენისა.

<span id="an_10:30">10:30</span> ხოლო თქუენნი თავისა თმანიცა ყოველნი
განრაცხილ არიან.

<span id="an_10:31">10:31</span> ნუ გეშინინ, რამეთუ მრავალთა სირთა
უმჯობეს ხართ თქუენ.

<span id="an_10:32">10:32</span> ყოველმან რომელმან აღიაროს ჩემდამო
წინაშე კაცთა, მეცა აღვიარო იგი წინაშე მამისა ჩემისა ზეცათაჲსა.

<span id="an_10:33">10:33</span> და რომელმან უვარ-მყოს მე წინაშე კაცთა,
უვარ-ვყო იგი მეცა წინაშე მამისა ჩემისა ზეცათაჲსა.

<span id="an_10:34">10:34</span> ნუ ჰგონებთ, ვითარმედ მოვედ მე მიფენად
მშჳდობისა ქუეყანასა ზედა; არა მოვედ მიფენად მშჳდობისა, არამედ მახჳლისა.

<span id="an_10:35">10:35</span> რამეთუ მოვედ განყოფად კაცისა მამისაგან
თჳსისა და ასული - დედისაგან თჳსისა და სძალი - დედამთილისაგან თჳსისა.

<span id="an_10:36">10:36</span> და მტერ იყვნენ კაცისა სახლეულნი თჳსნი.

<span id="an_10:37">10:37</span> რომელსა უყუარდეს მამაჲ ანუ დედაჲ უფროჲს
ჩემსა, არა არს იგი ჩემდა ღირს; და რომელსა უყუარდეს ძე ანუ ასული უფროჲს
ჩემსა, იგი არა არს ჩემდა ღირს.

<span id="an_10:38">10:38</span> და რომელმან არა აღიღოს ჯუარი თჳსი და
შემომიდგეს მე, იგი არა არს ჩემდა ღირს.

<span id="an_10:39">10:39</span> რომელმან მოიპოოს სული თჳსი, წარიწყმიდოს
იგი; და რომელმან წარიწყმიდოს სული თჳსი ჩემთჳს, მან პოოს იგი.

<span id="an_10:40">10:40</span> რომელმან შეგიწყნარნეს თქუენ, მე
შემიწყნარა; და რომელმან მე შემიწყნაროს, შეიწყნაროს მომავლინებელი ჩემი.

<span id="an_10:41">10:41</span> რომელმან შეიწყნაროს წინასწარმეტყუელი
სახელად წინასწარმეტყუელისა, სასყიდელი წინასწარმეტყუელისაჲ მიიღოს; და
რომელმან შეიწყნაროს მართალი სახელად მართლისა, სასყიდელი მართლისაჲ
მიიღოს.

<span id="an_10:42">10:42</span> და რომელმან ასუას ერთსა მცირეთაგანსა
სასუმელი ერთი წყალი გრილი სახელად მოწფისა, ამენ გეტყჳ თქუენ, არა
წარუწყმდეს სასყიდელი მისი.

<span id="an_11:1">11:1</span> და იყო რაჟამს დაასრულნა იესუ ბრძანებანი
ესე ათორმეტთა მიმართ მოწაფეთა მისთა, წარვიდა მიერ ქადაგებად და სწავლად
ქალაქებსა მათსა.

<span id="an_11:2">11:2</span> ხოლო იოვანეს რაჲ ესმნეს საპყრობილესა შინა
საქმენი ქრისტესნი, მიავლინნა ორნი მოწაფენი თჳსნი

<span id="an_11:3">11:3</span> და ჰრქუა: შენ ხარა მომავალი იგი, ანუ
სხუასა მოველოდით?

<span id="an_11:4">11:4</span> ხოლო იესუ მიუგო და ჰრქუა მათ: მივედით და
უთხართ იოვანეს, რომელი გესმის და ჰხედავთ:

<span id="an_11:5">11:5</span> ბრმანი აღიხილვენ, მკელობელნი ვლენან,
კეთროვანნი განწმდებიან, და ყრუთა ესმის, და მკუდარნი აღდგებიან და
გლახაკთა ეხარების.

<span id="an_11:6">11:6</span> და ნეტარ არს, რომელი არა დაბრკოლდეს ჩემდა
მომართ.

<span id="an_11:7">11:7</span> და ვითარცა ესენი წარვიდეს, იწყო იესუ
სიტყუად ერსა მას იოვანესთჳს: რაჲსა გამოხუედით უდაბნოდ ხილვად? ლერწმისა,
ქარისაგან შერყეულისა?

<span id="an_11:8">11:8</span> არამედ რაჲსა გამოხუედით ხილვად? კაცისა,
ჩჩჳლითა სამოსლითა შემოსილისა? აჰა ესერა რომელნი ჩჩჳლითა სამოსლითა
შემოსილ არიან, სახლთა შინა სამეუფოთა არიან.

<span id="an_11:9">11:9</span> არამედ რაჲსა გამოხუედით ხილვად?
წინაწარმეტყუელისა? ჰე, გეტყჳ თქუენ, და უმეტეს წინაწარმეტყუელისა.

<span id="an_11:10">11:10</span> რამეთუ ესე არს, რომლისათჳს წერილ არს:
აჰა ესერა წარვავლინო ანგელოზი ჩემი წინაშე შენსა, რომელმან განჰმზადეს
გზანი შენნი წინაშე პირსა შენსა.

<span id="an_11:11">11:11</span> ამენ გეტყჳ თქუენ: არა აღდგომილ არს
ნაშობთაგანი დედათაჲ უფროჲს იოვანეს ნათლის-მცემელისა; ხოლო უმცირესი
სასუფეველსა ცათასა უფროჲს მისა არს.

<span id="an_11:12">11:12</span> რამეთუ დღითგან იოვანე ნათლის-მცემლისაჲთ
ვიდრე აქამომდე სასუფეველი ცათაჲ იიძულების; და რომელნი აიძულებდენ, მათ
მიიტაცონ იგი.

<span id="an_11:13">11:13</span> რამეთუ ყოველნი წინაწარმეტყუელნი და
სჯული ვიდრე იოვანესამდე წინაწარმეტყუელებდეს.

<span id="an_11:14">11:14</span> და უკუეთუ გნებავს შეწყნარების, იგი არს
ელია, რომელი მოვალს.

<span id="an_11:15">11:15</span> რომელსა ასხენ ყურნი სმენად, ისმინენ!

<span id="an_11:16">11:16</span> აწ ვის ვამსგავსო ნათესავი ესე? მსგავს
არს ყრმათა, რომელნი სხენედ უბანთა და მოუწესედ მოყუასთა თჳსთა

<span id="an_11:17">11:17</span> და ეტყჳედ მათ: გისტჳნევდით თქუენ, და
არა ჰროკევდით, გიგოდებდით, და არა იტყებდით.

<span id="an_11:18">11:18</span> რამეთუ მოვიდა იოვანე, არცა ჭამდა, არცა
სუმიდა, და იტყჳან, ვითარმედ: ეშმაკეულ არს.

<span id="an_11:19">11:19</span> მოვიდა ძე კაცისაჲ, ჭამს და სუამს, და
იტყჳან: აჰა კაცი მჭამელი და ღჳნის-მსუმელი, მეგობარი მეზუერეთა და
ცოდვილთაჲ. და განმართლდა სიბრძნე შვილთაგან თჳსთა.

<span id="an_11:20">11:20</span> მაშინ იწყო იესუ ყუედრებად ქალაქებისა
მის, სადა-იგი იქმნნეს უმრავლესნი ძალნი მისნი, რამეთუ არა შეინანეს:

<span id="an_11:21">11:21</span> ვაჲ შენდა, ქორაზინ, და ვაჲ შენდა,
ბეთსაიდა! რამეთუ ტჳროსს თუმცა და სიდონს იქმნნეს ძალნი მისნი, რომელნი
იქმნნეს თქუენ შორის, მაშინვე სამემცა ძაძითა ნაცარსა ზედა მსხდომარეთა
შეინანეს.

<span id="an_11:22">11:22</span> ხოლო გეტყჳ თქუენ, რამეთუ ტჳროსი და
სიდონი უმოლხინეს იყოს დღესა მას სასჯელისასა, ვიდრე თქუენ.

<span id="an_11:23">11:23</span> ხოლო შენ, კაპერნაუმ, ნუ ცადმდე
აჰმაღლდები, არამედ ჯოჯოხეთადმდე შთაჰჴდე, რამეთუ სოდომს თუმცა იქმნნეს
ძალნი, რომელნი იქმნნეს შენ შორის, ჰგიანამცა დღენდელად დღედმდე.

<span id="an_11:24">11:24</span> ხოლო გეტყჳ თქუენ, რამეთუ ქუეყანაჲ იგი
სოდომისაჲ უმოლხინეს იყოს დღესა მას სასჯელისასა, ვიდრე შენ.

<span id="an_11:25">11:25</span> მას ჟამსა შინა იტყოდა იესუ და თქუა:
აღგიარებ შენ, მამაო, უფალო ცისა და ქუეყანისაო, რამეთუ დაჰფარე ესე
ბრძენთაგან და მეცნიერთა და გამოუცხადე ესე ჩჩჳლთა.

<span id="an_11:26">11:26</span> ჰე, მამაო, რამეთუ ესრეთ სათნო-იყო შენ
წინაშე.

<span id="an_11:27">11:27</span> ყოველივე მომეცა მე მამისა ჩემისა მიერ;
და არავინ იცის ძე, გარნა მამამან; არცა მამაჲ ვინ იცის, გარნა ძემან, და
რომლისაჲ უნდეს ძესა გამოცხადების.

<span id="an_11:28">11:28</span> მოვედით ჩემდა ყოველნი მაშურალნი და
ტჳრთმძიმენი, და მე განგისუენო თქუენ.

<span id="an_11:29">11:29</span> აღიღეთ უღელი ჩემი თქუენ ზედა და ისწავეთ
ჩემგან, რამეთუ მშჳდ ვარ და მდაბალ გულითა, და ჰპოოთ განსუენებაჲ სულთა
თქუენთაჲ.

<span id="an_11:30">11:30</span> რამეთუ უღელი ჩემი ტკბილ არს, და ტჳრთი
ჩემი სუბუქ არს.

<span id="an_12:1">12:1</span> მას ჟამსა შინა წარვიდოდა იესუ დღესა
შაბათსა ყანობირსა მათსა. ხოლო მოწაფეთა მისთა შეემშია და იწყეს მუსრვად
თავსა ჴუვილისასა და ჭამად.

<span id="an_12:2">12:2</span> ხოლო ფარისეველთა მათ იხილეს რაჲ, ჰრქუეს
მას: აჰა მოწაფენი შენნი იქმან, რომელი არა ჯერ-არს შაბათსა შინა საქმედ.

<span id="an_12:3">12:3</span> ხოლო თავადმან ჰრქუა მათ: არა
აღმოგიკითხავსა, რაჲ-იგი ყო დავით, ოდეს-იგი შეემშია და მისთანათა მათ?

<span id="an_12:4">12:4</span> ვითარ-იგი შევიდა სახლსა ღმრთისასა და
პურნი იგი შესაწირავთანი შეჭამნა, რომელთაჲ არა ჯერ-იყო ჭამად მისა, არცა
მისთანათა მათ, გარნა მღდელთა ხოლო?

<span id="an_12:5">12:5</span> ანუ არა აღმოგიკითხავსა შჯულსა, რამეთუ
შაბათთა შინა მღდელთა ტაძარსა მას შინა შაბათი შეურაცხ-ყვიან და უბრალო
იყვნიან?

<span id="an_12:6">12:6</span> ხოლო გეტყჳ თქუენ, ვითარმედ: ტაძრისა
უფროჲს არს აქა.

<span id="an_12:7">12:7</span> უკუეთუმცა გეცნა, რაჲ არს: წყალობაჲ
მნებავს და არა მსხუერპლი, არამცა დასაჯენით უბრალონი.

<span id="an_12:8">12:8</span> უფალ არს ძე კაცისაჲ შაბათისაცა.

<span id="an_12:9">12:9</span> და წარმოვიდა მიერ იესუ და მოვიდა
შესაკრებელსა მათსა.

<span id="an_12:10">12:10</span> და იყო მუნ კაცი ერთი, რომელსა ჴელი
განჴმელ ედგა. ჰკითხვიდეს მას და ეტყოდეს: უკუეთუ ჯერ-არს შაბათსა კურნებაჲ
რაჲთამცა შეასმინეს იგი.

<span id="an_12:11">12:11</span> ხოლო იესუ ჰრქუა მათ: ვინ არს თქუენგანი
კაცი, რომელსა ედგას ცხოვარი ერთი და შთავარდეს იგი დღესა შაბათსა
ჯურღმულსა, არა-მე უპყრასა და აღმოიქუას იგი?

<span id="an_12:12">12:12</span> რაოდენ უმჯობეს არს კაცი ცხოვრისა?
ამისთჳს ჯერ-არს შაბათსა შინა კეთლისა საქმე.

<span id="an_12:13">12:13</span> მაშინ ჰრქუა იესუ კაცსა მას: განირთხ
ჴელი შენი! და მან განირთხა ჴელი, და კუალად მოეგო ცოცხალი, ვითარცა ერთი
იგი.

<span id="an_12:14">12:14</span> ხოლო ფარისეველნი იგი გამოვიდეს და
ზრახვა-ყვეს მისთჳს, რაჲთა წარწყმიდონ იგი. ხოლო იესუ გულისჴმა-ყო და
განეშორა მიერ და წარვიდა.

<span id="an_12:15">12:15</span> და მისდევდა მას ერი მრავალი, და
განკურნნა იგი ყოველნი.

<span id="an_12:16">12:16</span> და ამცნო მათ, რაჲთა არა გამოაცხადონ
იგი.

<span id="an_12:17">12:17</span> რაჲთა აღესრულოს თქუმული იგი ესაია
წინაწარმეტყუელისაჲ, რომელსა იტყჳს:

<span id="an_12:18">12:18</span> აჰა ესერა ძე ჩემი, რომელი მე
სათნო-ვიყავ, საყუარელი ჩემი, რომელი სთნავს სულსა ჩემსა. დავდა სული ჩემი
მის ზედა, და სამართალი წარმართთა მიუთხრას.

<span id="an_12:19">12:19</span> არა ჰჴდებოდის, არცა ღაღადებდეს, არცა
ესმეს ვის უბანთა ზედა ჴმაჲ მისი.

<span id="an_12:20">12:20</span> ლერწამი შემუსრვილი არა განტეხოს და
პატრუკი მბნდჳნვარე არა დაშრიტოს, ვიდრემდე გამოიღოს ძლევად სასჯელი.

<span id="an_12:21">12:21</span> და სახელსა მისსა წარმართნი ესვიდენ.

<span id="an_12:22">12:22</span> მაშინ მოჰგუარეს მას ეშმაკეული ბრმაჲ და
ყრუჲ, და განკურნა იგი, ვითარმედ ყრუჲ და ბრმაჲ ხედვიდა და იტყოდა.

<span id="an_12:23">12:23</span> და განუკჳრდებოდა ერსა მას და იტყოდეს:
ნუუკუე ესე არს ძე დავითისი?

<span id="an_12:24">12:24</span> ხოლო ფარისეველთა მათ ვითარცა ესმა ესე,
იტყოდეს: ესე არა განასხამს ეშმაკთა, გარნა ბელზებულითა, მთავრითა მით
ეშმაკთაჲთა.

<span id="an_12:25">12:25</span> იცოდნა იესუ ზრახვანი იგი გულისა
მათისანი და ჰრქუა მათ: ყოველი მეუფებაჲ, რომელი განევლთის თავსა თჳსსა,
მოოჴრდის; და ყოველი ქალაქი გინა სახლი, რომელი განევლთის თავსა თჳსსა, ვერ
დაემტკიცოს.

<span id="an_12:26">12:26</span> და უკუეთუ ეშმაკი ეშმაკსა განჰჴდის,
თავსა თჳსსა განევლთა; ვითარ დამტკიცნეს მეუფებაჲ მისი?

<span id="an_12:27">12:27</span> და უკუეთუ მე ბელზებულითა განვასხამ
ეშმაკთა, ძენი თქუენნი რაჲთა განასხმენ? ამისთჳს იგინივე მსაჯულ თქუენდა
იყვნენ.

<span id="an_12:28">12:28</span> უკუეთუ მე სულითა ღმრთისაჲთა განვასხამ
ეშმაკთა, მო-სამე-იწია თქუენ ზედა სასუფეველი ღმრთისაჲ.

<span id="an_12:29">12:29</span> ანუ ვითარ ვის ჴელ-ეწიფების სახლსა
ძლიერისასა შესლვად და ჭურჭელი მისი გამოტყუენვად, უკუეთუ არა პირველად
შეკრას ძლიერი იგი და მაშინღა სახლი მისი იავარ-ყოს.

<span id="an_12:30">12:30</span> რომელი არა არს ჩემ თანა, იგი მტერი ჩემი
არს; და რომელი არა შეჰკრებს ჩემ თანა, იგი განაბნევს.

<span id="an_12:31">12:31</span> ამისთჳს გეტყჳ თქუენ: ყოველი ცოდვაჲ და
გმობაჲ მიეტეოს კაცთა, ხოლო სულისა წმიდისა გმობაჲ არა მიეტეოს კაცთა.

<span id="an_12:32">12:32</span> და რომელმან თქუას სიტყუაჲ ძისა
კაცისათჳს, მიეტეოს მას; ხოლო რომელმან თქუას სულისა წმიდისათჳს, არა
მიეტეოს მას არცა ამას სოფელსა, არცა მერმესა მას.

<span id="an_12:33">12:33</span> ანუ ყავთ ხე იგი კეთილ და ნაყოფიცა მისი
კეთილ; ანუ ყავთ ხე იგი ხენეშ და ნაყოფიცა მისი ხენეშ; რამეთუ ნაყოფისაგან
ხე იგი საცნაურ არს.

<span id="an_12:34">12:34</span> ნაშობნო იქედნეთანო, ვითარ ჴელ-გეწიფების
კეთილისა სიტყუად, რამეთუ თქუენ უკეთურნი ხართ? რამეთუ ნამეტნავისაგან
გულისა პირი იტყჳნ.

<span id="an_12:35">12:35</span> კეთილმან კაცმან კეთილისაგან საუნჯისა
გამოიღის კეთილი, და ბოროტმან კაცმან ბოროტისაგან საუნჯისა გამოიღის
ბოროტი.

<span id="an_12:36">12:36</span> ხოლო მე გეტყჳ თქუენ, რამეთუ: ყოველი
სიტყუაჲ უქმი რომელსა იტყოდიან კაცნი, მისცენ სიტყუაჲ მისთჳს დღესა მას
სასჯელისასა.

<span id="an_12:37">12:37</span> რამეთუ სიტყუათა შენთაგან განჰმართლდე და
სიტყუათა შენთაგან დაისაჯო.

<span id="an_12:38">12:38</span> მაშინ მი-ვიეთმე-უგეს მწიგნობართაგან და
ფარისეველთა და ჰრქუეს: მოძღუარ, გუნებავს შენგან სასწაულისა ხილვად.

<span id="an_12:39">12:39</span> ხოლო თავადმან მიუგო და ჰრქუა მათ:
ნათესავი ბოროტი და მემრუშე სასწაულსა ეძიებს, და სასწაული არა ეცეს მას,
გარნა სასწაული იგი იონა წინაწარმეტყუელისაჲ.

<span id="an_12:40">12:40</span> რამეთუ ვითარცა-იგი იყო იონა მუცელსა
ვეშაპისასა სამ დღე და სამ ღამე, ეგრეთ იყოს ძე კაცისაჲ გულსა ქუეყანისასა
სამ დღე და სამ ღამე.

<span id="an_12:41">12:41</span> კაცნი იგი ნინეველნი აღდგენ სასჯელსა მას
ნათესავისა ამის თანა და დასჯიდენ მათ, რამეთუ შეინანეს ქადაგებასა მას
იონაჲსსა; და აჰა ესერა უფროჲს იონაჲსსა არს აქა.

<span id="an_12:42">12:42</span> დედოფალი იგი სამხრისაჲ აღდგეს სასჯელსა
მას ნათესავსა ამას თანა და დასაჯოს იგი, რამეთუ მოვიდა კიდით ქუეყანისაჲთ
სმენად ამის თანა და დასაჯოს იგი, რამეთუ მოვიდა კიდით ქუეყანისაჲთ სმენად
სიბრძნესა სოლომონისსა; და აჰა ესერა უფროჲს სოლომონისსა არს აქა.

<span id="an_12:43">12:43</span> ხოლო რაჟამს სული იგი არაწმიდაჲ განვიდის
კაცისაგან, მიმოვალნ ურწყულთა ადგილთა და ეძიებნ განსუენებასა და არა
პოვის.

<span id="an_12:44">12:44</span> მაშინ თქჳს: მივიქცე სახედ ჩემდა,
ვინაჲცა გამოვედ; და მი-რაჲ-ვიდის, პოვის იგი მოცალე, განშუენებული და
შემკული.

<span id="an_12:45">12:45</span> მაშინ წარვიდის და მოიყვანნის მის თანა
სხუანი შჳდნი სულნი, უბოროტესნი მისა, და მოვიდის და დაემკჳდრის მუნ. და
იქმნის უკუანაჲსკნელი კაცისაჲ მის უძჳრეს პირველისა. ესრეთ ეყოს ნათესავსა
ამასცა უკუეთურსა.

<span id="an_12:46">12:46</span> და იყო ვიდრე იგი ეტყოდაღა ერსა მას, აჰა
ესერა დედაჲ მისი და ძმანი მისნი დგეს გარე და ეძიებდეს მას სიტყუად.

<span id="an_12:47">12:47</span> მაშინ ჰრქუა ვინმე მას: აჰა დედაჲ შენი
და ძმანი შენნი დგანან გარეშე და უნებს რაჲმე სიტყუად შენდა.

<span id="an_12:48">12:48</span> ხოლო იესუ მიუგო მეტყუელსა მას და ჰრქუა:
ვინ არს დედაჲ ჩემი, ანუ ვინ არიან ძმანი ჩემნი?

<span id="an_12:49">12:49</span> და მიყო ჴელი მისი მოწაფეთა მიმართ თჳსთა
და თქუა: აჰა დედაჲ ჩემი და ძმანი ჩემნი!

<span id="an_12:50">12:50</span> რამეთუ რომელმან ყოს ნებაჲ მამისა ჩემისა
ზეცათაჲსაჲ, იგი არს ძმაჲ და დაჲ და დედაჲ ჩემი.

<span id="an_13:1">13:1</span> მას დღესა შინა გამოვიდა იესუ სახლისა
მისგან და დაჯდა იგი ზღჳს-კიდესა.

<span id="an_13:2">13:2</span> და შეკრბა მისა ერი მრავალი, ვიდრე
შესლვადმდე მისა ნავად და დაჯდომად. და ყოველი იგი ერი ზღჳს-კიდესა დგა.

<span id="an_13:3">13:3</span> და ეტყოდა მათ მრავალსა იგავით და ჰრქუა:
ესერა გამოვიდა მთესვარი თესვად.

<span id="an_13:4">13:4</span> და თესვასა მას მისსა რომელიმე დავარდა
გზასა ზედა. და მოვიდეს მფრინველნი ცისანი და შეჭამეს იგი.

<span id="an_13:5">13:5</span> და სხუაჲ დავარდა კლდოვანსა ზედა, სადა არა
იყო მიწაჲ ფრიად; და მეყსეულად აღმოსცენდა, და რამეთუ არა იყო სიღრმე
მიწისაჲ,

<span id="an_13:6">13:6</span> მზე რაჲ აღმოჰჴდა, დასცხა, და რამეთუ ძირნი
არა დაებნეს, განჴმა.

<span id="an_13:7">13:7</span> და სხუაჲ იგი დავარდა ეკალთა შორის, და
აღმოსცენდეს ეკალნი და შეაშთვეს იგი.

<span id="an_13:8">13:8</span> და რომელიმე დავარდა ქუეყანასა კეთილსა და
მოსცემდა ნაყოფსა: რომელიმე ასსა, რომელიმე სამეოცსა, რომელიმე ოც და ათსა.

<span id="an_13:9">13:9</span> რომელსა ასხენ ყურნი სმენად, ისმინენ!

<span id="an_13:10">13:10</span> და მოუჴდეს მოწაფენი და ჰრქუეს მას:
რაჲსათჳს იგავით ეტყჳ მათ?

<span id="an_13:11">13:11</span> ხოლო იესუ ჰრქუა მათ: თქუენდა მოცემულ
არს ცნობად საიდუმლოჲ სასუფეველისა ცათაჲსაჲ, ხოლო მათდა არა მიცემულ არს.

<span id="an_13:12">13:12</span> რამეთუ რომელსა აქუნდეს, მიეცეს და
მიემატოს; და რომელსა არა აქუნდეს, და რომელღა-იგი აქუს, მო-ვე-ეღოს მას.

<span id="an_13:13">13:13</span> ამისთჳს იგავით ვეტყჳ მათ, რამეთუ ხედვენ
და არა ხედვენ, ესმის და არა ესმის, არცა გულისჴმა-ყვიან.

<span id="an_13:14">13:14</span> და აღესრულების მათ ზედა
წინაწარმეტყუელებაჲ იგი ესაიაჲსი: სმენით გესმოდის და არა გულისჴმა-ჰყოთ,
ხედვით ხედვიდეთ და არა იხილოთ.

<span id="an_13:15">13:15</span> რამეთუ განზრქნა გული ერისაჲ ამის, და
ყურთა მძიმედ ისმინეს, და თუალნი მათნი დაიწუხნეს, ნუუკუე იხილონ თუალითა
და ყურითა ისმინონ და გულითა გულისჴმა-ყონ და მოიქცენ, და მე განვკურნე
იგინი.

<span id="an_13:16">13:16</span> ხოლო თუალნი თქუენნი ნეტარ არიან, რამეთუ
ხედვენ, და ყურნი თქუენნი, რამეთუ ესმის.

<span id="an_13:17">13:17</span> ამენ გეტყჳ თქუენ, რამეთუ მრავალთა
წინაწარმეტყუელთა და მართალთა გული-უთქუმიდა ხილვად, რომელსა თქუენ ხედავთ,
და არა იხილეს, და სმენად, რომელი თქუენ გესმის, და არა ესმა.

<span id="an_13:18">13:18</span> ხოლო თქუენ ისმინეთ იგავი ესე
მთესვარისაჲ.

<span id="an_13:19">13:19</span> ყოველსა რომელსა ესმეს სიტყუაჲ
სასუფეველისაჲ და არა გულისჴმა-ყოს, მოვიდის უკეთური იგი და მისტაცის
დათესული იგი გულისაგან მისისა: ესე არს, რომელი-იგი გზასა ზედა დაეთესა.

<span id="an_13:20">13:20</span> ხოლო რომელი-იგი კლდოვანსა ზედა დაეთესა,
ესე არს: რომელმან სიტყუაჲ იგი ისმინის და მეყსეულად სიხარულით მიიღის იგი.

<span id="an_13:21">13:21</span> ხოლო ძირი არა აქუნ გულსა თჳსსა, არამედ
საწუთო არნ. და რაჟამს არნ ჭირი ანუ დევნაჲ სიტყჳსა მისთჳს, მეყსეულად
დაჰბრკოლდის იგი.

<span id="an_13:22">13:22</span> ხოლო რომელი-იგი ეკალთა შორის დაეთესა,
ესე არს: რომელმან სიტყუაჲ იგი ისმინის, და ზრუნვამან ამის სოფლისამან და
საცთურმან სიმდიდრისამან შეაშთვის სიტყუაჲ იგი, და უნაყოფო იქმნის.

<span id="an_13:23">13:23</span> ხოლო რომელი-იგი ქუეყანასა კეთილსა
დაეთესა, ესე არს: რომელმან სიტყუაჲ იგი ისმისა და გულისჴმა-ყო, რომელმან
გამოიღო ნაყოფი და ყო რომელმანმე ასე, რომელმანმე სამეოცი და რომელმანმე ოც
და ათი.

<span id="an_13:24">13:24</span> სხუაჲ იგავი დაუდგა მათ და ჰრქუა:
ემსგავსა სასუფეველი ღმრთისაჲ კაცსა, რომელმან დასთესა თესლი კეთილი
აგარაკსა თჳსსა.

<span id="an_13:25">13:25</span> და ვითარცა დაიძინეს კაცთა მათ, მოვიდა
მტერი მისი და დასთესა ღუარძლი შორის იფქლსა მას და წარვიდა.

<span id="an_13:26">13:26</span> და ოდეს აღმოსცენდა ჯეჯლი იგი და ნაყოფი
გამოიღო, მაშინ გამოჩნდა ღუარძლი იგი.

<span id="an_13:27">13:27</span> მოვიდეს მონანი იგი და უთხრეს სახლისა
უფალსა მას და ჰრქუეს: უფალო, ანუ არა თესლი კეთილი დასთესეა აგარაკსა
შენსა? ვინაჲ აღმოსცენდა ღუარძლი?

<span id="an_13:28">13:28</span> ხოლო მან ჰრქუა: მტერმან კაცმან ყო იგი.
ხოლო მონათა მათ ჰრქუეს მას: გნებავსა, რაჲთა მივიდეთ და გამოვარჩიოთ იგი?

<span id="an_13:29">13:29</span> ხოლო მან ჰრქუა მათ: არა, ნუუკუე
შეკრებასა ღუარძლისასა აღმოჰფხურათ იფქლიცა.

<span id="an_13:30">13:30</span> აცადეთ იგი თანა-აღორძინებად ურთიერთას,
ვიდრე ჟამადმდე მკისა, და ჟამსა მკისასა უბრძანო მომკალთა მათ: შეკრიბეთ
პირველად ღუარძლი იგი და შეკართ ძნეულად, რაჲთა დაიწუას იგი, ხოლო იფქლი
იგი შეკრიბეთ საუნჯესა ჩემსა.

<span id="an_13:31">13:31</span> სხუასა იგავსა ეტყოდა მათ და ჰრქუა:
მსგავს არს სასუფეველი ცათაჲ მარცუალსა მდოგჳსასა, რომელი მოიღო კაცმან და
დასთესა თჳსსა მტილსა,

<span id="an_13:32">13:32</span> რომელი უმცირეს არს ყოველთა თესლთა, ხოლო
რაჟამს აღორძნდის, უფროჲს ყოველთა მხალთა არნ იგი, და იქმნის იგი ხე დიდ,
ვიდრემდის მოვიდიან მფრინველნი ცისანი და დაადგრიან რტოთა მისთა.

<span id="an_13:33">13:33</span> მერმე სხუასა იგავსა ეტყოდა მათ და
ჰრქუა: მსგავს არს სასუფეველი ცათაჲ ცომსა, რომელი მოიღო დედაკაცმან და
შეჰრთო იგი ფქვილსა სამსა საწყაულსა, ვიდრემდის აღაფუვნა იგი ყოვლად.

<span id="an_13:34">13:34</span> ამას ყოველსა ეტყოდა იესუ იგავით ერსა
მას და თჳნიერ იგავისა არარას ეტყოდა მათ.

<span id="an_13:35">13:35</span> რაჲთა აღესრულოს სიტყუაჲ იგი
წინაწარმეტყუელისა მიერ თქუმული: აღვაღო იგავით პირი ჩემი და ვიტყოდი
დაფარულთა დასაბამითგან სოფლისაჲთ.

<span id="an_13:36">13:36</span> მაშინ დაუტევა იესუ ერი იგი და მოვიდა
სახლსა. და მოუჴდეს მას მოწაფენი მისნი და ჰრქუეს: გამოგჳთარგმანე ჩუენ
იგავი იგი ღუარძლისაჲ და აგარაკისაჲ.

<span id="an_13:37">13:37</span> ხოლო თავადმან მიუგო და ჰრქუა მათ:
რომელი სთესავს თესლსა კეთილსა, ძე კაცისაჲ არს;

<span id="an_13:38">13:38</span> ხოლო აგარაკი იგი ესე სოფელი არს; ხოლო
თესლნი იგი კეთილნი ესე არიან ძენი სასუფეველისანი, და ღუარძლნი იგი არიან
ძენი უკეთურისანი.

<span id="an_13:39">13:39</span> ხოლო მტერი იგი, რომელმან დათესა იგი,
ეშმაკი არს; და მკაჲ იგი არს აღსასრული ამის სოფლისაჲ. და მომკალნი იგი
არიან ანგელოზნი.

<span id="an_13:40">13:40</span> ვითარცა იგი შეკრიბიან ღუარძლი და
ცეცხლითა დაწჳან, ეგრეთ იყოს აღსასრული ამის სოფლისაჲ.

<span id="an_13:41">13:41</span> რამეთუ მოავლინნეს ძემან კაცისამან
ანგელოზნი თჳსნი, და შეკრიბნენ სუფევისაგან მისისა ყოველნი საცთურნი და
მოქმედნი უსჯულოებისანი

<span id="an_13:42">13:42</span> და შესთხინენ იგინი საჴუმილსა მას
ცეცხლისასა. მუნ იყოს ტირილი და ღრჭენაჲ კბილთაჲ.

<span id="an_13:43">13:43</span> მაშინ მართალნი გამობრწყინდენ ვითარცა
მზე, სასუფეველსა მამისა მათისასა. რომელსა ასხენ ყურნი სმენად, ისმინენ!

<span id="an_13:44">13:44</span> კუალად მსგავს არს სასუფეველი ცათაჲ
საუნჯესა დაფარულსა ყანასა შინა, რომელი პოვა კაცმან და დამალა და
სიხარულითა მით მისთჳს წარვიდა და განყიდა ყოველი, რაჲცა აქუნდა, და
მოიყიდა აგარაკი იგი.

<span id="an_13:45">13:45</span> მერმე მსგავს არს სასუფეველი ცათაჲ კაცსა
ვაჭარსა, რომელი ეძიებნ კეთილთა მარგალიტთა.

<span id="an_13:46">13:46</span> და პოის რაჲ ერთი მარგალიტი
მრავალ-სასყიდლისაჲ, წარვიდა და განყიდა ყოველივე, რაჲცა ედვა, და მოიყიდა
იგი.

<span id="an_13:47">13:47</span> მერმე მსგავს არს სასუფეველი ცათაჲ
სათრომელსა ბადესა, რომელი დსვიან ზღუასა, რომელმან ყოველთაგან თევზთა
შეკრიბის.

<span id="an_13:48">13:48</span> და ოდეს აღივსოს, გამოიღიან იგი
ზღჳს-კიდესა და დაასხიან და შეკრიბიან კეთილი იგი ჭურჭელსა, ხოლო ჯერკუალი
იგი გარე განსთხიიან.

<span id="an_13:49">13:49</span> ესრეთ იყოს აღსასრული ამის სოფლისაჲ:
რამეთუ გამოვიდენ ანგელოზნი და განაშორენ უკეთურნი და შორის მართალთა

<span id="an_13:50">13:50</span> და შესთხინენ იგინი შორის საჴუმილსა მას
ცეცხლისასა. მუნ იყოს ტირილი და ღრჭენაჲ კბილთაჲ.

<span id="an_13:51">13:51</span> ჰრქუა იესუ მოწაფეთა თჳსთა:
გულისჴმა-ჰყავთა ესე ყოველი? ხოლო მათ ჰრქუეს მას: ჰე, უფალო.

<span id="an_13:52">13:52</span> და ჰრქუა მათ: ამისთჳს ყოველი
მწიგნობარი, დამოწაფებული სასუფეველსა ცათასა, მსგავს არს იგი კაცსა
სახლისა უფალსა, რომელმან გამოიღის საუნჯისაგან თჳსისა ძუელი და ახალი.

<span id="an_13:53">13:53</span> და იყო რაჟამს დაასრულნა იესუ იგავნი
ესე, წარვიდა მიერ.

<span id="an_13:54">13:54</span> და მოვიდა მამულად თჳსად და ასწავებდა
მათ შესაკრებელთა შორის მათთა, ვიდრემდის განუკჳრდებოდა მათ და იტყოდეს:
ვინაჲ არს ამისა სიბრძნე ესე და ძალი?

<span id="an_13:55">13:55</span> ანუ არა ესე არს ხუროჲსა მის ძე? ანუ არა
დედასა მისსა ჰრქჳან მარიამ? და ძმანი მისნი არა ყოველნი ჩუენ შორის
არიანა? ვინაჲ უკუე არს ამისა ესე ყოველი?

<span id="an_13:55">13:55</span> ანუ არა ესე არს ხუროჲსა მის ძე? ანუ არა
დედასა მისსა ჰრქჳან მარიამ? და ძმანი მისნი არა ყოველნი ჩუენ შორის
არიანა? ვინაჲ უკუე არს ამისა ესე ყოველი?

<span id="an_13:57">13:57</span> და დაჰბრკოლდებოდეს მისთჳს. ხოლო იესუ
ჰრქუა მათ: არა არს წინაწარმეტყუელი შეურაცხ, გარნა სოფელსა თჳსსა და
სახლსა შინა თჳსსა.

<span id="an_13:58">13:58</span> და არა ქმნნა მუნ ძალნი მრავალნი
ურწმუნოებისა მათისათჳს.

<span id="an_14:1">14:1</span> მას ჟამსა შინა ესმა ჰეროდეს, ოთხთა მათ
სამთავროთა მთავარსა, ჰამბავი იესუჲსი,

<span id="an_14:2">14:2</span> და ჰრქუა მონათა თჳსთა: ესე აეს იოვანე
ნათლის-მცემელი, იგი აღდგომილ არს მკუდრეთით, და მისთჳს იქმნებიან ძალნი
ესე მის თანა.

<span id="an_14:3">14:3</span> რამეთუ ამან ჰეროდე შეიპყრა იოვანე და
შებორკილა იგი და საპყრობილესა შეაყენა ჰეროდიაჲსთჳს, ცოლისა ფილიპეს,
ძმისა თჳსისა.

<span id="an_14:4">14:4</span> რამეთუ ეტყოდა მას იოვანე, ვითარმედ: არა
ჯერ-არს შენდა, ვითარმცა გესუა იგი ცოლად.

<span id="an_14:5">14:5</span> და უნდა ღათუ მისი მოკლვაჲ, არამედ ეშინოდა
ერისა მის, რამეთუ ვითარცა წინაწარმეტყუელი ეპყრა მათ იგი.

<span id="an_14:6">14:6</span> და ვითარცა შობისა დღენი იყვნეს ჰეროდესნი,
როკვიდა ასული ჰეროდიაჲსი შორის, და სთნდა ჰეროდეს როკვაჲ იგი მისი.

<span id="an_14:7">14:7</span> რომლისათჳს ფიცით აღუთქუა მას მიცემად,
რაჲცა ითხოვოს.

<span id="an_14:8">14:8</span> ხოლო იგი წინაჲსწარ ბირებულ იყო დედისაგან
თჳსისა და ჰრქუა: მომეც მე აქა ლანკნითა თავი იოვანესი, ნათლის-მცემელისაჲ.

<span id="an_14:9">14:9</span> და შე-ღავე-წუხნა მეფე იგი, არამედ ფიცისა
მისთჳს და მის თანა მეინაჴეთა ბრძანა მიცემად იგი მას.

<span id="an_14:10">14:10</span> და მიავლინა იგი და მოჰკუეთა თავი
იოვანესი საპყრობილესა შინა.

<span id="an_14:11">14:11</span> და მოართუეს თავი მისი ლანკნითა და
მისცეს ქალსა მას, და მან მიართუა დედასა თჳსსა.

<span id="an_14:12">14:12</span> და მოვიდეს მოწაფენი მისნი და წარიღეს
გუამი მისი და დაჰფლეს იგი და მოვიდეს და უთხრეს იესუს.

<span id="an_14:13">14:13</span> ესმა რაჲ ესე იესუს, განეშორა მიერ
ნავითა და წარვიდა უდაბნოსა ადგილსა თჳსაგან. და ვითარცა ესმა ერსა მას,
მისდევდეს მას მკჳრცხლ ქალაქებისაგან.

<span id="an_14:14">14:14</span> და გამოვიდა იესუ და იხილა ერი მრავალი
და შეეწყალნეს იგინი და განკურნა სნეულნი მათნი.

<span id="an_14:15">14:15</span> და ვითარცა შემწუხრდა, მოუჴდეს მოწაფენი
მისნი და ჰრქუეს მას: უდაბნო არს ადგილი ესე, და ჟამი გარდასრულ არს;
განუტევე ერი ესე, რაჲთა წარვიდენ გარემო დაბნებსა და იყიდონ თავისა თჳსისა
საზრდელი.

<span id="an_14:16">14:16</span> ხოლო იესუ ჰრქუა მათ: არა უჴმს მათ
წარსლვაჲ; თქუენ ეცით მაგათ ჭამადი.

<span id="an_14:17">14:17</span> ხოლო მათ ჰრქუეს მას: არა გუაქუს აქა,
გარნა ხუთი პური და ორი თევზი.

<span id="an_14:18">14:18</span> ჰრქუა მათ იესუ: მომართჳთ მე იგი აქა!

<span id="an_14:19">14:19</span> და უბრძანა ერსა მას დასხდომაჲ თივასა
ზედა. და მოიღო ხუთი იგი პური და ორი თევზი, აღიხილნა ზეცად და აკურთხა და
განტეხა და მისცნა პურნი იგი მოწაფეთა თჳსთა, და მოწაფეთა მათ მისცეს ერსა
მას.

<span id="an_14:20">14:20</span> და ჭამეს ყოველთა და განძღეს; და აღიღეს
ნეშტი ნამუსრევი ათორმეტი გოდორი სავსე.

<span id="an_14:21">14:21</span> ხოლო იყვნეს, რომელთა-იგი ჭამეს, მამანი
ხოლო ხუთ ათას, თჳნიერ ყრმებისა და დედებისა.

<span id="an_14:22">14:22</span> და მეყსეულად აიძულა მოწაფეთა შესლვად
ნავსა და წინა-წარძღუანვად მისა წიაღკერძო, ვიდრემდე განუტეოს ერი იგი.

<span id="an_14:23">14:23</span> და ვითარცა განუტევა ერი იგი, აღვიდა
მთასა ლოცვად თჳსაგან. და შე-რაჲ-მწუხრდა, მარტოჲ იყო მუნ.

<span id="an_14:24">14:24</span> ხოლო ნავი იგი განშორებულ იყო ქუეყანით
მრავალ უტევან და იგუემებოდა ღელვათაგან, რამეთუ იყო ქარი იგი პირით კერძო.

<span id="an_14:25">14:25</span> და მეოთხესა საჴუმილავსა ღამისასა მოვიდა
მათა იესუ სლვით ზღუასა მას ზედა.

<span id="an_14:26">14:26</span> ხოლო მოწაფეთა ვითარცა იხილეს, ვიდოდა
რაჲ ზღუასა მას ზედა, შეძრწუნდეს და თქუეს: ვითარმედ: საოცარ რაჲმე არს, და
შიშისაგან ღაღად-ყვეს.

<span id="an_14:27">14:27</span> მეყსეულად ეტყოდა მათ იესუ და ჰრქუა:
კადნიერ იყვენით, მე ვარ, ნუ გეშინინ!

<span id="an_14:28">14:28</span> მიუგო პეტრე და ჰრქუა მას: უფალო, უკეთუ
შენ ხარ, მიბრძანე მე მისლვად შენდა წყალთა ამათ ზედა.

<span id="an_14:29">14:29</span> ხოლო მან ჰრქუა: მოვედ! და გარდამოვიდა
პეტრე ნავით და ვიდოდა წყალთა მათ ზედა და მოვიდოდა იესუჲსა.

<span id="an_14:30">14:30</span> და ვითარცა იხილა ქარი იგი ძლიერი,
შეეშინა და იწყო დანთქმად, ღაღად-ყო და თქუა: უფალო მიჴსენ მე!

<span id="an_14:31">14:31</span> და მეყსეულად განყო ჴელი იესუ და უპყრა
მას და ჰრქუა: მცირედ-მორწმუნეო, რაჲსა შეორგულდი?

<span id="an_14:32">14:32</span> და ვითარცა აღვიდეს იგინი ნავსა მას
შინა, დაცხრა ქარი იგი.

<span id="an_14:33">14:33</span> ხოლო რომელნი-იგი ნავსა მას შინა იყვნეს,
მოუჴდეს და თაყუანის-სცეს მას და ეტყოდეს: ჭეშმარიტად ძე ღმრთისაჲ ხარ შენ.

<span id="an_14:34">14:34</span> და განვიდეს და მივიდეს მიერ ქუეყანასა
მას გენესარეთისასა.

<span id="an_14:35">14:35</span> და იცნეს იგი კაცთა მათ მის ადგილისათა
და წარავლინნეს ყოველსა მას სანახებსა და მოართუეს მას ყოველი ბოროტად
ვნებული

<span id="an_14:36">14:36</span> და ევედრებოდეს მას, რაჲთა შე-ხოლო-ახონ
ფესუსა სამოსლისა მისისასა. და რაოდენთა შეახეს, ცხონდეს.

<span id="an_15:1">15:1</span> მაშინ მოუხდეს იესუს იერუსალჱმით
ფარისეველნი და მწიგნობარნი და ეტყოდეს:

<span id="an_15:2">15:2</span> რაჲსათჳს მოწაფენი შენნი გარდაჰვლენ
მოძღურებასა ხუცესთასა? რამეთუ არა დაიბანნიან ჴელნი, რაჟამს პურსა ჭამედ.

<span id="an_15:3">15:3</span> ხოლო იესუ მიუგო და ჰრქუა მათ: და რაჲსათჳს
თქუენცა გარდახუალთ მცნებასა ღმრთისასა მოძღურებითა თქუენითა?

<span id="an_15:4">15:4</span> რამეთუ ღმერთმან თქუა: პატივ-ეც მამასა
შენსა და დედასა შენსა; და რომელმან თქუას ბოროტი მამისათჳს გინა დედისა,
სიკუდილით მოკუედინ.

<span id="an_15:5">15:5</span> ხოლო თქუენ სთქუთ: რომელმან თქუას მამასა
თჳსსა გინა დედასა თჳსსა: ნიჭი, რომელი ჩემგან სარგებელ გეყო,

<span id="an_15:6">15:6</span> და არა პატივ-სცეს მამასა ანუ დედასა
თჳსსა, ესევითართა დაუმტკიცებელ ჰყავთ მცნებაჲ ღმრთისაჲ მოძღურებითა
თქუენითა.

<span id="an_15:7">15:7</span> ორგულნო, კეთილად წინაწარმეტყუელებდა
თქუენთჳს ესაია და თქუა:

<span id="an_15:8">15:8</span> მახლობელ არს ჩემდა ერი ესე პირითა მათითა
და ბაგითა მათითა პატივ-მცემს მე, ხოლო გულნი მათნი შორს განშორებულ არიან
ჩემგან;

<span id="an_15:9">15:9</span> ამაოდ მმსახურებენ მე, რამეთუ ასწავებენ
მოძღურებასა და მცნებასა კაცთასა.

<span id="an_15:10">15:10</span> და მოუწოდა ერსა მას და ეტყოდა: ისმინეთ
და გულისჴმა-ყავთ:

<span id="an_15:11">15:11</span> არა თუ პირით შემავალი შეაგინებს კაცსა,
არამედ პირით გამომავალი შეაგინებს კაცსა.

<span id="an_15:12">15:12</span> მაშინ მოუჴდეს იესუს მოწაფენი მისნი და
ჰრქუეს მას: უწყია, რამეთუ ფარისეველთა რაჲ ესმა სიტყუაჲ იგი, დაჰბრკოლდეს?

<span id="an_15:13">15:13</span> ხოლო თავადმან მიუგო და ჰრქუა მათ:
ყოველი ნერგი, რომელი არა დანერგა მამამან ჩემმან ზეცათამან, ძირითურთ
აღიფხურას.

<span id="an_15:14">15:14</span> უტევენით ეგე, რამეთუ ბრმანი არიან და
წინამძღუარნი ბრმათანი. ხოლო ბრმაჲ ბრმასა თუ წინაუძღჳნ, ორნივე მთხრებლსა
შთაცჳვიან.

<span id="an_15:15">15:15</span> მიუგო პეტრე და ჰრქუა მას:
გამოგჳთარგმანე ჩუენ იგავე ესე.

<span id="an_15:16">15:16</span> ხოლო იესუ ჰრქუა მას: თქუენცა
უგულისჴმოვე ხართა?

<span id="an_15:17">15:17</span> და არა გიცნობიეს, რამეთუ ყოველი, რომელი
შევალს პირით, მუცლად შევალს და განსავალით განვალს?

<span id="an_15:18">15:18</span> ხოლო გამომავალი პირით გულისაგან
გამოვალს და იგი შეაგინებს კაცსა.

<span id="an_15:19">15:19</span> რამეთუ გულისაგან გამოვლენ
გულის-სიტყუანი ბოროტნი, კაცის-კლვანი, მრუშებანი, სიძვანი, პარვანი,
ცილის-წამებანი, გმობანი.

<span id="an_15:20">15:20</span> ესენი არიან, რომელნი შეაგინებენ კაცსა,
ხოლო უბანელითა ჴელითა ჭამაჲ არა შეაგინებს კაცსა.

<span id="an_15:21">15:21</span> და წარვიდა მიერ იესუ და მივიდა ადგილთა
ტჳროსისა და სიდონისათა.

<span id="an_15:22">15:22</span> და აჰა ესერა დედაკაცი ქანანელი
საზღვართა მათგან გამოვიდა, ღაღადებდა და იტყოდა: შემიწყალე მე, უფალო, ძეო
დავითისო, რამეთუ ასული ჩემი ბოროტად ეშმაკეულ არს.

<span id="an_15:23">15:23</span> ხოლო იესუ არა მიუგო მას სიტყუაჲ. და
მოუჴდეს მოწაფენი იესუს და ჰრქუეს მას: განუტევე ესე, რომელი ღაღადებს და
შეგჳდგს ჩუენ.

<span id="an_15:24">15:24</span> ჰრქუა მათ იესუ: არა ვიდრე მოვლინებულ
ვარ, გარნა ცხოვართა მათ წარწყმედულთა სახლისა ისრაჱლისათა.

<span id="an_15:25">15:25</span> ხოლო იგი მოუჴდა და თაყუანის-სცემდა მას
და ეტყოდა: უფალო, შემიწყალე მე!

<span id="an_15:26">15:26</span> ხოლო თავადმან მიუგო და ჰრქუა მას: არა
კეთილ არს მოღებად პური შვილთაგან და დაგებად ძაღლთა.

<span id="an_15:27">15:27</span> ხოლო მან ჰრქუა: ჰე, უფალო, რამეთუ
ძაღლნიცა ჭამედ ნაბიჭევისაგან, რომელ გარდამოცჳვინ ტაბლისაგან უფალთა
მათთაჲსა.

<span id="an_15:28">15:28</span> მაშინ მიუგო იესუ და ჰრქუა მას: ჵ
დედაკაცო! დიდ არს სარწმუნოებაჲ ეგე შენი; გეყავნ შენ, ვითარცა გნებავს. და
განიკურნა ასული იგი მისი მიერ ჟამითგან.

<span id="an_15:29">15:29</span> და წარვიდა მიერ იესუ და მოვიდა
ზღჳს-კიდესა მას გალილეაჲსასა და აღვიდა მთასა და დაჯდა მუნ.

<span id="an_15:30">15:30</span> და მოუჴდა მას ერი მრავალი, რომელთა ჰყვა
მათ თანა მკელობლები, ბრმები, ყრუნი, ქუეწარმძრომელნი და სხუანი მრავალნი
თითო-სახეთაგან სენთა შეპყრობილნი. და დასხნეს იგინი ფერჴთა თანა მისთა, და
განკურნნა იგინი,

<span id="an_15:31">15:31</span> ვიდრე უკჳრდაცა ერსა მას, ხედვიდეს რაჲ,
ვითარ-იგი ყრუნი იტყოდეს, და მკელობელნი ვიდოდეს, და ღრეკილნი
განიკურნებოდეს, და ბრმანი ხედვიდეს; და ადიდებდეს ღმერთსა ისრაჱლისასა.

<span id="an_15:32">15:32</span> ხოლო იესუ მოუწოდა მოწაფეთა თჳსთა და
ჰრქუა მათ: მეწყალის ერი ესე, რამეთუ აჰა ესერა სამი დღე არს, და მელიან მე
და არარაჲ აქუს, რაჲმცა ჭამეს; და განტევებაჲ მათი უზმთაჲ არა მნებავს,
ნუუკუე დაცჳვენ გზასა ზედა.

<span id="an_15:33">15:33</span> ჰრქუეს მას მოწაფეთა მისთა: ვინაჲ არს
ჩუენდა უდაბნოსა ზედა პური ესოდენი, ვითარმცა განძღა ერი ესოდენი?

<span id="an_15:34">15:34</span> ჰრქუა მათ იესუ: რაოდენი პური გაქუს?
ხოლო მათ ჰრქუეს მას: შჳდი პური და მცირედ თევზი.

<span id="an_15:35">15:35</span> და უბრძანა ერსა მას დასხდომაჲ ქუეყანასა
ზედა.

<span id="an_15:36">15:36</span> და მოიღო შჳდი იგი პური და თევზნი,
ჰმადლობდა, განტეხა და მისცემდა მოწაფეთა, და მოწაფენი მისცემდეს ერსა მას.

<span id="an_15:37">15:37</span> ჭამეს ყოველთა და განძღეს; და აღიღეს
ნეშტი იგი ნამუსრევი შჳდი სფჳრიდი სავსე.

<span id="an_15:38">15:38</span> ხოლო რომელთა-იგი ჭამეს, იყვნეს ოთხ ათას
მამანი ხოლო, თჳნიერ ყრმებისა და დედებისა.

<span id="an_15:39">15:39</span> და განუტევა ერი იგი და აღვიდა იესუ
ნავსა და მოვიდა საზღვართა მაგდალოჲსათა.

<span id="an_16:1">16:1</span> და მოუჴდეს მას ფარისეველნი და
სადუკეველნი, გამოსცდიდეს მას და ეტყოდეს, რაჲთა სასწაული ზეცით უჩუენოს
მათ.

<span id="an_16:2">16:2</span> ხოლო თავადმან მიუგო და ჰრქუა მათ:
შე-რაჲ-მწუხრდის, სთქუთ: ყუდრო იყოს, რამეთუ წითს ცაჲ.

<span id="an_16:3">16:3</span> და განთიად სთქუთ: ზამთარი იყოს, რამეთუ
კსინავს მწუხარედ ცაჲ. ორგულნო, პირი სამე ცისაჲ იცით ცნობად, ხოლო
სასწაულნი ჟამთანი ვერ გიცნობიეს გულისჴმის-ყოფად.

<span id="an_16:4">16:4</span> ნათესავი ბოროტი და მემრუშე სასწაულსა
ეძიებს, და სასწაული არა ეცეს მას, გარნა სასწაული იონა
წინაწარმეტყუელისაჲ. და დაუტევნა იგინი და წარვიდა.

<span id="an_16:5">16:5</span> და მო-რაჲ-ვიდეს მოწაფენი მისნი მიერ წიაღ,
და დაავიწყდა მათ პური მიღებად.

<span id="an_16:6">16:6</span> ხოლო იესუ ჰრქუა მათ: იხილეთ და ეკრძალენით
ცომისაგან ფარისეველთაჲსა და სადუკეველთაჲსა.

<span id="an_16:7">16:7</span> ხოლო იგინი განიზრახვიდეს გულსა თჳსსა და
იტყოდეს, ვითარმედ: პური არა მოვიღეთ.

<span id="an_16:8">16:8</span> გულისჴმა-ყო იესუ და ჰრქუა მათ: რაჲსა
ჰზრახავთ გულთა შინა თქუენთა, მცირედ-მორწმუნენო, რამეთუ პური არა
მოიხუენით?

<span id="an_16:9">16:9</span> არა გიცნობიეს, არცა მოიჴსენეთ ხუთთა მათ
პურთაჲ და ხუთ ათასთაჲ მათ, და რაოდენი გოდორი აღიღეთ?

<span id="an_16:10">16:10</span> და არცა შჳდთა მათ პურთაჲ და ოთხ ათასთაჲ
მათ, და რაოდენი სფჳრიდი აღიღეთ?

<span id="an_16:11">16:11</span> ვითარ არა გიცნობიეს, რამეთუ არა
პურისათჳს გარქუ თქუენ: ეკრძალენით ცომისაგან ფარისეველთაჲსა და
სადუკეველთაჲსა?

<span id="an_16:12">16:12</span> მაშინ გულისჴმა-ყვეს, რამეთუ არა ჰრქუა
მათ კრძალვაჲ ცომისაგან პურისა, არამედ მოძღურებისაგან ფარისეველთაჲსა და
სადუკეველთაჲსა.

<span id="an_16:13">16:13</span> მო-რაჲ-ვიდა იესუ ადგილთა მათ კესარია
ფილიპესთა, ჰკითხვიდა მოწაფეთა თჳსთა და ჰრქუა: რაჲ თქჳან კაცთა ძისა
კაცისა ყოფად?

<span id="an_16:14">16:14</span> ხოლო მათ ჰრქუეს: რომელთამე იოვანე
ნათლის-მცემელი, რომელთამე ელია და სხუათა იერემია გინა ერთი
წინაწარმეტყუელთაგანი.

<span id="an_16:15">16:15</span> ხოლო მან ჰრქუა მათ: თქუენ ვინ გგონიე მე
ყოფად?

<span id="an_16:16">16:16</span> მიუგო სიმონ-პეტრე და ჰრქუა მას: შენ ხარ
ქრისტე, ძე ღმრთისა ცხოველისაჲ.

<span id="an_16:17">16:17</span> მიუგო იესუ და ჰრქუა მას: ნეტარ ხარ შენ,
სიმონ, ბარ იონა, რამეთუ ჴორცთა და სისხლთა არა გამოგიხცადეს, არამედ
მამამან ჩემმან ზეცათამან.

<span id="an_16:18">16:18</span> და მე გეტყჳ შენ, რამეთუ შენ ხარ კლდე,
და ამას კლდესა ზედა აღვაშენო ეკლესიაჲ ჩემი, და ბჭენი ჯოჯოხეთისანი ვერ
ერეოდიან მას.

<span id="an_16:19">16:19</span> და მიგცნე შენ კლიტენი სასუფეველისა
ცათაჲსანი; და რომელი შეჰკრა ქუეყანასა ზედა, კრულ იყოს იგი ცათა შინა; და
რომელი განჰჴსნა ქუეყანასა ზედა, ჴსნილ იყოს იგი ცათა შინა.

<span id="an_16:20">16:20</span> მაშინ ამცნო მოწაფეთა თჳსთა რაჲთა არავის
უთხრან, ვითარმედ იგი არს იესუ ქრისტე.

<span id="an_16:21">16:21</span> მიერითგან იწყო იესუ უწყებად მოწაფეთა
თჳსთა, ვითარმედ: ჯერ-არს მისა იერუსალჱმდ აღსლვაჲ და ფრიად ვნებაჲ
მღდელთ-მოძღუართაგან და მწიგნობართა და მოხუცებულთა, და მოკლვად და
მესამესა დღესა აღდგომად.

<span id="an_16:22">16:22</span> და მოუჴდა მას პეტრე და იწყო ბრალობად
მისა და ჰრქუა: შენდობა იყავნ შენდა, უფალო, არა იყოს ეგრე.

<span id="an_16:23">16:23</span> ხოლო თავადი მიექცა პეტრეს და ჰრქუა:
წარვედ ჩემგან, სატანა, საცთურ ჩემდა ხარ, რამეთუ არა ჰზრახავ ღმრთისასა,
არამედ კაცთასა.

<span id="an_16:24">16:24</span> მაშინ ჰრქუა იესუ მოწაფეთა თჳსთა:
რომელსა ჰნებავს შემოდგომად ჩემდა, უარყავნ თავი თჳსი და აღიღენ ჯუარი თჳსი
და შემომიდეგინ მე.

<span id="an_16:25">16:25</span> რამეთუ უკუეთუ ვისმე უნდეს სული თჳსი
განრინებად, წარიწყმიდოს იგი; და რომელმან წარიწყმიდოს სული თჳსი ჩემთჳს,
მან პოოს იგი.

<span id="an_16:26">16:26</span> რამეთუ რაჲ სარგებელ ეყოს კაცსა, უკუეთუ
სოფელი ყოველი შეიძინოს და სული თჳსი იზღვიოს? ანუ რაჲ მისცეს კაცმან
ნაცვლად სულისა თჳსისა?

<span id="an_16:27">16:27</span> რამეთუ მოსლვად არს ძჱ კაცისაჲ დიდებითა
მამისა თჳსისაჲთა ანგელოზთა მისთა თანა, და მაშინ მიაგოს კაცად-კაცადსა
საქმეთა მათთაებრ.

<span id="an_16:28">16:28</span> ამენ გეტყჳ თქუენ, რამეთუ: არიან ვინმე
აქა მდგომარეთაგანნი, რომელთა არა იხილონ გემოჲ სიკუდილისაჲ, ვიდრემდე
იხილონ ძე კაცისაჲ, მომავალი სუფევითა თჳსითა.

<span id="an_17:1">17:1</span> და შემდგომად ექუსისა დღისა წარიყვანნა
იესუ პეტრე და იაკობ და იოვანე, ძმაჲ მისი, და აღიყვანნა იგინი მთასა
მაღალსა თჳსაგან.

<span id="an_17:2">17:2</span> და იცვალა მათ წინაშე სხუად ფერად, და
განბრწყინდა პირი მისი ვითარცა მზე. ხოლო სამოსელი მისი იქმნა სპეტაკ,
ვითარცა ნათელი.

<span id="an_17:3">17:3</span> და აჰა ეჩუენნეს მათ მოსე და ელია მის
თანა, და თანა-ზრახვიდეს.

<span id="an_17:4">17:4</span> მიუგო პეტრე და ჰრქუა იესუს: უფალო, კეთილ
არს ჩეუნდა აქა ყოფაჲ. და, თუ გნებავს, ვქმნეთ აქა სამ ტალავარ: ერთი შენდა
და ერთი მოსესა და ერთი ელიაჲსა.

<span id="an_17:5">17:5</span> და ვიდრეღა იგი ამას იტყოდა, აჰა ესერა
ღრუბელი ნათლისაჲ აგრილობდა მათ, და აჰა ჴმაჲ იყო ღრუბლით გამო და თქუა:
ესე არს ძე ჩემი საყუარელი, რომელი მე სათნო-ვიყავ; მაგისი ისმინეთ.

<span id="an_17:6">17:6</span> და ესმა რაჲ ესე მოწაფეთა, დავარდეს პირსა
ზედა თჳსსა და შეეშინა ფრიად.

<span id="an_17:7">17:7</span> და მოუჴდა მათ იესუ, შეახო ჴელი და ჰრქუა:
აღდეგით და ნუ გეშინინ!

<span id="an_17:8">17:8</span> და აღ-რაჲ-იხილნეს თუალნი მათნი, არავინ
იხილეს, გარნა იესუ ხოლო მარტოჲ.

<span id="an_17:9">17:9</span> და გარდამო-რაჲ-ვიდოდეს იგინი მიერ მთით,
ამცნო მათ იესუ და ჰრქუა: ნუვის უთხრობთ ხილვასა ამას, ვიდრემდის ძე
კაცისაჲ მკუდრეთით აღდგეს.

<span id="an_17:10">17:10</span> და ჰკითხეს მას მოწაფეთა მისთა და
ეტყოდეს: ვითარ უკუე იტყჳან მწიგნობარნი, ვითარმედ: ალიაჲსი ჯერ-არს
პირველად მოსლვაჲ?

<span id="an_17:11">17:11</span> ხოლო იესუ მიუგო და ჰრქუა მათ: ელია
მოვიდეს პირველად და კუალად-აგოს ყოველი.

<span id="an_17:12">17:12</span> ხოლო გეტყჳ თქუენ, რამეთუ ელია აწვე
მოვიდა, და არა იცნეს იგი, არამედ უყვეს მას, რაოდენი უნდა. და ეგრეთვე
ძესაცა კაცისასა ეგულების ვნებად მათგან.

<span id="an_17:13">17:13</span> მაშინ გულისჴმა-ყვეს მოწაფეთა, რამეთუ
იოვანე ნათლისმცემელისათჳს ჰრქუა მათ.

<span id="an_17:14">17:14</span> და ვითარცა მოვიდეს იგინი ერისა მის,
მოუჴდა მას კაცი ერთი, მუჴლნი დაიდგინა მის წინაშე და ეტყოდა:

<span id="an_17:15">17:15</span> უფალო, შეიწყალე ძე ჩემი, რამეთუ
ცისად-ცისად ბოროტად იგუემების, რამეთუ მრავალ-გზის შთავარდის იგი ცეცხლსა
და მრავალ-გზის წყალსა.

<span id="an_17:16">17:16</span> და მოვჰგუარე იგი მოწაფეთა შენთა, და ვერ
შეუძლეს განკურნებად მისა.

<span id="an_17:17">17:17</span> მიუგო იესუ და ჰრქუა მას: ჵ ნათესავი
ურწმუნო და გულარძნილი, ვიდრემდის ვიყო თქუენ თანა? ვიდრემდის თავს-ვიდებდე
თქუენსა? მომგუარეთ მე იგი აქა!

<span id="an_17:18">17:18</span> და ვითარცა მოგჰუარეს, შეჰრისხნა მას
იესუ, და განვიდა მისგან ეშმაკი იგი. და განიკურნა ყრმაჲ იგი მიერ
ჟამითგან.

<span id="an_17:19">17:19</span> მაშინ მოუჴდეს იესუს მოწაფენი თჳსაგან და
ჰრქუეს მას: რაჲსათჳს ჩუენ ვერ შეუძლეთ განჴდად მისა?

<span id="an_17:20">17:20</span> ხოლო იესუ ჰრუქა მათ: ურწმუნოებისა
თქუენისათჳს. ამენ გეტყჳ თქუენ: უკუეთუ გაქუნდეს სარწმუნოებაჲ, ვითარცა
მარცუალი მდოგჳსაჲ, ჰრქუათ მთასა ამას: მიიცვალე ამიერ იქი, და მიიცვალოს,
და არარაჲ შეუძლებელ იყოს თქუენ მიერ.

<span id="an_17:21">17:21</span> ხოლო ესე ნათესავი არარაჲთ განვალს,
გარნა ლოცვითა და მარხვითა.

<span id="an_17:22">17:22</span> და ვითარცა იქცეოდეს იგინი გალილეას,
ჰრქუა მათ იესუ, ვითარმედ: ეგულების ძესა კაცისასა მიცემად ჴელთა კაცთასა,

<span id="an_17:23">17:23</span> და მოკლან იგი, და მესამესა დღესა
აღდგეს. ხოლო იგინი შეწუხნეს ფრიად.

<span id="an_17:24">17:24</span> და ვითარცა მოვიდეს იგინი კაპერნაუმდ,
მოუჴდეს მას, რომელნი-იგი დიდრაქმასა შეჰკრებდეს, და ჰრქუა პეტრეს:
მოძღუარმან თქუენმან არა მოგუცესა ხარკი?

<span id="an_17:25">17:25</span> ხოლო მას ჰრქუა: ჰე. და ვითარცა შევიდა
იგი სახიდ, უსწრო მას იესუ და ჰრქუა: რასა ჰგონებ შენ, სიმონ: მეფენი
ქუეყანისანი ვიეთგან მიიღებენ ხარკსა ანუ ზუერსა: შვილთაგან ანუ უცხოთაგან?

<span id="an_17:26">17:26</span> ჰრქუა მას პეტრე: უცხოთაგან. მიუგო იესუ
და ჰრქუა მას: აწ უკუე თავისუფალ სამე არიან შვილნი.

<span id="an_17:27">17:27</span> ხოლო რაჲთა არა დავაბრკოლნეთ იგინი,
წარვედ ზღუად და შთააგდე სამჭედური, და რომელი პირველად აღმოჴდეს თევზი,
აღიღე და აღუღე პირი მისი და ჰპოო მის შორის სტატირი, მოიღე იგი და მიეც
მათ შენთჳს და ჩემთჳს.

<span id="an_18:1">18:1</span> მას ჟამსა შინა მოუჴდეს იესუს მოწაფენი და
ეტყოდეს: ვინ-მე უფროჲს იყოს სასუფეველსა ცათასა?

<span id="an_18:2">18:2</span> და მოუწოდა იესუ ყრმასა და დაადგინა შორის
მათსა

<span id="an_18:3">18:3</span> და ჰრქუა: ამენ გეტყჳ თქუენ: უკუეთუ არა
მოიქცეთ და იქმნნეთ, ვითარცა ყრმანი, ვერ შეხჳდეთ სასუფეველსა ცათასა.

<span id="an_18:4">18:4</span> რამეთუ რომელმან დაიმდაბლოს თავი თჳსი,
ვითარცა ყრმაჲ ესე, იგი უფროჲს იყოს სასუფეველსა ცათასა.

<span id="an_18:5">18:5</span> და რომელმან შეიწყნაროს ერთი ყრმაჲ
ესევითარი სახელითა ჩემითა, მე შემიწყნარებს.

<span id="an_18:6">18:6</span> და რომელმან დააბრკოლოს ერთი მცირეთა
ამათგანი ჩემდა მომართ მორწმუნეთაჲ, უმჯობეს არს მისა, დამო-თუ-იკიდოს
წისქჳლი ვირით საფქველი ქედსა და დაინთქას იგი უფსკრულსა ზღჳსასა.

<span id="an_18:7">18:7</span> ვაჲ სოფლისა ამის საცთურთა მათგან, რამეთუ
უნებლიადცა მომავალ არიან საცთურნი; ხოლო ვაჲ მის კაცისა, რომლისაგან
მოვიდეს საცთური.

<span id="an_18:8">18:8</span> უკუეთუ ჴელი შენი ანუ ფერჴი შენი
გაცთუნებდეს შენ, მოიკუეთენ იგი და განაგდენ შენგან: უმჯობეს არს შენდა
შესლვაჲ ცხორებასა მკელობელისა გინა უჴელოჲსაჲ, ვიდრე ორნი ჴელნი და ორნი
ფერჴნი თუ გესხნენ და შთაჰვარდე ცეცხლსა მას საუკუნესა.

<span id="an_18:9">18:9</span> და უკუეთუ თუალი შენი გაცთუნებდეს შენ,
აღმოიღე იგი და განაგდე შენგან: უმჯობეს არს შენდა ერთ-თუალისაჲ შესლვად
ცხორებასა, ვიდრე ორთა თუალთა სხმასა და შთაგდებად გეჰენიასა ცეცხლისასა.

<span id="an_18:10">18:10</span> ეკრძალენით, ნუუკუე ვინმე შეურაცხ-ჰყოთ
ერთი მცირეთა ამათგანი. გეტყჳ თქუენ, რამეთუ ანგელოზნი მათნი ცათა შინა
მარადის ხედვენ პირსა მამისა ჩემისასა, რომელ არს ცათა შინა.

<span id="an_18:11">18:11</span> რამეთუ მოვიდა ძე კაცისაჲ ცხორებად
წარწყმედულისა.

<span id="an_18:12">18:12</span> ვითარ ჰგონებთ თქუენ: კაცსა თუ ვისმე
ედგას ასი ცხოვარი და შეცსთეს ერთი მათგანი, არამე დაუტევნესა და ოთხმეოც
და ათცხრამეტნი იგი მთათა ზედა და წარვიდეს და მოიძიოს შეცთომილი იგი?

<span id="an_18:13">18:13</span> და რაჟამს პოოს იგი, ამენ გეტყჳ თქუენ:
უფროჲს უხაროდის მის ზედა, ვიდრე ოთხმეოცდა ათცხრამეტთა მათ, რომელნი არა
შეცთომილ იყვნეს.

<span id="an_18:14">18:14</span> ესრეთ არა არს ნებაჲ მამისა თქუენისა
ზეცათაჲსაჲ, რაჲთა წარწყმდეს ერთი მცირეთა ამათგანი.

<span id="an_18:15">18:15</span> ხოლო უკუეთუ შეგცოდოს შენ ძმამან შენმან,
მივედ და ამხილე მას, რაჟამს შენ და იგი ხოლო იყვნეთ მარტონი. უკუეთუ
ისმინოს შენი, შეიძინე ძმაჲ იგი შენი.

<span id="an_18:16">18:16</span> ხოლო უკუეთუ არა ისმინოს, მიიყვანე შენ
თანა ერთი ანუ ორი სხუაჲ, რაჲთა პირითა ორისა და სამისა მოწამისაჲთა
დაემტკიცოს ყოველი სიტყუაჲ.

<span id="an_18:17">18:17</span> ხოლო უკუეთუ მათიცა არა ისმინოს, უთხარ
კრებულსა; ხოლო უკუეთუ კრებულისაჲცა არა ისმინოს, იყავნ იგი შენდა, ვითარცა
მეზუერე და წარმართი.

<span id="an_18:18">18:18</span> ამენ გეტყჳ თქუენ: რაოდენი შეჰკრათ
ქუეყანასა ზედა, კრულ იყოს იგი ცათა შინა; და რაოდენი განჰჴსნათ ქუეყანასა
ზედა, ჴსნილ იყოს იგი ცათა შინა.

<span id="an_18:19">18:19</span> კუალად ამენ გეტყჳ თქუენ: უკუეთუ ორნი
თქუენგანნი შეითქუნენ ქუეყანასა ზედა ყოვლისათჳსვე საქმისა, რომელიცა
ითხოონ, ეყოს მათ მამისა ჩემისაგან ზეცათაჲსა.

<span id="an_18:20">18:20</span> რამეთუ სადაცა იყვნენ ორნი გინა სამნი
შეკრებულ სახელისა ჩემისათჳს, მუნ ვარ მე შორის მათსა.

<span id="an_18:21">18:21</span> მაშინ მოუჴდა მას პეტრე და ჰრქუა: უფალო,
რაოდენ-გზის შემცოდოს ძმამან ჩემმან, და მიუტეო მას? ვიდრე შჳდ-გზისამდეა?

<span id="an_18:22">18:22</span> ჰრქუა მას იესუ: არ გეტყჳ შენ ვიდრე
შჳდ-გზისამდე, არამედ ვიდრე სამეოც და ათ შჳდ-გზის.

<span id="an_18:23">18:23</span> ამისთჳს ემსგავსა სასუფეველი ცათაჲ კაცსა
მეუფესა, რომელმან ინება სიტყჳსა განგებაჲ მონათა თჳსთა თანა.

<span id="an_18:24">18:24</span> და ვითარცა იწყო განგებად, წარმოუდგინეს
მას ერთი თანა-მდები ბევრისა ტალანტისაჲ.

<span id="an_18:25">18:25</span> და ვითარ არარაჲ აქუნდა მას, რაჲმცა
მისცა, უბრძანა უფალმან მისმან განსყიდაჲ ცოლისა მისისაჲ და შვილთა მისთაჲ
და რაჲცა აქუნდა მას, და გარდაჴდად იგი.

<span id="an_18:26">18:26</span> დავარდა უკუე მონაჲ იგი, თაყუანის-სცემდა
მას და ეტყოდა: სულგრძელ იქმენ ჩემ ზედა, უფალო, და ყოველივე მიგცე შენ.

<span id="an_18:27">18:27</span> შეეწყალა უფალსა მისსა მონაჲ იგი და
განუტევა იგი და თანა-ნადებიცა იგი მიუტევა მას.

<span id="an_18:28">18:28</span> და ვითარცა გამოვიდა მიერ მონაჲ იგი,
პოვა ერთი მის თანა მონაჲ, რომელსა თანა-ედვა მისი ასი დრაჰკანი; შეიპყრა
იგი და შეაშთობდა მას და ეტყოდა: მომეც, რაჲცა-იგი თანა-გაც.

<span id="an_18:29">18:29</span> შეუვრდა მას მოყუასი იგი მისი და
ევედრებოდა მას და ეტყოდა: სულგრძელ იქმენ ჩემ ზედა, და ყოველივე მიგცე
შენ.

<span id="an_18:30">18:30</span> ხოლო მან არა ისმინა მისი, არამედ
წარვიდა და შეაგდო იგი საპყრობილესა, ვიდრემდე მისცეს მას თანა-ნადები იგი.

<span id="an_18:31">18:31</span> ხოლო იხილეს რაჲ მის თანა მონათა მათ
საქმე ესე, შეწუხნეს ფრიად; და მივიდეს და აუწყეს უფალსა მათსა ყოველივე
იგი, რაჲცა იქმნა.

<span id="an_18:32">18:32</span> მაშინ მოუწოდა მას უფალმან მისმან და
ჰრქუა მას: მონაო ბოროტო, ყოველივე თანანადები შენი მოგიტევე შენ, რამეთუ
მევედრებოდე მე.

<span id="an_18:33">18:33</span> არა ჯერ-იყო შენდაცა, რაჲთამცა შეიწყალე
შენ შენ თანა მონაჲ იგი, ვითარცა მე შენ შეგიწყალე?

<span id="an_18:34">18:34</span> და განურისხნა უფალი იგი მისი და მისცა
იგი ჴელთა მტანჯველთასა, ვიდრემდის გარდაიჴადოს ყოველი იგი თანა-ნადები
მისი.

<span id="an_18:35">18:35</span> ეგრეთცა მამამან ჩემმან ზეცათამან გიყოს
თქუენ, უკუეთუ არა მიუტევნეთ კაცად-კაცადმან ძმასა თჳსსა ყოვლითა გულითა
თქუენითა ცთომანი მათნი.

<span id="an_19:1">19:1</span> და იყო ვითარცა დაასრულნა იესუ სიტყუანი
ესე, წარვიდა გალილეაჲთ და მივიდა საზღვართა ჰურიასტანისათა,
წიაღ-იოდანესა.

<span id="an_19:2">19:2</span> და მისდევდა მას ერი მრავალი, და განკურნნა
იგინი მუნ.

<span id="an_19:3">19:3</span> მაშინ მოუჴდეს მას ფერისეველნი,
გამოსცდიდეს მას და ეტყოდეს: უკუეთუ ჯერ-არს კაცისა განტევებაჲ ცოლისა
თჳსისაჲ ყოვლისათჳს ბრალისა?

<span id="an_19:4">19:4</span> ხოლო იესუ მიუგო და ჰრქუა მათ: არა
აღმოგიკითხავსა, რამეთუ რომელმან დაჰბადა დასაბამსა, მამაკაცად და
დედაკაცად შექმნნა იგინი?

<span id="an_19:5">19:5</span> და თქუა: ამისთჳს დაუტეოს კაცმან მამაჲ
თჳსი და დედაჲ თჳსი და შეეყოს ცოლსა თჳსსა, და იყვნენ ორნივე იგი ერთ ჴორც,

<span id="an_19:6">19:6</span> ვითარმედ არღარა არიან ორ, არამედ ერთ
ჴორც. აწ უკუე რომელნი-იგი ღმერთმან შეაუღლნა, კაცი ნუ განაშორებს.

<span id="an_19:7">19:7</span> ხოლო მათ ჰრქუეს მას: რაჲსათჳს უკუე მოსე
ამცნო წიგნი განტევებისაჲ მიცემად და განტევებად?

<span id="an_19:8">19:8</span> მიუგო იესუ და ჰრქუა მათ, რამეთუ: მოსე
გულ-ფიცხელობისა თქუენისათჳს გიბრძანა განტევებაჲ ცოლთა თქუენთაჲ, ხოლო
დასაბამსა არა ეგრე იყო.

<span id="an_19:9">19:9</span> ხოლო მე გეტყჳ თქუენ, რამეთუ: რომელმან
განუტეოს ცოლი თჳსი თჳნიერ სიძვისა და სხუაჲ შეირთოს, იმრუშებს; და
რომელმან განტევებული შეირთოს, იგიცა იმრუშებს.

<span id="an_19:10">19:10</span> ჰრქუეს მას მოწაფეთა მისთა: უკუეთუ
ესოდენი ბრალი არს კაცისაჲ დედაკაცისა თანა, არა შეჰგავს ქორწინებაჲ.

<span id="an_19:11">19:11</span> ჰრქუა მათ იესუ: არა ყოველთა დაიტიონ
სიტყუაჲ ეგე, არამედ რომელთადა მიცემულ არს.

<span id="an_19:12">19:12</span> რამეთუ არიან საჭურისნი, რომელნი
მუცლითგან დედისა თჳსისაჲთ საჭურისნი იშვნეს; და არიან საჭურისნი, რომელნი
კაცთაგან გამოისაჭურისნეს; და არიან საჭურისნი, რომელთა გამოისაჭურისნეს
თავნი თჳსნი სასუფეველისათჳს ცათაჲსა. რომელი შემძლებელ არს დატევნად,
დაიტიენ.

<span id="an_19:13">19:13</span> მაშინ მოჰგუარეს მას ყრმები, რაჲთამცა
ჴელი დასდვა მათ ზედა და აკურთხნა იგინი, ხოლო მოწაფენი ჰრისხჳდეს მათ.

<span id="an_19:14">19:14</span> ხოლო იესუ ჰრქუა მათ: აცადეთ ყრმებსა
მაგას მოსლვად ჩემდა და ნუ აყენებთ მაგათ, რამეთუ ეგევითართაჲ არს
სასუფეველი ცათაჲ.

<span id="an_19:15">19:15</span> და დაასხნა მათ ზედა ჴელნი. და ვითარცა
წარვიდა მიერ.

<span id="an_19:16">19:16</span> აჰა მო-ვინმე-უჴდა მას და ჰრქუა:
მოძღვარო სახიერო, რაჲ კეთილი ვქმნე, რაჲთა მაქუნდეს ცხორებაჲ საუკუნოჲ?

<span id="an_19:17">19:17</span> ხოლო იესუ ჰრქუა მას: რაჲსა მეტყჳ მე
სახიერით? არავინ არს სახიერი, გარნა მხოლოჲ ღმერთი. ხოლო უკუეთუ გნებავს
ცხორებასა შესლვაჲ, დაიმარხენ მცნებანი.

<span id="an_19:18">19:18</span> ჰრქუა მას: რომელნი? ხოლო იესუ ჰრქუა
მას, ვითარმედ: არა კაც-ჰკლა, არა იპარო, არა იმრუშო, არა ცილი სწამო;

<span id="an_19:19">19:19</span> პატივ-ეც მამასა შენსა და დედასა შენსა
და შეიყუარო მოყუასი შენი, ვითარცა თავი თჳსი.

<span id="an_19:20">19:20</span> ჰრქუა მას ჭაბუკმან მან: ესე ყოველი
დამიმარხავს სიყრმით ჩემითგან. რაჲღა მაკლს მე?

<span id="an_19:21">19:21</span> ჰრქუა მას იესუ: უკუეთუ გნებავს, რაჲთა
სრულ იყო, წარვედ და განყიდე მონაგები შენი და მიეც გლახაკთა და გაქუნდეს
საუნჯე ცათა შინა და მოვედ და შემომიდეგ მე.

<span id="an_19:22">19:22</span> და ვითარცა ესმა სიტყუაჲ ესე ჭაბუკსა
მას, წარვიდა მწუხარე, რამეთუ იყო იგი მდიდარ ფრიად.

<span id="an_19:23">19:23</span> ხოლო იესუ ჰრქუა მოწაფეთა თჳსთა: ამენ
გეტყჳ თქუენ, რამეთუ მდიდარი ძნიად შევიდეს სასუფეველსა ცათასა.

<span id="an_19:24">19:24</span> და მერმე გეტყჳ თქუენ: უადვილეს არს
აქლემი განსლვად ჴურელსა ნემისისა, ვიდრე მდიდარი შესლვად სასუფეველსა
ცათასა.

<span id="an_19:25">19:25</span> ვითარცა ესმა ესე მოწაფეთა მისთა,
განუკჳრდებოდა ფრიად და იტყოდეს: და ვის-მე ჴელ-ეწიფების ცხოვნებად?

<span id="an_19:26">19:26</span> მიჰხედა იესუ და ჰრქუა მათ: კაცთაგან
შეუძლებელ არს ესე, ხოლო ღმრთისა მიერ ყოველივე შესაძლებელ არს.

<span id="an_19:27">19:27</span> მაშინ მიუგო პეტრე და ჰრქუა მას: აჰა
ესერა ჩუენ ყოველი დაუტევეთ და შეგიდეგით შენ; რაჲ-მე იყოს ჩუენდა?

<span id="an_19:28">19:28</span> ხოლო იესუ ჰრქუა მათ: ამენ გეტყჳ თქუენ,
რამეთუ თქუენ, რომელნი-ეგე შემომიდეგით მე, მერმესა მას შობასა, რაჟამს
დაჯდეს ძე კაცისაჲ საყდართა დიდებისა თჳსისათა, დასხდეთ თქუენცა ათორმეტთა
საყდართა განსჯად ათორმეტთა ტომთა ისრაჱლისათა.

<span id="an_19:29">19:29</span> და ყოველმან, რომელმან დაუტევა სახლი
გინა ძმანი ანუ დანი ანუ მამაჲ ანუ დედაჲ ანუ ცოლი ანუ შვილნი ანუ აგარაკნი
სახელისა ჩემისათჳს, ას წილად მიიღოს და ცხორებაჲ საუკნოჲ დაიმკჳდროს.

<span id="an_19:30">19:30</span> ხოლო მრავალნი იყვნენ პირველნი უკანა, და
უკუანანი წინა.

<span id="an_20:1">20:1</span> რამეთუ მსგავს არს სასუფეველი ცათაჲ კაცსა
სახლისა უფალსა, რომელი განვიდა განთიად დადგინებად მუშაკთა ვენაჴსა თჳსსა.

<span id="an_20:2">20:2</span> და აღუთქუა მათ სასყიდელი თითოეულსა
დრაჰკანი დღესა შინა და წარავლინნა იგინი ვენაჴსა თჳსსა.

<span id="an_20:3">20:3</span> და განვიდა იგი მესამესა ჟამსა და პოვნა
სხუანი, მდგომარენი უბანთა ზედა უქმად,

<span id="an_20:4">20:4</span> და ჰრქუა მათ: წარვედით თქუენცა ვენაჴსა
ჩემსა და, რაჲ-იგი იყოს სამართალი, მიგცე თქუენ.

<span id="an_20:5">20:5</span> ხოლო იგინი წარვიდეს. და მერმე განვიდა
მეექუსესა და მეცხრესა ჟამსა და ყო ეგრეთვე.

<span id="an_20:6">20:6</span> ხოლო მათერთმეტესა ჟამსა განვიდა და პოვნა
სხუანი მდგომარენი და ჰრქუა მათ: რაჲსა სდეგით თქუენ აქა დღე ყოველ უქმად?

<span id="an_20:7">20:7</span> ხოლო მათ ჰრქუეს მას, ვითარმედ: არავინ
დამიდგინნა ჩუენ. ჰრქუა მათ: წარვედით თქუენცა ვენაჴსა ჩემსა და, რაჲ-იგი
იყოს სამართალი, მიიღოთ.

<span id="an_20:8">20:8</span> და ვითარცა შემწუხრდა, ჰრქუა უფალმან
სავენაჴისამან ეზოჲს-მოძღუარსა თჳსსა: მოუწოდე მუშაკთა მათ და მიიღეს თითოჲ
დრაჰკანი.

<span id="an_20:8">20:8</span> და ვითარცა შემწუხრდა, ჰრქუა უფალმან
სავენაჴისამან ეზოჲს-მოძღუარსა თჳსსა: მოუწოდე მუშაკთა მათ და მიიღეს თითოჲ
დრაჰკანი.

<span id="an_20:10">20:10</span> მოვიდეს პირველისანიცა იგი და ჰგონებდეს,
ვითარმედ უფროჲსი მიიღონ, და მიიღეს მათცა თითოჲ დრაჰკანი.

<span id="an_20:11">20:11</span> ხოლო მი-რაჲ-იღეს, დრტჳნვიდეს სახლისა
უფლისა მისთჳს

<span id="an_20:12">20:12</span> და იტყოდეს, ვითარმედ: უკუანაჲსკნელთა
მათ ერთი ხოლო ჟამი დაყვეს, და სწორ ჩუენდა ჰყუენ იგინი, რომელთა ვიტჳრთეთ
სიმძიმე დღისაჲ და სიცხე.

<span id="an_20:13">20:13</span> ხოლო მან მიუგო ერთსა მათგანსა და ჰრქუა:
მოყუასო, არარას გავნებ შენ, ანუ არა ერთი დრაჰკანი აღგითქუ შენ?

<span id="an_20:14">20:14</span> მიიღე შენი და ვიდოდე. ხოლო მე მნებავს
უკუანაჲსკნელსა ამას მიცემად, ვითარცა შენ.

<span id="an_20:15">20:15</span> ანუ არა ჯერ-არსა ჩემდა, რაჲცა მინდეს,
ყოფად ჩემსა ზედა? არამედ თუალი შენი ვიდრემე ბოროტ არს, ხოლო მე სახიერ
ვარ.

<span id="an_20:16">20:16</span> ესრეთ იყვნენ წინანი უკანა, და უკანანი
წინა, რამეთუ მრავალნი არიან ჩინებულ, და მცირედნი რჩეულ.

<span id="an_20:17">20:17</span> და ვითარცა აღვიდოდა იესუ იერუსალჱმდ,
წარიყვანნა ათორმეტნი იგი მოწაფენი თჳსაგან და მგზავრ ეტყოდა მათ:

<span id="an_20:18">20:18</span> აჰა ესერა აღვალთ იერუსალჱმდ, და ძე
კაცისაჲ მიეცეს მღდელთ-მოძღუართა და მწიგნობართა, და დასაჯონ იგი
სიკუდილად.

<span id="an_20:19">20:19</span> და მისცენ იგი წარმართთა კიცხევად და
ტანჯვად და ჯუარ-ცუმად, და მესამესა დღესა აღდგეს.

<span id="an_20:20">20:20</span> მაშინ მოუჴდა იესუს დედაჲ ძეთა
ზებედესთაჲ ძეთა მისთა თანა, თაყუანის-სცემდა მას და ითხოვდა რასმე მისგან.

<span id="an_20:21">20:21</span> ხოლო თავადმან ჰრქუა მას: რაჲ გნებავს?
ჰრქუა მას: თქუ, რაჲთა დასხდენ ორნი ესე ძენი ჩემნი ერთი მარჯუენით შენსა
და ერთი მარცხენით შენსა სასუფეველსა შენსა.

<span id="an_20:22">20:22</span> მიუგო იესუ და ჰრქუა მათ: არა იცით რასა
ითხოვთ. ძალ-გიცა შესუმად სასუმელი, რომელი მე მეგულების შესუმად, ანუ
ნათლის-ღებაჲ, რომელი მე ნათელ-ვიღო ნათლის-ღებად? ხოლო მათ ჰრქუეს:
ძალ-გჳც.

<span id="an_20:23">20:23</span> ჰრქუა მათ იესუ: სასუმელი სამე ჩემი
შესუათ და ნათლის-ღებაჲ, რომელი მე ნათელ-ვიღო, ნათელ-იღოთ, ხოლო დაჯდომაჲ
მარჯუენით ჩემსა და მარცხენით არა არს ჩემი მიცემად, არამედ ვიეთდა
განმზადებულ არს მამისა მიერ ჩემისა.

<span id="an_20:24">20:24</span> ვითარცა ესმა ესე ათთა მათ, განრისხნეს
ორთა მათ ძმათათჳს.

<span id="an_20:25">20:25</span> ხოლო იესუ მოუწოდა მათ და ჰრქუა: უწყითა,
რამეთუ მთავარნი წარმართთანი უფლებენ მათ ზედა, და დიდ-დიდნი ჴელმწიფებენ
მათ ზედა?

<span id="an_20:26">20:26</span> ხოლო თქუენ შორის არა ეგრეთ იყოს, არამედ
რომელსა უნებს თქუენ შორის დიდ ყოფაჲ, იყავნ თქუენდა მსახურ;

<span id="an_20:27">20:27</span> და რომელსა უნებს თქუენ შორის წინა
ყოფაჲ, იყოს იგი თქუენდა მონა.

<span id="an_20:28">20:28</span> ვითარცა ძე კაცისაჲ არა მოვიდა, რაჲთამცა
იმსახურა, არამედ მსახურებად და მიცემად სული თჳსი საჴსრად მრავალთათჳს.

<span id="an_20:29">20:29</span> და ვითარცა გამოვიდოდეს იგინი იერიქოჲთ,
მისდევდა მას ერი მრავალი.

<span id="an_20:30">20:30</span> და აჰა ესერა ორნი ბრმანი სხდეს გზასა
ზედა. და ვითარცა ესმა, ვითარმედ იესუ წარმოვალს, ჴმობდეს და იტყოდეს:
შემიწყალენ ჩუენ, უფალო, ძეო დავითისო!

<span id="an_20:31">20:31</span> ხოლო ერი იგი ჰრისხვიდა მათ, რაჲთა
დადუმნენ. ხოლო იგინი უფროჲს ღაღადებდეს: შემიწყალენ ჩუენ, უფალო, ძეო
დავითისო!

<span id="an_20:32">20:32</span> და დადგა იესუ, მოუწოდა მათ და ჰრქუა:
რაჲ გნებავს, და გიყო თქუენ?

<span id="an_20:33">20:33</span> ჰრქუეს მას: უფალო, რაჲთა აღვიხილნეთ
თუალნი ჩუენნი.

<span id="an_20:34">20:34</span> შეეწყალნეს იგინი იესუს და შეახო თუალთა
მათთა, და მეყსეულად აღიხილნეს და შეუდგეს მას.

<span id="an_21:1">21:1</span> და ვითარცა მიეახლნეს იერუსალჱმდ და
მოვიდეს ბეთბაგედ და ბეთანიად, მთასა მას ზეთისხილთასა, მაშინ წარავლინნა
იესუ ორნი მოწაფეთა მისთაგანნი

<span id="an_21:2">21:2</span> და ჰრქუა მათ: წარვედით დაბასა მაგას,
რომელ არს წინაშე თქუენსა, და მეყსეულად ჰპოოთ ვირი დაბმული და კიცჳ მის
თანა; აჰჴსენით და მომგუარეთ მე იგი.

<span id="an_21:3">21:3</span> და უკუეთუ ვინმე გრქუას რაჲმე თქუენ,
არქუთ, ვითარმედ: უფალსა უჴმან ეგე, და მეყსეულად მოავლინნეს იგინი.

<span id="an_21:4">21:4</span> ესე ყოველი იქმნა, რაჲთა აღესრულოს სიტყუაჲ
იგი წინაწარმეტყუელისაჲ, რომელ თქუა:

<span id="an_21:5">21:5</span> არქუთ ასულსა სიონისასა: აჰა ესერა მეუფე
შენი მოვალს შენდა მშჳდი და ზე ზის იგი ვირსა და კიცუსა, ნაშობსა
კარაულისასა.

<span id="an_21:6">21:6</span> ხოლო მოწაფენი იგი წარვიდეს და ყვეს ეგრეთ,
ვითარცა უბრძანა მათ იესუ.

<span id="an_21:7">21:7</span> და მოჰგუარეს ვირი იგი და კიცჳ მის თანა და
დაასხეს მას ზედა სამოსელი, და დაჯდა მას ზედა.

<span id="an_21:8">21:8</span> ხოლო უმრავლესი იგი ერი დაუფენდა სამოსელსა
მათსა გზასა ზედა, და სხუანი მოჰკაფდეს რტოებსა ხეთაგან და დაუფენდეს გზასა
ზედა.

<span id="an_21:9">21:9</span> და ერი იგი, რომელი წინა-უვიდოდა და რომელი
უკანა შეუდგა, ღაღადებდეს და იტყოდეს: ოსანა ძესა დავითისსა! კურთხეულ არს
მომავალი სახელითა უფლისაჲთა! გუაცხოვნენ ჩუენ, რომელი ხარ მაღალთა შინა!

<span id="an_21:10">21:10</span> და ვითარცა შევიდა იგი იერუსალჱმდ,
შეიძრა ქალაქი იგი ყოველი და იტყოდეს: ვინ არს ესე?

<span id="an_21:11">21:11</span> ხოლო ერი იგი ეტყოდა: ესე არს
წინაწარმეტყუელი იესუ ნაზარეთით გალილეაჲსაჲთ.

<span id="an_21:12">21:12</span> და შევიდა იესუ ტაძარსა მას ღმრთისასა და
გამოასხა ყოველი იგი განმსყიდელი და ყოველი, რომელი იყიდდა ტაძარსა მას
შინა, და ტაბლები იგი მეკერმეთაჲ მათ დაამჴუა და დასასხდომლები იგი
ტრედის-მოფარდულთაჲ მათ დაუქცია.

<span id="an_21:13">21:13</span> და ჰრქუა მათ: წერილ არს: სახლსა ჩემსა
სახლ სალოცველ ეწოდოს, ხოლო თქუენ გიყოფიეს იგი ქუაბ ავაზაკთა.

<span id="an_21:14">21:14</span> და მოუჴდეს მას ბრმანი და მკელობელნი
ტაძარსა მას შინა, და განკურნნა იგინი.

<span id="an_21:15">21:15</span> და ვითარცა იხილეს მღდელთ-მოძღუართა მათ
და მწიგნობართა, რომელ-იგი ქმნნა სასწაულნი, და ყრმები იგი, რომელ
ღაღადებდეს ტაძარსა მას შინა და იტყოდეს: ოსანა ძესა დავითისსა,

<span id="an_21:16">21:16</span> განრისხნეს და ჰრქუეს მას: გესმისა,
რასა-ესე იტყჳან? ხოლო იესუ ჰრქუა მათ: ჰე; არასადა აღმოგიკითხავსა,
ვითარმედ: პირითა ყრმათა ჩჩჳლთა მწოვართაჲთა დაამტკიცე ქებაჲ?

<span id="an_21:17">21:17</span> დაუტევნა იგინი და განვიდა გარე ქალაქით
ბეთანიად და იქცეოდა მუნ.

<span id="an_21:18">21:18</span> და განთიად, მო-რაჲ-ვიდოდა ქალაქად,
შეემშია.

<span id="an_21:19">21:19</span> და იხილა ლეღჳ ერთი გზასა ზედა და მოვიდა
მისა და არარაჲ პოვა მას შინა, გარნა ფურცელი ხოლო. და ჰრქუა მას: ნუღარა
იყოფინ ნაყოფი შენგან საუკუნოდ! და განჴმა ლეღჳ იგი მეყსეულად.

<span id="an_21:20">21:20</span> ვითარცა იხილეს მოწაფეთა მათ, დაუკჳრდა
და იტყოდეს: ვითარ მეყსეულად განჴმა ლეღჳ იგი!

<span id="an_21:21">21:21</span> მიუგო იესუ და ჰრქუა მათ: ამენ გეტყჳ
თქუენ: უკუეთუ გაქუნდეს სარწმუნოებაჲ და არა შეორგულდეთ, არა ხოლო ლეღჳსაჲ
ამის ჰყოთ, არამედ ჰრქუათ-თუ მთასა ამას: აღიფხუერ ამიერ და შთავარდი
ზღუასა! - იყოს ეგრე.

<span id="an_21:22">21:22</span> და ყოველსა რაოდენსა ითხოვდეთ ლოცვასა
შინა სარწმუნოებით, გეყოდ თქუენ.

<span id="an_21:23">21:23</span> და მო-რაჲ-ვიდა იგი ტაძრად, მოუჴდეს მას
მღდელთ-მოძღუარნი იგი და მოხუცებულნი ერისანი, ვითარ-იგი ასწავებდა ერსა,
და ჰრქუეს მას: რომლითა ჴელმწიფებითა ამას იქმ, და ვინ მოგცა შენ
ჴელმწიფებაჲ ესე?

<span id="an_21:24">21:24</span> მიუგო იესუ და ჰრქუა მათ: გკითხო მეცა
თქუენ სიტყუაჲ ერთი, რომელი უკუეთუ მითხრათ მე, მეცა გითხრა თქუენ, რომლითა
ჴელმწიფებითა ვიქმ ამას.

<span id="an_21:25">21:25</span> ნათლის-ცემაჲ იოვანესი ვინაჲ იყო: ზეცით
ანუ კაცთაგან? ხოლო იგინი განიზრახვიდეს თჳსაგან და იტყოდეს: უკუეთუ
ვთქუათ: ზეცით იყო, გურქუას ჩუენ: რაჲსათჳს უკუე არა გრწმენა მისი?

<span id="an_21:26">21:26</span> და უკუეთუ ვთქუათ: კაცთაგან, გუეშინის
ერისა ამის, რამეთუ ყოველთავე ვითარცა წინაწარმეტყუელი უპყრიეს იოვანე.

<span id="an_21:27">21:27</span> და მიუგეს იესუს და ჰრქუეს: არა უწყით.
ჰრქუა მათ მანცა: არცა მე გითხრა თქუენ, რომლითა ჴელმწიფებითა ვიქმ ამას.

<span id="an_21:28">21:28</span> აწ ვითარ ჰგონებთ თქუენ? კაცსა ვისმე
ესხნეს ორ ძე; მოვიდა პირველისა მის და ჰრქუა: შვილო, წარვედ დღეს და
იქმოდე ვენაჴსა ჩემსა.

<span id="an_21:29">21:29</span> ხოლო მან მიუგო და ჰრქუა: არა მნებავს.
ხოლო უკუანაჲსკნელ შეინანა და წარვიდა.

<span id="an_21:30">21:30</span> და მოუჴდა მეორესა მას და ჰრქუა ეგრეთვე.
ხოლო მან მიუგო და ჰრქუა: წარვიდე, უფალო; და არა წარვიდა.

<span id="an_21:31">21:31</span> ვინ ორთა ამათგანმან ყო ნებაჲ მამისა
თჳსისაჲ? ჰრქუეს მას: პირველმან მან. ჰრქუა მათ იესუ: ამენ გეტყჳ თქუენ,
რამეთუ მეზუერენი და მეძავნი წინა-გიძღოდიან თქუენ სასუფეველსა ღმრთისასა.

<span id="an_21:32">21:32</span> რამეთუ მოვიდა თქუენდა იოვანე გზითა
სიმართლისაჲთა, და არა გრწმენა მისი, ხოლო მეზუერეთა და მეძავთა ჰრწმენა
მისი; ხოლო თქუენ იხილეთ და არა შეინანეთ უკუანაჲსკნელ, რაჲთამცა გრწმენა
მისი.

<span id="an_21:33">21:33</span> სხუაჲ იგავი ისმინეთ: კაცი ვინმე იყო
სახლისა უფალი, რომელმან დაასხა ვენაჴი და ზღუდე გარე-მოსდვა მას და ქმნა
მას შინა საწნეხელი და აღაშენა გოდოლი და მისცა იგი მოქმედთა საქმედ და
წარვიდა.

<span id="an_21:34">21:34</span> და რაჟამს მოიწია ჟამი ნაყოფთაჲ,
მოავლინნა მონანი მისნი მოქმედთა მათ მოღებად ნაყოფისა მისისა.

<span id="an_21:35">21:35</span> და შეიპყრნეს მოქმედთა მათ მონანი იგი
მისნი, რომელთამე სცეს, რომელნიმე მოსწყჳდეს და რომელთამე ქვაჲ დაჰკრიბეს.

<span id="an_21:36">21:36</span> კუალად წარავლინნა სხუანი მონანი,
უმრავლესნი პირველთასა, და მათცა ეგრეთვე უყვეს.

<span id="an_21:37">21:37</span> ხოლო უკუანაჲსკნელ მიუვლინა მათ ძე თჳსი
და თქუა: შე-ხოლო თუ-იკდიმონ ძისაგან ჩემისა.

<span id="an_21:38">21:38</span> ხოლო ქუეყანის მოქმედთა მათ ვითარცა
იხილეს ძე იგი მისი, და თქუეს გულსა მათსა: ესე არს მკჳდრი, მოვედით და
მოვკლათ იგი და დავიპყრათ სამკჳდრებელი მისი.

<span id="an_21:39">21:39</span> და შეიპყრეს იგი და განიყვანეს გარეშე
სავენახისა მის და მოკლეს.

<span id="an_21:40">21:40</span> რაჟამს უკუე მოვიდეს უფალი სავენაჴისაჲ
მის, რაჲ-მე უყოს ქუეყანის-მოქმედთა მათ?

<span id="an_21:41">21:41</span> ჰრქუეს მას: ბოროტნი იგი ბოროტად
წარწყმიდნეს და ვენაჴი იგი მისცეს სხუათა ქუეყანის-მოქმედთა, რომელთა
მოსცენ მას ნაყოფი ჟამსა თჳსსა.

<span id="an_21:42">21:42</span> ჰრქუა მათ იესუ არასადა აღმოგიკითხავსა
წიგნთა შინა: ლოდი, რომელ შეურაცხ-ყვეს მაშენებელთა, ესე იქმნა თავ კიდეთა.
უფლისა მიერ იყო ესე და არს საკჳრველ წინაშე თუალთა ჩუენთა.

<span id="an_21:43">21:43</span> ამისთჳს გეტყჳ თქუენ, ვითარმედ: მიგეღოს
თქუენგან სასუფეველი ღმრთისაჲ და მიეცეს ნათესავსა, რომელნი ჰყოფდენ
ნაყოფსა მისსა.

<span id="an_21:44">21:44</span> და რომელი დაეცეს ლოდსა მას ზედა,
შეიმუსროს; და რომელსა ზედა დაეცეს, განანქრიოს იგი.

<span id="an_21:45">21:45</span> და ესმნეს რაჲ მღდელთ-მოძღუართა მათ და
ფარისეველთა იგავნი ესე მისნი, ცნეს, რამეთუ მათთჳს თქუნა.

<span id="an_21:46">21:46</span> და ეძიებდეს მას შეპყრობად და ეშინოდა
მისგან, რამეთუ ვითარცა წინაწარმეტყუელი აქუნდა მათ იგი.

<span id="an_22:1">22:1</span> და მერმე მიუგო მათ იესუ იგავით და ჰრქუა:

<span id="an_22:2">22:2</span> ემსგავსა სასუფეველი ცათაჲ კაცსა მეუფესა,
რომელმან ყო ქორწილი ძისა თჳსისაჲ.

<span id="an_22:3">22:3</span> და წარავლინნა მონანი თჳსნი მოწოდებად
ჩინებულთა მათ ქორწილსა მას, და არა ინებეს მოსლვად.

<span id="an_22:4">22:4</span> კუალად წარავლინნა სხუანი მონანი და ჰრქუა:
არქუთ ჩინებულთა მათ: აჰა ესერა პური ჩემი მზა-მიყოფიეს, ზუარაკები და
უსხები ჩემი დაკლულ არიან, და ყოველივე მზა არს, მოვედით ქორწილსა ამას.

<span id="an_22:5">22:5</span> ხოლო მათ უდებ-ყვეს და წარვიდეს: რომელიმე
თჳსსა აგარაკსა, რომელიმე სავაჭროსა თჳსსა.

<span id="an_22:6">22:6</span> ხოლო სხუათა შეიპყრეს მონანი იგი მისნი,
აგინნეს და მოსწყჳდნეს.

<span id="an_22:7">22:7</span> ხოლო მეუფე იგი განრისხნა, ესმა რაჲ ესე,
და მიავლინა ერი თჳსი და მოსრნა კაცის-მკლველნი იგი და ქალაქი იგი მათი
მოწუა ცეცხლითა.

<span id="an_22:8">22:8</span> მაშინ ჰრქუა მონათა თჳსთა: ქორწილი ესე მზა
არს, ხოლო ჩინებულნი იგი არა ღირს იყვნეს.

<span id="an_22:9">22:9</span> წარვედით მებოძირთა გზათასა და რაოდენიცა
ჰპოოთ, მოუწოდეთ ქორწილსა ამას.

<span id="an_22:10">22:10</span> და განვიდეს მონანი იგი მისნი გზათა ზედა
და შეკრიბეს ყოველი, რაოდენი პოეს ბოროტი და კეთილი. და აღივსო ქორწილი იგი
მეინაჴითა.

<span id="an_22:11">22:11</span> ხოლო შე-რაჲ-ვიდა მეუფე იგი ხილვად
მეინაჴეთა მათ, იხილა მუნ კაცი, რომელსა არა ემოსა სამოსელი საქორწინე.

<span id="an_22:12">22:12</span> და ჰრქუა მას: მოყუასო, ვითარ შემოხუედ
აქა, რამეთუ არა გმოსიეს სამოსელი საქორწინე? ხოლო იგი დუმნა.

<span id="an_22:13">22:13</span> მაშინ ჰრქუა მეუფემან მან მსახურთა
თჳსთა: შეუკრენით მაგას ჴელნი და ფერჴნი და განაგდეთ ეგე ბნელსა მას
გარესკნელსა. მუნ იყოს ტირილი და ღრჭენაჲ კბილთაჲ.

<span id="an_22:14">22:14</span> რამეთუ მრავალ არიან ჩინებულნი და მცირედ
- რჩეულნი.

<span id="an_22:15">22:15</span> მაშინ წარვიდეს ფარისეველნი იგი და
ზრახვა-ყვეს, რაჲთა სიტყჳთა საფრჴე უგონ მას.

<span id="an_22:16">22:16</span> და მოუვლინნეს მოწაფენი მათნი ჰეროდიანთა
თანა და ჰრქუეს: მოძღუარ, ვიცით, რამეთუ ჭეშმარიტ ხარ შენ და გზასა
ღმრთისასა ჭეშმარიტად ასწავებ და არა ჰზრუნავ არავისთჳს, რამეთუ არა
თუალ-აღებ პირსა კაცისასა.

<span id="an_22:17">22:17</span> აწ მარქუ ჩუენ, რაჲ გნებავს შენ:
ჯერ-არსა მიცემაჲ ხარკისაჲ კეისრისა ანუ არა?

<span id="an_22:18">22:18</span> გულისჴმა-ყო იესუ უკეთურებაჲ მათი და
ჰრქუა: რაჲსა გამომცდით მე, ორგულნო?

<span id="an_22:19">22:19</span> მიჩუენეთ დრაჰკანი იგი ხარკისაჲ! ხოლო
მათ მოართუეს მას დრაჰკანი.

<span id="an_22:20">22:20</span> ჰრქუა მათ იესუ: ვისი არს ხატი ესე ანუ
ზედაწერილი?

<span id="an_22:21">22:21</span> ჰრქუეს მას: კეისრისაჲ. მაშინ ჰრქუა მათ
იესუ: მიეცით კეისრისაჲ კეისარსა და ღმრთისაჲ ღმერთსა.

<span id="an_22:22">22:22</span> და ესმა რაჲ ესე, დაუკჳრდა და დაუტევეს
იგი და წარვიდეს.

<span id="an_22:23">22:23</span> მას დღესა შინა მოუჴდეს მას სადუკეველნი,
რომელნი იტყოდეს, ვითარმედ: არა არს აღდგომაჲ. ჰკითხეს მას

<span id="an_22:24">22:24</span> და ეტყოდეს: მოძღუარ, მოსე ესრეთ თქუა:
უკუეთუ ვინმე მოკუდეს და არა ესუას შვილი, ესიძენ ძმაჲ მისი ცოლსა მისსა და
აღუდგინენ თესლი ძმასა თჳსსა.

<span id="an_22:25">22:25</span> იყვნეს უკუე ჩუენ შორის შჳდნი ძმანი. და
პირველმან მან შეირთო და მოკუდა, და არა დაშთა თესლი, და დაუტევა ცოლი თჳსი
ძმასა თჳსსა.

<span id="an_22:26">22:26</span> ეგრეთვე მეორემან და მესამემან ვიდრე
მეშჳდედმდე.

<span id="an_22:27">22:27</span> ხოლო უკუანაჲსკნელ ყოველთასა მოკუდა
დედაკაციცა იგი.

<span id="an_22:28">22:28</span> აწ უკუე აღდგომასა მას ვისა შჳდთა
მათგანისა იყოს იგი ცოლად, რამეთუ ყოველთა ესუა იგი?

<span id="an_22:29">22:29</span> მიუგო იესუ და ჰრქუა მათ: სცთებით,
რამეთუ არა იცნით წიგნნი, არცა ძალი ღმრთისაჲ,

<span id="an_22:30">22:30</span> რამეთუ აღდგომასა მას არცა
იქორწინებოდიან, არცა განჰქორწინებდენ, არამედ, ვითარცა ანგელოზნი
ღმრთისანი, იყვნენ ცათა შინა.

<span id="an_22:31">22:31</span> ხოლო აღდგომისათჳს მკუდართასა არა
აღმოგიკითხავსა თქუმული იგი ღმრთისამიერი, რომელსა იტყჳს:

<span id="an_22:32">22:32</span> მე ვარ ღმერთი აბრაჰამისი და ღმერთი
ისაკისი და ღმერთი იაკობისი? არა არს ღმერთი - ღმერთი მკუდართაჲ, არამედ
ცხოველთაჲ.

<span id="an_22:33">22:33</span> და ესმა რაჲ ესე ერსა მას, დაუკჳრდებოდა
მოძღურებაჲ იგი მისი.

<span id="an_22:34">22:34</span> ხოლო ფარისეველთა რაჲ ესმა, რამეთუ დაუყო
პირი სადუკეველთა მათ, შეკრბეს ერთად.

<span id="an_22:35">22:35</span> და ჰკითხა ერთმან მათგანმან
სჯულის-მოძღუარმან, გამოსცდიდა მას და ეტყოდა:

<span id="an_22:36">22:36</span> მოძღუარ, რომელი მცნებაჲ უფროჲს არს
სჯულსა შინა?

<span id="an_22:37">22:37</span> ხოლო იესუ ჰრქუა მას: შეიყუარო უფალი
ღმერთი შენი ყოვლითა გულითა შენითა და ყოვლითა სულითა შენითა და ყოვლითა
გონებითა შენითა.

<span id="an_22:38">22:38</span> ესე არს დიდი და პირველი მცნებაჲ.

<span id="an_22:39">22:39</span> და მეორე, მსგავსი ამისი: შეიყუარო
მოყუასი შენი, ვითარცა თავი თჳსი.

<span id="an_22:40">22:40</span> ამათ ორთა მცნებათა ყოველი სჯული და
წინაწარმეტყუელნი დამოკიდებულ არიან.

<span id="an_22:41">22:41</span> შეკრებულ რაჲ იყვნეს ფარისეველნი იგი,
ჰკითხა მათ იესუ

<span id="an_22:42">22:42</span> და ჰრქუა: ვითარ ჰგონებთ თქუენ
ქრისტესთჳს, ვისი ძე არს? ხოლო მათ ჰრქუეს: დავითისი.

<span id="an_22:43">22:43</span> ჰრქუა მათ იესუ: ვითარ უკუე დავით სულითა
ჰხადის მას უფლად და იტყჳს:

<span id="an_22:44">22:44</span> ჰრქუა უფალმან უფალსა ჩემსა: დაჯედ
მარჯუენით ჩემსა, ვიდრემდის დავსხნე მტერნი შენნი ქუეშე ფერჴთა შენთა?

<span id="an_22:45">22:45</span> უკუეთუ დავით სულითა უფლად ხადის მას,
ვითარ ძე მისი არს?

<span id="an_22:46">22:46</span> და ვერვის ეძლო სიტყჳს-მიგებად მისა,
არცაღა ვინ იკადრა მიერ დღითგან კითხვად მისა არღარაჲ.

<span id="an_23:1">23:1</span> მაშინ ეტყოდა იესუ ერსა მას და მოწაფეთა
თჳსთა

<span id="an_23:2">23:2</span> და ჰრქუა: საყდართა მოსესთა დასხდეს
მწიგნობარნი და ფარისეველნი.

<span id="an_23:3">23:3</span> ყოველსა უკუე რაოდენსა გეტყოდიან თქუენ
დამარხვად, დაიმარხეთ და ყავთ, ხოლო საქმეთა მათთაებრ ნუ იქმთ, რამეთუ
თქჳან და არა ყვიან.

<span id="an_23:4">23:4</span> რამეთუ შეკრიან ტჳრთი მძიმე და ძნიად
სატჳრთავი და დასდვიან მჴართა ზედა კაცთასა, ხოლო მათ თითითაცა მათითა არა
უნებნ შეძრვად იგი.

<span id="an_23:5">23:5</span> და ყოველსა საქმესა მათსა იქმან
საჩვენებელად კაცთა; განივრცნიან საცონი მათნი და განიდიდნიან ფესუნი
სამოსელთა მათთანი.

<span id="an_23:6">23:6</span> უყუარს ზემოჯდომაჲ სერსა ზედა და
პირველდაჯდომაჲ შესაკრებელსა შორის

<span id="an_23:7">23:7</span> და მოკითხვაჲ უბანთა ზედა, და რაჲთა
ხადოდიან კაცნი: რაბი, რაბი!

<span id="an_23:8">23:8</span> ხოლო თქუენ ნუ იწოდებით რაბბი, რამეთუ ერთი
არს მოძღუარი თქუენი - ქრისტე, ხოლო თქუენ ყოველნი ძმანი ხართ.

<span id="an_23:9">23:9</span> და მამით ნუვის ხადით ქუეყანასა ზედა,
რამეთუ ერთი არს მამაჲ თქუენი, რომელ არს ცათა შინა.

<span id="an_23:10">23:10</span> ნუცა გერქუმინ თქუენ წინამძღუარ, რამეთუ
ერთი არს წინამძღუარი თქუენი - ქრისტე.

<span id="an_23:11">23:11</span> ხოლო უდიდესი თქუენი იყავნ თქუენდა
მსახურ.

<span id="an_23:12">23:12</span> ხოლო რომელმან აღიმაღლოს თავი თჳსი,
დამდაბლდეს; და რომელმან დაიმდაბლოს თავი თჳსი, იგი ამაღლდეს.

<span id="an_23:13">23:13</span> ვაჲ თქუენდა, მწიგნობარნო და ფარისეველნო
ორგულნო, რამეთუ შესჭამთ სახლებსა ქურივთასა და მიზეზით განგრძობილად
ილოცევდით. ამისთჳს მიიღოთ უმეტესი სასჯელი.

<span id="an_23:14">23:14</span> ვაჲ თქუენდა, მწიგნობარნო და ფარისეველნო
ორგულნო, რამეთუ დაჰჴშავთ სასუფეველსა ცათასა წინაშე კაცთა; თქუენ
შე-არა-ხუალთ და შემავალთა უტევებთ არა შესლვად.

<span id="an_23:15">23:15</span> ვაჲ თქუენდა, მწიგნობარნო და ფარისეველნო
ორგულნო, რამეთუ მიმოხუალთ ზღუასა ზედა და ჴმელსა, რაჲთა ჰყოთ ერთი ვინმე
მწირ; და რაჟამს არნ, ჰყვით იგი ნაშობ გეჰენიისა ორ წილ თქუენსა.

<span id="an_23:16">23:16</span> ვაჲ თქუენდა, წინამძღუარნო ბრმანო,
რომელთა სთქუთ, ვითარმედ: რომელმან ფუცოს ტაძარსა ამას, არარაჲ არს; ხოლო
რომელმან ფუცოს ოქროსა მას ტაძრისასა, ჯერ-არს.

<span id="an_23:17">23:17</span> ცოფნო და ბრმანო, რომელი უფროჲს არს:
ოქროჲ ანუ ტაძარი, რომელი განსწმედს ოქროსა მას?

<span id="an_23:18">23:18</span> და სთქუათ: რომელმან ფუცოს
საკურთხეველსა, არარაჲ არს; ხოლო რომელმან ფუცოს შესაწირავსა მას, რომელ
არს საკურთხეველსა ზედა, ჯერ-არს.

<span id="an_23:19">23:19</span> ცოფნო და ბრმანო, რომელი უდიდეს არს:
შესაწირავი ანუ საკურთხეველი, რომელი განსწმედს შესაწირავსა მას?

<span id="an_23:20">23:20</span> რამეთუ რომელმან ფუცოს საკურთხეველსა,
ფუცავს მას და ყოველსა, რომელი არს მას ზედა.

<span id="an_23:21">23:21</span> და რომელმან ფუცოს ტაძარსა, ფუცავს მას
და რომელი დამკჳდრებულ არს მას შინა.

<span id="an_23:22">23:22</span> და რომელმან ფუცოს ცასა, ფუცავს საყდარსა
ღმრთისასა და რომელი ზის მას ზედა.

<span id="an_23:23">23:23</span> ვაჲ თქუენდა, მწიგნობარნო და ფარისეველნო
ორგულნო, რამეთუ ათეულსა მიიღებთ პიტნაკისასა და ცერეცოჲსასა და ძირაკისასა
და დაგიტევებიეს უმძიმესი შჯულისაჲ: სამართალი და წყალობაჲ და
სარწმუნოებაჲ. ესე ჯერ-იყო საქმედ და იგი არა დატევებად.

<span id="an_23:24">23:24</span> წინამძღუარნო ბრმანო, რომელი დასწურავთ
ბურნაკსა, ხოლო აქლემსა შთანსთქამთ!

<span id="an_23:25">23:25</span> ვაჲ თქუენდა, მწიგნობარნო და ფარისეველნო
ორგულნო, რამეთუ განსწმედთ გარეშესა სასუმელისასა და პაროფსიდისასა, ხოლო
შინაგან სავსე არიან ნატაცებითა და არაწმიდებითა.

<span id="an_23:26">23:26</span> ფარისეველო ბრმაო, განწმიდე პირველად
შინაგანი იგი სასუმელისაჲ და პაროფსიდისაჲ, რაჲთა იყოს გარეშეცა იგი მისი
წმიდა.

<span id="an_23:27">23:27</span> ვაჲ თქუენდა, მწიგნობარნო და ფარისეველნო
ორგულნო, რამეთუ მიმსგავსებულ ხართ საფლავთა განგოზილთა, რომელნი ჩანედ
გარეშე შუენიერ, ხოლო შინაგან სავსე არიედ ძუალებითა მკუდართაჲთა და
ყოვლითა არაწმიდებითა.

<span id="an_23:28">23:28</span> ეგრეცა თქუენ გარეშე სჩანთ წინაშე კაცთა
მართალ, ხოლო შინაგან სავსე ხართ ორგულებითა და უსჯულოებითა.

<span id="an_23:29">23:29</span> ვაჲ თქუენდა მწიგნობარნო და ფარისეველნო
ორგულნო, რამეთუ აშენებთ საფლავთა წინაწარმეტყუელთასა და შეამკობთ
სამარებსა მართალთასა,

<span id="an_23:30">23:30</span> და იტყჳთ: უკუეთუმცა ვიყვენით დღეთა მათ
მამათა ჩეუნთასა, არამცა ვიყვენით მათ თანა ზიარ სისხლსა მას
წინაწარმეტყუელთასა.

<span id="an_23:31">23:31</span> ვინაჲცა ეწამებით თავთა თჳსთა, რამეთუ
ნაშობნი ხართ მკლველთა წინაწარმეტყუელთანი.

<span id="an_23:32">23:32</span> და აწ თქუენცა აღავსეთ საწყაული მამათა
თქუენთაჲ.

<span id="an_23:33">23:33</span> გუელნო, ნაშობნო იქედნეთანო, ვითარ-მე
განერნეთ სასჯელსა მას გეჰენიისასა?

<span id="an_23:34">23:34</span> ამისთჳს აჰა ესერა მე მოვავლინნე თქუენდა
წინაწარმეტყუელნი, ბრძენნი და მწიგნობარნი, და მათგანნი მოსწყვიდნეთ, და
მათგანნი მოსწყვიდნეთ და ჯუარს-აცუნეთ, და მათგანნი სტანჯეთ შესაკრებელთა
შორის თქუენთა და სდევნიდეთ ქალაქითი ქალაქად,

<span id="an_23:35">23:35</span> რაჲთა მოიწიოს თქუენ ზედა ყოველი სისხლი
მართალი, დათხეული ქუეყანასა ზედა, სისხლითგან აბელ მართლისაჲთ, ვიდრე
სისხლადმდე ზაქარიაჲსა, ძისა ბარუქისა, რომელი მოჰკალთ შორის ტაძრისა და
საკურთხეველისა.

<span id="an_23:36">23:36</span> ამენ გეტყჳ თქუენ, რამეთუ მოიწიოს ესე
ყოველი ნათესავსა ამას ზედა.

<span id="an_23:37">23:37</span> იერუსალჱმ, იერუსალჱმ, რომელმან
მოსწყჳდენ წინაწარმეტყუელნი და ქვაჲ დაჰკრიბე მოვლინებულთა შენ ზედა,
რაოდენ-გზის ვინებე შეკრებაჲ შვილთა შენთაჲ, ვითარცა სახედ შეიკრიბნის
მფრინველმან მართეუნი თჳსნი ქუეშე ფრთეთა თჳსთა, და არა ინებეთ!

<span id="an_23:38">23:38</span> აჰა ესერა დაეტეოს თქუენგან სახლი თქუენი
ოჴრად.

<span id="an_23:39">23:39</span> რამეთუ გეტყჳ თქუენ: არღარა მიხილოთ მე
ამიერითგან, ვიდრემდე სთქუათ: კურთხეულ არს მომავალი სახელითა უფლისათა.

<span id="an_24:1">24:1</span> და გამოვიდა იესუ ტაძრისა მისგან და
წარვიდოდა. და მოუჴდეს მას მოწაფენი მისნი და უჩუენებდეს შენებულსა მას
ტაძრისასა.

<span id="an_24:2">24:2</span> ხოლო იესუ ჰრქუა მათ: არა ჰხედავთა ამას
ყოველსა? ამენ გეტყჳ თქუენ: არა დაშთეს აქა ქვაჲ ქვასა ზედა, რომელი არა
დაირღუეს.

<span id="an_24:3">24:3</span> და ვითარცა დაჯდა იგი მთასა მას
ზეთისხილთასა, მოუჴდეს მას მოწაფენი თჳსაგან და ეტყოდეს: მითხარ ჩუენ, ოდეს
იყოს ესე, და რაჲ არს სასწაული იგი შენისა მის მოსლვისაჲ და აღსასრული ამის
სოფლისაჲ?

<span id="an_24:4">24:4</span> მიუგო იესუ და ჰრქუა მათ: ეკრძალენით, ნუ
ვინმე გაცთუნნეს თქუენ,

<span id="an_24:5">24:5</span> რამეთუ მრავალნი მოვიდოდიან სახელითა
ჩემითა და იტყოდიან, ვითარმედ: მე ვარ ქრისტე, და მრავალთა აცთუნებდენ.

<span id="an_24:6">24:6</span> და გესმოდიან ბრძოლანი და ჰამბავნი
ბრძოლათანი, იხილეთ და ნუ შესძრწუნდებით, რამეთუ ჯერ-არს ესე ყოველი ყოფად,
არამედ არღა არს აღსასრული.

<span id="an_24:7">24:7</span> რამეთუ აღდგეს ნათესავი ნათესავსა ზედა და
მეუფებაჲ მეუფებასა ზედა, და იყვნენ სიყმილნი და სრვანი და ძრვანი
ადგილად-ადგილად.

<span id="an_24:8">24:8</span> ხოლო ესე ყოველი დასაბამი სალმობათაჲ არს.

<span id="an_24:9">24:9</span> მაშინ მიგცნენ თქუენ ჭირსა და მოგწყჳდნენ
თქუენ, და იყვნეთ თქუენ მოძულებულ ყოველთაგან წარმართთა სახელისა
ჩემისათჳს.

<span id="an_24:10">24:10</span> და მაშინ დაჰბრკოლდებოდიან მრავალნი და
ურთიერთას შინა-განსცემდენ და სძულობდენ ურთიერთას.

<span id="an_24:11">24:11</span> და მრავალნი ცრუ-წინაწარმეტყუელნი აღდგენ
და აცთუნებდენ მრავალთა.

<span id="an_24:12">24:12</span> და განმრავლებითა უსჯულოებისაჲთა განჴმეს
სიყუარული მრავალთაჲ.

<span id="an_24:13">24:13</span> ხოლო რომელმან დაითმინოს სრულიად, იგი
ცხოვნდეს.

<span id="an_24:14">24:14</span> და იქადაგოს სახარებაჲ ესე სასუფეველისაჲ
ყოველსა სოფელსა საწამებელად ყოველთა წარმართთა, და მაშინ მოიწიოს
აღსასრული.

<span id="an_24:15">24:15</span> რაჟამს იხილოთ საძაგელი იგი მოოჴრებისაჲ,
თქუმული დანიელ წინაწარმეტყუელისა მიერ, მდგომარე ადგილსა წმიდასა, რომელი
აღმოიკითხვიდეს, გულისჴმა-ყავნ.

<span id="an_24:16">24:16</span> მაშინ რომელნი ჰურიასტანს იყვნენ,
ივლტოდედ მთად.

<span id="an_24:17">24:17</span> და რომელი ერდოსა ზედა იყოს, ნუ
გარდამოვალნ აღებად რასმე სახლისაგან თჳსისა.

<span id="an_24:18">24:18</span> და რომელი ველსა გარე იყოს, ნუ
უკუნიქცევინ აღებად სამოსლისა თჳსისა.

<span id="an_24:19">24:19</span> ხოლო ვაჲ მიდგომილთა და რომელნი აწოებენ
მათ დღეთა შინა!

<span id="an_24:20">24:20</span> არამედ ილოცევდით, რაჲთა არა იყოს
სივლტოლაჲ თქუენი ზამთარსა შინა გინა შაბათსა.

<span id="an_24:21">24:21</span> რამეთუ იყოს მაშინ ჭირი დიდი, რომელი არა
იყო დასაბამითგან სოფლისაჲთ, ვიდრე აქამდე, არცაღა ყოფად არს.

<span id="an_24:22">24:22</span> და უკუეთუმცა არა შემოკლდეს დღენი იგი,
არამცა განერა ყოველი ჴორციელი, ხოლო რჩეულთა მათთჳს შემოკლდენ დღენი იგი.

<span id="an_24:23">24:23</span> მაშინ უკუეთუ ვინმე გრქუას თქუენ: აჰა
აქა არს ქრისტე გინა იქი, ნუ გრწამნ.

<span id="an_24:24">24:24</span> რამეთუ აღდგენ ქრისტე-მტყუვარნი და
ცრუ-წინაწარმეტყუელნი და ჰყოფდენ სასწაულებსა დიდ-დიდსა და ნიშებსა, ვიდრე
ცთუნებადმდე, უკუეთუმცა ვითარ შეუძლეს, რჩეულთა მათცა.

<span id="an_24:25">24:25</span> აჰა ესერა წინაჲწარ გარქუ თქუენ.

<span id="an_24:26">24:26</span> უკუეთუ გრქუან თქუენ: აჰა უდაბნოსა არს,
ნუ განხუალთ; აჰა ესერა საუნჯეთა შინა არს, ნუ გრწამნ.

<span id="an_24:27">24:27</span> რამეთუ, ვითარცა ელვაჲ რაჲ გამობრწყინდის
მზისა-აღმოსავალით და ჩანნ ვიდრე დასავალადმდე, ეგრეთ იყოს მოსლვაჲ ძისა
კაცისაჲ.

<span id="an_24:28">24:28</span> რამეთუ სადაცა იყოს მძორი, მუნცა შეკრბეს
ორბები.

<span id="an_24:29">24:29</span> ხოლო მეყსეულად შემდგომად ჭირისა მის მათ
დღეთაჲსა მზე დაბნელდეს, და მთოვარემან არა გამოსცეს ნათელი თჳსი, და
ვარსკულავნი დამოცჳვენ ზეცით, და ძალნი ცათანი შეიძრნენ.

<span id="an_24:30">24:30</span> და მაშინ გამოჩნდეს სასწაული ძისა
კაცისაჲ ცათა შინა, და მაშინ იტყებდენ ყოველნი ტომნი ქუეყანისანი და იხილონ
ძე კაცისაჲ მომავალი ღრუბელთა ზედა ცისათა ძალითა და დიდებითა მრავლითა.

<span id="an_24:31">24:31</span> და წარავლინნეს ანგელოზნი თჳსნი საყჳრითა
ჴმისა დიდისაჲთა და შეკრიბნეს რჩეულნი მისნი ოთხთაგან ქართა კიდითგან
ცისაჲთ, ვიდრე კიდედმდე მათა.

<span id="an_24:32">24:32</span> ხოლო ლეღჳსაგან ისწავეთ იგავი:
ვითარცა-იგი რაჟამს ტრონი მისნი დაჩჩჳან, და ფურცელი გამოვალნ, უწყოდეთ,
რამეთუ ახლოს არს ზაფხული.

<span id="an_24:33">24:33</span> ეგრეცა თქუენ, ოდეს იხილოთ ესე ყოველი,
უწყოდეთ, რამეთუ ახლოს არს, კართა ზედა.

<span id="an_24:34">24:34</span> ამენ გეტყჳ თქუენ: არა წარჴდეს ნათესავი
ესე, ვიდრემდე ესე ყოველი იქმნეს.

<span id="an_24:35">24:35</span> ცანი და ქუეყანაჲ წარჴდენ, ხოლო სიტყუანი
ჩემნი არა წარჴდენ.

<span id="an_24:36">24:36</span> ხოლო დღისა მისთჳს და ჟამისა არავინ
იცის, არცა ანგელოზთა ცისათა, გარნა მამამან მხოლომან.

<span id="an_24:37">24:37</span> ვითარცა-იგი დღეთა მათ ნოვესთა, ეგრეთ
იყოს მოსლვაჲ ძისა კაცისაჲ.

<span id="an_24:38">24:38</span> რამეთუ ვითარცა-იგი იყვნეს დღეთა მათ
შინა პირველ წყლით-რღუნისათა: ჭამდეს და სუმიდეს, იქორწინებდეს და
განჰქორწინებდეს მუნ დღედმდე, ვიდრემდე მოიწია წყლით-რღუნაჲ იგი და წარიღო
ყოველი. ესრეთ იყოს მოსლვაჲცა ძისა კაცისაჲ.

<span id="an_24:38">24:38</span> რამეთუ ვითარცა-იგი იყვნეს დღეთა მათ
შინა პირველ წყლით-რღუნისათა: ჭამდეს და სუმიდეს, იქორწინებდეს და
განჰქორწინებდეს მუნ დღედმდე, ვიდრემდე მოიწია წყლით-რღუნაჲ იგი და წარიღო
ყოველი. ესრეთ იყოს მოსლვაჲცა ძისა კაცისაჲ.

<span id="an_24:40">24:40</span> მაშინ ორნი იყვნენ ველსა გარე: ერთი
წარიყვანოს, და ერთი დაეტეოს.

<span id="an_24:41">24:41</span> ორნი ფქვიდენ ფქვილსა: ერთი წარიტაცოს,
და ერთი დაეტეოს.

<span id="an_24:42">24:42</span> იღჳძებდით უკუე, რამეთუ არა იცით,
რომელსა ჟამსა უფალი თქუენი მოვიდეს.

<span id="an_24:43">24:43</span> ხოლო ესემცა იცით: უკუეთუმცა უწყოდა
სახლისა უფალმან, რომელსა საჴუმილავსა მპარავი მოსლვად არს, იღჳძებდამცა და
არა უტევა დათხრად სახლისა თჳსისა.

<span id="an_24:44">24:44</span> ამისთჳს თქუენცა იყვენით განმზადებულ,
რამეთუ რომელსა ჟამსა არა ჰგონებდეთ, ძე კაცისაჲ მოვიდეს.

<span id="an_24:45">24:45</span> ვინ-მე არს სარწმუნოჲ იგი მონაჲ და
ბრძენი, რომელი დაადგინოს უფალმან თჳსმან მონათა თჳსთა ზედა მიცემად
საზრდელი მათი ჟამსა თჳსსა.

<span id="an_24:46">24:46</span> ნეტარ არს მონისა მის, რომლისაჲ მოვიდეს
უფალი მისი და პოოს იგი ესრეთ მოქმედი.

<span id="an_24:47">24:47</span> ამენ გეტყჳ თქუენ, ვითარმედ ყოველთა ზედა
მონაგებთა მისთა დაადგინოს იგი.

<span id="an_24:48">24:48</span> ხოლო უკუეთუ თქუას ბოროტმან მან მონამან
გულსა თჳსსა: ჰყოვნის უფალი ჩემი მოსლვად,

<span id="an_24:49">24:49</span> და იწყოს გუემად მისთანათა მათ მონათა და
ჭამდეს და სუმიდეს მომთრვალეთა თანა,

<span id="an_24:50">24:50</span> მოვიდეს უფალი იგი მონისაჲ მის დღესა,
რომელსა არა მოელოდის, და ჟამსა, რომელი არა უწყოდის,

<span id="an_24:51">24:51</span> და ორგან განკუეთოს იგი და ნაწილი მისი
დადვას ორგულთა თანა. მუნ იყოს ტირილი და ღრჭენაჲ კბილთაჲ.

<span id="an_25:1">25:1</span> მაშინ ემსგავსოს სასუფეველი ცათაჲ ათთა
ქალწულთა, რომელთა აღიხუნეს ლამპარნი თჳსნი და განვიდეს მიგებებად სიძისა.

<span id="an_25:2">25:2</span> ხოლო ხუთნი მათგანნი იყვნეს ბრძენნი და
ხუთნი - სულელნი.

<span id="an_25:3">25:3</span> მიიხუნეს სულელთა მათ ლამპარნი მათნი და
არა მიიღეს მათ თანა ზეთი.

<span id="an_25:4">25:4</span> ხოლო ბრძენთა მათ მიიღეს მათ თანა ზეთი
ჭურჭელთა მათთა ლამპართა მათთა თანა.

<span id="an_25:5">25:5</span> და დაყოვნებასა მას სიძისასა მიერულა
ყოველთა და დაიძინეს.

<span id="an_25:6">25:6</span> ხოლო შუვა-ღამეს ოდენ ღაღადებაჲ იყო,
ვითარმედ: აჰა ესერა სიძე მოვალს, გამოვედით მიგებებად მისა.

<span id="an_25:7">25:7</span> მაშინ აღდგეს ყოველნი იგი ქალწულნი და
აღიგნეს ლამპარნი მათნი.

<span id="an_25:8">25:8</span> ხოლო სულელნი იგი ეტყოდეს ბრძენთა მათ:
მეცით ჩუენ ზეთისაგან თქუენისა, რამეთუ ლამპარნი ჩუენნი დაშრტებიან.

<span id="an_25:9">25:9</span> მიუგეს ბრძენთა მათ და ჰრქუეს: ნუუკუე ვერ
კმა-გუეყოს ჩუენ და თქუენ, არამედ უფროჲსღა წარვედით სავაჭროდ და იყიდეთ
თავისა თქუენისა.

<span id="an_25:10">25:10</span> და ვითარცა წარვიდეს იგინი სყიდად,
მოვიდა სიძე იგი, და განმზადებულნი იგი შევიდეს სიძისა თანა ქორწილსა მას,
და დაეჴშა კარი.

<span id="an_25:11">25:11</span> შემდგომად მათსა მოვიდეს სხუანიცა იგი
ქალწულნი და იტყოდეს: უფალო, უფალო, განგჳღე ჩუენ!

<span id="an_25:12">25:12</span> ხოლო მან მიუგო და ჰრქუა მათ: ამენ გეტყჳ
თქუენ: არა გიცნი თქუენ.

<span id="an_25:13">25:13</span> იღჳძებდით უკუე, რამეთუ არა იცით დღე
იგი, არცა ჟამი, რომელსა შინა ძე კაცისაჲ მოვიდეს.

<span id="an_25:14">25:14</span> ვითარცა-იგი რაჟამს წარვალნ კაცი და
მოუწესის მონათა თჳსთა და მისცის მათ მონაგები თჳსი;

<span id="an_25:15">25:15</span> და რომელსამე მისცა ხუთი ქანქარი და
რომელსამე ორი ქანქარი და რომელსამე ერთი, კაცად-კაცადსა მსგავსად ძალისა
თჳსისა, და მეყსეულად წარვიდა.

<span id="an_25:16">25:16</span> ხოლო წარვიდა, რომელმან-იგი ხუთი ქანქარი
მიიღო, აქმნია მას ზედა და შესძინა სხუაჲღა ხუთი ტალანტი.

<span id="an_25:17">25:17</span> ეგრეთვე, რომელმან-იგი ორი მიიღო,
შესძინა სხუაჲ ორი.

<span id="an_25:18">25:18</span> ხოლო რომელმან-იგი ერთი მიიღო, წარვიდა
და მოთხარა და დაჰფლა ქუეყანასა ვეცხლი იგი უფლისა თჳსისაჲ.

<span id="an_25:19">25:19</span> შემდგომად მრავლისა ჟამისა მოვიდა უფალი
იგი მათ მონათაჲ და სიტყუაჲ ყო მონათა მათ თანა.

<span id="an_25:20">25:20</span> და წამოდგა, რომელმან-იგი ხუთი ქანქარი
მიიღო, და მოართუა მას სხუაჲღა ხუთი ქანქარი და ჰრქუა: უფალო, ხუთი ქანქარი
მომეც მე, აჰა ესერა სხუაჲღა ხუთი ქანქარი შევსძინე.

<span id="an_25:21">25:21</span> ჰრქუა მას უფალმან მისმან: კეთილ, მონაო
სახიერო და სარწმუნოო! მცირედსა ზედა სარწმუნო იქმენ, მრავალსა ზედა
დაგადგინო შენ; შევედ სიხარულსა უფლისა შენისასა.

<span id="an_25:22">25:22</span> მოვიდა იგიცა, რომელსა ორი ქანქარი
მიეღო, და ჰრქუა: უფალო, ორი ქანქარი მომეც მე, აჰა სხუაჲ ორი ტალანტი
შევსძინე.

<span id="an_25:23">25:23</span> ჰრქუა მას უფალმან მისმან: კეთილ, მონაო
სახიერო და სარწმუნოო! მცირედსა ზედა სარწმუნო იქმენ, მრავალსა ზედა
დაგადგინო შენ; შევედ სიხარულსა უფლისა შენისასა.

<span id="an_25:24">25:24</span> მოვიდა იგიცა, რომელსა ერთი ქანქარი
მიეღო, და ჰრქუა: უფალო, უწყოდე, რამეთუ ფიცხელი კაცი ხარ შენ: მოიმკი,
სადა არა დასთესი, და შეიკრიბი, სადა არა განგიბნევიედ.

<span id="an_25:25">25:25</span> და შემეშინა, წარვედ და დავმალე ქანქარი
იგი შენი ქუეყანასა. აჰა ესერა შენი შენ თანა არს.

<span id="an_25:26">25:26</span> მიუგო უფალმან მისმან და ჰრქუა მას:
ბოროტო მონაო და მედგარო! უწყოდე, რამეთუ მოვიმკი, სადა არა დავსთესი, და
შევიკრიბი, სადა არა განმიბნევიედ.

<span id="an_25:27">25:27</span> ჯერ-იყო შენდა დადებად ვეცხლი ჩემი
სავაჭროსა, და მომცა-ვედ და მოვიღე ჩემი იგი აღნადგინებითურთ.

<span id="an_25:28">25:28</span> მოუღეთ მაგას ქანქარი ეგე და მიეცით მას,
რომელსა აქუს ათი ქანქარი.

<span id="an_25:29">25:29</span> რამეთუ ყოველსა, რომელსა აქუნდეს, მიეცეს
და მიემატოს; და რომელსა არა აქუნდეს და რომელღა-იგი აქუნდეს, მო-ვე-ეღოს
მისგან. და ამას რაჲ იტყოდა, ჴმა-ყო: რომელსა ასხენ ყურნი სმენად, ისმინენ!

<span id="an_25:30">25:30</span> და უჴმარი ეგე მონაჲ განჴადეთ ბნელსა მას
გარესკნელსა. მუნ იყოს ტირილი და ღრჭენაჲ კბილთაჲ.

<span id="an_25:31">25:31</span> ხოლო რაჟამს მოვიდეს ძე კაცისაჲ დიდებითა
თჳსითა, და ყოველნი ანგელოზნი მისნი მის თანა, მაშინ დაჯდეს საყდართა
დიდებისა თჳსისათა;

<span id="an_25:32">25:32</span> და შეკრბენ წინაშე მისა ყოველნი
ნათესავნი, და განარჩინეს იგინი ურთიერთას, ვითარცა-იგი მწყემსმან რაჲ
განარჩინის ცხოვარნი თიკანთაგან,

<span id="an_25:33">25:33</span> და დაადგინნეს ცხოვარნი მარჯუენით მისა
და თიკანნი - მარცხენით.

<span id="an_25:34">25:34</span> მაშინ ჰრქუას მეუფემან მარჯუენითთა მათ
მისთა: მოვედით, კურთხეულნო მამისა ჩემისანო, და დაიმკჳდრეთ განმზადებული
თქუენთჳს სასუფეველი დასაბამითგან სოფლისაჲთ.

<span id="an_25:35">25:35</span> რამეთუ მშიოდა, და მეცით მე ჭამადი;
მწყუროდა, და მასუთ მე; უცხო ვიყავ, და შემიწყნარეთ მე;

<span id="an_25:36">25:36</span> შიშუელ ვიყავ, და შემმოსეთ მე; სნეულ
ვიყავ, და მომხედეთ მე; საპყრობილესა ვიყავ, და მოხუედით ჩემდა.

<span id="an_25:37">25:37</span> მაშინ მიუგონ მას მართალთა მათ და
ჰრქუან: უფალო, ოდეს გიხილეთ შენ მშიერი და გამოგზარდეთ? ანუ წყურიელი და
გასუთ შენ?

<span id="an_25:38">25:38</span> ოდეს გიხილეთ შენ უცხოდ და შეგიწყნარეთ?
ანუ შიშუელი და შეგმოსეთ შენ?

<span id="an_25:39">25:39</span> ოდეს გიხილეთ შენ უძლური ანუ
საპყრობილესა და მოვედით შენდა?

<span id="an_25:40">25:40</span> და მიუგოს მეუფემან მან და ჰრქუას მათ:
ამენ გეტყჳ თქუენ: რაოდენი უყავთ ერთსა ამას მცირეთაგანსა ძმათა ჩემთასა,
იგი მე მიყავთ.

<span id="an_25:41">25:41</span> მაშინ ჰრქუას მარცხენითთა მათცა:
წარვედით ჩემგან, წყეულნო, ცეცხლსა მას საუკუნესა, რომელი განმზადებულ არს
ეშმაკისათჳს და ანგელოზთა მისთათჳს,

<span id="an_25:42">25:42</span> რამეთუ მშიოდა, და არა მეცით მე ჭამადი;
მწყუროდა, და არა მასუთ მე;

<span id="an_25:43">25:43</span> უცხო ვიყავ, და არა შემიწყნარეთ მე;
შიშუელ ვიყავ, და არა შემმოსეთ მე; უძლურ ვიყავ და საპყრობილესა, და არა
მოხუედით ჩემდა.

<span id="an_25:44">25:44</span> მაშინ მიუგონ მათცა და ჰრქუან: უფალო,
ოდეს გიხილეთ შენ მშიერი ანუ წყურიელი, ანუ უცხოებასა, ანუ შიშულოებასა,
ანუ უძლურებასა, ანუ საპყრობილესა და არა გმსახურეთ შენ?

<span id="an_25:45">25:45</span> მაშინ მიუგოს მან და ჰრქუას მათ: ამენ
გეტყჳ თქუენ: რაოდენი არა უყავთ ერთსა ამას მცირეთაგანსა, მე არა მიყავთ.

<span id="an_25:46">25:46</span> და წარვიდენ ესენი სატანჯველსა
საუკუნესა, ხოლო მართალნი - ცხორებასა საუკუნესა.

<span id="an_26:1">26:1</span> და იყო რაჟამს დაასრულნა იესუ ყოველნი ესე
სიტყუანი, ჰრქუა მოწაფეთა თჳსთა:

<span id="an_26:2">26:2</span> უწყითა, რამეთუ შემდგომად ორისა დღისა
ვნებაჲ იყოს, და ძე კაცისაჲ მიეცეს ჯუარ-ცუმად?

<span id="an_26:3">26:3</span> მაშინ შეკრბეს მღდელთ-მოძღუარნი იგი და
მწიგნობარნი და მოხუცებულნი ერისანი ეზოსა მას კაიაფა მღდელთ-მოძღუარისასა

<span id="an_26:4">26:4</span> და ზრახვა-ყვეს, რაჲთა იესუ ზაკუვით
შეიპყრნა და მოკლან.

<span id="an_26:5">26:5</span> ხოლო იტყოდეს: ნუ დღესასწაულსა ამას, რაჲთა
არა შფოთი იქმნეს ერსა შორის.

<span id="an_26:6">26:6</span> ხოლო იესუ იყო რაჲ ბეთანიას, სახლსა სიმონ
კეთროვნისასა,

<span id="an_26:7">26:7</span> მოუჴდა დედაკაცი, რომელსა აქუნდა ალაბასტრი
ნელსაცხებელისა მრავალ-სასყიდლისაჲ, და დაასხა თავსა მისსა ინაჴით
მჯდომარესა.

<span id="an_26:8">26:8</span> ხოლო იხილეს რაჲ მოწაფეთა, განრისხნეს და
იტყოდეს: რაჲსათჳს იყო წარწყმედაჲ ნელსაცხებელისაჲ ამის?

<span id="an_26:9">26:9</span> რამეთუ შესაძლებელ იყო ესე განსყიდად
დადძალის და მიცემად გლახაკთა.

<span id="an_26:10">26:10</span> ხოლო იესუ გულისჴმა-ყო და ჰრქუა მათ:
რაჲსა შრომასა შეამთხუევთ დედაკაცსა მაგას? რამეთუ საქმე კეთილი ქმნა ჩემდა
მომართ.

<span id="an_26:11">26:11</span> რამეთუ გლახაკნი მარადის თქუენ თანა
არიან, ხოლო მე არა მარადის თქუენ თანა ვარ.

<span id="an_26:12">26:12</span> რამეთუ დამასხა მაგან ნელსაცხებელი ესე
ჴორცთა ჩემთა და დასაფლველად ჩემდა ყო.

<span id="an_26:13">26:13</span> ამენ გეტყჳ თქუენ: სადაცა იქადაგოს
სახარებაჲ ესე ყოველსა სოფელსა, ითქუმოდის, რომელიცა ესე ყო მაგან
საჴსენებელად მაგისა.

<span id="an_26:14">26:14</span> მაშინ წარვიდა ერთი იგი ათორმეტთაგანი,
რომელსა ერქუა იუდა ისკარიოტელი, მღდელთ-მოძღუართა მათ

<span id="an_26:15">26:15</span> და ჰრქუა: რაჲ გნებავს მოცემად ჩემდა, და
მე მიგცე იგი? ხოლო მათ მიუწონეს მას ოც და ათი ვეცხლი.

<span id="an_26:16">26:16</span> და მიერითგან ეძიებდა ჟამსა მარჯუესა,
რაჲთა მისცეს იგი მათ.

<span id="an_26:17">26:17</span> ხოლო პირველსა მას დღესა უცომოებისასა
მოუჴდეს მოწაფენი იესუს და ჰრქუეს მას: სადა გნებავს, და მოგიმზადოთ შენ
ჭამად პასქაჲ ესე?

<span id="an_26:18">26:18</span> ხოლო იესუ ჰრქუა მათ: წარვედით ქალაქად
კაცისა მისამე და არქუთ მას: მოძღუარი ეგრეთ იტყჳს: ჟამი ჩემი ახლოს არს,
შენ თანა ვყო პასქაჲ ესე მოწაფითურთ ჩემით.

<span id="an_26:19">26:19</span> და ყვეს ეგრეთ მოწაფეთა, ვითარცა უბრძანა
მათ იესუ, და მოუმზადეს პასქაჲ იგი.

<span id="an_26:20">26:20</span> და ვითარცა შემწუხრდა, ინაჴით-ჯდა იესუ
ათორმეტთა მათ თანა.

<span id="an_26:21">26:21</span> და ვითარცა ჭამდეს იგინი, ჰრქუა იესუ:
ამენ გეტყჳ თქუენ: ერთმან თქუენგანმან მიმცეს მე.

<span id="an_26:22">26:22</span> და იგინი შეწუხნეს ფრიად, და იწყეს
კაცად-კაცადმან მათმან სიტყუად: ნუუკუე მე ვარ, უფალო?

<span id="an_26:23">26:23</span> ხოლო თავადმან მიუგო და ჰრქუა მათ:
რომელმან შთამოყოს ჩემ თანა ჴელი პინაკსა ამას, ამან მიმცეს მე.

<span id="an_26:24">26:24</span> ძე სამე კაცისაჲ წარვალს, ვითარცა წერილ
არს მისთჳს, ხოლო ვაჲ კაცისა მის, რომლისა მიერ ძე კაცისაჲ მიეცეს. უმჯობეს
იყო მისა, არა თუმცა შობილ იყო კაცი იგი.

<span id="an_26:25">26:25</span> მიუგო იუდა, რომელმანცა მისცა იგი, და
თქუა: ნუუკუე მე ვარ, მოძღუარ? ჰრქუა მას იესუ: შენ სთქუ.

<span id="an_26:26">26:26</span> და ვითარცა ჭამდეს იგინი, მოიღო იესუ
პური და ჰმადლობდა და განტეხა და მისცა მოწაფეთა თჳსთა და ჰრქუა მათ:
მიიღეთ და ჭამეთ: ესე არს ჴორცი ჩემი.

<span id="an_26:27">26:27</span> და მოიღო სასუმელი და ჰმადლობდა და მისცა
მათ და თქუა: სუთ ამისგან ყოველთა:

<span id="an_26:28">26:28</span> ესე არს სისხლი ჩემი ახლისა აღთქუმისაჲ,
მრავალთათჳს დათხეული მისატევებელად ცოდვათა.

<span id="an_26:29">26:29</span> ხოლო გეტყჳ თქუენ, ვითარმედ: არღარა ვსუა
მე ამიერითგან ნაყოფისაგან ამის ვენაჴისა, ვიდრე მუნ დღედმდე, რაჟამს-იგი
ვსუა თქუენ თანა ახალი სასუფეველსა მამისა ჩემისასა.

<span id="an_26:30">26:30</span> და გალობაჲ წართქუეს და განვიდეს მთასა
მას ზეთისხილთასა.

<span id="an_26:31">26:31</span> მაშინ ჰრქუა მათ იესუ: თქუენ ყოველნი
დაბრკოლებად ხართ ჩემდა მომართ ამას ღამესა, რამეთუ წერილ არს: დავსცე
მწყემსი, და განიბნინენ ცხოვარნი სამწყსოჲსა მისისანი.

<span id="an_26:32">26:32</span> ხოლო შემდგომად აღდგომისა ჩემისა
წინა-წარგიძღუე თქუენ გალილეას.

<span id="an_26:33">26:33</span> მიუგო პეტრე და ჰრქუა მას: დაღათუ
ყოველნი დაჰბრკოლდნენ შენდა მომართ, ხოლო მე არასადა დავჰბრკოლდე.

<span id="an_26:34">26:34</span> ჰრქუა მას იესუ, ამენ გეტყჳ შენ, რამეთუ
ამას ღამესა, ვიდრე ქათმისა ჴმობადმდე, სამ-გზის უვარ-მყო მე.

<span id="an_26:35">26:35</span> ჰრქუა მას პეტრე: დაღაცათუ ჯერ-იყოს
სიკუდილი ჩემი შენ თანა, არასადა უვარ-გყო შენ. და ეგრეთვე მსგავსად
ყოველნი მოწაფენი იტყოდეს.

<span id="an_26:36">26:36</span> მაშინ მოვიდა იესუ მათ თანა ადგილსა,
რომელსა ჰრქჳან გეთსიმანია, და ჰრქუა მათ: დასხედით მანდა, ვიდრემდე მივიდე
იქი და ვილოცო.

<span id="an_26:37">26:37</span> და წარიყვანნა პეტრე და ორნი ძენი
ზებედესნი და იწყო მწუხარებად და ურვად.

<span id="an_26:38">26:38</span> მაშინ ჰრქუა მათ იესუ: შეწუხებულ არს
სული ჩემი ვიდრე სიკუდილადმდე; დაადგერით აქა და იღჳძებდით ჩემ თანა.

<span id="an_26:39">26:39</span> და წარვიდა მცირედ და დავარდა პირსა ზედა
თჳსსა, ილოცვიდა და იტყოდა: მამაო ჩემო, უკუეთუ შესაძლებელ არს,
თანა-წარმჴედინ ჩემგან სასუმელი ესე; ხოლო არა ვითარ მე მნებავს, არამედ
ვითარცა შენ.

<span id="an_26:40">26:40</span> და მოვიდა მოწაფეთა თანა და პოვნა იგინი
მძინარენი და ჰრქუა პეტრეს: ესოდენ ვერ უძლეთ ჟამ ერთ მღჳძარებად ჩემ თანა?

<span id="an_26:41">26:41</span> იღჳძებდით და ილოცევდით, რაჲთა არა
შეხჳდეთ განსაცდელსა; სული გულს-მოდგინე არს, ხოლო ჴორცნი უძლურ.

<span id="an_26:42">26:42</span> კუალად მეორედ წარვიდა და ილოცვიდა და
თქუა: მამაო ჩემო, უკუეთუ ვერ შესაძლებელ არს სასუმელი ესე თანა-წარსლვად
ჩემდა, რაჲთამცა არა შევსჳ იგი, იყავნ ნებაჲ შენი.

<span id="an_26:43">26:43</span> და მოვიდა და კუალად პოვნა იგინი
მძინარენი, რამეთუ იყვნეს თუალნი მათნი დამძიმებულ.

<span id="an_26:44">26:44</span> და დაუტევნა იგინი და კუალად წარვიდა
მესამედ და ილოცვიდა და მასვე სიტყუასა იტყოდა.

<span id="an_26:45">26:45</span> მაშინ მოვიდა მოწაფეთა და ჰრქუა მათ:
დაიძინეთ ამიერითგან და განისუენეთ: აჰა ესერა მოახლებულ არს ჟამი, და ძე
კაცისაჲ მიეცემის ჴელთა ცოდვილთასა.

<span id="an_26:46">26:46</span> აღდეგით, წარვიდეთ ამიერ. აჰა ესერა
მოიწია მიმცემელი ჩემი.

<span id="an_26:47">26:47</span> და ვიდრე იგი იტყოდაღა, აჰა ესერა იუდა,
ერთი იგი ათორმეტთაგანი, მოვიდა, და მის თანა ერი მრავალი მახჳლებითა და
წათებითა მღდელთ-მოძღუართაგან და მოხუცებულთა ერისათა.

<span id="an_26:48">26:48</span> ხოლო მიმცემელსა მას მისსა მიეცა
სასწაულად და ჰრქუა: რომელსა მე ამბორს-უყო, იგი არს, შეიპყართ იგი.

<span id="an_26:49">26:49</span> და მეყსეულად მოუჴდა იესუს და ჰრქუა:
გიხაროდენ, მოძღუარ! და ამბორს-იყო მას.

<span id="an_26:50">26:50</span> ხოლო იესუ ჰრქუა: მოყუასო, რომლისათჳსცა
მოსრულ ხარ? მაშინ მოუჴდეს და დაასხნეს ჴელნი მათნი იესუს ზედა და შეიპყრეს
იგი.

<span id="an_26:51">26:51</span> და აჰა ერთმან იესუჲსთანამან მიყო ჴელი
და იჴადა მახჳლი და სცა მონასა მღდელთ-მოძღურისასა და წარჰკუეთა ყური მისი.

<span id="an_26:52">26:52</span> მაშინ ჰრქუა მას იესუ: მიაქციე მახჳლი
ადგილსავე თჳსსა, რამეთუ ყოველთა რომელთა აღიღონ მახჳლი, მახჳლითა
წარწყმდენ.

<span id="an_26:53">26:53</span> ანუ ჰგონებ, ვითარმედ ვერ ძალ-მიც
ვედრებად მამისა ჩემისა, და წარმომიდგინოს მე აწ აქა უმრავლესი ათორმეტთა
გუნდთა ანგელოზთაჲ?

<span id="an_26:54">26:54</span> და ვითარ-მე აღესრულნენ წერილნი, რამეთუ
ესრეთ ჯერ-არს ყოფად?

<span id="an_26:55">26:55</span> მას ჟამსა ჰრქუა იესუ ერსა მას: ვითარცა
ავაზაკსა ზედა გამოხუედით მახჳლითა და წათებითა შეპყრობად ჩემდალ დღითი-დღე
თქუენ თანა ტაძარსა მას შინა ვჯედ და გასწავებდ, და არა შემიპყართ მე.

<span id="an_26:56">26:56</span> ხოლო ესე ყოველი იქმნა, რაჲთა აღესრულნენ
წიგნნი წინაწარმეტყუელთანი. მაშინ მოწაფეთა ყოველთა დაუტევეს იგი და
ივლტოდეს.

<span id="an_26:57">26:57</span> ხოლო მათ შეიპყრეს იესუ და მიიყვანეს
კაიაფაჲსა მღდელთ-მოძღურისა, სადა-იგი მწიგნობარნი და მოხუცებულნი ერისანი
შეკრებულ იყვნეს.

<span id="an_26:58">26:58</span> ხოლო პეტრე მისდევდა მას შორით, ვიდრე
ეზოდმდე მღდელთ-მოძღურისა, და შევიდა შინა და დაჯდა მსახურთა თანა ხილვად
აღსასრულისა.

<span id="an_26:59">26:59</span> ხოლო მღდელთ-მოძღუარნი იგი და
მოხუცებულნი და ყოველი კრებული ეძიებდეს ცრუ-მოწამეთა იესუჲსთჳს, რაჲთამცა
მოკლეს იგი,

<span id="an_26:60">26:60</span> და არა ჰპოებდეს; და მრავალნი მოსრულ
იყვნეს ცრუ-მოწამენი, და არა პოვნეს. ხოლო უკუანაჲსკნელ მო-ვინმე-ვიდეს
ორნი

<span id="an_26:61">26:61</span> და თქუეს, ვითარმედ: ამან ესრეთ თქუა:
ძალ-მიც დარღუევად ტაძარი ესე ღმრთისაჲ და მესამესა დღესა აღშენებად.

<span id="an_26:62">26:62</span> მაშინ აღდგა მღდელთ-მოძღუარი იგი და
ჰრქუა მას: არარას მიუგება, რასა-ეგე შეგწამებენ შენ?

<span id="an_26:63">26:63</span> ხოლო იესუ დუმნა. მაშინ
მღდელთ-მოძღუარმან მან ჰრქუა მას: გაფუცებ შენ ღმრთისა ცხოველისა, რაჲთა
მითხრა ჩუენ, უკუეთუ შენ ხარ ქრისტე, ძე ღმრთისაჲ?

<span id="an_26:64">26:64</span> ჰრქუა მას იესუ: შენ სთქუ, ხოლო გეტყჳ
თქუენ: ამიერითგან იხილოთ ძე კაცისაჲ მჯდომარე მარჯუენით ძლიერებასა და
მომავალი ღრუბელთა თანა ცისათა.

<span id="an_26:65">26:65</span> მაშინ მღდელთ-მოძღუარმან მან დაიპო
სამოსელი თჳსი და თქუა, ვითარმედ: გმო; აწ უკუე რაჲსაღა გჳჴმან მოწამენი?
აჰა ესერა გესმა გმობაჲ მაგისი.

<span id="an_26:66">26:66</span> რაჲ გნებავს თქუენ? ხოლო მათ მიუგეს და
ჰრქუეს: თანამდებ არს სიკუდილისა.

<span id="an_26:67">26:67</span> მაშინ ჰნერწყუვიდეს პირსა მისსა და
ჴურთითა სცემდეს თავსა მისსა, და რომელნიმე ყურიმალსა სცემდეს

<span id="an_26:68">26:68</span> და ეტყოდეს: გჳწინაწარმეტყუელებდ ჩუენ,
ქრისტე, ვინ არს, რომელმან გცა შენ?

<span id="an_26:69">26:69</span> ხოლო პეტრე ჯდა გარეშე ეზოსა შინა.
მოუჴდა მას ერთი მჴევალი და ჰრქუა მას: და შენცა იყავ იესუჲს თანა,
გალილეველისა.

<span id="an_26:70">26:70</span> ხოლო მან უვარ-ყო წინაშე ყოველთასა და
ჰრქუა: არა ვიცი, რასა იტყჳ.

<span id="an_26:71">26:71</span> და ვითარცა გამოვიდა იგი გარეშე ბჭეთა,
იხილა იგი სხუამან და ჰრქუა მუნ მდგომარეთა მათ: ესეცა იყო იესუჲს თანა,
ნაზარეველისა.

<span id="an_26:72">26:72</span> და მერმეცა უვარ-ყო პეტრე ფიცით და თქუა,
ვითარმედ: არა ვიცი კაცი იგი.

<span id="an_26:73">26:73</span> და შემდგომად მცირედისა მოუჴდეს მუნ
მდგომარენი იგი პეტრეს და ჰრქუეს მას: ჭეშმარიტად შენცა მათგანი ხარ,
რამეთუ სიტყუაჲცა შენი გამოგაჩინებს შენ.

<span id="an_26:74">26:74</span> მაშინ იწყო შეჩუენებად და ფიცად,
ვითარმედ: არა ვიცი კაცი იგი. და მეყსეულად ქათამმან იყივლა.

<span id="an_26:75">26:75</span> და მოეჴსენა პეტრეს სიტყუაჲ იგი იესუჲსი,
რომელი ჰრქუა მას, ვითარმედ: ვიდრე ქათმისა ჴმობადმდე სამ-გზის უვარ-მყო
მე. და გამოვიდა გარე და ტიროდა მწარედ.

<span id="an_27:1">27:1</span> და ვითარცა განთენა, ზრახვა-ყვეს ყოველთა
მღდელთ-მოძღუართა და მოხუცებულთა ერისათა იესუჲსთჳს, რაჲთა მოკლან იგი.

<span id="an_27:2">27:2</span> და შეკრეს იგი და მიიყვანეს და მისცეს იგი
პონტიელსა პილატეს მთავარსა.

<span id="an_27:3">27:3</span> მაშინ ვითარცა იხილა იუდა, რომელმანცა
მისცა იგი, რამეთუ დაისაჯა, შეინანა და მიაქცია ოც და ათი იგი ვეცხლი
მღდელთ-მოძღუართა მათ მიმართ და მოხუცებულთა

<span id="an_27:4">27:4</span> და თქუა: ვცოდე, რამეთუ მიგეც სისხლი
მართალი. ხოლო მათ ჰრქუეს მას: ჩუენდა რაჲ? შენ იხილე!

<span id="an_27:5">27:5</span> და დააბნია ვეცხლი იგი ტაძარსა მას შინა და
განეშორა და წარვიდა და შიშთვილ-იბა.

<span id="an_27:6">27:6</span> ხოლო მღდელთ-მოძღუართა მათ მოიღეს ვეცხლი
იგი და თქუეს: არა ჯერ-არს ესე დადებად სიწმიდესა, რამეთუ სასყიდელი
სისხლისაჲ არს.

<span id="an_27:7">27:7</span> და ზრახვა-ყვეს და მოიყიდეს მითა აგარაკი
იგი მეკეცისაჲ საფლავად უცხოთა.

<span id="an_27:8">27:8</span> ამისთჳს ეწოდა აგარაკსა მას აგარაკი
სისხლისაჲ ვიდრე აქა დღედმდე.

<span id="an_27:9">27:9</span> მაშინ აღესრულა თქუმული იგი იერემია
წინაწარმეტყუელისაჲ, რომელსა იტყჳს: და მოვიღე ოც და ათი იგი ვეცხლი,
სასყიდელი განსყიდულისაჲ მის, რომელი მოიყიდეს ძეთაგან ისრაჱლისათა,

<span id="an_27:10">27:10</span> და მისცეს იგი აგარაკისათჳს მეკეცისა,
ვითარცა მიბრძანა მე უფალმან.

<span id="an_27:11">27:11</span> ხოლო იესუ დადგა წინაშე მთავრისა მის. და
ჰკითხა მას მთავარმან მან და ჰრქუა: სენ ხარა მეუფჱ ჰურიათაჲ? ხოლო იესუ
ჰრქუა მას: შენ იტყჳ.

<span id="an_27:12">27:12</span> და შესმენასა მას მღდელთ-მოძღუართასა და
მოხუცებულთასა არარაჲ მიუგო.

<span id="an_27:13">27:13</span> მაშინ ჰრქუა მას პილატე: არა გესმისა,
რაოდენსა-ესე შეგწამებენ შენ?

<span id="an_27:14">27:14</span> და არარაჲ მიუგო მას არცა ერთისა
სიტყჳსათჳს, ვიდრემდე უკჳრდაცა მთავარსა მას ფრიად.

<span id="an_27:15">27:15</span> ხოლო დღესასწაულთა ჩუეულ იყო მთავარი
იგი, და მიუტევეს ერსა მას ერთი პყრობილი შესწავებული, რომელსა ერქუა
ბარაბა.

<span id="an_27:15">27:15</span> ხოლო დღესასწაულთა ჩუეულ იყო მთავარი
იგი, და მიუტევეს ერსა მას ერთი პყრობილი შესწავებული, რომელსა ერქუა
ბარაბა.

<span id="an_27:17">27:17</span> და ვითარ შეკრებულ იყვნეს იგინი, ჰრქუა
მათ პილატე: ვინ გნებავს ორთა ამათგანი, და მიგიტეო თქუენ: ბარაბა ანუ
იესუ, რომელსა ჰრქჳან ქრისტე?

<span id="an_27:18">27:18</span> რამეთუ უწყოდა, ვითარმედ შურითა მისცეს
იგი.

<span id="an_27:19">27:19</span> და ვითარცა დაჯდა პილატე საყდართა ზედა,
მიუვლინა მას ცოლმან მისმან და ჰრქუა მას: არარაჲ ძეს შენი და მართლისა
მაგის კაცისაჲ, რამეთუ მრავალი მევნო მე დღეს ჩუენებით მაგისთჳს.

<span id="an_27:20">27:20</span> ხოლო მღდელთ-მოძღუართა მათ და
მოხუცებულთა არწმუნეს ერსა მას, რაჲთა გამოითხოონ ბარაბა, ხოლო იესუ
წარწყმიდონ.

<span id="an_27:21">27:21</span> მიუგო მთავარმან მან და ჰრქუა მათ: ვინ
გნებავს ორთა ამათგანი, და მიგიტეო თქუენ? ხოლო მათ ჰრქუეს: ბარაბა.

<span id="an_27:22">27:22</span> ჰრქუა მათ პილატე: რაჲ უკუე იყო იესუს,
რომელსა ჰრქჳან ქრისტე? ჰრქუეს მას ყოველთა: ჯუარს-ეცჳნ.

<span id="an_27:23">27:23</span> ხოლო მთავარმან ჰრქუა მათ: და რაჲ ბოროტი
უქმნიეს? ხოლო იგინი უმეტეს ღაღადებდეს და იტყოდეს: ჯუარს-ეცჳნ.

<span id="an_27:24">27:24</span> ვითარცა იხილა პილატე, რამეთუ არარას
არგებს, არამედ უფროჲსღა შფოთი იქმნების, მოითხოვა წყალი და დაიბანა ჴელნი
წინაშე ერისა მის და თქუა: უბრალო ვარ მე სისხლისაგან მაგისასა, თქუენ
იხილეთ.

<span id="an_27:25">27:25</span> და მიუგო ყოველმან ერმან და ჰრქუეს:
სისხლი მაგისი ჩუენ ზედა და შვილთა ჩუენთა ზედა.

<span id="an_27:26">27:26</span> მაშინ მიუტევა მათ ბარაბა, ხოლო იესუს
შოლტითა სცა და მისცა მათ, რაჲთა ჯუარს-ეცუას.

<span id="an_27:27">27:27</span> მაშინ ერისაგანთა მათ მთავრისათა
წარიყვანეს იესუ ტაძრად და შეკრიბეს მის ზედა ნათესავები იგი ყოველი.

<span id="an_27:28">27:28</span> და განძარცუეს იგი და ქლამინდი მეწამული
შეჰმოსეს მას.

<span id="an_27:29">27:29</span> და შეთხზეს გჳრგჳნი ეკალთაგან და დაადგეს
თავსა მისსა და ლერწამი მისცეს მარჯუენესა ჴელსა მისსა და მუჴლნი დაიდგინეს
მის წინაშე, ემღერდეს მას და ეტყოდეს: გიხაროდენ, მეუფეო ჰურიათაო!

<span id="an_27:30">27:30</span> და ჰნერწყუვიდეს მას და მოიღეს ლერწამი
და სცემდეს თავსა მისსა.

<span id="an_27:31">27:31</span> და ოდეს განკიცხეს იგი, განსძარცუეს მას
ქალმინდი იგი და შეჰმოსეს მას თჳსივე სამოსელი და წარიყვანეს იგი, რაჲთა
ჯუარს-აცუან.

<span id="an_27:32">27:32</span> და ვითარცა გამოვიდეს იგინი მიერ, პოვეს
კაცი კჳრინელი, სახელით სიმონ. ესე წარიქციეს პაჰრაკად, რაჲთა აღიღოს ჯუარი
მისი.

<span id="an_27:33">27:33</span> და მოვიდეს ადგილსა მას, რომელსა ჰრქჳან
გოლგოთა, რომელ არს თხემისა ადგილი.

<span id="an_27:34">27:34</span> და მისცეს მას ძმარი ნავღლითა
აღზავებული. და გემოჲ რაჲ იხილა, არა უნდა სუმის.

<span id="an_27:35">27:35</span> და ვითარცა ჯუარს-აცუეს იგი, განიყვეს
სამოსელი მისი და განიგდეს წილი, რაჲთა აღესრულოს თქუმული იგი
წინაჲწარმეტყუელისა მიერ, რომელსა იტყჳს: განიყვეს სამოსელი ჩემი მათ შორის
და კუართსა ჩემსა ზედა განიგდეს წილი.

<span id="an_27:36">27:36</span> და სხდეს მუნ და სცვიდეს მას.

<span id="an_27:37">27:37</span> და დასდვეს თავსა მისსა ზედა ბრალი მისი
დაწერილი: ესე არს იესუ, მეუფე ჰურიათაჲ.

<span id="an_27:38">27:38</span> მაშინ ჯუარს-აცუნეს მის თანა ორნი
ავაზაკნი: ერთი მარჯუენით მისა და ერთი მარცხენით.

<span id="an_27:39">27:39</span> ხოლო თანა-წარმავალნი იგი ჰგმობდეს მას,
ყრიდეს თავთა მათთა

<span id="an_27:40">27:40</span> და იტყოდეს: რომელი დაჰჴსნიდ ტაძარსა
ამას და მესამესა დღესა აღაშენებდ, იჴსენ თავი თჳსი; უკუეთუ ძე ხარ
ღმრთისაჲ, გარდამოჴედ მაგიერ ჯუარით!

<span id="an_27:41">27:41</span> ეგრეთვე მღდელთ-მოძღუარნი იგი ემღერდეს
მწიგნობართა თანა და მოხუცებულთა და ფარისეველთა და იტყოდეს:

<span id="an_27:42">27:42</span> სხუანი აცხოვნა, თავი თჳსი ვერ ძალ-უც
ცხოვნებად. უკუეთუ მეუფჱ ისრაჱლისაჲ არს, გარდამოჴედინ აწ მაგიერ ჯუარით,
და გურწმენეს იგი.

<span id="an_27:43">27:43</span> უკუეთუ ესვიდა ღმერთსა, იჴსენინ იგი,
უკუეთუ ჰნებავს იგი, რამეთუ თქუა, ვითარმედ: ძე ღმრთისაჲ ვარი მე.

<span id="an_27:44">27:44</span> ეგრეთვე ავაზაკნი იგი, მის თანა
ჯუარ-ცუმულნი, აყუედრებდეს მას.

<span id="an_27:45">27:45</span> ხოლო მეექუსით ჟამითგან დაბნელდა ყოველი
ქუეყანაჲ, ვიდრე მეცხრედ ჟამადმდე.

<span id="an_27:46">27:46</span> და მეცხრესა ოდენ ჟამსა ჴმა-ყო იესუ
ჴმითა დიდითა და თქუა: ილი, ილი! ლიმა საბაქთანი? ესე არს: ღმერთო ჩემო,
ღმერთო ჩემო! რაჲსათჳს დამიტევე მე?

<span id="an_27:47">27:47</span> და რომელთამე მუნ მდგომარეთა ესმა ესე და
იტყოდეს, ვითარმედ: ელიას უჴმობს ესე.

<span id="an_27:48">27:48</span> და მეყსეულად მირბიოდა ერთი მათგანი და
მოიღო ღრუბელი და აღავსო ძმრითა და დაადგა ლერწამსა და ასუმიდა მას.

<span id="an_27:49">27:49</span> ხოლო სხუანი იტყოდეს: აცადეთ, და
ვიხილოთ, უკუეთუ ელია მოვიდეს ჴსნად მისა.

<span id="an_27:50">27:50</span> ხოლო იესუ კუალად ჴმა-ყო ჴმითა დიდითა და
განუტევა სული.

<span id="an_27:51">27:51</span> და აჰა კრეტსაბმელი იგი ტაძრისაჲ მის
განიპო ორად ზეითგან, ვიდრე ქუემდე, და ქუეყანაჲ შეიძრა და კლდენი
განსთქდეს,

<span id="an_27:52">27:52</span> და საფლავნი აღეხუნეს, და მრავალნი
გუამნი შესუენებულთანი წმიდათანი აღდგეს

<span id="an_27:53">27:53</span> და გამოვიდეს საფლავით მათით და,
შემდგომად აღდგომისა მისისა, შევიდეს წმიდასა ქალაქსა და გამოეცხადნეს
მრავალთა.

<span id="an_27:54">27:54</span> ხოლო ასისთავმან მან და მისთანათა,
რომელნი სცვიდეს იესუს, იხილეს რაჲ ძრვაჲ იგი რაჲ-იგი იქმნა, შეეშინა ფრიად
და იტყოდეს: ჭეშმარიტად ძე ღმრთისაჲ იყო ესე.

<span id="an_27:55">27:55</span> იყვნეს მუნ დედანიცა მრავალნი, რომელნი
შორით ხედვიდეს, რომელნი შეუდგეს იესუს გალილეაჲთ და ჰმსახურებდეს მას.

<span id="an_27:56">27:56</span> რომელთა თანა იყო მარიამ მაგდალინელი და
მარიამ იაკობისი და იოსეს დედაჲ და დედაჲ ძეთა ზებედესთაჲ.

<span id="an_27:57">27:57</span> და ვითარცა შემწუხრდა, მოვიდა კაცი
მდიდარი არიმათიაჲთ, სახელით იოსებ, რომელ იგიცა მოწაფე ყოფილ იყო იესუჲსა.

<span id="an_27:58">27:58</span> ესე მოვიდა პილატესა და გამოითხოვა გუამი
იესუჲსი. მაშინ პილატე უბრძანა მიცემად გუამი იგი მისი.

<span id="an_27:59">27:59</span> და მოიღო გუამი იგი მისი იოსებ და
წარგრაგნა იგი არმენაკსა წმიდასა

<span id="an_27:60">27:60</span> და დადვა იგი ახალსა მისსა საფლავსა,
რომელი გამოეკუეთა კლდისაგან, და მიაგორვა ლოდი დიდი კარსა მას საფლავისასა
და წარვიდა.

<span id="an_27:61">27:61</span> იყო მუნ მარიამ მაგდალინელი და სხუაჲ იგი
მარიამ, და სხდეს წინაშე საფლავსა მას.

<span id="an_27:62">27:62</span> .ხოლო ხვალისაგან, რომელ არს შემდგომად
პარასკევისა, შეკრბეს მღდელთ-მოძღუარნი იგი და ფარისეველნი პილატესა

<span id="an_27:63">27:63</span> და ჰრქუეს: უფალო, მოვიჴსენეთ, რამეთუ
მან მაცთურმან თქუა, ვიდრე ცოცხალღა იყო, ვითარმედ შემდგომად სამისა დღისა
აღვდგეო.

<span id="an_27:64">27:64</span> აწ უკუე ბრძანე დაკრძალვად საფლავი იგი,
ვიდრე მესამედ დღედმდე, ნუუკუე მოვიდენ მოწაფენი მისნი და წარიპარონ იგი და
უთხრან ერსა, ვითარმედ: აღდგა მკუდრეთით. და იყოს უკუანაჲსკნელი საცთური
უძჳრეს პირველისა.

<span id="an_27:65">27:65</span> ჰრქუა მათ პილატე: გაქუს თქუენ დასი;
წარვედით და დაჰკრძალეთ, ვითარცა იცით.

<span id="an_27:66">27:66</span> ხოლო იგინი წარვიდეს და დაჰკრძალეს
საფლავი იგი და დაჰბეჭდეს ლოდსა მას დასისა თანა.

<span id="an_28:1">28:1</span> ხოლო მწუხრი შაბათთასა, რომელი
განთენდებოდა ერთშაბათად, მოვიდა მარიამ მაგდალინელი და სხუაჲ იგი მარიამ
ხილვად საფლავისა მის.

<span id="an_28:2">28:2</span> და აჰა ძრვაჲ იყო დიდი, რამეთუ ანგელოზი
უფლისაჲ გარდამოჴდა ზეცით, მოვიდა და გარდააგორვა ლოდი იგი კარისა მისგან
საფლავისა და დაჯდა მას ზედა.

<span id="an_28:3">28:3</span> ხოლო იყო ხილვაჲ მისი, ვითარცა ელვაჲ, და
სამოსელი მისი სპეტაკ, ვითარცა თოვლი.

<span id="an_28:4">28:4</span> ხოლო საშინელებისაგან მისისა შეძრწუნდეს
მცველნი იგი და იქმნნეს, ვითარცა მკუდარნი.

<span id="an_28:5">28:5</span> მიუგო ანგელოზმან მან და ჰრქუა დედათა მათ:
ნუ გეშინინ თქუენ; ვიცი, რამეთუ იესუს ნაზარეველსა ჯუარ-ცუმულსა ეძიებთ.

<span id="an_28:6">28:6</span> არა არს აქა, რამეთუ აღდგა, ვითარცა თქუა.
მოვედით და იხილეთ ადგილი, სადა დაიდვა უფალი.

<span id="an_28:7">28:7</span> და ადრე წარვედით და უთხართ მოწაფეთა
მისთა, ვითარმედ: აღდგა მკუდრეთით და აჰა წინა-გიძღჳს თქუენ გალილეას. მუნ
იხილოთ იგი. აჰა ესერა გარქუ თქუენ.

<span id="an_28:8">28:8</span> ხოლო იგინი გამოვიდეს ადრე მიერ საფლავით
შიშითა და სიხარულითა დიდითა, მირბიოდეს თხრობად მოწაფეთა მისთა.

<span id="an_28:9">28:9</span> და ვითარ-იგი მივიდოდეს თხრობად მოწაფეთა
მისთა, და აჰა იესუ შეემთხჳა მათ და ჰრქუა: გიხაროდენ! ხოლო იგინი მოვიდეს
და შეუვრდეს ფერჴთა მისთა და თაყუანის-სცეს მას.

<span id="an_28:10">28:10</span> მაშინ ჰრქუა მათ იესუ: ნუ გეშინინ,
წარვედით და უთხართ ძმათა ჩემთა, რაჲთა წარვიდენ გალილეას და მუნ მიხილონ
მე.

<span id="an_28:11">28:11</span> და ესენი ვითარცა წარვიდეს, აჰა ესერა
დასისა მისგანნი შევიდეს ქალაქად და უთხრეს მღდელთ-მოძღუართა მათ ყოველი
ესე, რაჲცა იქმნა.

<span id="an_28:12">28:12</span> ხოლო იგინი შეკრბეს მოხუცებულთა თანა და
ზრახვა-ყვეს, ვეცხლი დიდძალი მისცეს ერისაგანთა მათ

<span id="an_28:13">28:13</span> და ჰრქუეს: ესრეთ თქუთ, ვითარმედ:
მოწაფენი მისნი ღამე მოვიდეს და წარიპარეს იგი, ვიდრე ჩუენ მეძინა.

<span id="an_28:14">28:14</span> უკუეთუ ესმეს ესე მთავარსა მას, ჩუენ
ვარწმუნოთ და თქუენ უზრუნველ-გყვნეთ.

<span id="an_28:15">28:15</span> ხოლო მათ მიიღეს ვეცხლი იგი და ყვეს
ეგრე, ვითარცა ისწავეს მათგან. და განითქუა სიტყუაჲ ესე ჰურიათა შორის,
ვიდრე დღეინდელად დღედმდე.

<span id="an_28:16">28:16</span> ხოლო ათერთმეტნი იგი მოწაფენი წარვიდეს
გალილეას, მთასა მას, სადაცა უბრძანა მათ იესუ.

<span id="an_28:17">28:17</span> იხილეს იგი და თაყუანის-სცეს მას; ხოლო
რომელნიმე შეორგულდეს.

<span id="an_28:18">28:18</span> მოუჴდა მათ იესუ, ეტყოდა და ჰრქუა:
მომეცა მე ყოველი ჴელმწიფებაჲ ცათა შინა და ქუეყანასა ზედა.

<span id="an_28:19">28:19</span> წარვედით და მოიმოწაფენით ყოველნი
წარმართნი და ნათელ-სცემდით მათ სახელითა მამისაჲთა და ძისაჲთა და სულისა
წმიდისაჲთა,

<span id="an_28:20">28:20</span> და ასწავებდით მათ დამარხვად ყოველი,
რაოდენი გამცენ თქუენ. და აჰა ესერა მე თქუენ თანა ვარ ყოველთა დღეთა და
ვიდრე აღსასრულადმდე სოფლისა.

------------------------------------------------------------------------

[Next: Mark](mar.md)
