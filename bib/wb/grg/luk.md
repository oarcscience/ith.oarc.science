[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Georgian Bible: Luke

<span id="an_1:1">1:1</span> ვინაჲთგან უკუე მრავალთა ჴელ-ყვეს აღწერად
მოთხრობისა საქმეთათჳს გულსავსე-ქმნილთა ჩუენ შორის,

<span id="an_1:2">1:2</span> ვითარცა-იგი მომცეს ჩუენ, რომელნი
დასაბამითგან თჳთ-მხილველ და მსახურ ყოფილ იყვნეს სიტყჳსა მის,

<span id="an_1:3">1:3</span> ჯერ-მიჩნდა მეცა, რომელი შეუდეგ პირველითგან
ყოვლითა ჭეშმარიტებითა, შემდგომითი შემდგომად მიწერად შენდა, მჴნეო
ღმრთის-მოყუარეო თეოფილე,

<span id="an_1:4">1:4</span> რაჲთა სცნა, რომელთათჳს-იგი ისწავე სიტყუათა
მათ კრძალულებაჲ.

<span id="an_1:5">1:5</span> იყო დღეთა მათ ჰეროდე მეფისა ჰურიასტანისათა
მღდელი ვინმე, რომლისა სახელი ზაქარია, შემდგომად დღითი-დღედ მსახურებისა
მის აბიაჲსა, და ცოლი მისი ასულთაგან აჰრონისთაჲ, და სახელი მისი ელისაბედ.

<span id="an_1:6">1:6</span> და იყვნეს ორნივე ესე წინაშე ღმრთისა მართალ
და ვიდოდეს ყოველთა მცნებათა სიმართლისა უფლისათა უბიწონი.

<span id="an_1:7">1:7</span> და არა ესუა მათ შვილი, რამეთუ ელისაბედ იყო
ბერწ, და ორნივე გარდასრულ იყვნეს დღეთა მათთა.

<span id="an_1:8">1:8</span> და იყო მღდელობასა მას მისსა, წესსა მას
დღითი-დღედისა მისისა წინაშე ღმრთისა,

<span id="an_1:9">1:9</span> მსგავსად ჩვეულებისა მღდელობისა ჰხუდა მას
საკუმეველისა კუმევაჲ და შევიდა ტაძარსა უფლისასა.

<span id="an_1:10">1:10</span> და ყოველი სიმრავლე ერისაჲ ილოცვიდა გარეშე
ჟამსა მას საკუმეველისა კუმევისასა.

<span id="an_1:11">1:11</span> და ეჩუენა მას ანგელოზი უფლისაჲ, მდგომარე
მარჯუენით საკურთხევლისა მის საკუმეველთაჲსა.

<span id="an_1:12">1:12</span> და შეძრწუნდა ზაქარია, იხილა რაჲ იგი, და
შიში დაეცა მას ზედა.

<span id="an_1:13">1:13</span> ჰრქუა მას ანგელოზმან მან: ნუ გეშინინ,
ზაქარია, რამეთუ შეისმნეს ვედრებანი შენნი, და ცოლმან შენმან ელისაბედ
გიშვეს შენ ძე, და უწოდი სახელი მისი იოვანე.

<span id="an_1:14">1:14</span> და იყოს შენდა სიხარულ და მხიარულება, და
მრავალთა შობასა მისსა განიხარონ.

<span id="an_1:15">1:15</span> რამეთუ იყოს დიდ წინაშე უფლისა და ღჳნოჲ და
თაფლუჭი არა სუას და სულითა წმიდითა აღივსოს მიერვე დედის მუცლით მისითგან.

<span id="an_1:16">1:16</span> და მრავალნი ძეთა ისრაჱლისათაგანნი
მოაქცინეს უფლისა, ღმრთისა მათისა.

<span id="an_1:17">1:17</span> და იგი თავადი პირველად განვიდეს წინაშე
მისსა სულითა და ძალითა ელიაჲსითა მოქცევად გულნი მამათანი შვილთა მიმართ
და ურჩნი გონებითა მართალთაჲთა განმზადებად უფლისა ერი მომზადებული.

<span id="an_1:18">1:18</span> და ჰრქუა ზაქარია ანგელოზსა მას: რაჲთა
ვცნა ესე, რამეთუ მე მოხუცებულ ვარ, და ცოლი ჩემი გარდასრულ არს დღეთა
მისთა?

<span id="an_1:19">1:19</span> მიუგო ანგელოზმან მან და ჰრქუა: მე ვარ
გაბრიელ, წინაშე მდგომელი პირსა ღმრთისასა, და მოვივლინე სიტყუად შენდა და
ხარებად ამას.

<span id="an_1:20">1:20</span> და აჰა იყო შენ დადუმებულ და ვერ შემძლებელ
სიტყუად ვიდრე დღედმდე ყოფად ამისა ამისთჳს, რამეთუ არა გრწმენეს სიტყუანი
ჩემნი, რომელნი აღესრულნენ ჟამსა თჳსსა.

<span id="an_1:21">1:21</span> და დგა ერი იგი და ელოდა ზაქარიას და
უკჳრდა დაყოვნებაჲ იგი მისი ტაძარსა მას შინა.

<span id="an_1:22">1:22</span> და გამო-რაჲ-ვიდა, ვერ ეძლო სიტყუად მათდა,
და ცნეს, რამეთუ ჩუენებაჲ რაჲმე იხილა ტაძარსა მას შინა; და იგი წამ-უყოფდა
მათ და დაადგრა უტყუად.

<span id="an_1:23">1:23</span> და ვითართცა აღესრულნეს დღენი იგი
მსახურებისა მისისანი, წარვიდა სახიდ თჳსა.

<span id="an_1:24">1:24</span> და შემდგომად დღეთა მათ მიუდგა ელისაბედ,
ცოლი მისი, და იფარვიდა თავსა თჳსსა ხუთ თუე და იტყოდა,

<span id="an_1:25">1:25</span> ვითარმედ: ესრეთ მიყო მე უფალმან დღეთა
ამათ, რომელთა მოხედვა-ყო მოსპოლვად ყუედრებაჲ ჩემი კაცთა შორის.

<span id="an_1:26">1:26</span> და თუესა მეექუსესა მოივლინა გაბრიელ
ანგელოზი ღმრთისა მიერ ქალაქად გალილეაჲსა, რომლისა სახელი ნაზარეთ,

<span id="an_1:27">1:27</span> ქალწულისა, თხოილისა ქმრისა, რომლისა
სახელი იოსებ, სახლისაგან და ტომისა დავითისა, და სახელი ქალწულისაჲ მის
მარიამ.

<span id="an_1:28">1:28</span> და შევიდა ანგელოზი იგი მისა და ჰრქუა:
გიხაროდენ, მიმადლებულო! უფალი შენ თანა. კურთხეულ ხარ შენ დედათა შორის.

<span id="an_1:29">1:29</span> ხოლო მან რაჲ იხილა, შეძრწუნდა სიტყუასა
მას მისსა ზედა და განიზრახვიდა: ვითარ-მე არს მოკითხვაჲ ესე?

<span id="an_1:30">1:30</span> და ჰრქუა მას ანგელოზმან მან: ნუ გეშინინ,
მარიამ, რამეთუ ჰპოვე მადლი წინაშე ღმრთისა.

<span id="an_1:31">1:31</span> და აჰა ესერა შენ მუცლად-იღო და ჰშვე ძე და
უწოდი სახელი მისი იესუ.

<span id="an_1:32">1:32</span> ესე იყოს დიდ და ძე მაღლის ეწოდოს, და
მისცეს მას უფალმან ღმერთმან საყდარი დავითის, მამისა თჳსისაჲ.

<span id="an_1:33">1:33</span> და მეუფებდეს სახლსა ზედა იაკობისსა
საუკუნოდ, და სუფევისა მისისაჲ არა იყოს დასასრულ.

<span id="an_1:34">1:34</span> ჰრქუა მარიამ ანგელოზსა მას: ვითარ-მე იყოს
ესე ჩემდა, რამეთუ მე მამაკაცი არა ვიცი?

<span id="an_1:35">1:35</span> მიუგო ანგელოზმან მან და ჰრქუა მას: სული
წმიდაჲ მოვიდეს შენ ზედა, და ძალი მაღლისაჲ გფარვიდეს შენ; ამისთჳსცა
შობილსა მას წმიდა ეწოდოს და ძე მაღლის.

<span id="an_1:36">1:36</span> და აჰა ელისაბედ, ნათესავი შენი, იგიცა
მიდგომილ არს ძესა სიბერესა თჳსსა, და ესე მეექუსე თუჱ არს მისი,
რომელსა-იგი ერქუა ბერწ.

<span id="an_1:37">1:37</span> რამეთუ არა შეუძლებელ არს წინაშე ღმრთისა
ყოველი სიტყუაჲ.

<span id="an_1:38">1:38</span> ჰრქუა მას მარიამ: აჰა მჴევალი უფლისაჲ;
მეყავნ მე სიტყჳსაებრ შენისა! და წარვიდა მისგან ანგელოზი იგი.

<span id="an_1:39">1:39</span> და აღდგა მარიამ მათ დღეთა შინა და წარვიდა
მთად კერძო მსწრაფლ ქალაქად იუდაჲსა.

<span id="an_1:40">1:40</span> და შევიდა სახლსა ზაქარიაჲსსა და მოიკითხა
ელისაბედ.

<span id="an_1:41">1:41</span> და იყო ვითარცა ესმა ელისაბედს მოკითხვაჲ
მარიამისი, ჰკრთებოდა ყრმაჲ იგი მუცელსა მისსა. და აღივსო სულითა წმიდითა
ელისაბედ.

<span id="an_1:42">1:42</span> და ჴმა-ყო ჴმითა დიდითა და თქუა: კურთხეულ
ხარ შენ დედათა შორის, და კურთხეულ არს ნაყოფი მუცლისა შენისაჲ!

<span id="an_1:43">1:43</span> და ვინაჲ ჩემდა ესე, რაჲთა მოვიდეს დედაჲ
უფლისა ჩემისაჲ ჩემდა?

<span id="an_1:44">1:44</span> რამეთუ აჰა ესერა ვითარცა იყო ჴმაჲ
მოკითხვისა შენისაჲ ყურთა მომართ ჩემთა, ჰკრთებოდა ყრმაჲ ესე სიხარულით
მუცელსა ჩემსა.

<span id="an_1:45">1:45</span> და ნეტარ არს, რომელსა ჰრწმენეს, რამეთუ
იყოს აღსრულებაჲ თქუმულთაჲ მათ მისა მიმართ უფლისა მიერ.

<span id="an_1:46">1:46</span> და თქუა მარიამ: ადიდებს სული ჩემი უფალსა,

<span id="an_1:47">1:47</span> და განიხარა სულმან ჩემმან ღმრთისა მიმართ,
მაცხოვრისა ჩემისა,

<span id="an_1:48">1:48</span> რამეთუ მოხედნა სიმდაბლესა ზედა მჴევლისა
თჳსისასა; რამეთუ აჰა ესერა ამიერითგან მნატრიდენ მე ყოველნი ნათესავნი;

<span id="an_1:49">1:49</span> რამეთუ ყო ჩემ თანა დიდებული ძლიერმან, და
წმიდა არს სახელი მისი,

<span id="an_1:50">1:50</span> და წყალობაჲ მისი ნათესავითი ნათესავადმდე
მოშიშთა მისთა ზედა;

<span id="an_1:51">1:51</span> ყო სიმტკიცე მკლავითა თჳსითა; განაბნინა
ამპარტავანნი გონებითა გულთა მათთაჲთა;

<span id="an_1:52">1:52</span> დაამჴუნა ძლიერნი საყდართაგან და აღამაღლნა
დაბალნი;

<span id="an_1:53">1:53</span> მშიერნი აღავსნა კეთილითა და მდიდარნი
განავლინნა ცუდნი;

<span id="an_1:54">1:54</span> შეეწია ისრაჱლსა, მონასა თჳსსა, მოჴსენებად
წყალობისა.

<span id="an_1:55">1:55</span> ვითარცა ეტყოდა მამათა ჩუენთა აბრაჰამსა და
ნათესავსა მისსა საუკუნოდ.

<span id="an_1:56">1:56</span> და დაადგრა მარიამ ელისაბედის თანა სამ თუე
და წარვიდა სახიდ თჳსა.

<span id="an_1:57">1:57</span> ხოლო ელისაბედისნი აღივსნეს ჟამნი შობისა
მისისანი და შვა ძე.

<span id="an_1:58">1:58</span> და ესმა გარემოთა და ნათესავთა, რამეთუ
განადიდა უფალმან წყალობაჲ თჳსი მის თანა, და მის თანა იხარებდეს.

<span id="an_1:59">1:59</span> და იყო მერვესა დღესა და მოვიდეს
წინადაცუეთად ყრმისა მის და რაჲთამცა უწოდეს მას სახელად მამისა მისისა
ზაქარია.

<span id="an_1:60">1:60</span> და მიუგო დედამან მისმან და ჰრქუა: არა,
არამედ ეწოდოს მაგას იოვანე.

<span id="an_1:61">1:61</span> და ჰრქუეს მას, ვითარმედ: არავინ არს
ნათესავსა შენსა, რომელსა ჰრქჳან სახელი ეგე.

<span id="an_1:62">1:62</span> და წამუყოფდეს მამასა მისსა, რაჲ-ძი უნდეს
სახელის-დებად მისა.

<span id="an_1:63">1:63</span> და მოითხოვა ფიცარი და დაწერა და თქუა:
იოვანე არს სახელი მისი. და დაუკჳრდა ესე ყოველთა.

<span id="an_1:64">1:64</span> და მეყსეულად აღეღო პირი მისი და ენაჲ, და
იტყოდა და აკურთხევდა ღმერთსა.

<span id="an_1:65">1:65</span> და იყო შიში დიდი ყოველთა ზედა გარემო
მკჳდრთა მისთა; და ყოველთა მათ მთით კერძოთა ჰურიასტანისათა მიმოითქუმოდეს
ყოველნი ესე სიტყუანი.

<span id="an_1:66">1:66</span> და დაიდვეს გულსა, რომელთა ესმოდა ესე, და
იტყოდეს: რაჲ-მე იყოს ყრმაჲ ესე? და ჴელი უფლისაჲ იყოს მის ზედა.

<span id="an_1:67">1:67</span> და მამაჲ მისი ზაქარია აღივსო სულითა
წმიდითა, წინაწარმეტყუელებდა და თქუა:

<span id="an_1:68">1:68</span> კურთხეულ არს უფალი ღმერთი ისრაჱლისაჲ,
რამეთუ მოჰხედნა და ყო ჴსნაჲ ერისა თჳსისაჲ;

<span id="an_1:69">1:69</span> და აღმიდგინა ჩუენ რქაჲ ცხოვრებისაჲ შორის
სახლსა მას დავითის, მონისა თჳსისა;

<span id="an_1:70">1:70</span> ვითარცა ეტყოდა პირითა წმიდათაჲთა
საუკუნითგან წინაწარმეტყუელთა მისთაჲთა,

<span id="an_1:71">1:71</span> ცხორებასა მტერთა ჩუენთაგან და ჴელისაგან
ყოველთა მოძულეთა ჩუენთაჲსა;

<span id="an_1:72">1:72</span> ყოფად წყალობისა მამათა ჩუენთა თანა და
მოჴსენებად აღთქუმისა წმიდისა მისისა;

<span id="an_1:73">1:73</span> ფიცით, რომელ ეფუცა აბრაჰამსა, მამასა
ჩუენსა, მოცემად ჩუენდა

<span id="an_1:74">1:74</span> უშიშად ჴსნად ჴელთაგან მტერთა ჩუენთაჲსა,

<span id="an_1:75">1:75</span> მსახურებად მისა ღირსებით და სიმართლით
წინაშე მისსა ყოველთა დღეთა ცხორებისა ჩუენისათა.

<span id="an_1:76">1:76</span> და შენ, ყრმაო, წინაწარმეტყუელ მაღლის
იწოდო, რამეთუ წარსძღუე შენ წინაშე პირსა უფლისასა განმზადებად გზათა
მისთა,

<span id="an_1:77">1:77</span> მიცემად მეცნიერებაჲ ცხორებისაჲ ერსა თჳსსა
მოტევებად ცოდვათა მათთაჲთა, რომელთა მიერ მომხედნა ჩუენ აღმოსავალმან
მაღლით

<span id="an_1:77">1:77</span> მიცემად მეცნიერებაჲ ცხორებისაჲ ერსა თჳსსა
მოტევებად ცოდვათა მათთაჲთა, რომელთა მიერ მომხედნა ჩუენ აღმოსავალმან
მაღლით

<span id="an_1:79">1:79</span> გამოჩინებად მათ ზედა, რომელნი სხენან
ბნელსა შინა და აჩრდილთა სიკუდილისათა, და წარმართებად ფერჴთა ჩუენთა გზათა
მშჳდობისასა.

<span id="an_1:80">1:80</span> ხოლო ყრმაჲ იგი აღორძნდებოდა და
განმტკიცნებოდა სულითა. და იყო უდაბნოს, ვიდრე გამოცხადებადმდე მისა
ისრაჱლისა მიმართ.

<span id="an_2:1">2:1</span> და იყო მათ დღეთა შინა გამოჴდა ბრძანებაჲ
აგჳსტოს კეისრისაგან აღწერად ყოვლისა სოფლისა.

<span id="an_2:2">2:2</span> ესე აღწერაჲ პირველი იყო მთავრობასა ასურეთს
კჳრინესსა.

<span id="an_2:3">2:3</span> და წარვიდოდეს ყოველნი აღწერად კაცად-კაცადი
თჳსსა ქალაქსა.

<span id="an_2:4">2:4</span> აღმოვიდა იოსებცა გალილეაჲთ, ქალაქით
ნაზარეთით, ჰურიასტანად, ქალაქად დავითისა, რომელსა ჰრქჳან ბეთლემ, რამეთუ
იყო იგი სახლისაგან და ტომისა დავითისა,

<span id="an_2:5">2:5</span> აღწერად მარიამის თანა, რომელი მოთხოვილ იყო
მისა, და იყო იგი მიდგომილ.

<span id="an_2:6">2:6</span> და იყო ვიდრე იყვნესღა იგინი მუნ, აღივსნეს
დღენი იგი შობისა მისისანი.

<span id="an_2:7">2:7</span> და შვა ძე იგი მისი პირმშოჲ და შეხჳა იგი
სახუევლითა და მიაწვინა იგი ბაგასა, რამეთუ არა იყო მათა ადგილ სავანესა
მას.

<span id="an_2:8">2:8</span> და მწყემსნი იყვნეს მასვე სოფელსა, ველთა
დგებოდეს და ჴუმილვიდეს საჴუმილავსა ღამისასა სამწყოსოსა მათსა.

<span id="an_2:9">2:9</span> და აჰა ანგელოზი უფლისაჲ დაადგრა მათ ზედა,
და დიდებაჲ უფლისაჲ გამოუბრწყინდა მათ, და შეეშინა მათ შიშითა დიდითა.

<span id="an_2:10">2:10</span> და ჰრქუა მათ ანგელოზმან მან უფლისამან: ნუ
გეშინინ, რამეთუ აჰა ესერა გახარებ თქუენ სიხარულსა დიდსა, რომელი იყოს
ყოვლისა ერისა:

<span id="an_2:11">2:11</span> რამეთუ იშვა დღეს თქუენდა მაცხოვარი, რომელ
არს ქრისტე უფალი, ქალაქსა დავითისსა.

<span id="an_2:12">2:12</span> და ესე იყოს თქუენდა სასწაულად: ჰპოოთ
ყრმაჲ იგი შეხუეული და მწოლარე ბაგასა.

<span id="an_2:13">2:13</span> და მეყსეულად იყო ანგელოზისა მის თანა
სიმრავლე ერთა ცისათაჲ, აქებდეს ღმერთსა და იტყოდეს:

<span id="an_2:14">2:14</span> დიდებაჲ მაღალთა შინა ღმერთსა, და
ქუეყანასა ზედა მშჳდობაჲ, და კაცთა შორის სათნოებაჲ.

<span id="an_2:15">2:15</span> და იყო ვითარცა აღვიდეს ანგელოზნი იგი
ზეცად, მწყემსთა მათ თქუეს ურთიერთას: განვიდეთ ჩუენ ვიდრე ბეთლემადმდე და
ვიხილოთ სიტყუაჲ ესე, რომელი იყო ჩუენდა მომართ, რომელი-იგი უფალმან მაუწყა
ჩუენ.

<span id="an_2:16">2:16</span> და მოვიდეს მსწრაფლ და პოვეს მარიამ და
იოსებ და ყრმაჲ იგი, მწოლარე ბაგასა.

<span id="an_2:17">2:17</span> და ვითარცა იხილეს, გულისჴმა-ყვეს სიტყუაჲ
იგი, რომელი ითქუა მათა მიმართ ყრმისა მისთჳს.

<span id="an_2:18">2:18</span> და ყოველთა, რომელთა ესმოდა, უკჳრდა
სიტყუაჲ იგი მწყემსთაჲ მათ მათდა მიმართ.

<span id="an_2:19">2:19</span> ხოლო მარიამს დაემარხნეს სიტყუანი ესე და
დაედვა გულსა თჳსსა.

<span id="an_2:20">2:20</span> და მიიქცეს და წარვიდეს მწყემსნი იგი,
ადიდებდეს და აქებდეს ღმერთსა ამას ყოველსა ზედა, რომელი ესმა და იხილეს,
ვითარცა-იგი ითქუნეს მათდა მიმართ.

<span id="an_2:21">2:21</span> და ვითარცა აღესრულნეს დღენი იგი რვანი
წინადაცუეთისა მისისანი, და უწოდეს სახელი მისი იესუ, რომელ-იგი ეწოდა
ანგელოზისა მისგან, ვიდრე ყოფადმდე მისა მუცელსა დედისა თჳსისასა.

<span id="an_2:22">2:22</span> რაჟამს აღესრულნეს დღენი იგი განწმედისა
მათისანი სჯულისა მისებრ მოსესისა, აღმოიყვანეს ყრმაჲ იგი იერუსალჱმდ
წარდგინებად წინაშე უფლისა,

<span id="an_2:23">2:23</span> ვითარცა დაწერილ არს სჯულსა უფლისასა,
რამეთუ: ყოველმან წულმან რომელმან განაღოს საშოჲ, წმიდა უფლისა ეწოდოს;

<span id="an_2:24">2:24</span> და მიცემად შესაწირავი, ვითარცა თქუმულ არს
სჯულსა უფლისასა, ორნი გურიტნი ანუ ორნი მართუენი ტრედისანი.

<span id="an_2:25">2:25</span> და აჰა იყო კაცი იერუსალჱმს, რომლისა
სახელი სჳმეონ. და კაცი ესე მართალი იყო და მოშიში უფლისაჲ და მოელოდა
ნუგეშინის-ცემასა ისრაჱლისასა; და სული წმიდაჲ იყო მის ზედა.

<span id="an_2:26">2:26</span> და იყო მისა უწყებულ სულისაგან წმიდისა არა
ხილვად სიკუდილი, ვიდრემდე იხილოს ცხებული უფლისაჲ.

<span id="an_2:27">2:27</span> და მოვიდა სულითა წმიდითა ტაძრად უფლისა.
და შეყვანებასა მას მამა-დედისა მიერ ყრმისა მის იესუჲსა ყოფად მათა
მსგავსად ჩუეულებისა მისებრ სჯულისა მისა მიმართ,

<span id="an_2:28">2:28</span> და ამან მიიქუა იგი მკლავთა თჳსთა ზედა და
აკურთხევდა ღმერთსა და თქუა:

<span id="an_2:29">2:29</span> აწ განუტევე მონაჲ შენი, მეუფეო,
სიტყჳსაებრ შენისა მშჳდობით,

<span id="an_2:30">2:30</span> რამეთუ იხილეს თუალთა ჩემთა მაცხოვარებაჲ
შენი,

<span id="an_2:31">2:31</span> რომელ განუმზადე წინაშე პირსა ყოვლისა
ერისასა,

<span id="an_2:32">2:32</span> ნათელი გამობრწყინვებად წარმართთა ზედა და
დადებად ერისა შენისა ისრაჱლისა.

<span id="an_2:33">2:33</span> და იყვნეს იოსებ და დედაჲ მისი დაკჳრვებულ
სიტყუათა მათ ზედა მისთჳს.

<span id="an_2:34">2:34</span> და აკურთხნა იგინი სჳმეონ და ჰრქუა
მარიამს, დედასა მისსა: აჰა ესერა ესე დგას დაცემად და აღდგინებად მრავალთა
ისრაჱლსა შორის და სასწაულად სიტყჳს-საგებელად.

<span id="an_2:35">2:35</span> და თჳთ შენსაცა სულსა განვიდეს მახჳლი,
რაჲთა განცხადნენ მრავალთაგან გულთა ზრახვანი.

<span id="an_2:36">2:36</span> და იყო ანნა წინაწარმეტყუელი, ასული
ფანოელისი, ტომისაგან ასერისა. ესე გარდასრულ იყო დღეთა მრავალთა და
ცხორებულ იყო ქმრისა თანა შჳდ წელ სიქალწულითგან თჳსით.

<span id="an_2:37">2:37</span> და ესე იყო ქურივ ვითარ ოთხმეოც და ოთხის
წლის, რომელი არა განეშორებოდა ტაძრისა მისგან მარხვითა და ვედრებითა და
მსახურებითა ღამე და დღე.

<span id="an_2:38">2:38</span> ესე მასვე ჟამსა შინა მოიწია და აღუვარებდა
ღმერთსა და ეტყოდა მისთჳს ყოველთა, რომელნი მოელოდეს გამოჴსნასა იერუსალჱმს
შინა.

<span id="an_2:39">2:39</span> და ვითარცა აღასრულეს მის ზედა ყოველივე
მსგავსად შჯულისა უფლისა, მოიქცეს და წარვიდეს გალილეად, ქალაქად თჳსა -
ნაზარეთად.

<span id="an_2:40">2:40</span> ხოლო ყრმაჲ იგი აღორძნდებოდა და
განმტკიცნებოდა სულითა და აღივსებოდა სიბრძნითა, და მადლი ღმრთისაჲ იყო მის
ზედა.

<span id="an_2:41">2:41</span> და აღმოვიდიან მამა-დედანი მისნი წლითი
წლად იერუსალჱმდ დღესასწაულსა მას პასექისასა.

<span id="an_2:42">2:42</span> და იყო რაჲ იგი ათორმეტის წლის, აღმოვიდეს
იგინი იერუსალჱმდ, ვითარცა ჩუეულ იყვნეს, დღესასწაულსა მას.

<span id="an_2:43">2:43</span> და აღასრულნეს დღენი იგი, და წარსლვასა მას
მათსა დაშთა იესუ ყრმაჲ იერუსალჱმს, და არა უწყოდეს იოსებ და დედამან
მისმან,

<span id="an_2:44">2:44</span> ჰგონებდეს მისა, ვითარმედ მოგზაურთა თანა
არს იგი. და მოვიდეს დღისა ერთისა გზასა და ეძიებდეს მას ნათესავთა შორის
და მეცნიერთა

<span id="an_2:45">2:45</span> და არა პოეს იგი. და მოიქცეს იგინი
იერუსალჱმდვე და ეძიებდეს მას.

<span id="an_2:46">2:46</span> და იყო შემდგომად სამისა დღისა პოეს იგი
ტაძარსა მას შინა, მჯდომარე შორის მოძღუართა, ისმენდა მათსა და ჰკითხვიდა
მათ.

<span id="an_2:47">2:47</span> განუკჳრდებოდა მათ ყოველთა, რომელთა ესმოდა
მისი გულისჴმის-ყოფაჲ იგი და სიტყჳს-მიგებაჲ მისი.

<span id="an_2:48">2:48</span> და იხილეს იგი და განუკჳრდა. ჰრქუა მას
დედამან მისმან: შვილო, რაჲ ესე მიყავ ჩუენ ესრეთ? აჰა ესერა მე და მამაჲ
შენი ვრონინებთ და გეძიებთ შენ.

<span id="an_2:49">2:49</span> და მან ჰრქუა მათ: და რაჲსა მეძიებთ მე?
არა უწყითა, რამეთუ მამისა ჩემისა თანა ჯერ-არს ჩემი ყოფაჲ?

<span id="an_2:50">2:50</span> და მათ ვერ გულისჴმა-ყვეს სიტყუაჲ იგი,
რომელი ჰრქუა მათ.

<span id="an_2:51">2:51</span> და წარვიდა მათ თანა და მოვიდა ნაზარეთად
და იყო დამორჩილებულ მათდა. ხოლო დედასა მისსა დაემარხნეს ყოველნი ესე
სიტყუანი გულსა თჳსსა.

<span id="an_2:52">2:52</span> და იესუ წარემატებოდა სიბრძნითა და
ჰასაკითა და მადლითა წინაშე ღმრთისა და კაცთა.

<span id="an_3:1">3:1</span> წელსა მეათხუთმეტესა ტიბერის კეისრისასა,
მთავრობასა პონტიელისა პალატესსა ჰურიასტანს, და მეოთხედ მთავრობასა
გალილეას ჰეროდესსა, ხოლო ფილიპეს, ძმისა მისისა მეოთხედ მთავრობასა
იტურეას და ტრაქონელთა სოფელსა, და ლჳსანისსა, მეოთხედ მთავრობასა
აბილინესა,

<span id="an_3:2">3:2</span> მღდელთ-მოძღურებასა ანნაჲსსა და კაიაფაჲსსა
იყო სიტყუაჲ უფლისაჲ იოვანეს მიმართ, ძისა ზაქარიაჲსა, უდაბნოს.

<span id="an_3:3">3:3</span> და მოჰვლიდა ყოველსა მას გარემო სოფლებსა
იორდანისასა და ქადაგებდა ნათლის-ცემასა სინანულისასა მისატევებელად
ცოდვათა.

<span id="an_3:4">3:4</span> ვითარცა წერილ არს წიგნსა მას სიტყუათა ესაია
წინაწარმეტყუელისათა და იტყჳს: ჴმაჲ ღაღადებისაჲ უდაბნოსა: განჰმზადენით
გზანი უფლისანი და წრფელ ყვენით ალაგნი მისნი.

<span id="an_3:5">3:5</span> ყოველი ჴევნები აღმოივსოს, და ყოველნი მთანი
და ბორცუნი დამდაბლდენ; და იყოს გულარძნილი იგი მართალ, და ფიცხელი იგი
გზად წრფელად.

<span id="an_3:6">3:6</span> და იხილოს ყოველმან ჴორციელმან მაცხოვარებაჲ
ღმრთისაჲ.

<span id="an_3:7">3:7</span> და ეტყოდა განმავალსა მას მისა ერსა
ნათლის-ღებად მისგან: ნაშობნო იქედნეთანო, ვინ გიჩუენა თქუენ სივლტოლაჲ
მერმისა მისგან რისხვისა?

<span id="an_3:8">3:8</span> ყავთ უკუე აწ ნაყოფი ღირსი სინანულისაჲ და ნუ
ჰგონებთ და იტყჳთ გულთა თქუენთა: მამაჲ გჳვის ჩუენ აბრაჰამი. გეტყჳ თქუენ,
რამეთუ ძალ-უც ღმერთსა აღდგინებად ქვათა ამათგან ნაშობად აბრაჰამისა.

<span id="an_3:9">3:9</span> რამეთუ აწვე ცული ძირთა თანა ხეთასა ძეს;
ყოველმან ხემან რომელმან არა გამოიღოს ნაყოფი კეთილი, მოეკუეთოს და ცეცხლსა
დაედვას.

<span id="an_3:10">3:10</span> და ჰკითხვიდეს მას ერი იგი და ეტყოდეს: და
რაჲ-მე უკუე ვყოთ?

<span id="an_3:11">3:11</span> მიუგო და ჰრქუა მათ: რომელსა აქუნდეს ორი
სამოსელი, მიეცინ, რომელსა არა აქუნდეს, და საზრდელიცა ეგრეთვე მსგავსად
ყავნ.

<span id="an_3:12">3:12</span> მოვიდეს მისა მეზუერენიცა ნათლის-ღებად და
ჰრქუეს მას: მოძღუარ, ჩუენ რაჲ-მე ვყოთ?

<span id="an_3:13">3:13</span> ხოლო მან ჰრქუა მათ: ნურარას უფროჲს
განწესებულისა თქუენისა იქმთ.

<span id="an_3:14">3:14</span> ჰკითხვიდეს მას მჴედრად განწესებულნიცა იგი
და ეტყოდეს: და ჩუენ რაჲ-მე ვყოთ? და მან ჰრქუა მათ: ნუვის აჭირვებთ, ნუცა
ცილსა შესწამებთ და კმა გეყავნ როჭიკი თქუენი.

<span id="an_3:15">3:15</span> და ვითარცა მოელოდა ერი იგი, და
განიზრახვიდეს ყოველნი გულთა მათთა იოვანესთჳს, ნუუკუე იგი არს ქრისტე,

<span id="an_3:16">3:16</span> მიუგო ყოველთა იოვანე და ეტყოდა: მე
ნათელ-გცემ თქუენ წყლითა, ხოლო მოვალს უძლიერესი ჩემსა, რომლისა არა ვარ
ღირს ჴამლთა მისთა ტჳრთვად; მან ნათელ-გცეს თქუენ სულითა წმიდითა და
ცეცხლითა.

<span id="an_3:17">3:17</span> რომლისა ნიჩაბი ჴელთა შინა მისთა,
განწმიდოს კალოჲ თჳსი და შეკრიბოს იფქლი საუნჯესა თჳსსა, ხოლო ბზე დაწუას
ცეცხლითა უშრეტითა.

<span id="an_3:18">3:18</span> და ფრიად სხუასაცა მრავალსა ჰლოცვიდა და
ახარებდა ერსა მას.

<span id="an_3:19">3:19</span> ხოლო ჰეროდე, ოთხთა სამთავროთა მთავარმან,
რამეთუ ამხილებდა მას ჰეროდიაჲსთჳს, ცოლისა ფილიპეს, ძმისა მისისა, და
ყოვლისა მისთჳს, რომელი ქმნა ბოროტი ჰეროდე.

<span id="an_3:20">3:20</span> შესძინა ესეცა მას ყოვლისა ზედა და შეაყენა
იოვანე საპყრობილესა.

<span id="an_3:21">3:21</span> და იყო ნათლის-ღებასა მას ყოვლისა ერისასა
იესუცა ნათელ-იღო და ილოცვიდა; და განეხუნეს ცანი,

<span id="an_3:22">3:22</span> და გარდამოჴდა სული წმიდაჲ ჴორციელითა
ხილვითა, ვითარცა ტრედი, მის ზედა; და ჴმაჲ იყო ზეცით და თქუა: შენ ხარ ძე
ჩემი საყუარელი, შენ სათნო-გიყავ.

<span id="an_3:23">3:23</span> და თავადსა იესუს ეწყო ოდენ ყოფად
მეოცდაათესა წელსა, რომელი საგონებელ იყო ძედ იოსებისა, იაკობისა, ელისა,

<span id="an_3:24">3:24</span> მატათანისა, ლევისა, მელქისა, იანესა,
იოსებისა,

<span id="an_3:25">3:25</span> მატათისა, ამოსისა, ნაომისა, ესლისა,
ნაგესა,

<span id="an_3:26">3:26</span> მაათისა, მატათისა, სემისა, იოსებისა,
იუდაჲსა,

<span id="an_3:27">3:27</span> იონანისა, რესაჲსა, ზორობაბელისა,
სალათიელისა, ნერისა,

<span id="an_3:28">3:28</span> მელქისა, ადდისა, კოსამისა, ელმოდადისა,
ერისა,

<span id="an_3:29">3:29</span> იოსისა, ელიეზერისა, იორამისა, მატტათისა,
ლევისა,

<span id="an_3:30">3:30</span> სჳმეონისა, იუდაჲსა, იოსებისა, იონანისა,
ელიაკიმისა,

<span id="an_3:31">3:31</span> მელეაჲსა, მაჲნანისა, მატათანისა,
ნათანისა, დავითისა,

<span id="an_3:32">3:32</span> იესესა, იობედისა, ბოოსისა, სალმუნისა,
ნაასონისა,

<span id="an_3:33">3:33</span> ამინადაბისა, არამისა, ესრომისა, ფარეზისა,
იუდაჲსა,

<span id="an_3:34">3:34</span> იაკობისა, ისაკისა, აბრაჰამისა, თარაჲსა,
ნაქორისა,

<span id="an_3:35">3:35</span> სერუქისა, რაგავისა, ფალეგისა, ებერისა,
სალაჲსა,

<span id="an_3:36">3:36</span> კაინანისა, არფაქსადისა, სემისა, ნოესა,
ლამექისა,

<span id="an_3:37">3:37</span> მათუსალაჲსა, ენუქისა, იარედისა,
მალელეილისა, კაინანისა,

<span id="an_3:38">3:38</span> ენოსისა, სეითისა, ადამისა და ღმრთისა.

<span id="an_4:1">4:1</span> ხოლო იესუ, სავსე სულითა წმიდითა მოიქცა
იორდანით, და მოჰყვანდა სულსა უდაბნოდ.

<span id="an_4:2">4:2</span> და ორმეოც დღე გამოიცადებოდა ეშმაკისაგან და
არარაჲ ჭამა მათ დღეთა შინა. და აღ-რაჲ-ესრულნეს დღენი იგი, შეემშია.

<span id="an_4:3">4:3</span> და ჰრქუა მას ეშმაკმან მან: უკუეთუ ძე ხარ
ღმრთისაჲ, არქუ ქვათა ამათ, რაჲთა იქმნენ პურ.

<span id="an_4:4">4:4</span> მიუგო იესუ და ჰრქუა მას: წერილ არს: არა
პურითა ხოლო ცხოვნდების კაცი, არამედ ყოვლითა სიტყჳთა ღმრთისაჲთა.

<span id="an_4:5">4:5</span> და აღიყვანა იგი მთასა მაღალსა და უჩუენნა
მას ყოველნი სუფევანი სოფლისანი გამოხატვითა ჟამთაჲთა.

<span id="an_4:6">4:6</span> და ჰრქუა მას ეშმაკმან მან: შენ მიგცე ამის
ყოვლისა ჴელმწიფებაჲ და დიდებაჲ მათი, რამეთუ ჩემდა მოცემულ არს, და
რომლისა მინდეს, მივსცე იგი;

<span id="an_4:7">4:7</span> უკუეთუ შენ თაყუანის-მცე ჩემ წინაშე, იყოს
შენდა ესე ყოველი.

<span id="an_4:8">4:8</span> მიუგო იესუ და ჰრქუა მას: წარვედ მართლუკუნ
ჩემგან, ეშმაკო; წერილ არს: უფალსა ღმერთსა შენსა თაყუანის-სცე და მას
მხოლოსა ჰმსახურებდე.

<span id="an_4:9">4:9</span> და მოიყვანა იგი იერუსალჱმდ და დაადგინა იგი
ფრთესა მას ზედა მის ტაძრისასა და ჰრქუა მას: უკუეთუ ძე ხარ ღმრთისაჲ,
გარდაიგდე თავი შენი ამიერ ქუეყანად,

<span id="an_4:10">4:10</span> რამეთუ წერილ არს, ვითარმედ: ანგელოზთა
მისთადა უბრძანებიეს შენთჳს დაცვად შენდა.

<span id="an_4:11">4:11</span> ჴელთა მათთა ზედა აღგიპყრან შენ, ნუსადა
წარსცე ქვასა ფერჴი შენი.

<span id="an_4:12">4:12</span> მიუგო იესუ და ჰრქუა მას, რამეთუ: თქმულ
არს: არა განსცადო უფალი ღმერთი შენი.

<span id="an_4:13">4:13</span> და აღასრულნა ყოველნი განსაცდელნი ეშმაკმან
მან და განეშორა მას ვიდრე ჟამადმდე.

<span id="an_4:14">4:14</span> და მოიქცა იესუ ძალითა სულისა წმიდისაჲთა
გალილეად; და ჰამბავი განჴდა მისთჳს ყოველსა მას გარემო სოფლებსა.

<span id="an_4:15">4:15</span> და იგი თავადი ასწავებდა შესაკრებელთა
მათთა და იდიდებოდა ყოველთაგან.

<span id="an_4:16">4:16</span> და მოვიდა ნაზარეთად, სადაცა აღზრდილ იყო,
და შევიდა, ვითარცა ჩუეულ იყო იგი, დღესა შაბათსა შესაკრებელსა მათსა, და
მოსცეს მას წიგნი ესაია წინაწარმეტყუელისაჲ.

<span id="an_4:17">4:17</span> და აღდგა კითხვად და განყო წიგნი იგი და
პოვა ადგილი, რომელსა წერილ იყო:

<span id="an_4:18">4:18</span> სული უფლისაჲ ჩემ ზედა, რომლისათჳს მცხო მე
მახარებელად გლახაკთა, მომავლინა მე განკურნებად შემუსრვილთა გულითა,
ქადაგებად ტყუეთა განტევებისა და ბრმათა ახილვად, განვლინებად მომსრვალთა
განტევებითა,

<span id="an_4:19">4:19</span> და ქადაგებად წელიწადი უფლისაჲ
შეწყნარებული.

<span id="an_4:20">4:20</span> და შეყო წიგნი იგი და მისცა მსახურსა და
დაჯდა; და თუალნი ყოვლისა კრებულისანი მას ხედვიდეს.

<span id="an_4:21">4:21</span> და იწყო სიტყუად მათა, ვითარმედ: დღეს
აღესრულა წერილი ესე ყურთა მომართ თქუენთა.

<span id="an_4:22">4:22</span> და ყოველნი ეწამებოდეს მას და უკჳრდა
სიტყუათა ამათ ზედა მისთა მადლისათა, რომელნი გამოვიდოდეს პირისაგან
მისისა, და იტყოდეს: ანუ არა ესე არსა ძე იოსებისი?

<span id="an_4:23">4:23</span> და თავადმან ჰრქუა მათ: მრქუათ სამე იგავი
ესე: მკურნალო, განიკურნე თავი შენი. და ჰრქუეს მას: რაოდენი გუესმა საქმე
კაპერნაუმს, ქმენ აქაცა, მამულსა შენსა.

<span id="an_4:24">4:24</span> ხოლო თავადმან ჰრქუა მათ: ამენ გეტყჳ
თქუენ, რამეთუ არავინ წინაწარმეტყუელი შეწყნარებულ არს თჳსსა მამულსა.

<span id="an_4:25">4:25</span> ხოლო ქეშმარიტად გეტყჳ თქუენ, რამეთუ
მრავალნი ქურივნი იყვნეს დღეთა მათ ელიაჲსთა ისრაჱლსა შორის, ოდეს-იგი
დაეჴშა ცაჲ სამ წელ და ექუს თუე, რაჟამს-იგი იყო სიყმილი დიდი ყოველსა
ქუეყანასა.

<span id="an_4:26">4:26</span> და არავისა მათგანისა მიივლინა ელია, გარნა
სარეფთად სიდონისა, დედაკაცისა ქურივისა.

<span id="an_4:27">4:27</span> და მრავალნი კეთროვანნი იყვნეს ისრაჱლსა
შორის ელისეს ზე, წინაწარმეტყუელისა, და არავინ მათგანი განიკურნა, გარნა
ნემან ასური.

<span id="an_4:28">4:28</span> და აღივსნეს ყოველნი გულის-წყრომითა,
რომელნი-იგი იყვნეს შესაკრებელსა მას შინა, ესმოდა რაჲ ესე.

<span id="an_4:29">4:29</span> და აღდგეს და განაძეს იგი გარეშე ქალაქისა
მისგან და მოიყვანეს იგი ვიდრე წუერადმდე მის მთისა, რომელსა ზედა ქალაქი
იგი მათი დაშენებულ იყო, რაჲთა გარდააგდონ იგი.

<span id="an_4:30">4:30</span> ხოლო თავადმან განვლო შორის მათსა და
წარვიდა.

<span id="an_4:31">4:31</span> და შთავიდა კაპერნაუმდ, ქალაქსა
გალილეაჲსასა, და ასწავებდა მათ შაბათსა შინა.

<span id="an_4:32">4:32</span> და უკჳრდა მოძღურებაჲ იგი მისი, რამეთუ
ჴელმწიფებით იყო სიტყუაჲ იგი მისი.

<span id="an_4:33">4:33</span> და იყო შესაკრებელსა მათსა კაცი, რომლისა
თანა იყო სული არაწმიდაჲ, და ღაღატ-ყო ჴმითა დიდითა:

<span id="an_4:34">4:34</span> ეჰა, რაჲ არს ჩუენი და შენი, იესუ
ნაზარეველო? მოხუედ წარწყმედად ჩუენდა: გიცი შენ, ვინ ხარ, წმიდაჲ ეგე
ღმრთისაჲ.

<span id="an_4:35">4:35</span> და შეჰრისხნა მას იესუ და ჰრქუა: პირი
დაიყავ და განვედ მაგისგან! და დასცა იგი შორის მათსა ეშმაკმან მან და
განვიდა მისგან და არაჲ ავნო მას.

<span id="an_4:36">4:36</span> და იყო განკჳრვებაჲ მათ ყოველთა ზედა და
ზრახვიდეს ურთიერთას და იტყოდეს: რაჲ არს სიტყუაჲ ესე, რამეთუ ჴელმწიფებითა
და ძალითა უბრძანებს სულთა არაწმიდათა, და განვლენ?

<span id="an_4:37">4:37</span> და მიმოეფინებოდა ჰამბავი მისთჳს ყოველთა
მათ ადგილთა გარემო მის სოფლებისათა.

<span id="an_4:38">4:38</span> და აღდგა მის კრებულისაგან და შევიდა
სახლსა სიმონისსა; ხოლო სიდედრი სიმონისი შეპყრობილ იყო სიცხითა დიდითა. და
უთხრეს მას მისთჳს.

<span id="an_4:39">4:39</span> და დაადგა მას ზედა და შეჰრისხნა სიცხესა
მას. და მეყსეულად დაუტევა იგი, და აღდგა და ჰმსახურებდა მათ.

<span id="an_4:40">4:40</span> და დასვლასა ოდენ მზისასა ყოველთა რაოდენთა
აქუნდა უძლურები თითო-სახეთაგან სენთა, მოიყვანნეს მისა. ხოლო თავიდმან
კაცად-კაცადსა მათსა დასდვა ჴელი და განკურნნა იგინი.

<span id="an_4:41">4:41</span> და განვიდოდეს ეშმაკნი მრავალთაგან,
ღაღადებდეს და იტყოდეს, ვითარმედ: შენ ხარ ქრისტე, ძე ღმრთისა ცხოველისაჲ.
და არა უტევებდა მათ სიტყუად, რამეთუ იცოდეს, ვითარმედ იგი არს ქრისტე.

<span id="an_4:42">4:42</span> და ვითარცა განთენა, გამოვიდა მიერ და
წარვიდა უდაბნოსა ადგილსა, და ერი იგი ეძიებდა მას და მოვიდეს მისა და
აყენებდეს მას, რაჲთამცა არა წარვიდა მათგან.

<span id="an_4:43">4:43</span> ხოლო თავადმან ჰრქუა მათ, ვითარმედ:
სხუათაცა ქალაქთა ჯერ-არს ჩემდა ხარებად სასუფეველი ღმრთისაჲ, რამეთუ
ამისთჳს მოვივლინე.

<span id="an_4:44">4:44</span> და ქადაგებდა ყოველთა შესაკრებელთა
გალილეაჲსათა.

<span id="an_5:1">5:1</span> და იყო ვითარ ერი იგი დაესხმოდა მას სმენად
სიტყუასა ღმრთისასა, და თავადი დგა კიდესა თანა ტბისა მის გენესარეთისასა.

<span id="an_5:2">5:2</span> და იხილნა ორნი ნავნი, მდგომარენი კიდესა მის
ტბისასა; ხოლო მესათხევლენი იგი გამოვიდეს ნავისა მისგან და განჰრცხიდეს
ბადეთა.

<span id="an_5:3">5:3</span> და შევიდა ერთსა მას ნავსა, რომელი იყო
სიმონისი, და უბრძანა მათ ქუეყანით შე-რე-დგინებაჲ მცირედ და დაჯდა და
ასწავებდა ნავით გამო ერსა მას.

<span id="an_5:4">5:4</span> და ვითარცა დასცხრა სიტყუად, ჰრქუა სჳმონს:
შეავლინე ღრმად და სდევით ბადე თქუენი ნადირობად.

<span id="an_5:5">5:5</span> მიუგო სჳმონ და ჰრქუა: მოძღუარ, ღამე ყოველ
დავშუერით და არარაჲ მოვიღეთ, ხოლო სიტყჳთა შენითა გარდაუტეოთ ბადე.

<span id="an_5:6">5:6</span> და ესე რაჲ ყვეს, შეაყენეს თევზისა სიმრავლე
დიდი, და განსთქდებოდეს ბადენი მათნი.

<span id="an_5:7">5:7</span> და წამ-უყოფდეს, რომელნი-იგი იყვნეს ერთსა
მას ნავსა, რაჲთა მოვიდენ და შეეწინენ მათ. და მოვიდეს და აღავსნეს ორნივე
იგი ნავნი, ვიდრემდე დაინთქმოდეს იგინი.

<span id="an_5:8">5:8</span> და ვითარცა იხილა სიმონ-პეტრე, შეუვრდა
მუჴლთა იესუჲსთა და ჰრქუა მას: განვედ ჩემგან, რამეთუ კაცი ცოდვილი ვარ,
უფალო.

<span id="an_5:9">5:9</span> რამეთუ განკჳრვებამან შეიპყრა იგი და ყოველნი
მისთანანი ნადირობასა მას თევზისასა, რომელი შეაყენეს.

<span id="an_5:10">5:10</span> ეგრეთვე იაკობ და იოვანე, ძენი ზებედესნი,
რომელნი იყვნეს ზიარნი სიმონისნი. და იესუ ჰრქუა სიმონს: ნუ გეშინინ,
სიმონ! ამიერითგან იყო კაცთა მონადირე.

<span id="an_5:11">5:11</span> და გამოადგინეს ნავი იგი ქუეყანად და
დაუტევეს ყოველი და მისდევდეს მას.

<span id="an_5:12">5:12</span> და იყო ვითარცა შევიდა იგი ერთსა
ქალაქთაგანსა, და აჰა კაცი სავსე კეთროვნებითა. ვითარცა იხილა მან იესუ,
დავარდა პირსა ზედა თჳსსა, ევედრებოდა მას და ეტყოდა: უფალო, უკუეთუ
გინდეს, ძალ-გიც განკურნებად ჩემდა.

<span id="an_5:13">5:13</span> და განყო ჴელი, შეახო მას და ჰრქუა:
მნებავს, განწმიდენი! და მეყსეულად განეშორა კეთროვნებაჲ იგი მისგან.

<span id="an_5:14">5:14</span> და თავადმან ამცნო მას, რაჲთა არავის
უთხრას, არამედ: წარვედ და უჩუენე თავი შენი მღდელსა და შეწირე განწმედისა
შენისათჳს, ვითარცა უბრძანა მოსე, საწამებლად მათა.

<span id="an_5:15">5:15</span> და უფროჲსად მიმოედებოდა მისთჳს სიტყუაჲ
იგი. და შეკრბებოდა ერი მრავალი სმენად და განკურნებად უძლურებათა მათთაგან
მის მიერ.

<span id="an_5:16">5:16</span> ხოლო თავადი განეშორის უდაბნოდ და ილოცავნ.

<span id="an_5:17">5:17</span> და იყო ერთსა შინა დღესა, და თავადი იესუ
ასწავებდა მათ. და სხდეს მუნ ფარისეველნი და სჯულის-მოძღუარნი, რომელნი
მოსრულ იყვნეს ყოვლისაგან დაბნებისა გალილეაჲსა და ჰურიასტანისა და
იერუსალჱმისა, და ძალი ღმრთისაჲ იყო განკურნებად მათდა.

<span id="an_5:18">5:18</span> და აჰა ესერა კაცთა მოაქუნდა ცხედრითა
კაცი, რომელი იყო განრღუეულ, და უნდა შეღებაჲ მისი და დადგმაჲ წინაშე მისა.

<span id="an_5:19">5:19</span> და ვერ პოეს, ვინაჲმცა შეიღეს იგი ერისა
მისგან; აღჴდეს ერდოსა ზედა და აღიღეს კეცი და შთაუტევეს კაცი იგი
ცხედრითურთ წინაშე იესუჲსა.

<span id="an_5:20">5:20</span> და იხილა რაჲ სარწმუნოებაჲ მათი, ჰრქუა
მას: კაცო, მიგეტევნენ ცოდვანი შენნი!

<span id="an_5:21">5:21</span> და იწყეს განზრახვად მწიგნობართა მათ და
ფარისეველთა და იტყოდეს: ვინ არს ესე, რომელი იტყჳს გმობასა? ვის
ჴელ-ეწიფების მიტევებაჲ ცოდვათაჲ, გარნა მხოლოსა ღმერთსა?

<span id="an_5:22">5:22</span> გულისჴმა-ყვნა იესუ გულის-ზრახვანი მათნი,
მიუგო და ჰრქუა მათ: რასა-ეგე ჰზრახავთ გულთა თქუენთა?

<span id="an_5:23">5:23</span> რაჲ უადვილეს არს სიტყუად: მიგეტევნენ შენ
ცოდვანი შენნი, ანუ რქუმად: აღდეგ და ვიდოდე?

<span id="an_5:24">5:24</span> არამედ რაჲთა უწყოდით, რამეთუ ჴელმწიფებაჲ
აქუს ძესა კაცისასა ქუეყანასა ზედა მიტევებად ცოდვათა, და ჰრქუა
განრღუეულსა მას: შენ გეტყჳ, აღდეგ და აღიღე ცხედარი შენი და წარვედ სახიდ
შენდა!

<span id="an_5:25">5:25</span> და მეყსეულად აღდგა წინაშე მათსა და აღიღო
ცხედარი, რომელსა ზედა იდვა, და წარვიდა სახიდ თჳსა და ადიდებდა ღმერთსა.

<span id="an_5:26">5:26</span> განკჳრვებამან შეიპყრნა ყოველნი და
ადიდებდეს ღმერთსა. და შიში დაეცა მათ ზედა და იტყოდეს, რამეთუ: ვიხილეთ
უდიდებულესი დიდებაჲ დღეს.

<span id="an_5:27">5:27</span> და ამისა შემდგომად გამოვიდა და იხილა
მეზუერე, სახელით ლევი, მჯდომარე საზუერესა ზედა, და ჰრქუა მას: მომდევდი
მე.

<span id="an_5:28">5:28</span> და მან დაუტევა ყოველი და აღდგა და
მისდევდა მას.

<span id="an_5:29">5:29</span> და დაუმზადა ლევი პური დიდი იესუს სახლსა
შინა თჳსსა. და იყო კრებული დიდი მეზუერეთაჲ და სხუათაჲ, რომელნი იყვნეს
მათ თანა ინაჴით-მსხდომარენი.

<span id="an_5:30">5:30</span> და დრტჳნვიდეს ფარისეველნი და მწიგნობარნი
მათნი მოწაფეთა მისთა თანა და იტყოდეს: რაჲსათჳს მეზუერეთა და ცოდვილთა
თანა სჭამთ და ჰსუამთ?

<span id="an_5:31">5:31</span> მიუგო იესუ და ჰრქუა მათ: არა უჴმს
ცოცხალთა მკურნალი, არამედ რომელნი ბოროტსა სენსა შინა არიან.

<span id="an_5:32">5:32</span> არა მოვედ წოდებად მართალთა, არამედ
ცოდვილთა, რაჲთა შეინანონ.

<span id="an_5:33">5:33</span> ხოლო მათ ჰრქუეს მას: რაჲსათჳს მოწაფენი
იოვანესნი იმარხვენ ზედაჲს-ზედა და ვედრებასა ჰყოფენ, და ეგრეთვე
ფარისეველთანი, ხოლო მოწაფენი შენნი ჭამენ და სუმენ?

<span id="an_5:34">5:34</span> ხოლო იესუ ჰრქუა მათ: ნუუკუე ჴელ-ეწიფების
ძეთა სიძისათა, ვიდრემდე სიძე მათ თანა არს, რაჲთა ამარხვებდეს მათ?

<span id="an_5:35">5:35</span> ხოლო მოვლენან დღენი, და ოდეს ამაღლდეს
მათგან სიძე იგი, და მაშინ იმარხვიდენ მათ დღეთა შინა.

<span id="an_5:36">5:36</span> და ეტყოდა მათ იგავითცა, ვითარმედ: არავინ
სადგმელი სამოსლისა ახლისაჲ დაადგის სამოსელსა ძუელსა, რაჲთა არა ახალიცა
იგი განაპოს; და ძუელსა მას ვერ შეჰგავს სადგმელი ახლისა სამოსელისაჲ.

<span id="an_5:37">5:37</span> და არავინ შთაასხის ღჳნოჲ ახალი თხიერთა
ძუელთა, რაჲთა არა განხეთქნეს ღჳნომან ახალმან თხიერნი იგი, და ღჳნოჲ
დაითხიოს, და თხიერნი წარწყმდენ.

<span id="an_5:38">5:38</span> არამედ ღჳნოჲ ახალი თხიერთა ახალთა ჯერ-არს
შთასხმად, და ორნივე დაიმარხნენ.

<span id="an_5:39">5:39</span> და არავინ სუამნ ღჳნოსა ძუელსა და
მეყსეულად ჰნებავნ ახალი, რამეთუ თქჳს: ძუელი უმჯობეს არს.

<span id="an_6:1">6:1</span> და იყო შაბათსა მეორე-პირველსა და განვიდოდა
თავადი თესულისაგან ყანისა. ხოლო მოწაფენი მისნი მოსჭრიდეს თავსა
ჴუვილისასა, მუსრვიდეს ჴელითა და ჭამდეს.

<span id="an_6:2">6:2</span> ხოლო რომელთამე ფარისეველთა ჰრქუეს მათ:
რაჲსა ჰზამთ შაბათსა შინა, რომელი არა ჯერ არს?

<span id="an_6:3">6:3</span> მიუგო იესუ და ჰრქუა მათ: არცაღა ესე
აღმოგიკითხავსა, რომელ-იგი ყო დავით, ოდეს-იგი შეემშია მას და მისთანათა,

<span id="an_6:4">6:4</span> ვითარ-იგი შევიდა ტაძარსა ღმრთისასა და პურნი
იგი შესაწირავისანი შეჭამნა და სცა მისთანათაცა, რომელთაჲ არა ჯერ-არს
ჭამაჲ, გარნა მღდელთაჲ ხოლო?

<span id="an_6:5">6:5</span> და ეტყოდა მათ: უფალ არს ძე კაცისაჲ
შაბათისაცა.

<span id="an_6:6">6:6</span> და იყო სხუასაცა შაბათსა, და შთავიდა თავადი
შესაკრებელსა მათსა და ასწავებდა მათ. და იყო მუნ კაცი, რომელსა ჴელი მისი
მარჯუენე განჴმელ ედგა.

<span id="an_6:7">6:7</span> უმზირდეს მას მწიგნობარნი და ფარისეველნი,
უკუეთუმცა შაბათსა განკურნა, რაჲთა პოონ, ვითარმცა შეასმინეს იგი.

<span id="an_6:8">6:8</span> ხოლო თავადმან იცნოდა ზრახვანი მათნი და
ჰრქუა კაცსა მას, რომელსა ჴელი განჴმელ ედგა: აღდეგ და წარმოდეგ შორის!
ხოლო იგი აღდგა და დადგა შორის.

<span id="an_6:9">6:9</span> და იესუ ჰრქუა მათ: გკითხო თქუენ სიტყუაჲ:
რაჲ ჯერ-არს შაბათსა: კეთილისა საქმე ანუ ბოროტისა ყოფაჲ? სულისა ცხორებაჲ
ანუ მოკლვაჲ?

<span id="an_6:10">6:10</span> და მიხედა მათ ყოველთა და ჰრქუა კაცსა მას:
განირთხ ჴელი შენი! ხოლო მან განირთხა, და მოეგო ჴელი მისი, ვითარცა სხუაჲ
იგი.

<span id="an_6:11">6:11</span> ხოლო იგინი აღივსნეს მანკიერებითა და
განიზრახვიდეს ურთიერთას, უკუეთუმცა უყვეს რაჲ იესუს.

<span id="an_6:12">6:12</span> და იყო მათ დღეთა შინა და განვიდა თავადი
მთად კერძო ლოცვად და ღამესა ათევდა ლოცვითა ღმრთისა მიმართ.

<span id="an_6:13">6:13</span> და ვითარცა განთენა დღე, მოუწოდა მოწაფეთა
თჳსთა და გამოირჩინა ათორმეტნი მათგანნი, რომელთაცა მოციქულად უწოდა:

<span id="an_6:14">6:14</span> სიმონ, რომელსა უწოდა პეტრე, და ანდრეა,
ძმაჲ მისი, იაკობ და იოვანე, ფილიპე და ბართლომე.

<span id="an_6:15">6:15</span> მატთეოს და თომა და იაკობ ალფესი და სიმონ,
რომელსა ერქუა მოშურნე,

<span id="an_6:16">6:16</span> და იუდა იაკობისი და იუდა ისკარიოტელი,
რომელი-იგი იქმნა განმცემელ.

<span id="an_6:17">6:17</span> და გარდამოვიდა მათ თანა და დადგა ადგილსა
ველსა, და ერი იგი მოწაფეთა მისთაჲ და სხჳსა ერისა სიმრავლე ფრიადი
ჰურიასტანით და იერუსალჱმით და ზღჳს-კიდისაჲ, ტჳროსით და სიდონით,

<span id="an_6:18">6:18</span> რომელნი მოსრულ იყვნეს სმენად მისგან და
განკურნებად სნეულებათაგან მათთა; და ურვილნი იგი სულთაგან არაწმიდათა
განიკურნებოდეს.

<span id="an_6:19">6:19</span> და ყოველი იგი ერი ეძიებდა შეახლებად მისა,
რამეთუ ძალნი გამოვიდოდეს მისგან და განჰკურნებდეს ყოველთა.

<span id="an_6:20">6:20</span> და თავადმან აღიხილნა თუალნი მისნი
მოწაფეთა მიმართ და ეტყოდა: ნეტარ ხართ გლახაკნი სულითა, რამეთუ თქუენი არს
სასუფეველი ღმრთისაჲ;

<span id="an_6:21">6:21</span> ნეტარ ხართ თქუენ, რომელთა გშიის აწ,
რამეთუ განსძღეთ; ნეტარ ხართ თქუენ, რომელნი სტირთ აწ, რამეთუ იცინოდით;

<span id="an_6:22">6:22</span> ნეტარ იყვნეთ, რაჟამს მოგიძულნენ თქუენ
კაცთა და ოდეს გამოგასხნენ თქუენ და გაყუედრებდენ და განჴადონ სახელი
თქუენი, ვითარცა ბოროტთაჲ, ძისათჳს კაცისა.

<span id="an_6:23">6:23</span> გიხაროდენ მას დღესა შინა და მხიარულ
იყვენით, რამეთუ აჰა ესერა სასყიდელი თქუენი მრავალ არს ცათა შინა, რამეთუ
ესრეთვე უყოფდეს წინაწარმეტყუელთა მამანი მათნი.

<span id="an_6:24">6:24</span> ხოლო ვაჲ თქუენდა, მდიდარნო, რამეთუ
მიგიღებიეს ნუგეშინის-ცემაჲ თქუენი.

<span id="an_6:25">6:25</span> ვაჲ თქუენდა, განმაძღარნო აწ, რამეთუ
გშიოდის; ვაჲ თქუენდა, რომელნი იცინით აწ, რამეთუ იგლოვდეთ და სტიროდით.

<span id="an_6:26">6:26</span> ვაჲ თქუენდა, რაჟამს კეთილსა გეტყოდიან
თქუენ კაცნი, რამეთუ ეგრეთვე უყოფდეს ცრუ-წინაწარმეტყუელთა მამანი მათნი.

<span id="an_6:27">6:27</span> არამედ თქუენ გეტყჳ, რომელთა-ეგე გესმის:
გიყუარდედ მტერნი თქუენნი და კეთილსა უყოფდით მოძულეთა თქუენთა.

<span id="an_6:28">6:28</span> და აკურთხევდით მწყევართა თქუენთა და
ილოცვიდით მათთჳს, რომელნი გმძლავრობდენ თქუენ.

<span id="an_6:29">6:29</span> რომელმან გცეს ყურიმალსა შენსა, მიუპყარ
ერთკერძოჲცა; და რომელი მიგიღებდეს შენ სამოსელსა შენსა, კუართსაცა შენსა
ნუ აყენებ.

<span id="an_6:30">6:30</span> ყოველი რომელი გთხოვდეს, მიეც; და რომელი
მიგიღებდეს შენ, ნუ მოჰჴდი.

<span id="an_6:31">6:31</span> და ვითარცა-იგი თქუენ გნებავს, რაჲთა გიყონ
კაცთა, თქუენცა ეგრეთვე მსგავსად უყოფდით მათ.

<span id="an_6:32">6:32</span> და უკუეთუ გიყუარდენ თქუენ მოყუარენი
თქუენნი, რაჲ არს მადლი თქუენდა? რამეთუ ცოდვილნიცა მოყუარეთა მათთა
ჰყუარობენ.

<span id="an_6:33">6:33</span> და უკუეთუ კეთილის-მყოფელთა თქუენთა
კეთილსა უყოფდეთ, რომელი მადლი არს თქუენდა? რამეთუ ცოდვილნიცა ამას
ჰყოფენ.

<span id="an_6:34">6:34</span> და უკუეთუ ავასხებდეთ მათ, რომელთაგან
ესავთ კუალად მოღებასა, რომელი მადლი არს თქუენდა? რამეთუ ცოდვილნიცა
ცოდვილთა ავასხებენ, რაჲთა მოიღონ სწორი.

<span id="an_6:35">6:35</span> ხოლო თქუენ გიყუარდედ მტერნი თქუენნი და
კეთილსა უყოფდით და ავასხებდით და ნურარას უსასო ჰყოფთ, და იყოს სასყიდელი
თქუენი მრავალ, და იყვნეთ ძე მაღლის, რამეთუ იგი თავადი ტკბილ არს
უმადლოთათჳსცა და უკეთურთა.

<span id="an_6:36">6:36</span> იყვენით თქუენ მოწყალე, ვითარცა მამაჲ
თქუენი მოწყალე არს.

<span id="an_6:37">6:37</span> ნუ განიკითხავთ და არა განიკითხნეთ; და ნუ
დასჯით და არა დაისაჯნეთ; მიუტევეთ და მოგეტევნენ.

<span id="an_6:38">6:38</span> მიეცით, და მოგეცეს თქუენ. საწყაული კეთილი
და შეხრილი და დატენილი და ზედაგარდათხეული მოგცენ წიაღთა თქუენთა; მითვე
საწყაულითა, რომლითა მიუწყოთ, კუალად მოგეწყოს თქუენ.

<span id="an_6:39">6:39</span> ეტყოდა მათ იგავსაცა: ნუ ჴელ-ეწიფებისა
ბრმასა ბრმისა წინა-ძღუანვად? არა-მეა ორნივე ჯურღმულსა შთაცჳენ?

<span id="an_6:40">6:40</span> არა არს მოწაფე უფროჲს მოძღურისა თჳსისა,
ხოლო განკრძალული იგი ყოველი იყავნ, ვითარცა მოძღუარი თჳსი.

<span id="an_6:41">6:41</span> რაჲსა ჰხედავ წუელსა თუალსა შინა ძმისა
შენისასა და დჳრესა თუალსა შინა თჳსსა არა განიცდი?

<span id="an_6:42">6:42</span> ანუ ვითარ ჴელ-გეწიფების რქუმად ძმასა
შენსა: ძმაო, მიტევე, და აღმოგიღო წუელი თუალისაგან შენისა, და შენ დჳრესა
თუალსა შინა შენსა არა ჰხედავ? ორგულო, აღმოიღე პირველად დჳრე თუალისაგან
შენისა და მერმე იხილო აღმოღებად წუელი თუალისაგან ძმისა შენისა.

<span id="an_6:43">6:43</span> რამეთუ არა არს ხე კეთილი, რომელმან
გამოიღოს ნაყოფი ხენეში; არცა კუალად ხე ხენეში, რომელმან ყვის ნაყოფი
კეთილი.

<span id="an_6:44">6:44</span> რამეთუ თითოეული ხჱ თჳსისაგან ნაყოფისა
საცნაურ არნ; რამეთუ არა ეკალთაგან შეკრიბიან ლეღჳ, არცა მაყუალთაგან
მოისთულიან ყურძენი.

<span id="an_6:45">6:45</span> კეთილმან კაცმან კეთილისაგან საუნჯისა
გულისა თჳსისა გამოიღის კეთილი, და ბოროტმან კაცმან ბოროტისაგან საუნჯისა
გულისა თჳსისა გამოიღის ბოროტი; რამეთუ ნამეტნავისაგან გულისა იტყჳნ პირნი
მისი.

<span id="an_6:46">6:46</span> რაჲსა მეტყჳთ მე: უფალო, უფალო! და არა
ჰყოფთ, რომელსა მე გეტყვ თქუენ?

<span id="an_6:47">6:47</span> ყოველი რომელი მოვალს ჩემდა და ისმენს
სიტყვათა ჩემთა და ჰყოფს მათ, გიჩუენო თქუენ, ვისა იყოს მსგავს.

<span id="an_6:48">6:48</span> მსგავს არს იგი კაცსა, რომელი აშენებნ
სახლსა, რომელმან მოთხარა და დააღრმო და დადვა საფუძველი კლდესა ზედა; და
დიდროაჲ რაჲ იყო, ეკუეთა მდინარე იგი სახლსა მას და ვერ შეუძლო შეძრვად
მისა, რამეთუ დაფუძნებულ იყო კლდესა ზედა.

<span id="an_6:49">6:49</span> ხოლო რომელმან ისმინა და არა ყოს, მსგავს
არს იგი კაცსა, რომელმან აღაშენა სახლი მიწასა ზედა თჳნიერ საფუძველისა,
რომელსა ეკუეთა მდინარე, და მეყსეულად დაეცა; და იყო დაცემაჲ სახლისაჲ მის
დიდ.

<span id="an_7:1">7:1</span> და ვითარცა დაასრულნა იესუ სიტყუანი ესე
სასმენელთა მიმართ ერისათა, შევიდა კაპერნაუმს.

<span id="an_7:2">7:2</span> და ასისთავისა ვისიმე მონაჲ სნეულ იყო და
მიახდა აღსრულებად, რომელი იყო მისა პატიოსან.

<span id="an_7:3">7:3</span> და ესმა მას იესუჲსთჳს და მიავლინნა მისა
მოხუცებულნი ჰურიათანი ვედრებად მისა, რაჲთა მოვიდეს და განკურნოს მონაჲ
იგი მისი.

<span id="an_7:4">7:4</span> ხოლო რომელნი იგი მოვიდეს იესუჲსა, ჰლოცვიდეს
მას მსწრაფლ და ეტყოდეს, ვითარმედ: ღირს არს, რომელი-ესე ჰყო მისთჳს,

<span id="an_7:5">7:5</span> რამეთუ უყუარს ნათესავი ჩუენი და შესაკრებელი
მან აღმიშენა ჩუენ.

<span id="an_7:6">7:6</span> და იესუ წარვიდა მათ თანა. ხოლო თავადი ვითარ
მიახლებულ იყო სახლსა მას, მიუვლინნა ასისთავმან მან მეგობარნი და ჰრქუა:
უფალო, ნუ მოშურები, რამეთუ არა ვარ ღირს, რაჲთა სართულსა სახლისა ჩემისასა
შემოხჳდე.

<span id="an_7:7">7:7</span> რომლისაგან არცა თავით ჩემით ღირს მიჩნდა
მისლვად შენდა; არამედ სიტყჳთ ხოლო თქუ, და განიკურნოს მონაჲ ესე ჩემი.

<span id="an_7:8">7:8</span> რამეთუ მეცა კაცი ვარ ჴელმწიფებასა ქუეშე
განწესებული და მქონან ჩემ ქუეშე ერისა-კაცნი; და ვჰრქჳ მას: წარვედ! და
წარვიდის; და სხუასა: მოვედ! და მოვიდის; და მონასა ჩემსა: ყავ ესე! და
ყვის.

<span id="an_7:9">7:9</span> ხოლო ვითარცა ესმა ესე იესუს, დაუკჳრდა
სარწმუნოებაჲ მისი, მიექცა ერსა მას და ჰრქუა: ამენ გეტყჳ თქუენ, არცაღა
ისრაჱლსა შორის ვპოვე ესევითარი სარწმუნოებაჲ.

<span id="an_7:10">7:10</span> და მიიქცეს, რომელნი-იგი მოსრულ იყვნეს,
სახიდ მისა და პოვეს მონაჲ იგი მისი ცოცხალი.

<span id="an_7:11">7:11</span> და იყო ამისა შემდგომად და წარვიდოდა
ქალაქად, რომელსა ჰრქჳან ნაინ, და თანა-უვიდოდეს მას მოწაფენი მისნი და ერი
მრავალი.

<span id="an_7:12">7:12</span> და ვითარ მიეახალა ბჭეთა ქალაქისათა, და
აჰა ესერა გამოაქუნდა მკუდარი, ძე მხოლოდ-შობილი დედისა თჳსისაჲ, და იგი
იყო ქურივ; და ერი მრავალი იყო ქალაქისაჲ მის თანა.

<span id="an_7:13">7:13</span> და იხილა დედაკაცი იგი იესუ და შეეწყალა
იგი და ჰრქუა მას: ნუ სტირ!

<span id="an_7:14">7:14</span> და მივიდა ცხედარსა მას და შეახო. ხოლო
რომელთა აქუნდა ცხედარი იგი, დადგეს. და ჰრქუა მას: ჭაბუკო, შენ გეტყჳ,
აღდეგ!

<span id="an_7:15">7:15</span> და ზე წამოჯდა მკუდარი იგი და იწყო
სიტყუად; და მისცა იგი დედასა თჳსსა.

<span id="an_7:16">7:16</span> და შიში დაეცა მათ ყოველთა ზედა, და
ადიდებდეს ღმერთსა და იტყოდეს, ვითარმედ: წინაწარმეტყუელი დიდი აღდგომილ
არს ჩუენ შორის და რამეთუ მოხედნა ღმერთმან ერსა თჳსსა.

<span id="an_7:17">7:17</span> და განეფინა სიტყუაჲ ესე ყოველსა
ჰურიასტანსა მისთჳს და ყოველსა მას გარემო სოფლებსა.

<span id="an_7:18">7:18</span> და უთხრეს იოვანეს მოწაფეთა მისთა ამის
ყოვლისათჳს.

<span id="an_7:19">7:19</span> და მოუწოდა იოვანე ორთა მოწაფეთა თჳსთა და
მიავლინნა იესუჲსა და ჰრქუა: შენ ხარა მომავალი, ანუ სხუასა მოველოდით?

<span id="an_7:20">7:20</span> და მი-რაჲ-ვიდეს მისა კაცნი იგი, ჰრქუეს:
იოვანე ნათლის-მცემელმან მომავლინნა ჩუენ შენდა და თქუა: შენ ხარა
მომავალი, ანუ სხუასა მოველოდით?

<span id="an_7:21">7:21</span> მას ჟამსა შინა განკურნნა მრავალნი
სნეულებათაგან და სალმობათა და სულთაგან უკეთურთა და მრავალთა ბრმათა
მიჰმადლა ხედვაჲ.

<span id="an_7:22">7:22</span> და მიუგო და ჰრქუა მათ იესუ: მივედით და
უთხართ იოვანეს, რაჲ-ესე იხილეთ და გესმა: ბრმანი აღიხილვენ, მკელობელნი
ვლენან, კეთროვანნი განწმდებიან, ყრუთა ესმის, მკუდარნი აღდგებიან, და
გლახაკთა ეხარების.

<span id="an_7:23">7:23</span> და ნეტარ იყოს, რომელი არა დაჰბრკოლდეს
ჩემდა მომართ.

<span id="an_7:24">7:24</span> და ვითარცა წარვიდეს მოციქულნი იგი
იოვანესნი, იწყო სიტყუად იესუ ერისა მის მიმართ იოვანესთჳს: რაჲსა
გამოხუედით უდაბნოდ ხილვად? ლერწმისა, ქარისაგან შერყეულისა?

<span id="an_7:25">7:25</span> არამედ რაჲსა გამოხუედით ხილვად? კაცისა,
სამოსლითა ჩჩჳლითა მოსილისა? აჰა ესერა რომელნი სამოსლითა დიდებულითა და
საშუებელითა არიან, სამეუფოთა შინა არიან.

<span id="an_7:26">7:26</span> არამედ რაჲსა გამოხუედით ხილვად?
წინაწარმეტყუელისა? ჰე, გეტყჳ თქუენ, და უმეტეს წინაწარმეტყუელისა.

<span id="an_7:27">7:27</span> რამეთუ ესე არს, რომლისათჳს-იგი წერილ არს:
აჰა ესერა მე წარვავლინო ანგელოზი ჩემი წინაშე პირსა შენსა, რომელმან
განჰმზადნეს გზანი შენნი წინაშე შენსა.

<span id="an_7:28">7:28</span> რამეთუ გეტყჳ თქუენ: უფროჲსი შობილთა შორის
დედათაჲსა იოვანე ნათლის-მცემელისა წინაწარმეტყუელი არავინ არს, ხოლო
უმცირესი სასუფეველსა ღმრთისასა უფროჲსა მისა არს.

<span id="an_7:29">7:29</span> და ყოველსა ერსა ესმა და მეზუერეთა,
განამართლეს ღმერთი და ნათელ-იღეს ნათლის-ცემითა იოვანესითა.

<span id="an_7:30">7:30</span> ხოლო ფარისეველთა და სჯულის-მოძღუართა
ზრახვაჲ ღმრთისაჲ შეურაცხ-ყვეს თავისა თჳსისა, რამეთუ არა ნათელ-იღეს
მისგან.

<span id="an_7:31">7:31</span> ვის ვამსგავსნე კაცნი ამის ნათესავისანი,
და ვისა არიან მსგავს?

<span id="an_7:32">7:32</span> მსგავს არიან ყმათა, უბანთა ზედა
მსხდომარეთა, რომელნი მოუწესედ მოყუასთა მათთა და ეტყჳედ: გისტჳნევდით
თქუენ, და არა ჰროკევდით; გიგოდებდით თქუენ, და არა სტიროდეთ.

<span id="an_7:33">7:33</span> რამეთუ მოვიდა იოვანე ნათლის-მცემელი, არცა
ჭამდა პურსა, არცა სუმიდა ღჳნოსა, და იტყჳთ: ეშმაკეულ არს.

<span id="an_7:34">7:34</span> მოვიდა ძე კაცისაჲ, ჭამს და სუამს, და
იტყჳთ: აჰა კაცი მჭამელი და მსუმელი ღვნისაჲ და მეგობარი მეზუერეთა და
ცოდვილთაჲ.

<span id="an_7:35">7:35</span> და განმართლდა სიბრძნე ყოველთაგან შვილთა
თჳსთა.

<span id="an_7:36">7:36</span> ევედრებოდა ვინმე მას ფარისეველთაგანი,
რაჲთა ჭამოს პური მის თანა; და შევიდა სახლსა მის ფარისევლისასა და დაჯდა.

<span id="an_7:37">7:37</span> და იყო დედაკაცი ვინმე ქალაქსა მას შინა,
რომელი იყო ცოდვილ. ესმა, რამეთუ არს იგი სახლსა შინა მის ფარისევლისასა,
მოიღო ალაბასტრი ნელსაცხებელისაჲ.

<span id="an_7:38">7:38</span> და დადგა ფერჴთა თანა მისთა, ტიროდა და
იწყო დალტობად ცრემლითა ფერჴთა მისთა და თმითა თავისა მისისაჲთა წარჰჴოცდა
და ამბორს-უყოფდა ფერჴთა მისთა და სცხებდა ნელსაცხებელსა.

<span id="an_7:39">7:39</span> ვითარცა იხილა ფარისეველმან მან,
რომელმანცა იგი ჰხადა მას, თქუა გულსა თჳსსა: ესე უკუეთუმცა იყო
წინაწარმეტყუელი, უწყოდამცა, ვინ და რაბამი დედაკაცი შეეხების მას, რამეთუ
ცოდვილ არს.

<span id="an_7:40">7:40</span> მიუგო იესუ და ჰრქუა მას: სიმონ, მაქუს
რაჲმე შენდა სიტყუად. ხოლო მან თქუა: მოძღუარ, იტყოდე!

<span id="an_7:41">7:41</span> და თქუა: ორნი თანა-მდებნი იყვნეს
მასესხებელისა ვისნიმე: ერთსა თანა-ედვა ხუთასი დრაჰკანი, ხოლო ერთსა მას -
ერგასისი.

<span id="an_7:42">7:42</span> და ვითარ არარაჲ აქუნდა მათ, ორთავე
მიუტევა. აწ თქუ შენ: ვინ უფროჲს შეიყუაროს იგი?

<span id="an_7:43">7:43</span> მიუგო სიმონ და თქუა: მე ეგრე ვჰგონებ,
ვითარმედ რომელსაცა-იგი უფროჲსი მიუტევა. ხოლო თავადმან თქუა: სამართლად
საჯე.

<span id="an_7:44">7:44</span> და მიექცა დედაკაცსა მას და სიმონს ეტყოდა:
ხედავა ამას დედაკაცსა? შემოვედ სახლსა შენსა, წყალი ფერჴთა ჩემთა არა მეც,
ხოლო ამან ცრემლითა დაალტვნა ფერჴნი ჩემნი თმითა თჳსითა წარჴოცნა;

<span id="an_7:45">7:45</span> ამბორის-ყოფაჲ არა მომეც მე, ხოლო ესე
ვინაჲთგან შემოვიდა, არა დასცხრების ამბორის-ყოფითა ფერჴთა ჩემთაჲთა.

<span id="an_7:46">7:46</span> ზეთი თავსა ჩემსა არა მცხე, ხოლო ამან
ნელსაცხებელი სცხო ფერჴთა ჩემთა.

<span id="an_7:47">7:47</span> რომლისა მადლისათჳს გეტყჳ შენ: მიეტევნენ
მაგას ცოდვანი მაგისნი მრავალნი, რამეთუ შეიყუარა ფრიად. ხოლო რომელსა
მცირედი მიეტეოს, მცირედცა შეიყუაროს.

<span id="an_7:48">7:48</span> და ჰრქუა მას: მიგეტევნენ შენ ცოდვანი
შენნი!

<span id="an_7:49">7:49</span> და იწყეს თანა-მეინაჴეთა მათ სიტყუად გულთა
შინა მათთა: ვინ არს ესე, რომელი ცოდვათა მიუტევებს?

<span id="an_7:50">7:50</span> ჰრქუა დედაკაცსა მას: სარწმუნოებამან
შენმან გაცხოვნა შენ. გუალე, ვიდოდე მშჳიდობით!

<span id="an_8:1">8:1</span> და იყო ამისა შემდგომად თავადი ვიდოდა
ქალაქად-ქალაქად და დაბად-დაბად, ქადაგებდა და ახარებდა სასუფეველსა
ღმრთისასა; და ათორმეტნი მოწაფენი მის თანა.

<span id="an_8:2">8:2</span> და დედანი ვინმე, რომელნი განკურნებულ იყვნეს
სულთაგან არაწმიდათა და უძლურებათა: მარიამ, რომელსა ერქუა მაგდალენელი,
რომლისაგან შჳდნი ეშმაკნი განსრულ იყვნეს.

<span id="an_8:3">8:3</span> იოანნა, ცოლი ქოზაჲსი, ეზოჲს-მოძღურისა
ჰეროდესი, და სუსანა და სხუანი მრავანი, რომელნი ჰმსახურებდეს მას
ნაყოფთაგან მათთა.

<span id="an_8:4">8:4</span> ხოლო რომელნი-იგი მისთანა იყვნეს ერნი
მრავალნი და ქალაქად-ქალაქად რომელნი მოვიდოდეს მისა, ეტყოდა მათ იგავით:

<span id="an_8:5">8:5</span> გამოვიდა მთესვარი თესვად თესლისა თჳსისა; და
თესვასა მას მისსა რომელიმე დავარდა გზასა ზედა და დაითრგუნა, და
მფრინველთა ცისათა შეჭამეს იგი.

<span id="an_8:6">8:6</span> და სხუაჲ დავარდა კლდესა ზედა, აღმოსცენდა და
განჴმა, რამეთუ არა იყო სიღრმე მიწისაჲ.

<span id="an_8:7">8:7</span> და რომელიმე დავარდა შორის ეკალთა; და
აღმოსცენდეს ეკალნი და შეაშთვეს იგი.

<span id="an_8:8">8:8</span> და სხუაჲ დავარდა ქუეყანასა კეთილსა და
აღმოსცენდა და ყო ნაყოფი ასი წელი. ამას ეტყოდა ჴმითა: რომელსა ასხენ ყურნი
სმენად, ისმინენ.

<span id="an_8:9">8:9</span> ჰკითხვიდეს მას მოწაფენი მისნი, ვითარმედ:
რაჲ არს იგავი ესე?

<span id="an_8:10">8:10</span> ხოლო თავადმან ჰრქუა მათ: თქუენდა მოცემულ
არს ცნობად საიდუმლოჲ სასუფეველისა ღმრთისაჲ, ხოლო სხუათა - იგავით, რაჲთა
ხედვიდენ და ვერ იხილონ და ესმოდის და ვერ გულისჴმა-ყონ.

<span id="an_8:11">8:11</span> ხოლო იგავი იგი ესე არს: თესლი იგი არს
სიტყუაჲ ღმრთისაჲ.

<span id="an_8:12">8:12</span> ხოლო გზასა ზედა იგინი არიან, რომელთა
ესმის, მერმე მოვიდის ეშმაკი და მოუღის სიტყუაჲ იგი გულისაგან მათისა,
რაჲთა არა ჰრწმენეს და ცხოვნდენ.

<span id="an_8:13">8:13</span> ხოლო რომელი-იგი კლდესა ზედა, -
რომელთა-იგი რაჟამს ისმინიან, სიხარულით შეიწყნარიან სიტყუაჲ იგი, და ამათ
ძირი არა უბნ, რომელთა-იგი ჟამ ერთ ჰრწამნ და ჟამსა განსაცდელისასა
განდგიან.

<span id="an_8:14">8:14</span> ხოლო რომელი-იგი ეკალთა შორის დავარდა, ესე
არიან რომელთა ისმინიან სიტყუაჲ და ზრუნვისაგან და სიმდიდრისა და გემოთაგან
ამის სოფლისათა ვლენედ და შეაშთვიან და არა ნაყოფიერ იქმნიან.

<span id="an_8:15">8:15</span> ხოლო რომელი-იგი კეთილსა ქუეყანასა
დაეთესა, ესე არიან, რომელთა გულითა კეთილითა და სახიერითა ისმინიან
სიტყუაჲ და შეიკრძალიან და ნაყოფი გამოიღიან მოთმინებითა.

<span id="an_8:16">8:16</span> არავინ სანთელი აღანთის და დაფარის
ჭურჭლითა, გინა ქუეშე ცხედარსა შედგიან, არამედ სასანთლესა ზედა დადგიან,
რაჲთა შემავალნი იგი ნათელსა ხედვიდენ.

<span id="an_8:17">8:17</span> რამეთუ არა არს დაფარული, რომელი არა
გამოცხადნეს, არცა საიდუმლოჲ, რომელი არა საცნაურ იყოს და ცხადად მოვიდეს.

<span id="an_8:18">8:18</span> იხილეთ უკუე, ვითარ-ეგე ისმენთ: რომელსა
აქუნდეს, მიეცეს მას, და რომელსა არა აქუნდეს და რომელღა-იგი ჰგონიეს,
ვითარმედ აქუს, მო-ვე-ეღოს მას.

<span id="an_8:19">8:19</span> მოვიდეს მისა დედაჲ და ძმანი მისნი, და ვერ
ეძლო შემთხუევად მისა ერისა მისგან.

<span id="an_8:20">8:20</span> უთხრეს მას და ეტყოდეს: დედაჲ შენი და
ძმანი შენნი გარე დგანან და ხილვაჲ შენი ჰნებავს.

<span id="an_8:21">8:21</span> ხოლო თავადმან ჰრქუა მათ: დედაჲ ჩემი და
ძმანი ჩემნი ესე არიან, რომელთა სიტყუაჲ ღმრთისაჲ ისმინონ და ყონ იგი.

<span id="an_8:22">8:22</span> და იყო ერთსა შინა დღესა თავადი შევიდა
ნავსა, და მოწაფენი მისნი მის თანა, და ჰრქუა მათ: განვიდეთ წიაღკერძო
ტბასა მას; და აღვიდეს.

<span id="an_8:23">8:23</span> და მი-რაჲ-ვიდოდეს იგინი ნავითა, მიეძინა.
და გარდამოჴდა არმური ქარისაჲ ტბასა მას ზედა, და აღივსებოდა ნავი იგი, და
იურვოდეს.

<span id="an_8:24">8:24</span> და მოვიდეს და განაღჳძეს და ეტყოდეს:
მოძღუარ, მოძღუარ, წარვწყმდებით. ხოლო თავადი აღდგა და შეჰრისხნა ქარსა მას
და ღელვასა წყალთასა; და დასცხრეს, და იყო დაყუდებაჲ დიდი.

<span id="an_8:25">8:25</span> და ჰრქუა მათ: სადა არს სარწმუნოებაჲ
თქუენი? ხოლო მათ შეეშინა და დაუკჳრდა და იტყოდეს ურთიერთას: ვინ-მე არს
ესე, რამეთუ ქართაცა უბრძანებს და წყალთა, და ერჩიან მას?

<span id="an_8:26">8:26</span> და განვიდეს სოფელსა მას გადარინელთასა,
რომელ არს წიაღკერძო გალილეასა.

<span id="an_8:27">8:27</span> და ვითარცა განვიდეს იგინი ქუეყანად,
მო-ვინმე-ეგებვოდა კაცი ქალაქისასა, რომლისა თანა იყვნეს ეშმაკნი; და
მრავალ ჟამ სამოსელი არა შეემოსა და სახლსა შინა არა იყოფოდა, არამედ
საფლავებსა.

<span id="an_8:28">8:28</span> და ვითარცა იხილა მან იესუ, ღაღატ-ყო და
შეუვრდა ფერჴთა მისთა და ჴმითა დიდითა იტყოდა: რაჲ ძეს ჩემი და შენი, იესუ,
ძეო ღმრთისა მაღლისაო? გევედრები, ნუ მტანჯავ მე.

<span id="an_8:29">8:29</span> რამეთუ უბრძანა სულსა მას არაწმიდასა
განსლვად კაცისა მისგან; რამეთუ მრავალ-გზის წარიტაცის იგი, და შებორკილიან
იგი ჯაჭჳთა და საკრველითა და სცვედ, და განხეთქნის საკრველნი და იდევნებინ
ეშმაკისა მისგან უდაბნოთა.

<span id="an_8:30">8:30</span> ჰკითხა მას იესუ: რაჲ არს სახელი შენი?
ხოლო მან ჰრქუა: ლეგეონ, რამეთუ ეშმაკნი მრავალნი შესრულ იყვნეს მისა.

<span id="an_8:31">8:31</span> და ევედრებოდეს მას, რაჲთა არა უბრძანოს
მათ უფსკრულთა შთასლვაჲ.

<span id="an_8:32">8:32</span> და იყო მუნ კოლტი ღორთაჲ მრავალი, მძოვარი
მთასა ზედა; და ევედრებოდეს მას, რაჲთა უბრძანოს მათ ღორებსა მას შესლვაჲ.
და თავადმან უბრძანა მათ.

<span id="an_8:33">8:33</span> და გამოვიდეს ეშმაკნი იგი კაცისა მისგან და
შევიდეს ღორთა მათ. და მიიმართა ყოველმან კოლტმან კბოდესა მას ტბად და
დაიშთვნეს.

<span id="an_8:34">8:34</span> ვითარცა იხილეს მწყემსთა მათ საქმე ესე,
ივლტოდეს და შევიდეს და უთხრეს ქალაქსა და დაბნებსა.

<span id="an_8:35">8:35</span> და გამოვიდეს ხილვად, რომელი-იგი იქმნა, და
მოვიდეს იესუჲსა და იხილეს კაცი იგი მჯდომარე, რომლისაგან ეშმაკნი იგი
განსრულ იყვნეს, შემოსილი და გონიერი, ფერჴთა თანა იესუჲსთა, და შეეშინა.

<span id="an_8:36">8:36</span> რამეთუ უთხრეს, რომელთა-იგი ეხილვა,
ვითარ-იგი ცხოვნდა ეშმაკეული.

<span id="an_8:37">8:37</span> და ევედრებოდეს მას ყოველი იგი სიმრავლე
გარემო სოფლებისაჲ მის გადარინელთაჲსაჲ, რაჲთა წარვიდეს მათგან, რამეთუ
შიშითა დიდითა შეპყრობილ იყვნეს. ხოლო თავადი შევიდა ნავსა და მიიქცა
მუნვე.

<span id="an_8:38">8:38</span> ევედრებოდა მას კაცი იგი, რომლისაგან
ეშმაკნი განსრულ იყვნეს, რაჲთა იყოს მის თანა. ხოლო თავადმან განუტევა იგი
და ჰრქუა:

<span id="an_8:39">8:39</span> მიიქეც სახიდ შენდა და მიუთხარ, რაოდენი
გიყო შენ ღმერთმან. და წარვიდა ყოველსა მას ქალაქებსა და ქადაგებდა,
რაჲ-იგი ყო მისთჳს იესუ.

<span id="an_8:40">8:40</span> და იყო მიქცევასა მას იესუჲსსა მუნვე
შეიწყნარა იგი ერმან მან, რამეთუ ყოველნივე მოელოდეს მას.

<span id="an_8:41">8:41</span> და აჰა ესერა მოვიდა კაცი, და სახელი მისი
იაიროს, და ესე მთავარი იყო შესაკრებელისაჲ; და დავარდა ფერჴთა თანა
იესუჲსთა და ევედრებოდა მას, რაჲთა შევიდეს სახლსა მისსა.

<span id="an_8:42">8:42</span> რამეთუ ასული მარტოჲ ესუა მას, რომელი იყო
ათორმეტის წლის, და იგი მოკუდებოდა. და მისლვასა მას მისსა ერი იგი
შეკრბებოდა მისა.

<span id="an_8:43">8:43</span> და იყო ვინმე დედაკაცი წყაროჲთა
სისხლისაჲთა ათორმეტით წლითგან, რომელსა ყოველი მონაგები მისი წარეგო
მკურნალთა ზედა, და ვერვის განეკურნა.

<span id="an_8:44">8:44</span> და მოვიდა ზურგით კერძო და შეახო ფესუსა
სამოსლისა მისისასა. და მეყსეულად დასცხრა წყაროჲ იგი სისხლისა მისისაჲ.

<span id="an_8:45">8:45</span> და თქუა იესუ: ვინ შემახო მე? და ვითარცა
უვარ-ჰყოფდეს ყოველნი, ჰრქუა პეტრე და მისთანათა: მოძღუარ, ერნი გარე
მოგადგან და შეგაიწრებენ შენ, და შენ იტყჳ: ვინ შემახო მე?

<span id="an_8:46">8:46</span> ხოლო იესუ ჰრქუა: შე-ვინმე-მახო მე, რამეთუ
მე ვცან ძალი, განსრული ჩემგან.

<span id="an_8:47">8:47</span> და იხილა რაჲ დედაკაცმან მან, რამეთუ არა
დაეფარა, მოვიდა ძრწოლით და შეუვრდა მას და, რომლისა ბრალისათჳს შეახო,
უთხრა წინაშე ყოვლისა ერისა, და ვითარ-იგი მეყსეულად განიკურნა.

<span id="an_8:48">8:48</span> ხოლო იესუ ჰრქუა მას: ნუ გეშინინ, ასულო,
სარწმუნოებამან შენმან გაცხოვნა შენ, ვიდოდე მშჳდობით!

<span id="an_8:49">8:49</span> და ვითარ იგი ეტყოდა ოდენ, მო-ვინმე-ვიდა
შესაკრებელის-მთვარისაჲ მის და ჰრქუა მას, ვითარმედ: ასული შენი მოკუდა, ნუ
დააშრობ მოძღუარსა.

<span id="an_8:50">8:50</span> ხოლო იესუს ვითარცა ესმა, ჰრქუა მას: ნუ
გეშინინ, გარნა გრწმენინ, და ცხოვნდეს იგი.

<span id="an_8:51">8:51</span> და ვითარცა მოვიდა იესუ სახლსა მას, არავინ
უტევა შესლვად მის თანა, გარნა პეტრე და იაკობ და იოვანე და მამაჲ და დედაჲ
მის ყრმისაჲ.

<span id="an_8:52">8:52</span> სტიროდეს მას ყოველნი და ეტყებდეს. ხოლო
იესუ ჰრქუა მათ: ნუ სტირთ, რამეთუ ყრმაჲ ეგე არა მომკუდარ არს, არამედ
სძინავს.

<span id="an_8:53">8:53</span> ხოლო იგინი ჰბასრობდეს მას, უწყოდეს,
რამეთუ მომკუდარ იყო.

<span id="an_8:54">8:54</span> და თავადმან გამოასხა ყოველი და უპყრა ჴელი
ყრმისაჲ მის და ჴმა-უყო: ყრმაო, აღდეგ!

<span id="an_8:55">8:55</span> და მოიქცა სული მისი, და მეყსეულად აღდგა.
და უბრძანა, რაჲთა სცენ მას ჭამადი.

<span id="an_8:56">8:56</span> და განუკჳრდებოდა მამა-დედათა მისთა. ხოლო
თავადმან ამცნო მათ, რაჲთა არავის უთხრან საქმე იგი.

<span id="an_9:1">9:1</span> და მოუწოდა იესუ ათორმეტთა მათ მოწაფეთა
თჳსთა და მისცა მათ ძალი და ჴელმწიფებაჲ ყოველთა ზედა ეშმაკთა და სენთა
განკურნებაჲ.

<span id="an_9:2">9:2</span> და წარავლინნა იგინი ქადაგებად სასუფეველსა
ღმრთისასა და განკურნებად უძლურთა.

<span id="an_9:3">9:3</span> და ჰრქუა მათ: ნურარაჲ გაქუნ გზასა ზედა,
ნუცა კუერთხი, ნუცა ვაშკარანი, ნუცა პური, ნუცა ვეცხლი, ნუცა ორი სამოსელი
გაქუნ.

<span id="an_9:4">9:4</span> და რომელსა სახლსა შეხჳდეთ, მუნ დაადგერით და
მიერ გამოვედით.

<span id="an_9:5">9:5</span> და რაოდენთა არა შეგიწყნარნენ თქუენ,
გამო-რაჲ-ხჳდოდით მიერ ქალაქით, მტუერი ფერჴთა თქუენთაგან განიყარეთ
საწამებელად მათა.

<span id="an_9:6">9:6</span> და გამო-რაჲ-ვიდეს, მიმოვიდოდეს დაბნებსა მას
და ახარებდეს და განჰკურნებდეს სნეულთა ყოველთა ადგილთა.

<span id="an_9:7">9:7</span> ესმნეს ჰეროდეს მეოთხედ მთავარსა ყოველნი იგი
საქმენი, რომელნი მის მიერ იქმნებოდეს, და განიზრახვიდა, რამეთუ იტყოდეს
ვინმე, ვითარმედ: იოვანე ნათლის-მცემელი აღდგომილ არს მკუდრეთით.

<span id="an_9:8">9:8</span> ხოლო რომელნიმე იტყოდეს: ელია გამოჩნდა; და
სხუანი იტყოდეს: წინაწარმეტყუელი ვინმე პირველთაგანი აღდგომილ არს.

<span id="an_9:9">9:9</span> ხოლო ჰეროდე თქუა: იოვანეს მე თავი
მოვჰკუეთე, ხოლო ესე ვინ არს, რომლისათჳს ესევითარი მესმის, არა ვიცი. და
უნდა ხილვაჲ მისი.

<span id="an_9:10">9:10</span> და მოიქცეს მოციქულნი და უთხრეს იესუს,
რაოდენი ქმნეს. და წარიყვანნა იგინი და განეშორა თჳსაგან ადგილსა უდაბნოსა
ქალაქისასა, რომელსა ჰრქჳან ბეთსაიდაჲ.

<span id="an_9:11">9:11</span> ხოლო ერმან მან აგრძნა და მისდევდეს მას.
და შეიმთხჳნა იგინი და ეტყოდა მათ სასუფეველისათჳს ღმრთისა, და რაოდენთა
უჴმდა განკურნებაჲ, განჰკურნებდა.

<span id="an_9:12">9:12</span> და ვითარცა იწყო დღემან მიდრეკად, მოვიდეს
ათორმეტნი იგი და ჰრქუეს მას: განუტევე ერი ესე, რაჲთა წარვიდენ გარემო
დაბნებსა და აგარაკებსა და დაადგრენ მუნ და პოონ საზრდელი თავისა მათისაჲ,
რამეთუ აქა უდაბნოსა ადგილსა ვართ.

<span id="an_9:13">9:13</span> ხოლო იესუ ჰრქუა მათ: თქუენ ეცით მაგათ
ჭამადი. და მათ ჰრქუეს: არა არს ჩუენ თანა უფროჲს, გარნა ხუთი ჴუეზაჲ პური
და ორი თევზი; გარნა თუ ჩუენ წარვიდეთ და უყიდოთ ყოველსა ამას ერსა
საზრდელი?

<span id="an_9:14">9:14</span> რამეთუ იყვნეს კაცნი იგი ვითარ ხუთ ათას
ოდენ. ჰრქუა იესუ მოწაფეთა თჳსთა: დასხით კაცები ეგე პურისმტედ-პურისმტედ
ერგასეული.

<span id="an_9:15">9:15</span> და მათ ყვეს ეგრე და დასხეს ყოველი იგი
ერი.

<span id="an_9:16">9:16</span> ხოლო თავადმან მოიღო ხუთი იგი პური და ორი
თევზი და აღიხილნა თუალნი ზეცად და აკურთხნა იგინი და დამუსრა და მისცემდა
მოწაფეთა, რაჲთა დაუგონ ერსა მას.

<span id="an_9:17">9:17</span> და ჭამეს და განძღეს ყოველნი; და აღიღეს,
რომელ-იგი დაუშთა მათ ნამუსრევი, ათორმეტი გოდორი.

<span id="an_9:18">9:18</span> და იყო ლოცვასა მას მისსა თჳსაგან, მის
თანა იყვნეს მოწაფენი. ჰკითხვიდა მათ და ჰრქუა: ვინ ვჰგონიე მე ერსა ამას
და რაჲ თქჳან ჩემთჳს ყოფად?

<span id="an_9:19">9:19</span> ხოლო მათ მიუგეს და ჰრქუეს: იოვანე
ნათლის-მცემელი; და სხუათა - ელია; და რომელნიმე იტყჳან: წინაწარმეტყუელი
ვინმე პირველთაგანი აღდგომილ არს.

<span id="an_9:20">9:20</span> ხოლო იესუ ჰრქუა მათ: თქვენ ვინ გგონიე მე?
მიუგო პეტრე და ჰრქუა: ცხებული ღმრთისაჲ.

<span id="an_9:21">9:21</span> ხოლო თავადმან შეჰრისხნა მათ და ამცნო,
რაჲთა არავის უთხრან ესე.

<span id="an_9:22">9:22</span> და ჰრქუა მათ, ვითარმედ: ჯერ-არს ძისა
კაცისაჲ ფრიად ვნებაჲ და შეურაცხ-ყოფაჲ მოხუცებულთაგან და მღდელთ-მოძღუართა
და მწიგნობართა და მოკლვად და მესამესა დღესა აღდგომად.

<span id="an_9:23">9:23</span> და იტყოდა ყოველთა მიმართ: რომელსა უნებს
შემოდგომად ჩემდა, უვარ-ყავნ თავი თჳსი და აღიღენ ჯუარი თჳსი და მომდევდინ
მე.

<span id="an_9:24">9:24</span> რამეთუ რომელსა უნდეს განრინებად სულისა
თჳსისა, წარიწყმიდოს იგი; და რომელმან წარიწყმიდოს სული თჳსი ჩემთჳს, მან
პოოს იგი.

<span id="an_9:25">9:25</span> რაჲ სარგებელ არს კაცისა, შე-თუ-იძინოს
სოფელი ყოველი და თავი თჳსი წარიწყმიდოს, გინა იზღვიოს?

<span id="an_9:26">9:26</span> რომელსა სირცხჳლ უჩნდეს ჩემდა მომართ და
სიტყუათა ჩემთაჲ, ამას ძემანცა კაცისამან არცხჳნოს, ოდეს მოვიდეს დიდებითა
თჳსითა და მამისაჲთა და წმიდათა ანგელოზთაჲთა.

<span id="an_9:27">9:27</span> გეტყჳ თქუენ: არიან ვინმე აქა
მდგომარეთაგანნი, რომელთა არა იხილონ გემოჲ სიკუდილისაჲ, ვიდრემდე იხილონ
სასუფეველი ღმრთისაჲ.

<span id="an_9:28">9:28</span> და იყო შემდგომად სიტყუათა ამათ ვითარ რვა
ოდენ დღე, და წარიყვანნა იესუ პეტრე და იაკობ და იოვანე და აღვიდა მთასა
ლოცვად.

<span id="an_9:29">9:29</span> და იყო ლოცვასა მას მისსა ხილვაჲ პირისა
მისისაჲ სხუა და სამოსელი მისი სპეტაკ და ელვარე.

<span id="an_9:30">9:30</span> და აჰა ესერა ორნი კაცნი მის თანა
ზრახვიდეს, რომელნი იყვნეს მოსე და ელია.

<span id="an_9:31">9:31</span> რომელნი გამოჩნდეს დიდებითა და იტყოდეს
განსლვასა მას მისსა, რომელი ეგულებოდა აღსრულებად იერუსალჱმს.

<span id="an_9:32">9:32</span> ხოლო პეტრე და მისთანანი დამძიმებულ იყვნეს
ძილითა; ხოლო გან-რაჲ-იღჳძეს, იხილეს დიდებაჲ მისი და ორნი კაცნი მის თანა
მდგომარენი.

<span id="an_9:33">9:33</span> და იყო განშორებასა მას მათსა მისგან ჰრქუა
პეტრე იესუს: მოძღუარ, კეთილ არს ჩუენდა აქა ყოფაჲ, და ვქმნეთ აქა სამ
ტალავარ: ერთი შენდა და ერთი მოსესა და ერთი ელიაჲსა, - რამეთუ არა იცოდა,
რასა იტყოდა.

<span id="an_9:34">9:34</span> და ვითარცა ამას იტყოდა, აჰა ღრუბელი
აგრილობდა მათ, და შეეშინა მათ შესლვად ღრუბელსა მას.

<span id="an_9:35">9:35</span> და ჴმაჲ იყო ღრუბლით გამო: ესე არს ძე ჩემი
საყუარელი, ამისი ისმინეთ.

<span id="an_9:36">9:36</span> და ესე რაჲ იყო ჴმაჲ, იპოვა იესუ მარტოჲ.
და მათ დაიდუმეს და არაჲ ვის უთხრეს მათ დღეთა შინა, რომელ-იგი იხილეს.

<span id="an_9:37">9:37</span> და იყო მერმესა დღესა გარდამოსლვასა მათსა
მიერ მთით მოეგებვოდა მას ერი მრავალი.

<span id="an_9:38">9:38</span> და აჰა კაცმან ვინმე ღაღატ-ყო ერსა მას
შორის და ჰრქუა: მოძღუარ, გევედრები შენ, მოიხილე ძესა ზედა ჩემსა, რამეთუ
ესე ხოლო მარტოჲ მივის.

<span id="an_9:39">9:39</span> და სულმან უკეთურმან შეიპყრის იგი, და
მეყსეულად ღაღატ-ყვის, და დააკუეთის იგი, და პეროინ, და ძნიად განეშორის
მისგან და შემუსრის იგი.

<span id="an_9:40">9:40</span> და ვევედრე მოწაფეთა შენთა, რაჲთამცა
განაშორეს იგი, და ვერ შეუძლეს.

<span id="an_9:41">9:41</span> ხოლო იესუ მიუგო და ჰრქუა: ჵ ნათესავი
ურწმუნოჲ და გულარძნილი! ვიდრემდე ვიყო თქუენ თანა და თავს-ვიდებდე
თქუენსა? მომგუარე მე აქა ძე შენი!

<span id="an_9:42">9:42</span> და ვიდრე იგი მოვიდოდა, დააკუეთა იგი
ეშმაკმან მან და აძრწოლებდა მას. შეჰრისხნა იესუ სულსა მას არაწმიდასა და
განკურნა ყრმაჲ იგი და მისცა მამასა თჳსსა.

<span id="an_9:43">9:43</span> და განუკჳრდებოდა ყოველთა დიდებასა მას
ზედა ღმრთისასა, და ყოველნი დაკჳრვებულ იყვნეს ყოველსა მას ზედა, რომელსა
იქმოდა იესუ. ხოლო იესუ ჰრქუა მოწაფეთა თჳსთა:

<span id="an_9:44">9:44</span> დაისხენით თქუენ სიტყუანი ესე ყურთა
თქუენთა, რამეთუ ძე კაცისაჲ მიცემად არს ჴელთა კაცთასა.

<span id="an_9:45">9:45</span> ხოლო იგინი უმეცარ იყვნეს სიტყუასა ამას
ზედა, და იყო დაფარულ მათგან, რაჲთა ვერ გულისჴმა-ყონ იგი, და ეშინოდა მათ
კითხვად მისა სიტყჳსა ამისთჳს.

<span id="an_9:46">9:46</span> შევიდა მათდა გულის-სიტყუაჲცა: ვინ-ძი
უდიდეს იყოს შორის მათსა?

<span id="an_9:47">9:47</span> ხოლო იესუ იცნოდა გულის ზრახვანი მათნი და
მოიყვანა ყრმაჲ და დაადგინა იგი წინაშე მათსა

<span id="an_9:48">9:48</span> და ჰრქუა მათ: რომელმან შეიწყნაროს ესე
ყრმაჲ სახელითა ჩემითა, მე შემიწყნარა; და რომელმან მე შემიწყნაროს,
შეიწყნაროს მომავლინებელი ჩემი. ხოლო უმცირესი თქუენ ყოველთა შორის იგი არს
დიდ.

<span id="an_9:49">9:49</span> მიუგო იოვანე და ჰრქუა: მოძღუარ, ვიხილეთ
ვინმე, რომელი სახელითა შენითა ეშმაკთა განასხმიდა, და ჩუენ ვაყენებდით
მას, რამეთუ არა შემოგჳდგს ჩუენ.

<span id="an_9:50">9:50</span> ჰრქუა მას იესუ: ნუ აყენებთ, რამეთუ რომელი
არა არს ჩუენდა მტერ, იგი ჩუენ კერძო არს.

<span id="an_9:51">9:51</span> და იყო აღსრულებასა მას დღეთა ამაღლებისა
მისისათა და თავადმან დაამტკიცა პირი თჳსი აღსლვად იერუსალჱმდ.

<span id="an_9:52">9:52</span> და წარავლინნა მოციქულნი წინაშე მისსა. და
იგინი წარვიდეს და შევიდეს დაბასა სამარიტელთასა, რაჲთა მო-რაჲმე-უმზადონ
მას.

<span id="an_9:53">9:53</span> და არა შეიწყნარეს იგინი, რამეთუ პირი მისი
იყო მისლვად იერუსალჱმდ.

<span id="an_9:54">9:54</span> ვითარცა იხილეს მოწაფეთა მისთა იაკობ და
იოვანე, თქუეს: უფალო, გნებავსა, რაჲთა ვთქუათ, და ცეცხლი გარდამოჴდეს
ზეცით და აღჴოცნეს იგინი, ვითარცა ელია ყო?

<span id="an_9:55">9:55</span> მიექცა იესუ და შეჰრისხნა მათ და ჰრქუა:
არა იცით, რომლისა სულისანი ხართ თქუენ?

<span id="an_9:56">9:56</span> რამეთუ ძე კაცისაჲ არა მოვიდა წარწყმედად
სულსა კაცთასა, არამედ ცხოვრებად. და წარვიდეს სხუასა დაბასა.

<span id="an_9:57">9:57</span> და იყო სლვასა მას მათსა გზასა ზედა ჰრქუა
ვინმე მას: მიგდევდე შენ ვიდრეცა მიხუალ.

<span id="an_9:58">9:58</span> ჰრქუა მას იესუ: მელთა ჴურელი უჩნს და
მფრინველთა ცისათა საყოფელი, ხოლო ძესა კაცისასა არა აქუს, სადა თავი
მიიდრიკოს.

<span id="an_9:59">9:59</span> ხოლო სხუასა ჰრქუა: შენ მომდევდი მე. და
მან ჰრქუა: უფალო, მიბრძანე მე პირველად მისლვად და დაფლვად მამისა ჩემისა.

<span id="an_9:60">9:60</span> ჰრქუა მას იესუ: აცადენ მკუდარნი დაფლვად
თჳსთა მკუდართა; ხოლო შენ წარვედ და მიმოსდევ სასუფეველი ღმრთისაჲ.

<span id="an_9:61">9:61</span> ჰრქუა მას სხუამან: მეცა მიგდევდე შენ,
უფალო, ხოლო პირველად მიბრძანე მე ჯმნაჲ სახლეულთა ჩემთაგან.

<span id="an_9:62">9:62</span> ჰრქა მას იესუ: არავინ დასდვის ჴელი
საჴნველსა, და ხედავნ იგი გარეუკუნ და წარმართებულ არნ სასუფეველსა
ღმრთისასა.

<span id="an_10:1">10:1</span> და ამისა შემდგომად გამოირჩინა უფალმან
სხუანი სამეოც და ათნი და წარავლინნა იგინი ორ-ორნი წინაშე მისსა ყოველსა
ქალაქებსა და დაბნებსა, ვიდრეცა ეგულებოდა მას მისლვად.

<span id="an_10:2">10:2</span> და ეტყოდა მათ: სამკალი ფრიად არს, ხოლო
მუშაკნი მცირედ. ევედრენით უკუე უფალსა სამკალისასა, რაჲთა მოავლინნეს
მუშაკნი სამკალსა თჳსსა.

<span id="an_10:3">10:3</span> წარვედით! აჰა ესერა მიგავლინებ თქუენ,
ვითარცა კრავთა შორის მგელთა.

<span id="an_10:4">10:4</span> ნუ წარგაქუნ ბალანტი, ნუცა ვაშკარანი, ნუცა
შესასხმელი ფერჴთაჲ და ნუცა ვის გზასა ზედა მოიკითხავთ.

<span id="an_10:5">10:5</span> და რომელსაცა სახლსა შეხჳდეთ, პირველად
თქუთ: მშჳდობაჲ სახლსა ამას!

<span id="an_10:6">10:6</span> და უკუეთუ იყოს მუნ ძჱ მშჳიდობისაჲ,
განისუენოს მის ზედა მშჳდობამან თქუენმან, უკუეთუ არა - თქუენდავე მოიქცეს.

<span id="an_10:7">10:7</span> მასვე სახლსა შინა იყვენით, ჭამდით და
სუემდით მათ თანა, რამეთუ ღირს არს მუშაკი სასყიდლისა თჳსისა, ნუ მიხუალთ
სახლითი სახლად.

<span id="an_10:8">10:8</span> და რომელსა ქალაქსა შეხჳდეთ, და
შეგიწყნარნენ თქუენ, ჭამდით წინა-დაგებულსა თქუენსა

<span id="an_10:9">10:9</span> და განჰკურნებდით მას შინა უძლურთა და
ეტყოდეთ მათ: მოახლებულ არს თქუენ ზედა სასუფეველი ღმრთისაჲ.

<span id="an_10:10">10:10</span> და რომელსა ქალაქსა შეხჳდეთ, და არა
შეგიწყნარნენ თქუენ, გამო-რაჲ-ხჳდოდით უბანთა მისთა, არქუთ მათ:

<span id="an_10:11">10:11</span> აჰა ესერა მტუერი რომელ აღეკრა ფერჴთა
ჩუენთა ქალაქისაგან თქუენისა, განვიყრით თქუენ ზედა; გარნა ესემცა უწყით,
რამეთუ მოახლებულ არს სასუფეველი ღმრთისაჲ.

<span id="an_10:12">10:12</span> გეტყჳ თქუენ: სოდომელთა უმოლხინეს იყოს
მას დღესა შინა, ვიდრე ქალაქისა მის.

<span id="an_10:13">10:13</span> ვაჲ შენდა, ქორაზინ, და ვაჲ შენდა,
ბეთსაიდა, რამეთუ ტჳროსს და სიდონს თუმცა იქმნნეს ძალნი, რომელ იქმნნეს
თქუენ შორის, პირველვემცა ძაძითა და ნაცარსა ზედა მსხდომარეთა შეინანეს.

<span id="an_10:14">10:14</span> ხოლო ტჳროსი და სიდონი უმოლხინეს იყოს
სასჯელსა მას, ვიდრე თქუენ.

<span id="an_10:15">10:15</span> და შენ, კაპერნაუმ, ნუ ცადმდე
აჰმაღლდები, არამედ ჯოჯოხეთადმდე შთაჰჴდე.

<span id="an_10:16">10:16</span> რომელმან თქუენი ისმინოს, ჩემი ისმინა;
და რომელმან თქუენ შეურაცხ-გყვნეს, მე შეურაცხ-მყოფს; და რომელმან მე
შეურაცხ-მყოს, შეურაცხ-ჰყოფს მომავლინებელსა ჩემსა.

<span id="an_10:17">10:17</span> და მოიქცეს სამეოც და ათნი იგი
სიხარულითა და იტყოდეს: უფალო, ეშმაკნიცა დაგუემორჩილებიან სახელითა
შენითა.

<span id="an_10:18">10:18</span> ჰრქუა მათ იესუ: ვხედევდ ეშმაკსა ვითარცა
ელვასა, ზეცით გარდამოვრდომილსა.

<span id="an_10:19">10:19</span> აჰა მიგცემ თქუენ ჴელმწიფებასა
დათრგუნვად გუელთა და ღრიაკალთა და ყოველსა ზედა ძალსა მტერისასა, და თქუენ
არარაჲ გევნოს.

<span id="an_10:20">10:20</span> ხოლო ამას ზედა ნუ გიხარინ, რამეთუ სულნი
უკეთურნი დაგემორჩილებიან, არამედ გიხაროდენ, რამეთუ სახელები თქუენი
დაიწერა ცათა შინა.

<span id="an_10:21">10:21</span> მას ჟამსა შინა იხარებდა იესუ სულითა და
თქუა: აღგიარებ შენ, მამაო, უფალო ცისა და ქუეყანისო, რამეთუ დაჰფარე ესე
ბრძენთაგან და მეცნიერთა და გამოუცხადე ესე ჩჩჳლთა. ჰე, მამაო, რამეთუ
ესრეთ სათნო-იყო შენ წინაშე.

<span id="an_10:22">10:22</span> და მიექცა მოწაფეთა და ჰრქუა: ყოველივე
მომეცა მე მამისა ჩემისა მიერ, და არავინ იცის, ვინ არს მამაჲ, გარნა
ძემან; და არცა ვინ იცის, ვინ არს ძე, გარნა მამამან; და ვისა უნდეს ძესა
გამოცხადების, გამოუცხადოს.

<span id="an_10:23">10:23</span> და მიექცა მოწაფეთა მისთა თჳსაგან და
ჰრქუა: ნეტარ არიან თუალნი, რომელნი ხედვენ, რომელსა თქუენ ხედავთ, და
ყურნი, რომელთა ესმის რომელი თქუენ გესმის.

<span id="an_10:24">10:24</span> ხოლო გეტყჳ თქუენ, რამეთუ: მრავალთა
წინაწარმეტყუელთა და მეფეთა უნდა ხილვაჲ, რომელსა თქუენ ხედავთ, და ვერ
იხილეს, და სმენად, რომელი თქუენ გესმის, და ვერ ესმა.

<span id="an_10:25">10:25</span> და აჰა ესერა სჯულის-მეცნიერი ვინმე
აღდგა და გამოსცდიდა იესუს და ეტყოდა: მოძღუარ, რაჲ ვქმნე, რაჲთა ცხორებაჲ
საუკუნოჲ დავიმკჳდრო?

<span id="an_10:26">10:26</span> ხოლო თავადმან ჰრქუა მას: სჯულსა ვითარ
წერილ არს? ვითარ აღმოიკითხავ?

<span id="an_10:27">10:27</span> ხოლო მან ჰრქუა: შეიყუარო უფალი ღმერთი
შენი ყოვლითა გულითა შენითა და ყოვლითა სულითა შენითა და ყოვლითა ძალითა
შენითა და ყოვლითა გონებითა შენითა, და მოყუასი შენი - ვითარცა თავი თჳსი.

<span id="an_10:28">10:28</span> ჰრქუა მას იესუ: მართლ მომიგე, მაგას
იქმოდე და სცხონდე.

<span id="an_10:29">10:29</span> ხოლო მას უნდა განმართლებად თავი თჳსი და
ჰრქუა იესუს: და ვინ არს მოყუას ჩემდა?

<span id="an_10:30">10:30</span> მიუგო იესუ და ჰრქუა: კაცი ვინმე
გარდამოვიდოდა იერუსალჱმით იერიქოდ, და ავაზაკნი დაესხნეს, განძარცუეს იგი,
დაწყლეს და წარვიდეს და დაუტევეს მწყდარი.

<span id="an_10:31">10:31</span> ხოლო დამთხუევით მღდელი ვინმე შთავიდოდა
მასვე გზასა და იხილა იგი და თანა-წარჰჴდა.

<span id="an_10:32">10:32</span> და ეგრეთვე ლევიტელი მასვე ადგილსა
მივიდა და იხილა იგი და თანა-წარჰჴდა.

<span id="an_10:33">10:33</span> მერმე სამარიტელი ვინმე წარვიდოდა,
მოვიდა მასვე ადგილსა, იხილა იგი და შეეწყალა.

<span id="an_10:34">10:34</span> და მოვიდა მისა და შეუხჳა წყლული იგი და
დაასხა ზეთი და ღჳნოჲ და აღსუა იგი კარაულსა თჳსსა და მოიყვანა იგი
ყოველთასა მას სადგურსა და იღუაწა იგი.

<span id="an_10:35">10:35</span> და ხვალისაგან, გამო-რაჲ-ვიდოდა, ორი
დრაჰკანი მისცა ყოველთა სადგურისა მოღუაწესა მას და ჰრქუა: იღუაწე ეგე და,
სხუაჲ თუ რაჲმე წარაგო უმეტესი, მო-რაჲ-ვიდე, მიგცე შენ.

<span id="an_10:36">10:36</span> ვინ უკუე ამათ სამთაგანი გგონიეს შენ
მოყუას მისა, რომელ იგი შევარდა ავაზაკთა მათ?

<span id="an_10:37">10:37</span> ხოლო მან თრქუა: რომელმან ყო წყალობაჲ
მის თანა. ჰრქუა მას იესუ: ვიდოდე და ჰყოფდ შენცა ეგრევე.

<span id="an_10:38">10:38</span> და იყო ვითარცა წარვიდეს ესენი, და
თავადი შევიდა დაბასა რომელსამე. და იყო ვინმე მუნ დედაკაცი, რომლისა
სახელი მართა, და შეიყვანა თავადი სახიდ თჳსა.

<span id="an_10:39">10:39</span> და იყო დაჲ მისი, რომელსა ერქუა მარიამ,
რომელი დაჯდა ფერჴთა თანა იესუჲსთა და ისმენდა სიტყუათა მისთა.

<span id="an_10:40">10:40</span> ხოლო მართა მიმოდაზრუნვიდა მრავლისა
მსახურებისათჳს, ზედა მიადგა და ჰრქუა: უფალო, არა იღუწი, რამეთუ დამან
ჩემმან მარტოჲ დამიტევა მე მსახურებად. არქუ მას, რაჲთა შემეწეოდის მე.

<span id="an_10:41">10:41</span> მიუგო იესუ და ჰრქუა მას: მართა, მართა!
ზრუნავ და შფოთ ხარ მრავლისათჳს, აქა ერთისაჲ არს საჴმარ.

<span id="an_10:42">10:42</span> ხოლო მარიამ კეთილი ნაწილი გამოირჩია,
რომელი არასადა მიეღოს მისგან.

<span id="an_11:1">11:1</span> და იყო ადგილსა რომელსამე თავადი ილოცვიდა.
და ვითარცა დასცხრა ლოცვისაგან, ჰრქუა ვინმე მას მოწაფეთაგანმან: უფალო,
გუასწავე ლოცვაჲ, ვითარცა იოვანე ასწავა მოწაფეთა თჳსთა.

<span id="an_11:2">11:2</span> ხოლო თავადმან ჰრქუა მათ: რაჟამს
ილოცვიდეთ, თქუთ: მამაო ჩუენო, რომელი ხარ ცათა შინა, წმიდა იყავნ სახელი
შენი, მოვედინ სუფევაჲ შენი, იყავნ ნებაჲ შენი, ვითარცა ცათა შინა, ეგრეცა
ქუეყანასა ზედა.

<span id="an_11:3">11:3</span> პური ჩუენი არსობისაჲ მომეც ჩუენ
დღითი-დღედ.

<span id="an_11:4">11:4</span> და მომიტევენ ჩუენ ცოდვანი ჩუენნი, და
რამეთუ ჩუენცა მიუტევებთ ყოველთა თანა-მდებთა ჩუენთა, და ნუ შემიყვანებ
ჩუენ განსაცდელსა, არამედ მიჴსნენ ჩუენ ბოროტისაგან.

<span id="an_11:5">11:5</span> და ეტყოდა მათ: ვის თქუენგანსა ესუას
მეგობარი და მოვიდეს მისა შუვა-ღამეს და ჰრქუას მას: მეგობარო, მოვასხენ მე
სამნი პურნი,

<span id="an_11:6">11:6</span> რამეთუ მეგობარი მოვიდა ჩემდა გზით, და
არარაჲ მაქუს, რაჲ დაუგო მას.

<span id="an_11:7">11:7</span> მან მიუგოს შინაჲთ გამო და ჰრქუას: ნუ
შრომასა შემამთხუევ მე, რამეთუ კარი დაჴშულ არს და ყრმანი ჩემნი ჩემ თანა
არიან სარეცელსა ზედა; ვერ ძალ-მიც აღდგომად და მიცემად შენდა.

<span id="an_11:8">11:8</span> გეტყჳ თქუენ: დაღაცათუ არა ეძლოს მას
აღდგომად და მიცემად, რამეთუ არს იგი მეგობარ მისა, წყინებისა მისთჳს
მისისა აღდგეს და მისცეს, რაოდენი უჴმდეს მას.

<span id="an_11:9">11:9</span> ხოლო მე გეტყჳ თქუენ: ითხოვდით და მოგეცეს
თქუენ, ეძიებდით და ჰპოოთ, ირეკდით და განგეღოს თქუნ.

<span id="an_11:10">11:10</span> რამეთუ ყოველი რომელი ითხოვდეს, მოიღოს,
და რომელი ეძიებდეს, პოოს, და რომელი ირეკდეს, განეღოს.

<span id="an_11:11">11:11</span> ვის უკუე თქუენგანსა მამასა სთხოვდეს ძე
პურსა, ნუუკუე ქვაჲ მისცეს მას? გინა თუ თევზსა სთხოვდეს, ნუუკუე თევზისა
წილ გუელი მისცესა მას?

<span id="an_11:12">11:12</span> გინა თუ კუერცხსა სთხოვდეს, ნუუკუე
ღრიაკალი მისცეს მას?

<span id="an_11:13">11:13</span> უკუეთუ თქუენ უკეთურთა იცით მისაცემელი
კეთილი მიცემად შვილთა თქუენთა, რაოდენ უფროჲს მამამან ზეცით მოსცეს სული
წმიდაჲ, რომელნი სთხოვდენ მას.

<span id="an_11:14">11:14</span> და კაცისა ვისგანმე განაძო ეშმაკი,
რომელი იყო ყრუჲ. და იყო განსლვასა მას ეშმაკისასა იტყოდა ყრუჲ იგი. და
უკჳრდა ყოველსა მას ერსა.

<span id="an_11:15">11:15</span> ხოლო რომელთამე მათგანთა თქუეს:
ბელზებულითა, მთავრითა მით ეშმაკთაჲთა, განასხამს ეშმაკთა.

<span id="an_11:16">11:16</span> და სხუანი ვინმე გამოცდით სასწაულსა
ზეცით ითხოვდეს მისგან.

<span id="an_11:17">11:17</span> ხოლო თავადმან იცნოდა ზრახვანი მათნი და
ჰრქუა მათ: ყოველი მეუფებაჲ, რომელი თავსა თჳსსა განევლთის, მოოჴრდის, და
სახლი სახლსა ზედა დაეცის.

<span id="an_11:18">11:18</span> და უკუეთუ ეშმაკი თავსა თჳსსა განევლთა,
ვითარ დამტკიცნეს მეუფებაჲ მისი? რამეთუ იტყჳთ ჩემთჳს, ვითარმედ:
ბელზებულითა განვასხამ ეშმაკთა.

<span id="an_11:19">11:19</span> უკუეთუ მე ბელზებულითა განვასხამ
ეშმაკთა, ძენი თქუენნი რაჲთა განასხმენ? ამისათჳს იგინივე მსაჯულ გექმნენ
თქუენ.

<span id="an_11:20">11:20</span> უკუეთუ მე თითითა ღმრთისაჲთა განვასხამ
ეშმაკთა, მო-სამე-წევნულ არს თქუენ ზედა სასუფეველი ღმრთისაჲ.

<span id="an_11:21">11:21</span> რაჟამს ძლიერი შეჭურვილი სცვიდეს ეზოსა
თჳსსა, მშჳდობით არნ მონაგები მისი.

<span id="an_11:22">11:22</span> და ოდეს უძლიერესი მისი ზედა-მოუჴდის,
სძლის მას და საჭურველი მისი მოუღის, რომელსა-იგი ესვიდა, და ნატყუენავი
მისი განუყვის.

<span id="an_11:23">11:23</span> რომელი არა არს ჩემ თანა, მტერი ჩემი
არს; და რომელი არა შეჰკრებს ჩემ თანა, იგი განაბნევს.

<span id="an_11:24">11:24</span> რაჟამს სული არაწმიდაჲ განვიდის
კაცისაგან, მიმოვალნ ურწყულთა ადგილთა და ეძიებნ განსუენებასა და არა
პოვის, თქჳს: მივიქცე სახლსავე ჩემსა, ვინაჲცა გამოვედ.

<span id="an_11:25">11:25</span> და მოვიდის და პოვის იგი განშუენებული და
შემკული.

<span id="an_11:26">11:26</span> მაშინ წარვიდეს და მოიყვანნის სხუანი
შჳდნი სულნი, უბოროტესნი მისსა, და შევიდის და დაიმკჳდრის მას შინა და
იქმნის უკუანაჲსკნელი კაცისაჲ მის უძჳრეს პირველისა.

<span id="an_11:27">11:27</span> და იყო ვიდრე იტყოდაღა იგი ამას,
აღ-ვინმე-იღო დედაკაცმან ჴმაჲ ერსა მას შორის და ჰრქუა მას: ნეტარ არს
მუცელი, რომელმან გიტჳრთა შენ, და ძუძუნი რომელთა სწოვდი.

<span id="an_11:28">11:28</span> ხოლო თავადმან თრქუა: არამედ ნეტარ
არიან, რომელთა ისმინონ სიტყუაჲ ღმრთისაჲ და დაიმარხონ იგი.

<span id="an_11:29">11:29</span> და ვითარცა შეკრბებოდა ერი იგი, იწყო
სიტყუად მათდა: ნათესავი ესე ნათესავი ბოროტი არს, სასწაულსა ითხოვს, და
სასწაული არა ეცეს მას, არამედ სასწაული იონა წინაწარმეტყუელისაჲ.

<span id="an_11:30">11:30</span> ვითარცა-იგი ექმნა იონა სასწაულ
ნინეველთა, ეგრეთ ეყოს ძე კაცისაჲ ნათესავსა ამას.

<span id="an_11:31">11:31</span> დედოფალი იგი სამხრისაჲ აღდგეს სასჯელსა
მას კაცთა თანა ამის ნათესავისათა და დასჯიდეს მათ, რამეთუ მოვიდა კიდით
ქუეყანისაჲთ სმენად სიბრძნესა სოლომონისსა; და აჰა ესერა უფროჲს
სოლომონისსა არს აქა.

<span id="an_11:32">11:32</span> კაცნი იგი ნინეველნი აღდგენ სასჯელსა მას
ნათესავისა ამის თანა და დასჯიდენ მათ, რამეთუ შეინანეს ქადაგებასა მას
იონაჲსსა; და აჰა ესერა უფროჲს იონაჲსსა არს აქა.

<span id="an_11:33">11:33</span> არავინ აღანთის სანთელი და დადგის
ფარულად, გინა ჴჳმირსა ქუეშე, არამედ სასანთლესა ზედა, რაჲთა შემავალნი
ხედვიდენ ნათელსა.

<span id="an_11:34">11:34</span> სანთელი გუამისაჲ არს თუალი; ოდეს თუალი
შენნი განმარტებულ იყოს, ყოველი გუამი შენი ნათელ იყოს და უკუეთუ თუალი
შენი ბოროტ იყოს, ყოველი გუამი შენი ბნელ იყოს.

<span id="an_11:35">11:35</span> იხილე, ნუუკუე ნათელი იგი შენ შორის ბნელ
იყოს.

<span id="an_11:36">11:36</span> უკუკეთუ ყოველი გუამი შენი ნათელ არს და
არა რაჲ აქუნდეს ადგილი რაჲმე ბნელისაჲ, იყოს იგი ყოვლად ნათელ,
ვითარცა-იგი სანთელი ელვითა განგანათლოს შენ.

<span id="an_11:37">11:37</span> და ვითარცა იტყოდა ამას თავადი, ჰლოცვიდა
ვინმე ფარისეველი, რაჲთა პური ჭამოს მის თანა; და შევიდა და დაჯდა.

<span id="an_11:38">11:38</span> ხოლო ფარისეველმან მან ვითარცა იხილა,
უკჳრდა, რამეთუ პირველად არა იბანა, ვიდრე სადილობადმდე.

<span id="an_11:39">11:39</span> ჰრქუა მას უფალმან: აწ თქუენ,
ფარისეველთა, გარეშე სასუმელისაჲ და პინაკისაჲ განსწმიდით, და შინაგანი
თქუენი სავსე არნ ნატაცებითა და უკეთურებითა.

<span id="an_11:40">11:40</span> ორგულნო, ანუ არა რომელმან-იგი გარეშე
შექმნა, მანვე შინაგანი შექმნა?

<span id="an_11:41">11:41</span> გარნა ესე, რომელი ჯერ არს, მიეცით
მოწყალებაჲ, და აჰა თქუენი ყოველი წმიდა არს.

<span id="an_11:42">11:42</span> არამედ ვაჲ თქუენდა, ფარისეველნო, რამეთუ
ათეულსა აღიღებთ პიტნაკისა და ტეგანისასა და ყოვლისა მხლისასა და
თანა-წარჰვალთ სამართალსა და სიყუარულსა ღმრთისასა. ესე ჯერ-იყო ყოფად და
იგი არა დატევებად.

<span id="an_11:43">11:43</span> ვაჲ თქუენდა, ფარისეველნო ორგულნო,
რამეთუ გიყუარს თქუენ ზემოჯდომაჲ შესაკრებელთა შორის და მოკითხვაჲ უბანთა
ზედა.

<span id="an_11:44">11:44</span> ვაჲ თქუენდა, მწიგნობარნო და ფარისეველნო
ორგულნო, რამეთუ ხართ, ვითარცა საფლავნი უჩინონი, და კაცნი ზედა ვლენან და
არა იციან.

<span id="an_11:45">11:45</span> მიუგო სჯულის-მეცნიერმან ვინმე და ჰრქუა
მას: მოძღუარ, მაგას რაჲ იტყჳ, ჩუენცა გუაგინებ.

<span id="an_11:46">11:46</span> ხოლო თავადმან ჰრქუა მას: თქუენდაცა,
სჯულის-მეცნიერთა, ვაჲ არს, რამეთუ აღჰკიდით კაცთა ტჳრთი ძნიად სატჳრთავი
და თქუენ ერთითაცა თითითა არა შეახით ტჳრთსა მას.

<span id="an_11:47">11:47</span> ვაჲ თქუენდა, რამეთუ აშენებთ საფლავებსა
წანაჲსწარმეტყუელთასა, ხოლო მამათა თქუენთა მოსწყჳდნეს იგინი.

<span id="an_11:48">11:48</span> ეწამებით სამე და თანა-სათნო-ეყოფვით
საქმესა მამათა თქუენთასა, რამეთუ მათ მოსწყჳდნეს იგინი, და თქუენ საფლავთა
მათთა აშენებთ.

<span id="an_11:49">11:49</span> ამისთჳსცა-იგი სიბრძნემან ღმრთისამან
თქუა: მოვავლინნე მათა წინაწარმეტყუელნი და მოციქულნი, და მათგანნი
მოწყჳდნენ და დევნნენ.

<span id="an_11:50">11:50</span> რაჲთა იძიოს სისხლი ყოველთა
წინაწარმეტყუელთაჲ, დათხეული დასაბამითგან სოფლისაჲთ ნათესავისა ამისგან,

<span id="an_11:51">11:51</span> სისხლითგან აბელისით, ვიდრე სისხლადმდე
ზაქარიაჲსა, რომელი წარწყმდა შორის საკურთხეველისა მის და ტაძრისა. ჰე,
გეტყჳ თქუენ, იძიოს ნათესავისა ამისგან.

<span id="an_11:52">11:52</span> ვაჲ თქუენდა, სჯულის-მოძღუარნო, რამეთუ
დაჰმალენით კლიტენი მეცნიერებისანი; თქუენ არა შე-ხუალთ და შემავალთა
აყენებთ.

<span id="an_11:53">11:53</span> და ვითარ-იგი თავადი ეტყოდა მათ ამას
წინაშე ყოვლისა მის ერისა, იწყეს მწიგნობართა მათ და ფარისეველთა
განზრახვად ბოროტისა და უძნდა სიტყუაჲ იგი და ჰგმობდეს მას მრავლისა მისთჳს
სიტყჳსა.

<span id="an_11:54">11:54</span> და უმზირდეს მას პოვნად რასმე სიტყუასა
პირისაგან მისისა, რაჲთა შეასმინონ იგი.

<span id="an_12:1">12:1</span> რომელთა ზედა შეკრებულ იყო ბევრეული ერი,
ვიდრემდე დასთრგუნვიდეს ურთიერთას. იწყო პირველად სიტყუად მოწაფეთა თჳსთა
და ჰრქუა: ეკრძალენით თავთა თქუენთა ცომისაგან ფარისეველთაჲსა, რომელ არს
ორგულებაჲ.

<span id="an_12:2">12:2</span> ხოლო არარაჲ არს დაფარული, რომელი არა
გამოცხადნეს, და დამალული, რომელი არა საცნაურ იყოს.

<span id="an_12:3">12:3</span> ამისათჳს რომელი ბნელსა შინა სთქუათ,
ნათელსა შინა ისმეს, და რომელსა ყურსა ეტყოდით საუნჯეთა შინა, იქადაგოს
ერდოთა ზედა.

<span id="an_12:4">12:4</span> ხოლო გეტყჳ თქუენ, მეგობართა ჩემთა: ნუ
გეშინინ მათგან, რომელთა მოსწყჳდნენ ჴორცნი და ამისა შემდგომად ვერარაჲ
აქუს უმეტესი, რაჲ გიყონ თქუენ.

<span id="an_12:5">12:5</span> ხოლო გიჩუენო თქუენ, ვისა გეშინოდის:
გეშინოდენ მისა, რომელსა შემდგომად მოწყუედისა ჴელ-ეწიფების შთაგდებად
გეჰენიასა. ჰე, გეტყჳ თქუენ, მისა გეშინოდენ.

<span id="an_12:6">12:6</span> ანუ არა ხუთი სირი განისყიდების ორის
ასარის? და ერთიცა მათგანი არა არს დაფარულ წინაშე ღმრთისა.

<span id="an_12:7">12:7</span> არამედ თმანიცა თავისა თქუენისანი ყოველნი
განრაცხილ არიან. ნუუკუე გეშინინ, რამეთუ მრავალთა სირთა უმჯობეს ხართ.

<span id="an_12:8">12:8</span> ხოლო გეტყჳ თქუენ: ყოველმან რომელმან
აღიაროს ჩემდა მომართ წინაშე კაცთა, ძემანცა კაცისამან აღიაროს იგი წინაშე
ანგელოზთა ღმრთისათა.

<span id="an_12:9">12:9</span> და რომელმან უვარ-მყოს მე წინაშე კაცთა,
უვარ-იქმნეს იგიცა წინაშე ანგელოზთა ღმრთისათა.

<span id="an_12:10">12:10</span> და ყოველმან რომელმან თქუას სიტყუჲ ძისა
მიმართ კაცისა, მიეტეოს მას. ხოლო სულისა წმიდისა მგმობარსა არა მიეტეოს.

<span id="an_12:11">12:11</span> და ოდეს შეგიყვანნენ თქუენ შესაკრებელთა
და წინაშე მთავართა და ჴელმწიფეთა, ნუ ჰზრუნავთ, ვითარ, ანუ რაჲ სიტყუაჲ
მიუგოთ, ანუ რაჲ სთქუათ,

<span id="an_12:12">12:12</span> სულმან წმიდამან გასწაოს თქუენ მას ჟამსა
შინა, რაჲ-იგი სთქუათ.

<span id="an_12:13">12:13</span> ჰრქუა ვინმე მას მის ერისაგანმან:
მოძღუარ, არქუ ძმასა ჩემსა, რაჲთა განმეყოს მე სამკჳდრებელსა.

<span id="an_12:14">12:14</span> ხოლო თავადმან ჰრქუა მას: კაცო, ვინ
დამადგინა მე მსაჯულად და განმყოფელად თქუენდა?

<span id="an_12:15">12:15</span> და ეტყოდა მათ: ეკრძალენით და დაიცვენით
თავნი თქუენი ყოვლისაგან ანგაჰრებისა, რამეთუ არა ნამეტნავისაგან ვისამე
არნ ცხორებაჲ მისი ნაყოფთა მისთაგან.

<span id="an_12:16">12:16</span> და ეტყოდა მათ იგავსაცა და ჰრქუა მათ:
კაცისაჲ ვისიმე მდიდრისაჲ ნაყოფიერ იყო აგარაკი.

<span id="an_12:17">12:17</span> და განიზრახვიდა გულსა შინა თჳსსა და
თქუა: რაჲ-მე ვყო, რამეთუ არა მაქუს, სადა შევიკრიბო ნაყოფი ჩემი?

<span id="an_12:18">12:18</span> და თქუა: ესე ვყო: დავარღჳნე საუნჯენი
ჩემნი და უფროჲსნი აღვაშენნე და შევიკრიბო მუნ ყოველი ნაყოფი და კეთილი
ჩემი.

<span id="an_12:19">12:19</span> და ვჰრქუა სულსა ჩემსა: სულო, გაქუს
მრავალი კეთილი დაუნჯებული მრავალთა წელთა: განისუენე, ჭემე და სუ და
იხარებდ.

<span id="an_12:20">12:20</span> ჰრქუა მას ღმერთმან: უგუნურო, ამას
ღამესა მიგიღონ სული შენი შენგან; ეგე, რომელ მოიმზადე ვისა იყოს?

<span id="an_12:21">12:21</span> ეგრეცა, რომელი იუნჯებდეს თავისა თჳსისა
და არა ღმრთისა მიერ განმდიდრდებოდის.

<span id="an_12:22">12:22</span> და ჰრქუა იესუ მოწაფეთა თჳსთა: ამისთჳს
გეტყჳ თქუენ: ნუ ჰზრუნავთ სულისა თქუენისა, რაჲ სჭამოთ, და ნუცა ჴორცთა
თქუენთა, რაჲ შეიმოსოთ,

<span id="an_12:23">12:23</span> რამეთუ სული უფროჲს არს საზრდელისა და
ჴორცნი სამოსლისა.

<span id="an_12:24">12:24</span> განიცადენით ყორანნი, რამეთუ არა
სთესვენ, არცა მკიან, რომელთა არა აქუს საუნჯე, ანუ სადა შეიკრიბონ, და
ღმერთი ზრდის მათ. რაოდენ თქუენ უმჯობეს ხართ მფრინველთა?

<span id="an_12:25">12:25</span> ვინ-მე უკუე თქუენგანი ზრუნვიდეს და
შეუძლოს შეძინებად ჰასაკსა თჳსსა წყრთა ერთ?

<span id="an_12:26">12:26</span> უკუეთუ არცა უმცირესსა შემძლებელ ხართ,
რაჲსაღა სხუასა მას ჰზრუნავთ?

<span id="an_12:27">12:27</span> განიცადენით შროშანნი, ვითარ-იგი
აღორძნდის: არცა შურების, არცა სთავს. ხოლო გეტყჳ თქუენ, რამეთუ: არცა
სოლომონ ყოველსა დიდებასა თჳსსა შეიმოსა, ვითარცა ერთი ამათგანი.

<span id="an_12:28">12:28</span> უკუეთუ ველსა გარე, რომელი დღეს თივაჲ
არს და ხვალე თორნესა შთაეგზნეს, ღმერთმან ესრეთ შემოსის, რაოდენ უფროჲს
თქუენ, მცირედ-მორწმუნენო?

<span id="an_12:29">12:29</span> და თქუენ ნუ ეძიებთ, რაჲ სჭამოთ და რაჲ
ჰსუათ, და ნუცა განსცხრებით,

<span id="an_12:30">12:30</span> რამეთუ ამას ყოველსა ნათესავნი სოფლისანი
ეძიებენ, ხოლო მამამან თქუენმან იცის, რაჲ გიჴმს ამათ ყოველთაგანი.

<span id="an_12:31">12:31</span> გარნა ეძიებდით სასაუფეველსა ღმრთისასა,
და ესე ყოველი შეგეძინოს თქუენ.

<span id="an_12:32">12:32</span> ნუ გეშინინ მცირესა მაგას სამწყსოსა,
რამეთუ სათნო-იყო მამამან თქუენმან ზეცათამან მოცემად თქუენდა სასუფეველი.

<span id="an_12:33">12:33</span> განყიდენით მონაგებნი თქუენნი და მიეცით
ქველის-საქმე და ყავთ თავისა თქუენისა საფასე, რომელი არა დაძუელდეს, და
საუნჯე მოუკლებელი ცათა შინა, სადა-იგი მპარავი არა მიეხების, არცა მღილმან
განრყუნის.

<span id="an_12:34">12:34</span> სადაცა არს საუნჯე თქუენი, მუნცა იყოს
გული თქუენი.

<span id="an_12:35">12:35</span> იყვნედ წელნი თქუენნი მორტყმულ და
სანთელნი თქუენნი აღნთებულ.

<span id="an_12:36">12:36</span> და თქუენ ემსგავსენით კაცთა მათ, რომელნი
მოელიედ უფალსა თჳსსა, ოდეს მოვიდეს ქორწილისაგან, რაჲთა, რაჟამს მოვიდეს
და ირეკოს, მეყსეულად განუყონ მას.

<span id="an_12:37">12:37</span> ნეტარ იყვნენ იგი მონანი, რომელთაჲ
მოვიდეს უფალი მათი და პოვნეს იგინი მღჳძარენი. ამენ გეტყჳ თქუენ, რამეთუ
მოირტყნეს და დასხნეს იგინი, წარმოუდგეს და ჰმსახურებდეს მათ.

<span id="an_12:38">12:38</span> დაღათუ მეორესა საჴუმილავსა და მესამესა
მოვიდეს და პოვნეს ესრეთ, ნეტარ იყვნენ იგინი.

<span id="an_12:39">12:39</span> ხოლო ესემცა უწყით: უკუეთუმცა იცოდა
სახლისა უფალმან, რომელსა ჟამსა მპარავი მოვალს, იღჳძებდამცა და არა უტევა
დათხრად სახლისა თჳსისა.

<span id="an_12:40">12:40</span> და თქუენცა იყვენით განმზადებულ, რამეთუ
ჟამსა, რომელსა არა ჰგონებდეთ, ძე კაცისაჲ მოვიდეს.

<span id="an_12:41">12:41</span> ჰრქუა მას პეტრე: უფალო, ჩუენდა მომართ
ხოლო იტყჳ იგავსა ამას, ანუ სხუათა ყოველთა მიმართ?

<span id="an_12:42">12:42</span> და ჰრქუა იესუ: ვინ-მე არს მნე იგი
სარწმუნოჲ და გონიერი, რომელი დაადგინოს უფალმან მონათა თჳსთა ზედა მიცემად
იფქლი ჟამსა თჳსსა?

<span id="an_12:43">12:43</span> ნეტაო არს იგი მონაჲ, რომლისაჲ მოვიდეს
უფალი მისი და პოოს იგი ესრეთ მოქმედი.

<span id="an_12:44">12:44</span> ამენ გეტყჳ თქუენ, რამეთუ ყოველთა ზედა
მონაგებთა მისთა დაადგინოს იგი.

<span id="an_12:45">12:45</span> უკუეთუ თქუას მონამან მან გულსა შინა
თჳსსა: ყოვნის უფალი ჩემი მოსლვად, და იწყოს გუემად მონათა და მჴევალთა და
ჭამად და სუმად და დათრობად.

<span id="an_12:46">12:46</span> მოვიდეს უფალი იგი მონისაჲ მის დღესა,
რომელსა არა მოელოდის, და ჟამსა, რომელი არა იცის, და ორგან განკუეთოს იგი
და ნაწილი მისი დადვას ურწმუნოთა თანა.

<span id="an_12:47">12:47</span> ხოლო მონამან რომელმან იცის ნებაჲ უფლისა
თჳსისაჲ და არა განემზადოს ნებისაებრ მისისა, იტანჯოს იგი ფრიად.

<span id="an_12:48">12:48</span> ხოლო რომელმან არა იცის და ქმნეს რაჲმე
ღირსი ტანჯვისაჲ, იგუემოს მცირედ. რამეთუ ყოველსა რომელსა მიეცა დიდად,
დიდადცა იძიოს მისგან, და რომელსა მიეცა ფრიად, უმეტესი მოჰჴადონ მას.

<span id="an_12:49">12:49</span> ცეცხლისა მოვედ მიფენად ქუეყანასა ზედა
და რაჲ მნებავს, რაჲთა აწვე აღეგზნეს!

<span id="an_12:50">12:50</span> ხოლო ნათლის-ღებაჲ მაქუს ნათლის-ღებად და
ვითარ შეურვებულ ვარ, ვიდრემდე აღესრულოს!

<span id="an_12:51">12:51</span> ეგრე ჰგონებთ, ვითარმედ მშჳდობისა მოვედ
მიფენად ქუეყანასა ზედა? არა, გეტყჳ თქუენ, არამედ განყოფად.

<span id="an_12:52">12:52</span> რამეთუ იყვნენ ამიერითგან ხუთნი სახლსა
შინა ერთსა განყოფილ: სამნი ორთაგან და ორნი სამთაგან.

<span id="an_12:53">12:53</span> განყოფად მამაჲ ძისაგან და ძე მამისაგან;
და დედაჲ ასულისაგან და ასული დედისაგან; დედამთილი ძის-ცოლისაგან მისისა
და სძალი დედამთილისაგან.

<span id="an_12:54">12:54</span> ეტყოდა იესუ ერსაცა მას: რაჟამს იხილით
ღრუბელი, აღმომავალი დასავალით, მეყსეულად სთქჳთ, ვითარმედ: წჳმაჲ მოაქუს,
და არნ ეგრეთ.

<span id="an_12:55">12:55</span> და რაჟამს სამხრით ქარი ქრინ, სთქჳთ,
ვითარმედ: სიცხე იყოს, და არნ ეგრეთ.

<span id="an_12:56">12:56</span> ორგულნო, პირი სამე ქუეყანისაჲ და ცისაჲ
იცით გამოცდად, ხოლო ჟამი ესე ვითარ არა გამოიცადეთ?

<span id="an_12:57">12:57</span> ანუ რაჲსა თავით თჳსით არა სჯით
სამართალსა?

<span id="an_12:58">12:58</span> რამეთუ ოდეს მიხუალ მოსაჯულისა შენისა
თანა მთავრისა წინაშე გზასა ზედა, მიეც საქმარი განთავისუფლებად მისგან,
ნუუკუე მიგიყვანოს შენ მსაჯულისა, და მსაჯულმან მიგცეს შენ მეხარკესა, და
მეხარკემან მიგცეს შენ საპყრობილედ.

<span id="an_12:59">12:59</span> გეტყჳ შენ: ვერ გამოხჳდე მიერ, ვიდრემდე
უკანაჲსკნელიცა იგი მი-ვე-სცე მწულილი.

<span id="an_13:1">13:1</span> მო-ვინმე-სრულ იყვნეს მას ჟამსა ოდენ და
უთხრეს მას გალილეველთა მათთჳს, რომელთაჲ-იგი სისხლი პილატე შეჰრია
მსხუერპლთა მათთა.

<span id="an_13:2">13:2</span> მიუგო იესუ და ჰრქუა მათ: ეგრე გგონიეს,
ვითარმედ გალილეველნი ესე უფროჲს ყოველთა გალილეველთა იყვნეს ცოდვილ,
რამეთუ ესევითარი ევნო მათ?

<span id="an_13:3">13:3</span> გეტყჳ თქუენ: არა; არამედ უკუეთუ არა
შეინანოთ, ეგრევე სახედ ყოველნი წარსწყმდეთ.

<span id="an_13:4">13:4</span> ანუ იგი, რომელ ათრვამეტთა ზედა სილოამს
გოდოლი დაეცა და მოსწყჳდნა იგინი, ჰგონებთ, ვითარმედ იგინი ხოლო თანა-მდებ
იყვნეს უფროჲს ყოველთა კაცთა, რომელნი მკჳდრ არიან იერუსალჱმს?

<span id="an_13:5">13:5</span> გეტყჳ თქუენ: არა; არამედ უკუეთუ არა
შეინანოთ, ყოველნივე ეგერეთ წარსწყმდეთ.

<span id="an_13:6">13:6</span> და ეტყოდა მათ იგავსა ამას: ლეღჳ ვისმე
ედგა ნერგი სავენაჴესა თჳსსა, მოვიდა და ეძიებდა ნაყოფსა მისგან და არა
პოვა.

<span id="an_13:7">13:7</span> და ჰრქუა ვენაჴის მოქმედსა მას: ესერა სამი
წელი არს, ვინაჲთგან მოვალ და ვეძიებ ნაყოფსა ლეღუსა ამას შინა და არა
ვჰპოვებ. მოჰკუეთე ეგე, რაჲსათჳს ქუეყანაჲცა დაუპყრიეს უქმად?

<span id="an_13:8">13:8</span> ხოლო მან მიუგო და ჰრქუა: უფალო, უტევე ეგე
ამასცა წელსა, ვიდრემდე მოუთოჴნო მას გარემო და სკორე დაუდვა,

<span id="an_13:9">13:9</span> ყოს ხოლო თუ ნაყოფი; უკუეთუ არა, მერმე
მოჰკუეთე იგი.

<span id="an_13:10">13:10</span> და ასწავებდა მათ იესუ შესაკრებელსა
ერთსა შაბათსა შინა.

<span id="an_13:11">13:11</span> და აჰა ესერა დედაკაცი იყო, რომლისა თანა
იყო სული უძლურებისაჲ ათრვამეტ წლითგან; და იყო იგი დაღონებულ და ვერ ეძლო
ზე აღხილვად ყოვლითურთ.

<span id="an_13:12">13:12</span> იხილა იგი იესუ, მოუწოდა და ჰრქუა მას:
დედაკაცო, განტევებულ ხარ უძლურებისაგან შენისა.

<span id="an_13:13">13:13</span> და დაასხნა მას ზედა ჴელნი, და მეყსეულად
აღემართა და ვიდოდა და ადიდებდა ღმერთსა.

<span id="an_13:14">13:14</span> მიუგო შესაკრებლის-მთავარმან მან
რისხვით, რამეთუ შაბათსა განკურნა იგი იესუ, და ეტყოდა ერსა მას: ექუსნი
დღენი არიან, რომელთა შინა ჯერ-არს საქმედ; მათ შინა მომავალნი
განიკურნებოდეთ და ნუ დღესა შაბათსა.

<span id="an_13:15">13:15</span> მიუგო მას იესუ და ჰრქუა: ორგულო,
კაცად-კაცადმან თქუენმან არა აღჰჴსნისა შაბათსა შინა ჴარი გინა ვირი
ბაგათაგან მათთა და წარიბის და ასჳს მას წყალი?

<span id="an_13:16">13:16</span> ხოლო ესე ასული აბრაჰამისი იყო, რომელი
შეეკრა ეშმაკსა, აჰა ესერა ათრვამეტი წელი არს; არა ჯერ-იყოა განჴსნად
საკრველთაგან მისთა დღესა შაბათსა?

<span id="an_13:17">13:17</span> და ამას რაჲ იტყოდა თავადი, ჰრცხუენოდა
ყოველთა წინა-აღმდგომთა მისთა; და ყოველსა მას ერსა უხაროდა ყოველთა მათ
ზედა დიდებულებათა მისთა, რომელნი იქმნებოდეს მის მიერ.

<span id="an_13:18">13:18</span> და იტყოდა: რასა ვამსგავსო სასუფეველი
ღმრთისაჲ, და ვისა მსგავს არს იგი?

<span id="an_13:19">13:19</span> მსგავს არს იგი მარცუალსა მდოგჳსასა,
რომელი მოიღო კაცმან და დასთესა იგი მტილსა თჳსსა; და აღორძინდა და იქმნა
იგი ხე დიდ, და მფრინველთა ცისათა და დაიმკჳდრეს რტოთა მისთა.

<span id="an_13:20">13:20</span> მერმე კუალად თქუა: რასა ვამსგავსო
სასუფეველი ღმრთისაჲ?

<span id="an_13:21">13:21</span> ვამსგავსო იგი ცომსა, რომელი მოიღო
დედაკაცმან და შეჰრთო იგი ფქვილსა სამსა საწყაულსა, ვიდრემდე აღაფუნვოს
ყოველი.

<span id="an_13:22">13:22</span> და მიმოვიდოდა ქალაქებსა და დაბნებსა და
ასწავებდა და წარიგზავნებოდა იერუსალჱმდ.

<span id="an_13:23">13:23</span> და ჰრქუა ვინმე მას: უფალო, უკუეთუ
მცირედ არიან ცხორებულნი? ხოლო თავადმან ჰრქუა მათ:

<span id="an_13:24">13:24</span> იღუაწეთ შესლვად იწროჲსა მისგან კარისა.
ხოლო გეტყჳ თქუენ: მრავალნი ეძიებდენ შესლვად და ვერ უძლონ.

<span id="an_13:25">13:25</span> ვინაჲთგან აღდგეს სახლისა უფალი და
დაჰჴშას კარი, და გარეშე სდგეთ და იწყოთ რეკად კარსა და იტყოდით: უფალო,
უფალო, განგჳღე ჩუენ! მოგიგოს და გრქუას თქუენ: არა გიცნი თქუენ, ვინანი
ხართ.

<span id="an_13:26">13:26</span> მაშინ იწყოთ სიტყუად: ვჭამდით წინაშე
შენსა და ვსუემდით, და უბანთა ჩუენთა ზედა გუასწავებდ.

<span id="an_13:27">13:27</span> და გრქუას: არა გიცნი, ვინანი ხართ;
განმეშორენით ჩემგან ყოვლნი მოქმედნი უსჯულოებისანი.

<span id="an_13:28">13:28</span> მუნ იყოს ტირილი და ღრჭენაჲ კბილთაჲ,
რაჟამს იხილოთ აბრაჰამი, ისაკი და იაკობი და ყოველნი წინაწარმეტყუელნი
სასუფეველსა ღმრთისასა და თქუენ განსხმულნი გარეშე.

<span id="an_13:29">13:29</span> და მოვიდოდიან მზისა-აღმოსავალით და
მზისა-დასავალით, ჩრდილოჲთ და სამხრით, და ინაჴ-იდგმიდენ სასუფეველსა
ღმრთისასა.

<span id="an_13:30">13:30</span> და აჰა ესერა არიან უკუანაჲსკნელნი,
რომელნი იყვნენ პირველ, და არიან პირველნი, რომელნი იყვნენ უკანაჲსკნელ.

<span id="an_13:31">13:31</span> მას დღესა შინა მო-ვინმე-ვიდეს იესუჲსა
ფარისეველნი და ეტყოდეს მას: განვედ და წარვედ ამიერ, რამეთუ ჰეროდე
გეძიებს შენ მოკლვად.

<span id="an_13:32">13:32</span> ხოლო თავადმან მიუგო და ჰრქუა მათ:
მივედით და არქუთ მელსა მას: აჰა ესერა განვასხამ ეშმაკთა და კურნებათა
აღვასრულებ დღეს და ხვალე, და ზეგე აღვესრულები.

<span id="an_13:33">13:33</span> რამეთუ ჯერ-არს ჩემდა დღეს და ხვალე და
ზეგე წარსლვად, რამეთუ ვერ ეგების წინაწარმეტყუელი გარეშე იერუსალჱმსა
წარწყმედად.

<span id="an_13:34">13:34</span> იერუსალჱმ, იერუსალჱმ, რომელმან
მოსწყჳდენ წინაწარმეტყუელნი და ქვაჲ დაჰკრიბე მოვლინებულთა შენდა,
რაოდენ-გზის მინდა შეკრებაჲ შვილთა შენთაჲ, ვითარცა სახედ მფრინველმან
თჳსნი მართუენი ფრთეთა ქუეშე, და არა ინებეთ!

<span id="an_13:35">13:35</span> აჰა ესერა დაუტევნეთ თქუენ სახლნი
თქუენნი ოჴრად. გეტყჳ თქუენ: არღარა მიხილოთ მე ამიერითგან, ვიდრემდე
სთქუათ: კურთხეულ არს მომავალი სახელითა უფლისაჲთა.

<span id="an_14:1">14:1</span> და იყო მო-რაჲ-ვიდა იესუ სახლსა ვისმე
მთავრისა ფარისეველისასა დღესა შაბათსა ჭამად პურისა, და იგინი უმზირდეს
მას.

<span id="an_14:2">14:2</span> და აჰა ესერა იყო ვინმე კაცი წყლით
მანკიერი წინაშე მისსა.

<span id="an_14:3">14:3</span> მიუგო იესუ და ჰრქუა სჯულის-მოძღუართა მათ
და ფარისეველთა: უკუეთუ ჯერ-არს შაბათსა განკურნებაჲ?

<span id="an_14:4">14:4</span> ხოლო იგინი დუმნეს. და მოიყვანა კაცი იგი,
განკურნა და განუტევა.

<span id="an_14:5">14:5</span> და ჰრქუა მათ: ვისი თქუენგანისაჲ შვილი
გინა ჴარი შთავარდეს ჯურღმულსა, არა-მე მეყსეულად აღმოიქუას იგი დღესა
შაბათსა?

<span id="an_14:6">14:6</span> და ვერარაჲ მიუგეს მას ამისთჳს.

<span id="an_14:7">14:7</span> და ეტყოდა ჩინებულთა მათ იგავსა და
შეასწავებდა, ვითარ-იგი ზემოჯდომასა ირჩევდეს, და ეტყოდა მათ:

<span id="an_14:8">14:8</span> რაჟამს გხადოს ვინმე ქორწილსა, ნუ დასჯდები
პირველსა საინაჴესა, ნუუკუე უპატიოსნესი შენსა იყოს ჩინებული მისგან;

<span id="an_14:9">14:9</span> და მოვიდეს, რომელმან-იგი შენ და მას
გხადა, და გრქუას შენ: ადგილ-ეც ამას! მაშინ იწყო სირცხჳლით უკანაჲსკნელსა
ადგილსა დაპყრობად.

<span id="an_14:10">14:10</span> არამედ ოდეს გხადოს ვინმე, მივედ და
დაჯედ უკანაჲსკნელსა ადგილსა, რაჲთა მოვიდეს, რომელმან-იგი გხადა შენ, და
გრქუას: მეგობარო, აღმოგუალე ზემოკერძო! მაშინ იყოს შენდა დიდება წინაშე
ყოველთა მეინჴეთა შენთა.

<span id="an_14:11">14:11</span> რამეთუ ყოველმან რომელმან აღიმაღლოს თავი
თჳსი, იგი დამდაბლდეს; და რომელმან დაიმდაბლოს თავი თჳსი, ამაღლდეს.

<span id="an_14:12">14:12</span> ეტყოდა მასცა, რომელმან-იგი ხადა მას:
ოდეს ჰყოფდე სამხარსა გინა სერსა, ნუ ჰხადი მეგობართა შენთა, ნუცა ძმათა
შენთა, ნუცა ნათესავთა შენთა, ნუცა მოძმეთა მდიდართა, ნუუკუე მათცა კუალად
გხადონ შენ, და გექმნეს შენ მოსაგებელ.

<span id="an_14:13">14:13</span> არამედ ოდეს ჰყოფდე შენ სამხარსა, ჰხადე
გლახაკთა უმეცართა, მკელობელთა და ბრმათა,

<span id="an_14:14">14:14</span> და ნეტარ იყო, რამეთუ არარაჲ აქუს,
რაჲმცა მოგაგეს შენ, და მოგეგოს შენ აღდგომასა მას მართალთასა.

<span id="an_14:15">14:15</span> ესმა ვისმე მის თანა მეინაჴესა ესე, და
ჰრქუა მას: ნეტარ არს, რომელმან ჭამოს პური სასუფეველსა ღმრთისასა!

<span id="an_14:16">14:16</span> ხოლო თავადმან ჰრქუა მას: კაცმან ვინმე
იყო პური დიდი და მოუწოდა მრავალთა.

<span id="an_14:17">14:17</span> და წარავლინა მონაჲ თჳსი ჟამსა პურისასა,
რაჲთა ჰრქუას ჩინებულთა მათ მოსლვად, რამეთუ: აჰა ესერა პური ჩემი მზა არს
ყოველი.

<span id="an_14:18">14:18</span> და იწყო თითოეულმან ყოველმან ჯმნად.
პირველმან მან ჰრქუა მას: აგარაკი ვიყიდე და უნებელი ზედა-მაც მისლვად და
ხილვად იგი. გლოცავ შენ, განმიტევე, ჯმნულმცა ვარ შენგან.

<span id="an_14:19">14:19</span> და სხუამან თქუა: უღლეული ჴართაჲ ვიყიდე
ხუთი და მივალ გამოცდად მათა. გლოცავ შენ, ჯმნულმცა ვარ.

<span id="an_14:20">14:20</span> და მერმე სხუამან ჰრქუა: ცოლი შევირთე და
მის გამო ვერ ჴელ-მეწიფების მოსლვად.

<span id="an_14:21">14:21</span> და მოვიდა მონაჲ იგი და უთხრა ესე უფალსა
თჳსსა. მაშინ განრისხნა სახლისა უფალი იგი და ჰრქუა მონასა მას თჳსსა:
განვედ ადრე უბანთა და ყურეთა ქალაქისათა და გლახაკთა და უცხოთა და ბრმათა
და მკელობელთა შემოჰხადე აქა.

<span id="an_14:22">14:22</span> და თქუა მონამან მან: უფალო, იქმნა
ბრძანებაჲ შენი, და ადგილი არსღა.

<span id="an_14:23">14:23</span> და ჰრქუა უფალმან მან მონასა მას: განვედ
გზათა ზედა და ფოლოცთა და აიძულე შემოსლვად, რაჲთა აღივსოს სახელი ჩემი.

<span id="an_14:24">14:24</span> ხოლო გეტყჳ თქუენ: არავინ მათ
კაცთაგანმან გემოჲ იხილოს სერობისა ამის ჩემისაჲ, რამეთუ მრავალნი არიან
ჩინებულ და მცირედნი რჩეულ.

<span id="an_14:25">14:25</span> და შეკრბებოდა მისა ერი მრავალი, მიექცა
და ჰრქუა მათ:

<span id="an_14:26">14:26</span> რომელი მოვალს ჩემდა და არა მოიძულოს
მამაჲ თჳსი და დედაჲ თჳსი და ცოლი და შვილნი და ძმანი და დანი და მერმე
კუალად სულიცა თჳსი, ვერ ჴელ-ეწიფების მოწაფე ყოფად ჩემდა.

<span id="an_14:27">14:27</span> და რომელმან არა აღიღოს ჯუარი თჳსი და
შემომიდგეს მე, ვერ ჴელ-ეწიფების მოწაფე ყოფად ჩემდა.

<span id="an_14:28">14:28</span> ვის-მე უკუე თქუენგანსა უნდეს გოდოლი
შენებად, არა-მეა პირველად დაჯდეს და აღრაცხოს, რაოდენი წარაგოს, უკუეთუ
აქუს, რაჲთა კმა-ეყოს მას აღსრულებადმდე.

<span id="an_14:29">14:29</span> ნუუკუე დადვას საფუძველი და ვერ შეუძლოს
აღსრულებად მისა, და ყოველნი რომელნი ხედვიდენ მას, იწყონ კიცხევად მისა

<span id="an_14:30">14:30</span> და თქუან, ვითარმედ: კაცმან ამან იწყო
შენებად და ვერ შეუძლო აღსრულებად.

<span id="an_14:31">14:31</span> ანუ რომელი მეფე მივალნ სხჳსა მეფისა
ბრძოლად, არა-მე პირველად დაჯდის და განიზრახის, უკუეთუ შემძლებელ არს
ათითა ათასითა შემთხუევად ოცითა ათასითა მომავალსა მის ზედა?

<span id="an_14:32">14:32</span> უკუეთუ არა, ვიდრე შორსღა არნ, მოციქული
მიუვლინის და მოიკითხის იგი მშჳდობით.

<span id="an_14:33">14:33</span> ეგრეცა ყოველმანვე თქუენგანმან რომელმან
არა იჯმნეს ყოვლისაგან მონაგებისა თჳსისა, ვერ ჴელ-ეწიფების მოწაფე ყოფად
ჩემდა.

<span id="an_14:34">14:34</span> კეთილ არს მარილი. უკუეთუ მარილი იგი
განქარდეს, რაჲთა დაიმარილოს?

<span id="an_14:35">14:35</span> არცა ქუეყანასა, არცა სკორესა სარგებელ
არს, არამედ გარე განდვან იგი. რომელსა ასხენ ყურნი სმენად, ესმოდენ!

<span id="an_15:1">15:1</span> და იყვნეს ყოველნი მეზუერენი და ცოდვილნი
მახლობელად მისა და ისმენდეს მისსა.

<span id="an_15:2">15:2</span> და დრტჳნვიდეს ფარისეველნი და მწიგნობარნი
და იტყოდეს, ვითარმედ: ესე ცოდვილთა შეიწყნარებს და მათ თანა ჭამს და
სუამს.

<span id="an_15:3">15:3</span> და ეტყოდა მათ იგავსა ამას და ჰრქუა:

<span id="an_15:4">15:4</span> ვის თქუენგანსა კაცსა ედგას ასი ცხოვარი და
წარუწყმდეს მას ერთი მათგანი, არა-მე დაუტევნესა ოთხმეოც და ათცხრამეტნი
იგი უდაბნოსა ზედა და წარვიდეს წარწყმედულისა მისთჳს, ვიდრემდე პოოს იგი?

<span id="an_15:5">15:5</span> და პოოს რაჲ, დაისუას იგი მჴართა თჳსთა
ზედა სიხარულით;

<span id="an_15:6">15:6</span> და მო-რაჲ-ვიდეს იგი სახედ თჳსა, მოუწოდოს
მეგობართა და მოძმეთა და ჰრქუას მათ: ჩემ თანა გიხაროდენ, რამეთუ ვპოვე
ცხოვარი ჩემი წარწყმედული.

<span id="an_15:7">15:7</span> გეტყჳ თქუენ: ესრეთ იყოს სიხარული ცათა
შინა ერთისათჳს ცოდვილისა, რომელმან შეინანოს, ვიდრეღა არა ოთხმეოც და
ათცხრამეტთა მათ მართალთა, რომელთა არა უჴმს სინანული.

<span id="an_15:8">15:8</span> გინა დედაკაცსა, რომელსა აქუნდა დრაქმაჲ
ათი და წარწყმიდის ერთი, არა-მე აღანთისა სანთელი და მოჰმართის სახლი და
ეძიებნ გულს-მოდგინედ, ვიდრემდე პოოს იგი?

<span id="an_15:9">15:9</span> და პოოს რაჲ, მოუწოდის მეგობართა და
მოძმეთა და ჰრქჳს მათ: ჩემ თანა გიხაროდენ, რამეთუ ვპოვე დრაქმაჲ იგი,
რომელი წარვწყმიდე.

<span id="an_15:10">15:10</span> გეტყჳ თქუენ: ესრეთ იყოს სიხარული წინაშე
ანგელოზთა ღმრთისათა ერთსა ზედა ცოდვილსა, რომელმან შეინანოს.

<span id="an_15:11">15:11</span> მერმე იტყოდა და თქუა: კაცსა ვისმე
ესხნეს ორ ძე.

<span id="an_15:12">15:12</span> და ჰრქუა უმრწემესმან მან მამასა თჳსსა:
მამაო, მომეც მე, რომელი მხუდების ნაწილი სამკჳდრებელისაჲ. და განუყო მათ
საცხორებელი იგი.

<span id="an_15:13">15:13</span> და შემდგომად არა მრავალთა დღეთა
შეიკრიბა ყოველი უმრწემესმან მან ძემან და წარვიდა შორსა სოფელსა და მუნ
განაბნია ნაყოფი იგი მისი, რამეთუ ცხოვნდებოდა იგი არაწმიდებით.

<span id="an_15:14">15:14</span> და ვითარცა წარაგო მან ყოველივე მისი,
იყო სიყმილი ძლიერი მას სოფელსა, და იწყო მან მოკლებად.

<span id="an_15:15">15:15</span> და მივიდა და შეუდგა ერთსა მოქალაქესა
მის სოფლისასა, ხოლო მან წარავლინა იგი ველად თჳსა ძოვნად ღორთა.

<span id="an_15:16">15:16</span> და გული-ეტყოდა განძღებად მუცლისა რქისა
მისგან, რომელსა ჭამედ ღორნი, და არავინ სცის მას.

<span id="an_15:17">15:17</span> და მოეგო რაჲ თავსა თჳსსა, თქუა:
რაოდენთა სასყიდლით-დადგინებულთა მამისა ჩემისათა ჰმატს პური, და მე აქა
სიყმილითა წარვწყმდები.

<span id="an_15:18">15:18</span> აღვდგე და წარვიდე მამისა ჩემისა და
ვჰრქუა მას: მამაო, ვცოდე ცად მამართ და წინაშე შენსა,

<span id="an_15:19">15:19</span> და არღარა ღირს ვარ მე წოდებად ძედ
შენდა, არამედ მყავ მე ვითარცა ერთი მუშაკთაგანი.

<span id="an_15:20">15:20</span> და აღდგა და მოვიდა იგი მამისა თჳსისა.
და ვიდრე შორსღა იყო, იხილა იგი მამამან მისმან და შეეწყალა. და მირბიოდა
იგი და დავარდა ქედსა ზედა მისსა და ამბორს-უყოფდა მას.

<span id="an_15:21">15:21</span> და ჰრქუა მას ძემან მან: მამაო, ვცოდე
ცად მიმართ და წინაშე შენსა და არღარა ვარ მე ღირს წოდებად ძედ შენდა.

<span id="an_15:22">15:22</span> ჰრქუა მამამან მისმან მონათა თჳსთა:
გამოიღეთ სამოსელი პირველი და შეჰმოსეთ მას და შეაცუთ ბეჭედი ჴელსა მისსა
და ჴამლნი ფერჴთა მისთა.

<span id="an_15:23">15:23</span> და მოიბთ ზუარაკი იგი ჭამებული და
დაკალთ, და ვჭამოთ და ვიხარებდეთ,

<span id="an_15:24">15:24</span> რამეთუ ძე ესე ჩემი მომკუდარ იყო და
განცოცხლდა, წარწყმედულ იყო და იპოვა. და იწყეს განცხრომად.

<span id="an_15:25">15:25</span> და იყო ძე იგი მისი უხუცესი ველსა გარე.
და ვითარცა მოვიდოდა და მოეახლა სახლსა მას, ესმა ჴმაჲ სიხარულისაჲ და
განცხრომისაჲ.

<span id="an_15:26">15:26</span> და მოუწოდა ერთსა მონათაგანსა და
ჰკითხვიდა, ვითარმედ: რაჲ არს ესე?

<span id="an_15:27">15:27</span> ხოლო მან ჰრქუა მას, რამეთუ: ძმაჲ შენი
მოსრულ არს, და მამამან შენმან დაკლა ზუარაკი იგი ჭამებული, რამეთუ
ცოცხლებით მოვიდა იგი.

<span id="an_15:28">15:28</span> ხოლო იგი განრისხნა და არა უნდა შინა
შესლვად. ხოლო მამაჲ მისი გამოვიდა ჰლოცვიდა მას.

<span id="an_15:29">15:29</span> და მან მიუგო და ჰრქუა მამასა თჳსსა: აჰა
ესერა ესოდენნი წელნი გმონენ შენ და არასადა მცნებასა შენსა გარდავჰჴედ, და
არასადა მომეც ერთი თიკანი, რაჲთამცა მეგობართა ჩემთა თანა ვიხარე.

<span id="an_15:30">15:30</span> და ოდეს ძე ესე შენი მოვიდა, რომელმან
შეჭამა საცხორებელი შენი მეძავთა თანა, დაუკალ მას ზუარაკი იგი ჭამებული.

<span id="an_15:31">15:31</span> ხოლო მან ჰრქუა მას: შვილო, შენ მარადის
ჩემ თანა ხარ, და ჩემი ყოველი შენი არს.

<span id="an_15:32">15:32</span> ხოლო აწ მხიარულებაჲ და სიხარული
ჯერ-არს, რამეთუ ძმაჲ ესე შენი მომკუდარ იყო და განცოცხლდა, წარწყმედულ იყო
და იპოვა.

<span id="an_16:1">16:1</span> და ეტყოდა მოწაფეთაცა: კაცი ვინმე იყო
მდიდარი, რომელსა ესუა მნე. და ესე შეასმინეს მას, ვითარმედ განაბნია
ნაყოფი მისი.

<span id="an_16:2">16:2</span> და მოუწოდა და ჰრქუა მას: რაჲ არს ესე,
რომელ მესმის შენთჳს? მომეც მე სიტყუაჲ სამნოჲსა შენისაჲ, რამეთუ არღარა
ჴელ-გეწიფების ამიერითგან მნეობად.

<span id="an_16:3">16:3</span> ხოლო მნემან მან თქუა გულსა თჳსსა: რაჲ
ვყო, რამეთუ უფალი ჩემი მიმიღებს სამნოსა ჩემსა? საქმედ არა ძალ-მიც,
თხოვად მრცხუენის.

<span id="an_16:4">16:4</span> უწყი, რაჲ ვყო, რაჲთა, რაჟამს გარდავდგე
მნობისაგან, შემიწყნარონ მე სახლთა მათთა.

<span id="an_16:5">16:5</span> და მოუწოდა კაცად-კაცადსა, თანა-მდებსა
უფლისა თჳსისასა და ჰრქუა პირველსა მას: რაოდენი თანა-გაც უფლისა ჩემისაჲ?

<span id="an_16:6">16:6</span> და მან თქუა: ასი საწნეხელი ზეთისაჲ. და
ჰრქუა მას: მიიღე ჴელით-წერილი შენი და დაჯედ ადრე და დაწერე ერგასისი.

<span id="an_16:7">16:7</span> მერმე სხუასა ჰრქუა: შენ რაოდენი თანა-გაც?
ხოლო მან თქუა: ასი სათოელი იფქლისაჲ. ჰრქუა მასცა: მიიღე ჴელით-წერილი
შენი და დაწერე: ოთხმეოცი.

<span id="an_16:8">16:8</span> და აქო უფალმან მნე იგი სიცრუვისაჲ, რამეთუ
გონიერად ყო. რამეთუ ძენი ამის სოფლისანი უგონიერეს არიან უფროჲს ძეთა
ნათლისათა ნათესავსა შორის მათსა.

<span id="an_16:9">16:9</span> და მე გეტყჳ თქუენ: ისხენით თავისა
თქუენისა მეგობარნი მამონაჲსა მისგან სიცრუვისა, რაჲთა, რაჟამს მოაკლდეთ
თქუენ ამიერ, შეგიწყნარნენ თქუენ საუკუნეთა მათ საყოფელთა.

<span id="an_16:10">16:10</span> სარწმუნოჲ იგი მცირესა ზედა და მრავალსა
ზედაცა სარწმუნო არს; და რომელი მცირესა ზედა ცრუ არს, მრავალსაცა ზედა ცრუ
არს.

<span id="an_16:11">16:11</span> უკუეთუ სიცრუვისა ამას მამონასა სარწმუნო
არა იქმნნეთ, ჭეშმარიტი იგი ვინ გარწმუნოს თქუენ?

<span id="an_16:12">16:12</span> და უკუეთუ სხჳსასა ამას სარწმუნო არა
იქმნნეთ, თქუენი იგი ვინ მოგცეს თქუენ?

<span id="an_16:13">16:13</span> არავის მონასა ჴელ-ეწიფების ორთა უფალთა
მონებად: ანუ ერთი იგი მოიძულოს და ერთი შეიყუაროს, და ანუ ერთისაჲ
თავს-იდვას და ერთი შეურაცხ-ყოს. ვერ ჴელ-ეწიფების ღმრთისა მონებად და
მამონაჲსა.

<span id="an_16:14">16:14</span> ესმოდა ესე ყოველი ფარისეველთაცა, რამეთუ
ვეცხლის-მოყუარე იყვნეს და შეურაცხ-ჰყოფდეს მას.

<span id="an_16:15">16:15</span> და ეტყოდა მათ: თქუენ ხართ, რომელნი
განიმართლებთ თავსა თჳსთა წინაშე კაცთა, ხოლო ღმერთმან იცნის გულნი
თქუენნი, რამეთუ კაცთა შორის მაღალი საძაგელ არს წინაშე ღმრთისა.

<span id="an_16:16">16:16</span> რამეთუ სჯული და წინაწარმეტყუელნი ვიდრე
იოვანესამდე: მიერითგან სასუფეველი ღმრთისაჲ ეხარების, და ყოველივე მისა
მიმართ იიძულების.

<span id="an_16:17">16:17</span> უადვილეს არს ცისა და ქუეყანისა წარსლვაჲ
ვიდრეღა სჯულისა ერთი რქაჲ დავრდომად.

<span id="an_16:18">16:18</span> ყოველმან რომელმან განუტეოს ცოლი თჳსი და
სხუაჲ შეირთოს, მან იმრუშა; და რომელმან განტევებული ქმრისაგან შეირთოს,
მანცა იმრუშა.

<span id="an_16:19">16:19</span> კაცი ვინმე იყო მდიდარი და იმოსებოდა
ძოწეულითა და ბისონითა და იხარებდა დღითი-დღე ბრწყინვალედ.

<span id="an_16:20">16:20</span> გლახაკი ვინმე იყო, სახელით ლაზარე,
დავრდომილი წინაშე ბჭეთა მისთა და ქუე ძურებოდა.

<span id="an_16:21">16:21</span> და გული-ეტყოდა განძღებად
ნამუსრევისაგან, გარდამოცჳვნებულისა ტაბლისაგან მის მდიდრისა. არამედ
ძაღლნიცა მოვიდოდეს და ჰლოშნიდეს წყლულსა მას მისსა.

<span id="an_16:22">16:22</span> იყო სიკუდილი გლახაკისაჲ მის და მიიყვანა
იგი ანგელოზთაგან წიაღთა აბრაჰამისთა. მოკუდა მდიდარიცა იგი და დაეფლა.

<span id="an_16:23">16:23</span> და ჯოჯოხეთს შინა აღიხილნა თუალნი თჳსნი,
იყო რაჲ სატანჯველსა შინა, და იხილა აბრაჰამი შორით და ლაზარე წიაღთა
მისთა.

<span id="an_16:24">16:24</span> და მან ჴმა-ყო და თქუა: მამაო აბრაჰამ,
შემიწყალე მე და მოავლინე ლაზარე, რაჲთა დააწოს მწუერვალი თითისა მისისაჲ
წყალსა და განმიგრილოს ენაჲ ჩემი, რამეთუ ვიტანჯები მე ალითა ამით
ცეცხლისაჲთა.

<span id="an_16:25">16:25</span> ხოლო აბრაჰამ ჰრქუა მას: შვილო,
მოიჴსენე, რამეთუ მიიღე კეთილი შენი ცხორებასა შენსა, და ლაზარე ეგრევე
მსგავსად ბოროტი. და აწ ესერა აქა ესე ნუგეშინის-ცემულ არს, ხოლო შენ
იტანჯები.

<span id="an_16:26">16:26</span> და ამას ყოველსა თანა შორის ჩუენსა და
შენსა დანახეთქი დიდი დამტკიცებულ არს, რაჲთა რომელთა უნდეს წიაღსლვად
ამიერ თქუენდა, ვერ ჴელ-ეწიფოს, არცა მაგიერ ჩუენდა წიაღმოსლვად.

<span id="an_16:27">16:27</span> ხოლო მან ჰრქუა: გლოცავ შენ, მამაო,
მიავლინე ეგე სახლსა მამისა ჩემისასა,

<span id="an_16:28">16:28</span> რამეთუ მისხენ ხუთნი ძმანი, რაჲთა აუწყოს
მათ, და არა მოვიდენ იგინიცა ადგილსა ამას სატანჯველისასა.

<span id="an_16:29">16:29</span> ჰრქუა მას აბრაჰამ: ჰქონან მოსე და
წინაჲსწარმეტუელნი, მათი ისმინედ.

<span id="an_16:30">16:30</span> ხოლო მან თქუა: არა, მამაო აბრაჰამ,
არამედ უკუეთუ ვინმე მკუდრეთით აღდგეს და მივიდეს, მათ შეინანონ.

<span id="an_16:31">16:31</span> ჰრქუა მას აბრაჰამ: უკუეთუ მოსესი და
წინაწარმეტყუელთაჲ არა ისმინონ, არცაღა, მკუდრეთით თუ ვინმე აღდგეს,
ჰრწმენეს მათ.

<span id="an_17:1">17:1</span> ჰრქუა იესუ მოწაფეთა თჳსთა: შეუგვანებელ
არს საცთურისა არა მოსლვაჲ, ხოლო ვაჲ, ვისგან მოვიდეს!

<span id="an_17:2">17:2</span> უადვილეს არს მისა, უკუეთუმცა ლოდი ვირით
საფქველისაჲ ზედა ედვა ქედსა მისსა და შთავრდომილ იყო ზღუასა, ვიდრე არა
დაბრკოლებად ერთსა ამას მცირეთაგანსა.

<span id="an_17:3">17:3</span> არამედ ეკრძალენით თავთა თქუენთა. უკუეთუ
შეგცოდოს შენ ძმამან შენმან, შეჰრისხენ მას; და უკუეთუ შეინანოს, მიუტევე
მას.

<span id="an_17:4">17:4</span> დაღათუ შჳდ-გზის დღესა შინა შეგცოდოს და
შჳდ-გზის მოაქციოს და გრქუას შენ: შევინანე, მიუტევე მას.

<span id="an_17:5">17:5</span> და ჰრქუეს მოციქულთა უფალსა: შემძინე ჩუენ
სარწმუნებაჲ!

<span id="an_17:6">17:6</span> ჰრქუა მათ იესუ: უკუეთუ გაქუნდეს
სარწმუნოებაჲ, ვითარცა მარცუალი მდოგჳსაჲ, არქუთმცა ლეღუსულელსა ამას:
აღიფხუერ და დაენერგე ზღუასა შინა, ისმინამცა თქუენი.

<span id="an_17:7">17:7</span> ვის-მე თქუენგანსა მონაჲ ესუას მჴნველი
გინა მწყემსი, რომელიმცა მოვიდა ველით, და მეყსეულად ჰრქუა მას: წარმოჴედ
და დაჯედ!

<span id="an_17:8">17:8</span> ანუ არა-მე ჰრქუასა მას: მზა-მიყავ მე,
რაჲთა ვისერო, და მოირტყენ და მმსახურებდ მე, ვიდრემდე ვჭამო და ვსუა, და
ამის შემდგომად ჭამე და სუ შენცა?

<span id="an_17:9">17:9</span> ნუუკუე მადლ-იპყრასა მონისაჲ მის, რამეთუ
ყო ბრძანებაჲ მისი? არა ვჰგონებ.

<span id="an_17:10">17:10</span> ეგრეცა თქუენ, ოდეს ჰყოთ ბრძანებული
თქუენდა, თქუთ, ვითარმედ: მონანი ვართ უჴმარნი; რომელი თანა-გუედვა ყოფად,
ვყავთ.

<span id="an_17:11">17:11</span> და იყო მისლვასა მას მისსა იერუსალჱმდ და
თავადი განვიდოდა შორის სამარიასა და გალილეასა.

<span id="an_17:12">17:12</span> და შე-რაჲ-ვიდა იგი დაბასა რომელსამე,
მოეგებვოდეს მას ათნი კეთროვანნი კაცნი, რომელნი დადგეს შორს.

<span id="an_17:13">17:13</span> და მათ აღიმაღლეს ჴმაჲ მათი და იტყოდეს:
იესუ მოძღუარ, შემიწყალენ ჩუენ!

<span id="an_17:14">17:14</span> და თავადმან ვითარცა იხილნა იგინი, ჰრქუა
მათ: წარვედით და უჩუენენით თავნი თქუენნი მღდელთა. და იყო ვითარცა
წარ-ოდენ-ვიდეს იგინი მისგან, განწმიდნეს კეთროვნებისა მისგან.

<span id="an_17:15">17:15</span> ხოლო ერთმან მათგანმან იხილა, რამეთუ
განიკურნა, მოიქცა და ჴმითა დიდითა ადიდებდა ღმერთსა.

<span id="an_17:16">17:16</span> და დავარდა წინაშე ფერჴთა იესუჲსთა და
ჰმადლობდა მას. და ესე იყო სამარიტელი.

<span id="an_17:17">17:17</span> მიუგო იესუ და ჰრქუა მას: არა ათნივე
განიკურნნესა? და ცხრანი იგი სადა არიან?

<span id="an_17:18">17:18</span> ვერ იპოვნეს ეგოდენ, რაჲთამცა მოიქცეს და
მისცეს დიდებაჲ ღმერთსა, გარნა უცხო-თესლი ხოლო ესე?

<span id="an_17:19">17:19</span> და ჰრქუა მას: აღდეგ და წერვედ!
სარწმუნოებამან შენმან გაცხოვნა შენ.

<span id="an_17:20">17:20</span> ჰკითხეს მას ფარისეველთა: ოდეს მოიწიოს
სასუფეველი ღმრთისაჲ? მიუგო იესუ და ჰრქუა მათ: არა მოვიდეს სასუფეველი
ღმრთისაჲ ზმნით;

<span id="an_17:21">17:21</span> არცა თქუან: აჰა აქა, ანუ იქი. და აჰა
ეგერა სასუფეველი ღმრთისაჲ შორის თქუენსა არს.

<span id="an_17:22">17:22</span> და ჰრქუა მოწაფეთა: მოვლენან დღენი, ოდეს
გული-გითქუმიდეს თქუენ დღეთათჳს ძისა კაცისათა ხილვად და არა იხილოთ.

<span id="an_17:23">17:23</span> და გრქუან თქუენ: აჰა აქა არს, და: აჰა
იქი არს, ნუ განხუალთ, ნუცა შეუდგთ.

<span id="an_17:24">17:24</span> რამეთუ ვითარცა ელვაჲ რაჲ ელავნ ქუეშე
ცისაჲთგან, ვიდრე ქუეშე ცისამდე ბრწყინავნ, ესრეთ იყოს ძე კაცისაჲ დღეთა
მისთა.

<span id="an_17:25">17:25</span> ხოლო პირველად ჯერ-არს მისა ფრიად ვნებად
და შეურაცხ-ყოფად ნათესავისა ამისგან.

<span id="an_17:26">17:26</span> და ვითარცა-იგი იყო დღეთა მათ ნოესთა,
ეგრეთ იყოს დღეთა მით ძისა კაცისათა:

<span id="an_17:27">17:27</span> ჭამდეს და სუმიდეს, იქორწინებოდეს და
განჰქორწინებდეს ვიდრე დღედმდე შესლვად ნოესა კიდობნად. და მოიწია
წყლით-რღუნაჲ და წარწყმიდნა ყოველნი.

<span id="an_17:28">17:28</span> და ეგრევე ვითარცა-იგი იყო დღეთა
ლოთისთა: ჭამდეს და სუმიდეს, იყიდდეს და განჰყიდდეს, ნერგსა ასხმიდეს და
აშენებდეს;

<span id="an_17:29">17:29</span> და რომელსა დღესა განვიდა ლოთ სოდომით,
აწჳმა ცეცხლი და წუნწუბაჲ ზეცით და წარწყმიდნა ყოველნი.

<span id="an_17:30">17:30</span> ესრეთვე იყოს დღე იგი, ოდეს ძე კაცისაჲ
გამოჩნდეს.

<span id="an_17:31">17:31</span> მას დღესა შინა რომელი იყოს ერდოსა ზედა
და ჭურჭელი მისი სახლსა შინა, ნუ გარდამოვალნ აღებად მისა; და რომელი ველსა
გარე იყოს, ნუ გარე-მოიქცევინ კუალად.

<span id="an_17:32">17:32</span> მოიჴსენეთ ცოლისა მის ლოთისი.

<span id="an_17:33">17:33</span> რომელსა უნდეს სულისა თჳსისა განრინებაჲ,
წარიწყმიდოს იგი; და რომელმან წარიწყმიდოს, მან აცხოვნოს იგი.

<span id="an_17:34">17:34</span> გეტყჳ თქუენ: მას ღამესა ორნი იყვნენ
ერთსა ცხედარსა: ერთი იგი წარიტაცოს, და ერთი იგი დაეტეოს.

<span id="an_17:35">17:35</span> ორნი ფქვიდენ ერთად: ერთი იგი წარიტაცოს,
და ერთი იგი დაშთეს.

<span id="an_17:36">17:36</span> \[ორნი იყვნეს ველსა: ერთი იგი
წარიტაცოს, და ერთი იგი დაშთეს\].

<span id="an_17:37">17:37</span> და მიუგეს და ჰრქუეს მას: ვიდრე, უფალო?
ხოლო თავადმან ჰრქუა მათ: სადაცა ჴორცი, მუნცა ორბები შეკრბეს.

<span id="an_18:1">18:1</span> ეტყოდა მათ იგავსაცა, ვითარ-იგი ჯერ-არს
მათა მარადის ლოცვაჲ, და რაჲთა არა ეწყინებოდის ლოცვასა შინა.

<span id="an_18:2">18:2</span> და იტყოდა: მსაჯული ვინმე იყო ქალაქსა
შინა, ღმრთისა არა ეშინოდა და კაცთაგან არა ჰრცხუენოდა.

<span id="an_18:3">18:3</span> და ქურივი ვინმე იყო მასვე ქალაქსა შინა.
და მოვიდის მისა და ეტყჳნ: მისაჯე მე წინამოსაჯულისაგან ჩემისა.

<span id="an_18:4">18:4</span> და არა ისმინის მისი, ვიდრე რომლად
ჟამადმდე. ამისა შემდგომად თქუა გულსა შინა თჳსსა: დაღათუ ღმრთისა არა
მეშინის და კაცთაგან არა მრცხუენის,

<span id="an_18:5">18:5</span> ამისთჳს, რამეთუ შრომასა შემამთხუევს მე
მარადის ქურივი ესე, უსაჯო მას, რაჲთა არა მარადის მოვიდოდის და
მაწყინებდეს მე.

<span id="an_18:6">18:6</span> და ჰრქუა მათ უფალმან: ისმინეთ, რასა-იგი
მსაჯული სიცრუვისაჲ იტყვს.

<span id="an_18:7">18:7</span> ხოლო ღმერთმან არა-მე ყოსა შურის-გებაჲ
რჩეულთა მისთაჲ, რომელნი ღაღადებენ მისა დღე და ღამე, და სულგრძელ არს მათ
ზედა?

<span id="an_18:8">18:8</span> გეტყჳ თქუენ: ყოს შურის-გებაჲ მათთჳს ადრე.
ხოლო მო-რაჲ-ვიდეს ძე კაცისაჲ, პოვოს-მეა სარწმუნოებაჲ ქუეყანასა ზედა?

<span id="an_18:9">18:9</span> თქუა ვიეთამე მიმართ იგავი ესე, რომელნი
ესვენ თავთა თჳსთა, ვითარმედ მართალ არიან, და შეურაცხ-ჰყოფენ სხუათა,

<span id="an_18:10">18:10</span> ვითარმედ: ორნი კაცნი აღვიდოდეს ლოცვად
ტაძარსა მას: ერთი ფარისეველი და ერთი მეზუერე.

<span id="an_18:11">18:11</span> ფარისეველი იგი წარდგა და ამას ილოცვიდა
თჳსაგან: ღმერთო, გმადლობ შენ, რამეთუ არა ვარ, ვითარცა სხუანი კაცნი,
მტაცებელ, ცრუ და მემრუშე, გინა ვითარცა ესე მეზუერე,

<span id="an_18:12">18:12</span> ვიმარხავ ორ-გზის შაბათსა შინა და
ათეულსა შევსწირავ ყოვლისაგან მონაგებისა ჩემისა.

<span id="an_18:13">18:13</span> ხოლო მეზუერე იგი შორს დგა და არა
იკადრებდა თუალთაცა ზე ახილვად, არამედ იცემდა მკერდსა და იტყოდა: ღმერთო,
მილხინე ცოდვილსა ამას.

<span id="an_18:14">18:14</span> გეტყჳ თქუენ: გარდამოვიდა ესე
განმანათლებული სახედ თჳსა, ვიდრე ფარისეველი იგი, რამეთუ ყოველმან
რომელმან აღიმაღლოს თავი თჳსი, იგი დამდაბლდეს; და რომელმან დაიმდაბლოს
თავი თჳსი, იგი ამაღლდეს.

<span id="an_18:15">18:15</span> მოჰგურიდეს მას ყრმებსაცა, რაჲთა
მიეახლნენ მას. და ვითარცა იხილეს მოწაფეთა, აყენებდეს მათ.

<span id="an_18:16">18:16</span> ხოლო იესუ მოუწოდა მათ და ჰრქუა: აცადეთ
ყრმებსა მაგას მოსლვად ჩემდა და ნუ აყენებთ მაგათ, რამეთუ ეგევითართაჲ არს
სასუფეველი ღმრთისაჲ.

<span id="an_18:17">18:17</span> ამენ გეტყჳ თქუენ: რომელმან არა
შეიწყნაროს სასუფეველი ღმრთისაჲ, ვითარცა ყრმაჲ, ვერ შევიდეს მას შინა.

<span id="an_18:18">18:18</span> და ჰკითხა ვინმე მას მთავარმან და ჰრქუა:
მოძღუარო სახიერო, რაჲ საქმე ვქმნე, რაჲთა ცხორებაჲ საუკუნოჲ დავიმკჳდრო?

<span id="an_18:19">18:19</span> ჰრქუა მას იესუ: რაჲსა მეტყჳ მე
სახიერით? არავინ არს სახიერ, გარნა მხოლოჲ ღმერთი.

<span id="an_18:20">18:20</span> მცნებანი იცნი: ნუ იმრუშებ, ნუ
კაც-ჰკლავ, ნუ იპარავ, ნუ ცილსა სწამებ, პატივ-ეც მამასა შენსა და დედასა
შენსა.

<span id="an_18:21">18:21</span> ხოლო მან თქუა: ეგე ყოველნი დავიმარხე
სიყრმით ჩემითგან.

<span id="an_18:22">18:22</span> ესმა რაი ესე იესუს, ჰრქუა მას: ერთიღა
გაკლს შენ: ყოველი, რაჲცა გაქუს, განყიდე და მიეც გლახაკთა და გაქუნდეს
საუნჯე ცათა შინა და მოვედ და შემომიდეგ მე.

<span id="an_18:23">18:23</span> და ვითარცა ესმა ესე მას, მწუხარე იქმნა,
რამეთუ იყო მდიდარ ფრიად.

<span id="an_18:24">18:24</span> ვითარცა იხილა იგი იესუ, რამეთუ შეწუხნა,
თქუა, ვითარმედ: ძნიად შევიდენ სასუფეველსა ღმრთისასა, რომელთა აქუნდეს
საფასე!

<span id="an_18:25">18:25</span> უადვილეს არს მანქანისა საბელი ჴურელსა
ნემსისასა განსლვად, ვიდრე მდიდარი შესლვად სასუფეველსა ღმრთისასა.

<span id="an_18:26">18:26</span> ხოლო რომელთა-იგი ესმა, ჰრქუეს მას: და
ვის ჴელ-ეწიფების ცხორებად?

<span id="an_18:27">18:27</span> მიუგო იესუ და ჰრქუა მათ: შეუძლებელი
კაცთაგან შესაძლებელ არს ღმრთისა მიერ.

<span id="an_18:28">18:28</span> ჰრქუა მას პეტრე: აჰა ესერა ჩუენ
დაუტევეთ ყოველი და შეგიდეგით შენ.

<span id="an_18:29">18:29</span> ხოლო იესუ ჰრქუა მათ: ამენ გეტყჳ თქუენ,
რამეთუ არავინ არს, რომელმან დაუტევა სახლი, გინა მამაჲ, გინა დედაჲ, გინა
ძმანი, გინა ცოლი, გინა შვილი სასუფეველისათჳს ღმრთისა,

<span id="an_18:30">18:30</span> რომელმან არა მიიღოს მრავალი წილი ჟამსა
ამას და საუკუნესა მომავალსა ცხორებაჲ საუკუნოჲ.

<span id="an_18:31">18:31</span> და წარიყვანნა ათორმეტნი იგი და ჰრქუა
მათ: აჰა ესერა აღვალთ იერუსალჱმდ, და აღესრულნენ ყოველნი წერილნი
წინაწარმეტყუელთანი ძესა ზედა კაცისასა:

<span id="an_18:32">18:32</span> რამეთუ მიეცეს ჴელთა წარმართთასა, და
ეკიცხევდენ მას, და იგინოს, და ჰნერწყუვიდენ

<span id="an_18:33">18:33</span> და ტანჯონ და მოკლან იგი, და მესამესა
დღესა აღდგეს.

<span id="an_18:34">18:34</span> და მათ არარაჲ გულისჴმა-ყვეს ესე, არამედ
იყო სიტყუაჲ იგი დაფარულ მათგან, და არა იცოდეს თქუმული იგი.

<span id="an_18:35">18:35</span> და იყო ვითარცა მიეახლნეს იერიქოდ, ბრმაჲ
ვინმე ჯდა გზასა ზედა მთხოველად.

<span id="an_18:36">18:36</span> ვითარცა ესმა, ვითარმედ ერი წარმოვალს,
იკითხვიდა: რაჲ-მე არს ესე?

<span id="an_18:37">18:37</span> უთხრეს მას, ვითარმედ: იესუ ნაზარეველი
წარმოვალს.

<span id="an_18:38">18:38</span> და მან ღაღატ-ყო და თქუა: იესუ, ძეო
დავითისო, შემიწყალე მე!

<span id="an_18:39">18:39</span> ხოლო რომელნი წინა-უძღოდეს, ჰრისხვიდეს
მას, რაჲთა დადუმნეს. ხოლო იგი უფროჲს ღაღადებდა და იტყოდა: იესუ, ძეო
დავითისო, შემიწყალე მე!

<span id="an_18:40">18:40</span> და დადგა იესუ და ბრძანა მოწოდებაჲ მისი.
და ვითარცა მოეახლა იგი, ჰკითხა მას:

<span id="an_18:41">18:41</span> რაჲ გნებავს, და გიყო შენ? ხოლო მან
ჰრქუა: უფალო, რაჲთა აღვიხილნე თუალნი.

<span id="an_18:42">18:42</span> ხოლო იესუ ჰრქუა მას: აღიხილენ!
სარწმუნოებამან შენმან გაცხოვნა შენ.

<span id="an_18:43">18:43</span> და მეყსეულად აღიხილნა და მისდევდა მას
და ადიდებდა ღმერთსა. და ყოველმან ერმან იხილეს და აქებდეს ღმერთსა.

<span id="an_19:1">19:1</span> და შევიდა და განვიდოდა იერიქოჲთ.

<span id="an_19:2">19:2</span> და აჰა ესერა კაცი ვინმე, და სახელი მისი
ზაქე, და იყო იგი მთავარი მეზუერეთაჲ, და ესე იყო მდიდარ ფრიად.

<span id="an_19:3">19:3</span> და უნდა ხილვაჲ იესუჲსი, ვინ-ძი არს, და
ვერ უძლო ხილვად ერისა მისგან, რამეთუ ჰასაკითა იყო მცირე.

<span id="an_19:4">19:4</span> და წარრბიოდა წინა და აღჴდა ლეღუსულელსა,
რაჲთა იხილოს იგი, რამეთუ მიერ წარსლვად იყო.

<span id="an_19:5">19:5</span> და მოვიდა ადგილსა მას, მიხედა იესუ და
ჰრქუა მას: ზაქე, ისწრაფე და გარდამოჴედ, რამეთუ დღეს სახლსა შინა შენსა
ჯერ-არს ჩემი ყოფაჲ.

<span id="an_19:6">19:6</span> და ისწრაფა და გარდამოჴდა და შეიყვანა იგი
სიხარულით.

<span id="an_19:7">19:7</span> და იხილეს ყოველთა და დრტჳნვიდეს და
იტყოდეს, ვითარმედ: ცოდვილისა კაცისა თანა შევიდა დადგომად.

<span id="an_19:8">19:8</span> აღდგა ზაქე და ჰრქუა უფალსა: აჰა, უფალო,
ზოგი ნაყოფთა ჩემთაჲ მივსცე გლახაკთა; და უკუეთუ ვისმე ცილი დავსდევ,
მივაგო ოთხი წილი.

<span id="an_19:9">19:9</span> ჰრქუა მას იესუ: დღეს იქმნა ცხორებაჲ
სახლისაჲ ამის, რამეთუ ესეცა შვილი აბრაჰამისი არს.

<span id="an_19:10">19:10</span> რამეთუ მოვიდა ძე კაცისაჲ მოძიებად და
ცხორებად წარწყმედულისა.

<span id="an_19:11">19:11</span> და ვითარცა ესმოდა ესე ერსა მას, შესძინა
და თქუა იგავი ამისთჳს, რამეთუ მოახლებულ იყო იგი იერუსალჱმსა, და
ჰგონებდეს იგინი, ვითარმედ მეყსეულად გამოჩნდეს სასუფეველი ღმრთისაჲ.

<span id="an_19:12">19:12</span> და ჰრქუა მათ: კაცი ვინმე აზნაური
წარვიდა შორსა სოფელსა მოღებად თავისა თჳსისა მეუფებისა და მოქცევად.

<span id="an_19:13">19:13</span> და მოუწოდა ათთა მონათა თჳსთა და მისცა
მათ ათი მნაჲ და ჰრქუა მათ: ვაჭრობდით ამას, ვიდრემდე მოვიდე.

<span id="an_19:14">19:14</span> ხოლო მოქალაქეთა მისთა სძულდა იგი და
მიავლინნეს მოციქულნი შემდგომად მისა და ჰრქუეს მას: არა გუნებავს მაგისი
მეუფებაჲ ჩუენ ზედა.

<span id="an_19:15">19:15</span> და იყო მოქცევასა მას მისსა,
მო-რაჲ-აქუნდა მეუფებაჲ თჳსი, და ბრძანა მოწოდებაჲ მათ მონათაჲ, რომელთადა
მიეცა ვეცხლი იგი, რაჲთა უწყოდის, რაჲ-იგი ივაჭრეს.

<span id="an_19:16">19:16</span> და მოვიდა პირველი იგი და ჰრქუა: უფალო,
შენმან ვეცხლმან ათი სხუაჲ შესძინა სასწორი.

<span id="an_19:17">19:17</span> ჰრქუა მას: კეთილ, სახიერო მონაო, რამეთუ
მცირედსა ზედა სარწმუნო იქმენ, იყავ შენ ჴელმწიფე ათთა ზედა ქალაქთა.

<span id="an_19:18">19:18</span> და მოვიდა მეორე იგი და ჰრქუა: უფალო,
ვეცხლმან შენმან სხუაჲღა ხუთი სასწორი ყო.

<span id="an_19:19">19:19</span> ჰრქუა მასცა: და შენცა იყავ ხუთთა ზედა
ქალაქთა.

<span id="an_19:20">19:20</span> და მესამე იგი მოვიდა და ჰრქუა: უფალო,
აჰა ვეცხლი შენი, რომელი მაქუნდა დაკრძალული სუდარსა,

<span id="an_19:21">19:21</span> რამეთუ შემეშინა, ვითარმედ კაცი ხარ
სასტიკი: მოიღი, სადა არა დასდვი, და მოიმკი, სადა არა დასთესი.

<span id="an_19:22">19:22</span> და ჰრქუა მას: პირისა შენისაგან გსაჯო
შენ, მონაო ბოროტო; იცოდე, რამეთუ მე კაცი ვარ სასტიკი: მოვიღი, სადა არა
დავდვი, და მოვიმკი, სადა არა დავსთესი.

<span id="an_19:23">19:23</span> და რაჲსათჳს არა დასდევ ვეცხლი ჩემი
სავაჭროსა, მო-მცა-ვედ მე და ვახშითურთ ვქმენ იგი.

<span id="an_19:24">19:24</span> და ჰრქუა წინაშე მდგომელთა მათ: მოუღეთ
ვეცხლი იგი და მიეცით, რომელს-იგი აქუს ათი სასწორი ვეცხლი.

<span id="an_19:25">19:25</span> და მათ ჰრქუეს მას: უფალო, აქუს ათი
სასწორი.

<span id="an_19:26">19:26</span> გეტყჳ თქუენ, ვითარმედ: ყოველსა რომელსა
აქუნდეს, მიეცეს; ხოლო რომელსა არა აქუნდეს და რომელღა-იგი აქუნდეს,
მო-ვე-ეღოს მისგან.

<span id="an_19:27">19:27</span> ხოლო მტერნი იგი ჩემნი, რომელთა-იგი არა
უნდა მეუფებაჲ ჩემი მათ ზედა, მომგუარენით მე აქა და მოწყჳდენით წინაშე
ჩემსა.

<span id="an_19:28">19:28</span> და ვითარცა ესე წართქუა, ვიდოდა წინაშე
მათსა და აღვიდოდა იერუსალჱმდ.

<span id="an_19:29">19:29</span> და იყო, ვითარცა მიეახლა ბეთბაგედ და
ბეთანიად, მთასა თანა, რომელსა ჰრქჳან ზეთისხილთაჲ, წარავლინნა ორნი
მოწაფეთაგანნი.

<span id="an_19:30">19:30</span> და ჰრქუა მათ: წარვედით წინაშე დაბასა
მაგას, რომელსა შეხჳდეთ და ჰპოოთ კიცჳ დაბმული, რომელსა კაცი არღავინ
დაჯდომილ არს; აღჰჴსენით და მომგუარეთ მე.

<span id="an_19:31">19:31</span> და უკუეთუ ვინმე გკითხვიდეს: რაჲსათჳს
აღჰჴსნით? ესრეთ არქუთ, ვითარმედ: უფალსა უჴმს ეგე.

<span id="an_19:32">19:32</span> და ვითარცა წარვიდეს, რომელნი-იგი
მიავლინნა, პოვეს ეგრეთ, ვითარცა-იგი ჰრქუა მათ.

<span id="an_19:33">19:33</span> და აღ-რაჲ-ჰჴსნიდეს იგინი კიცუსა მას,
ჰრქუეს მათ უფალთა მათ მისთა: რაჲსათჳს აღჰჴსნით კიცუსა მაგას?

<span id="an_19:34">19:34</span> ხოლო მათ ჰრქუეს, ვითარმედ: უფალსა უჴმს
ეგე.

<span id="an_19:35">19:35</span> და მოჰგუარეს იგი იესუს და დაასხეს
სამოსელი კიცუსა მას, და დაჯდა იესუ მას ზედა.

<span id="an_19:36">19:36</span> და ვითარ შევიდოდა იგი, დაუფენდეს
სამოსელსა მათსა გზასა ზედა.

<span id="an_19:37">19:37</span> და ვითარცა მიიწია იგი შთასავალსა მას
მთისა ზეთისხილთაჲსა, იწყო ყოველმან სიმრავლემან მოწაფეთამან სიხარულით
ქებად ღმრთისა ჴმითა დიდითა ყოველთა მათთჳს, რომელნი იხილნეს ძალნი,

<span id="an_19:38">19:38</span> და იტყოდეს: კურთხეულ არს მომავალი მეუფე
სახელითა უფლისაჲთა! მშვდობაჲ ცათა ზედა და დიდებაჲ მაღალთა შინა!

<span id="an_19:39">19:39</span> და ფარისეველნი ვინმე ერისა მისგანნი
ეტყოდეს მას და ჰრქუეს: მოძღუარ, შეჰრისხენ მოწაფეთა შენთა!

<span id="an_19:40">19:40</span> ხოლო იესუ მიუგო და ჰრქუა მათ: გეტყჳ
თქუენ: დაღათუ ესენი დუმნენ, ქვანი ღაღადებდენვე.

<span id="an_19:41">19:41</span> და ვითარცა მიეახლა, იხილა ქალაქი იგი და
ტიროდა მას ზედა

<span id="an_19:42">19:42</span> და იტყოდა, ვითარმედ: უკუეთუმცა გეცნა
შენ დღესა ამას მშჳდობად შენდა! ხოლო აწ დაეფარა თუალთაგან შენთა.

<span id="an_19:43">19:43</span> რამეთუ მოვლენან დღენი შენ ზედა, და
მოგადგან შენ მტერთა შენთა ლაშქარი და გარე-მოგადგენ შენ და შეგკრიბონ შენ
ყოვლით კერძო.

<span id="an_19:44">19:44</span> და დაგარღჳონ შენ, და შვილნი შენნი შენ
შორის დაეცნენ, და არა დაშთეს ქვაჲ ქვასა ზედა შენ შორის ამისთჳს, რამეთუ
არა გულისჴმა-ჰყავ ჟამი მოხედვისა შენისაჲ.

<span id="an_19:45">19:45</span> და ვითარცა შევიდა ტაძარსა მას, იწყო
გამოსხმად მსყიდელთა მათ და მომსყიდელთა

<span id="an_19:46">19:46</span> და ჰრქუა მათ: წერილ არს: სახლი ჩემი
სახლ სალოცველ არს, ხოლო თქუენ ჰყავთ იგი ქუაბ ავაზაკთა.

<span id="an_19:47">19:47</span> და იყო მუნ და ასწავებდა დღითი-დღედ
ტაძარსა მას შინა. ხოლო მღდელთ-მოძღუარნი იგი და მწიგნობარნი და მთავარნი
ერისანი ეძიებდეს მას წარწყმედად.

<span id="an_19:48">19:48</span> და ვერარას ჰპოებდეს, რაჲ უყონ მას,
რამეთუ ყოველი ერი დამორჩილებულ იყო სმენად მისგან.

<span id="an_20:1">20:1</span> და იყო მათ დღეთა შინა, ასწავებდა რაჲ ერსა
მას და ახარებდა ტაძარსა შინა, ზედა-მიუჴდეს მღდელთ-მოძღუარნი იგი და
მწიგნობარნი მოხუცებულითურთ,

<span id="an_20:2">20:2</span> ეტყოდეს მას და ჰრქუეს: გჳთხარ ჩუენ,
რომლითა ჴელმწიფებითა ამას იქმ, ანუ ვინ მოგცა შენ ჴელმწიფებაჲ ესე?

<span id="an_20:3">20:3</span> მიუგო იესუ და ჰრქუა მათ: გკითხო თქუენ
მეცა სიტყუაჲ ერთი, და მითხართ მე:

<span id="an_20:4">20:4</span> ნათლის-ცემაჲ იოვანესი ზეცით იყო ანუ
კაცთაგან?

<span id="an_20:5">20:5</span> ხოლო იგინი შეიზრახნეს ურთიერთას და
იტყოდეს: უკუეთუ ვთქუათ, ვითარმედ: ზეცით იყო, მრქუას ჩუენ: რაჲსათჳს არა
გრწმენა მისი?

<span id="an_20:6">20:6</span> და უკუეთუ ვთქუათ: კაცთაგან, ყოველმან
ერმან ქვაჲ დამკრიბოს ჩუენ, რამეთუ სარწმუნო არს იოვანე წინაწარმეტყუელად.

<span id="an_20:7">20:7</span> და მიუგეს და ჰრქუეს: არა ვიცით, ვინაჲ
იყო.

<span id="an_20:8">20:8</span> და იესუ ჰრქუა მათ: არცა მე გითხრა თქუენ,
რომლითა ჴელმწიფებითა ამას ვიქმ.

<span id="an_20:9">20:9</span> და იწყო იგავით სიტყუად მათა: კაცმან ვინმე
დაასხა ვენაჴი და მისცა იგი მოქმედთა და წარვიდა მრავალთა ჟამთა.

<span id="an_20:10">20:10</span> და ჟამსა თჳსსა მიუვლინა მოქმედთა მათ
მონაჲ, რაჲთა ნაყოფისა მისგან მოსცენ მას. ხოლო მოქმედთა მათ სცეს და
ტანჯეს და წარავლინეს იგი ცალიერი.

<span id="an_20:11">20:11</span> და შესძინა მივლინებად სხუაჲ მონაჲ. ხოლო
მათ იგიცა გუემეს და წარავლინეს ცუდი.

<span id="an_20:12">20:12</span> მერმე კუალად მიავლინა მესამე. ხოლო მათ
შეიპყრეს და დასდვეს მას წყლულებაჲ და გამოაძეს იგი.

<span id="an_20:13">20:13</span> და თქუა უფალმან მის ვენაჴისამან: რაჲ
ვყო? მივავლინო ძე ჩემი საყუარელი, ვინ უწყის, შეიკდიმონ.

<span id="an_20:14">20:14</span> ხოლო ვითარცა იხილეს იგი
ქუეყანის-მოქმედთა მათ, ზრახვა-ყვეს ურთიერთას და თქუეს: ესე არს მკჳდრი,
მოვედით და მოვკლათ იგი, რაჲთა ჩუენდა იყოს სამკჳდრებელი.

<span id="an_20:15">20:15</span> და განიყვანეს იგი გარეშე სავენაჴესა მას
და მოკლეს. აწ რაჲ უყოს მათ უფალმან სავენაჴისამან?

<span id="an_20:16">20:16</span> მოვიდეს და წარწყმიდნეს
ქუეყანის-მოქმედნი იგი და მისცეს ვენაჴი იგი სხუათა. ხოლო მათ ესმა ესე და
თქუეს: ნუ იყოფინ.

<span id="an_20:17">20:17</span> ხოლო თავადმან მან მიხედა მათ და ჰრქუა:
ვითარ არს წერილი ესე: ლოდი, რომელ შეურაუხ-ყვეს მაშენებელთა, იგი იქმნა
თავ კიდეთა?

<span id="an_20:18">20:18</span> ყოველი, რომელი დაეცეს ლოდსა მას ზედა,
შეიმუსროს; და რომელსა ზედა დაეცეს, განანქრიოს იგი.

<span id="an_20:19">20:19</span> და უნდა მღდელთ-მოძღუართა მათ და
მწიგნობართა დასხმად ჴელთა მათთა მას ჟამსა შინა და ეშინოდა ერისა მის,
რამეთუ გულისჴმა-ყვეს, ვითარმედ მათთჳს თქუა იგავი ესე.

<span id="an_20:20">20:20</span> და მზირ-უყვეს მას და მიავლინნეს მზირნი
ორგულნი, რომელნი მართლად იტყოდეს თავთა თჳსთა, რაჲთა პოონ რაჲმე სიტყუაჲ
მის თანა და მისცენ იგი მთავრობასა და ჴელმწიფებასა მთავრისასა.

<span id="an_20:21">20:21</span> და ჰკითხეს მას და ეტყოდეს: მოძღუარ,
ვიცით, რამეთუ მართალსა იტყჳ და ასწავებ და არავის თუალ-აღებ პირსა, არამედ
ჭეშმარიტად გზასა ღმრთისასა ასწავებ.

<span id="an_20:22">20:22</span> ჯერ-არსა კეისრისა ხარკისა მიცემად ანუ
არა?

<span id="an_20:23">20:23</span> და ვითარცა გულისჴმა-ყო ზაკულებაჲ იგი
მათი, ჰრქუა მათ: რაჲსა გამომცდით მე?

<span id="an_20:24">20:24</span> მიჩუენეთ მე დრაჰკანი! ხოლო მათ უჩუენეს
და ჰრქუა: ვისი არს ხატი და ზედაწერილი? ხოლო მათ მიუგეს და ჰრქუეს:
კეისრისაჲ.

<span id="an_20:25">20:25</span> და იესუ ჰრქუა მათ: აწ უკუე მიეცით
კეისრისაჲ კეისარსა და ღმრთისაჲ ღმერთსა.

<span id="an_20:26">20:26</span> და ვერარაჲ პოვეს მისთჳს სიტყჳს-გებაჲ
წინაშე ერისა მის. და უკჳრდა სიტყჳს-მიგებაჲ იგი მისი და დადუმნეს.

<span id="an_20:27">20:27</span> მო-ვინმე-უჴდეს მას ჟამსა შინა
სადუკეველნი, რომელნი აცილობენ, ვითარმედ აღდგომაჲ არა არს, და ჰკითხეს მას
და ეტყოდეს:

<span id="an_20:28">20:28</span> მოძღუარ, მოსე ესრეთ დამიწერა ჩუენ:
უკუეთუ ვისმე ძმაჲ მოუკუდეს და ესუას მას ცოლი და იგი უშვილო უყოს, რაჲთა
შეირთოს ცოლი იგი მისი ძმამან მისმან და აღუდგინოს თესლი ძმასა თჳსსა.

<span id="an_20:29">20:29</span> შჳდნი უკუე ძმანი იყვნეს ჩუენ შორის. და
პირველმან მან შეითრო ცოლი და მოკუდა უშვილოჲ.

<span id="an_20:30">20:30</span> და მეორემან და მესამემან,

<span id="an_20:31">20:31</span> და მოწყდეს უშვილონი. და ეგრეთვე ვიდრე
მეშჳდედმდე, და არა დაშთა შვილი.

<span id="an_20:32">20:32</span> შემდგომად მათ ყოველთაჲსა მოკუდა
დედაკაციცა იგი.

<span id="an_20:33">20:33</span> აწ უკუე აღდგომასა მას მკუდართასა ვისა
მათგანისა იყოს ცოლ, რამეთუ შჳდთავე მათ ესუა იგი ცოლად?

<span id="an_20:34">20:34</span> მიუგო იესუ და ჰრქუა მათ: ნაშობნი ამის
სოფლისანი იქორწინებიან და განჰქორწინებენ;

<span id="an_20:35">20:35</span> ხოლო რომელნი-იგი ღირს იქმნნენ საუკუნესა
მას მიმთხუევად და აღდგომასა მას მკუდრეთით, არცა იქორწინებოდიან, არცა
განჰქორწინებდენ,

<span id="an_20:36">20:36</span> არცაღა მერმე სიკუდილად ჴელ-ეწიფების,
რამეთუ სწორ ანგელოზთა არიან და ძენი ღმრთისანი და აღდგომისანი არიან.

<span id="an_20:37">20:37</span> ხოლო რამეთუ აღდგენ მკუდარნი, მოსეცა
აუწყა მაყულოვანსა მას ზედა, ვითარცა-იგი იტყჳს უფალსა ღმერთსა აბრაჰამისსა
და ღმერთსა ისაკისსა და ღმერთსა იაკობისსა.

<span id="an_20:38">20:38</span> რამეთუ არა არს ღმერთი მკუდართაჲ, არამედ
ცხოველთაჲ, რამეთუ ყოველნი ცხოველ არიან მის წინაშე.

<span id="an_20:39">20:39</span> მი-ვიეთმე-უგეს მწიგნობართა და ჰრქუეს:
მოძღუარ კეთილად სთქუ.

<span id="an_20:40">20:40</span> და ვერღარა იკადრეს კითხვად მისა
მიერითგან. და ჰრქუა მათ უფალმან:

<span id="an_20:41">20:41</span> ვითარ უკუე იტყჳან ქრისტესა ძედ
დავითისა?

<span id="an_20:42">20:42</span> რამეთუ თჳთ იგი დავით იტყჳს წიგნსა
ფსალმუნთასა: ჰრქუა უფალმან უფალსა ჩემსა: დაჯედ მარჯუენით ჩემსა,

<span id="an_20:43">20:43</span> ვიდრემდე დავსხნე მტერნი შენნი ქუეშე
ფერჴთა შენთა.

<span id="an_20:44">20:44</span> თჳთ იგი დავით უფლით ხადის, და ვითარ ძე
მისი არს?

<span id="an_20:45">20:45</span> და ვითარცა ესმოდა ესე ყოველსა მას ერსა,
ჰრქუა მოწაფეთა თჳსთა:

<span id="an_20:46">20:46</span> ეკრძალენით მწიგნობართაგან, რომელთა
ჰნებავს სამოსლითა სლვაჲ და რომელთა უყუარს უბანთა ზედა მოკითხვაჲ და
პირველად ჯდომაჲ კრებულსა შორის და ზემჯდომაჲ პურსა ზედა,

<span id="an_20:47">20:47</span> რომელნი შესჭამენ სახლებსა ქურივთასა და
მიზეზით განგრძობილად ილოცვედ. ამათ მოიღონ უმეტესი სასჯელი.

<span id="an_21:1">21:1</span> და მიჰხედა და იხილა, რომელნი-იგი
დასდებდეს შესაწირავსა ფასის-საცავსა მას მდიდარნი.

<span id="an_21:2">21:2</span> და იხილა ვინმე ქურივი გლახაკი, რომელმან
დადვა ორი მწულილი,

<span id="an_21:3">21:3</span> და თქუა: ჭეშმარიტად გეტყჳ თქუენ, რამეთუ
ქურივმან ამან გლახაკმან უმეტეს ყოველთასა შეწირა,

<span id="an_21:4">21:4</span> რამეთუ ამათ ყოველთა ნამეტნავისაგან მათისა
დადვეს შესაწირავსა ამას ღმრთისასა, ხოლო ამან ნაკლულევანებისაგან თჳსისა
ყოველი, რაჲცა აქუნდა საცხორებელი, შეწირა.

<span id="an_21:5">21:5</span> და რომელნიმე იტყოდეს ტაძრისათჳს,
ვითარმედ: ქვითა კეთილითა და პატიოსნითა შენებულ არს; და თქუა იესუ:

<span id="an_21:6">21:6</span> ხედავთა ამას? მოვლენან დღენი, რომელთა
შინა არა დაშთეს ქვაჲ ქვასა ზედა, რომელი არა დაირღუეს.

<span id="an_21:7">21:7</span> ჰკითხეს მას მოწაფეთა: მოძღუარ, ოდეს უკუე
იყოს ესე, და რაჲ არს სასწაული, რაჟამს ესე ყოფად არს?

<span id="an_21:8">21:8</span> ხოლო თავადმან თქუა: იხილეთ, ნუუკუე სცთეთ,
რამეთუ მრავალნი მოვიდოდიან სახელითა ჩემითა და იტყოდიან, ვითარმედ: მე ვარ
და ჟამი მოწევნულ არს, არამედ ნუ მიხუალთ შედგომად მათდა.

<span id="an_21:9">21:9</span> და ოდეს გესმოდიან ბრძოლანი და შფოთნი, ნუ
შესძრწუნდებით, რამეთუ ჯერ-არს ესე პირველად ყოფად, და არღა მეყსეულად იყოს
აღსასრული.

<span id="an_21:10">21:10</span> მაშინ ეტყოდა მათ: აღდგეს ნათესავი
ნათესავსა ზედა და მეუფებაჲ მეუფებასა ზედა;

<span id="an_21:11">21:11</span> და იყვნენ ძრვანი დიდ-დიდნი ადგილ-ადგილ,
სიყმილნი და სრვანი; საშინელებანი ზეცით, და სასწაულნი დიდ-დიდნი იყვნენ.

<span id="an_21:12">21:12</span> ხოლო ამათ ყოველთა წინა დაგასხნენ თქუენ
ზედა ჴელნი მათნი და გდევნიდენ და მიგცნენ თქუენ შესაკრებელთა და
საპყრობილეთა, და მეფეთა წინაშე და მთავართა მიგიყვანნენ სახელისა
ჩემისათჳს.

<span id="an_21:13">21:13</span> და გექმნეს თქუენ ესე საწამებელ.

<span id="an_21:14">21:14</span> დაისხენით ესე გულთა თქუენთა, რაჲთა არა
წინაჲსწარ იწურთიდეთ, რაჲ სიტყუაჲ მიუგოთ.

<span id="an_21:15">21:15</span> რამეთუ მე მოგცე თქუენ პირი და სიბრძნე,
რომელსა ვერ უძლონ წინა-აღდგომად და სიტყჳს-გებად ყოველთა წინა-აღმდგომთა
თქუენთა.

<span id="an_21:16">21:16</span> რამეთუ მიეცნეთ თქუენ მამა-დედათაგან და
ძმათა და მეგობართა და ნათესავთა, და მოჰკლვიდენ თქუენგანთა.

<span id="an_21:17">21:17</span> და იყვნეთ თქუენ მოძულებულ ყოველთაგან
სახელისა ჩემისათჳს.

<span id="an_21:18">21:18</span> და თმაჲ თავისა თქუენისაჲ არა წარწყმდეს.

<span id="an_21:19">21:19</span> და მოთმინებითა თქუენითა მოიპოვნეთ სულნი
თქუენნი.

<span id="an_21:20">21:20</span> რაჟამს იხილოთ იერუსალჱმსა
გარე-მოდგომილი ერი მჴედრებისაჲ, მაშინ გულისჴმა-ყავთ, რამეთუ მოახლებულ
არს მოოჴრებაჲ მისი.

<span id="an_21:21">21:21</span> მაშინ ყოველნი იყვნენ ჰურიასტანს,
ივლტოდედ მთად; და რომელნი იყვნენ შორის მისა, განივლტოდედ; და რომელნი
ველსა იყვნენ, ნუ შევლენედ მუნ.

<span id="an_21:22">21:22</span> რამეთუ დღენი შურის-გებისანი ესე არიან,
რაჲთა აღესრულნენ ყოველნი წერილნი.

<span id="an_21:23">21:23</span> ხოლო ვაჲ მუცელ-ქუმულთა და რომელნი
აწოებდენ მათ დღეთა შინა, რამეთუ იყოს მაშინ ჭირი დიდი ქუეყანასა ზედა და
რისხვაჲ ერსა ამას ზედა.

<span id="an_21:24">21:24</span> და დაეცნენ პირითა მახჳილისაჲთა და
წარიტყუენნენ ყოველთა მიერ წარმართთა; და იერუსალჱმი დათრგუნვილ იყოს
წარმართთაგან, ვიდრემდე აღესრულნენ ჟამნი წარმართთანი.

<span id="an_21:25">21:25</span> და იყოს სასწაული მზესა შინა და
მთოვარესა და ვარსკულავთა, და ქუეყანასა ზედა შეკრებაჲ თესლებისაჲ
განკჳრვებითა ოხრისაჲთა ზღჳსაგან და ძრვისა.

<span id="an_21:26">21:26</span> სულითა კაცთაჲთა შიშისაგან და მოლოდებისა
მომავალისა ზედა სოფელსა ამას, რამეთუ ძალნი ცათანი შეიძრნენ.

<span id="an_21:27">21:27</span> და მაშინ იხილონ ძე კაცისაჲ, მომავალი
ღრუბელთა ძალითა და დიდებითა მრავლითა.

<span id="an_21:28">21:28</span> და ვითარცა იწყოს ამან ყოველმან ყოფად,
აღიხილენით თუალნი და აღიპყრენით თავნი თქუენნი, რამეთუ მოწევნულ არს
გამოჴსნაჲ თქუენი.

<span id="an_21:29">21:29</span> და ეტყოდა მათ იგავსა: იხილეთ ლეღჳ და
ყოველნი ხენი.

<span id="an_21:30">21:30</span> რაჟამს გამოვალნ ფურცელი, თჳთ უწყოდით,
რამეთუ ახლოს არს ზაფხული.

<span id="an_21:31">21:31</span> ეგრეცა თქუენ, რაჟამს იხილოთ ესე ყოველი
ყოფილი, უწყოდეთ, რამეთუ ახლოს არს სასუფეველი ღმრთისაჲ.

<span id="an_21:32">21:32</span> ამენ გეტყჳ თქუენ, რამეთუ: არა წარჴდეს
ნათესავი ესე, ვიდრემდე ესე ყოველი იყოს.

<span id="an_21:33">21:33</span> ცანი და ქუეყანაჲ წარჴდენ, ხოლო სიტყუანი
ჩემნი არა წარჴდენ.

<span id="an_21:34">21:34</span> ეკრძალენით თავთა თქუენთა, ნუუკუე
დამძიმდენ გულნი თქუენნი შუებითა და მთრვალობითა და ზრუნვითა ამის
სოფლისაჲთა, და მეყსეულად მოიწიოს თქუენ ზედა დღე იგი.

<span id="an_21:35">21:35</span> რამეთუ ვითარცა საფრჴე მოუჴდეს
მსხდომარეთა ზედა პირსა ყოვლისა ქუეყანისასა.

<span id="an_21:36">21:36</span> იღჳძებდით უკუე ყოველსა ჟამსა და
ევედრებოდეთ, რაჲთა ღირს იქმნნეთ განრინებად ამის ყოვლისაგან, რომელი ყოფად
არს, და დადგომად წინაშე ძისა კაცისა.

<span id="an_21:37">21:37</span> და იყოფვოდა თავადი ტაძარსა მას შინა
დღისი და ასწავებდა; ხოლო ღამე განვიდის და იქცევინ მთასა მას, რომელსა
ჰრქჳან ზეთისხილთაჲ.

<span id="an_21:38">21:38</span> და ყოველმან ერმან აღიმსთჳს მისა ტაძარსა
მას შინა სმენად სიტყუათა მისთა.

<span id="an_22:1">22:1</span> და მოახლებულ იყო დღესასწაული იგი
უცომოებისაჲ, რომელსა ჰრქჳან პასქაჲ.

<span id="an_22:2">22:2</span> და ეძიებდეს მას მღდელთ-მოძღუარნი იგი და
მწიგნობარნი, რაჲთამცა მოკლეს იგი, ხოლო ეშინოდა ერისა მას.

<span id="an_22:3">22:3</span> და შეუჴდა ეშმაკი იუდას, რომელსა ერქუა
ისკარიოტელ და იყო იგი რიცხჳსაგან ათორმეტთაჲსა.

<span id="an_22:4">22:4</span> და მივიდა, ეზრახა მღდელთ-მოძღუართა და
მწიგნობართა და ერისა წინამძღუართა, ვითარმცა იგი მისცა მათ.

<span id="an_22:5">22:5</span> ხოლო მათ განიხარეს და აღუთქუეს მას ვეცხლი
მიცემად.

<span id="an_22:6">22:6</span> და აღუვარა მათ და ეძიებდა ჟამსა მარჯუესა,
რაჲთა მისცეს იგი მათ თჳნიერ ერისა.

<span id="an_22:7">22:7</span> მოიწინეს დღენი იგი უცომოებისანი, ოდეს
ღირდა პასქაჲ იგი დაკლვად.

<span id="an_22:8">22:8</span> და წარავლინნა პეტრე და იოვანე და ჰრქუა
მათ: წარვედით და მომიმზადეთ ჩუენ პასქაჲ, რაჲთა ვჭამოთ.

<span id="an_22:9">22:9</span> ხოლო მათ ჰრქუეს: სადა გნებავს, და
მოგიმზადოთ?

<span id="an_22:10">22:10</span> ხოლო თავადმან ჰრქუა მათ: აჰა ეგერა
შესლვასა ოდენ თქუენსა ქალაქად შეგემთხჳოს თქუენ კაცი, რომელსა ლაგჳნი
წყლითა ზე ედგას; შეუდეგით მას სახიდ, ვიდრეცა შევიდეს.

<span id="an_22:11">22:11</span> და არქუთ სახლისა უფალსა მას: გეტყჳს შენ
მოძღუარი: სადა არს სავანე, რომელსა პასქაჲ ესე მოწაფეთა ჩემთა თანა ვჭამო?

<span id="an_22:12">22:12</span> და მან გიჩუენოს თქუენ ქორი დაგებული
დიდი; მუნ მზა-მიყავთ ჩუენ.

<span id="an_22:13">22:13</span> და წარვიდეს და პოვეს ეგრე, ვითარცა-იგი
ჰრქუა მათ, და მოუმზადეს პასქაჲ იგი.

<span id="an_22:14">22:14</span> და ოდეს იყო ჟამი, დაჯდა, და ათორმეტნი
მოციქულნი მის თანა.

<span id="an_22:15">22:15</span> და ჰრქუა მათ: გულის-სიტყჳთ
გული-მითქუმიდა პასექსა ამას ჭამად თქუენ თანა ვიდრე ვნებადმდე ჩემდა.

<span id="an_22:16">22:16</span> ხოლო გეტყჳ თქუენ: არღარა ვჭამო
ამიერითგან, ვიდრემდე აღესრულოს სასუფეველსა შინა ღმრთისასა.

<span id="an_22:17">22:17</span> და მოიღო სასუმელი და ჰმადლობდა და თქუა:
მიიღეთ და განიყავთ თავისა თქუენისა.

<span id="an_22:18">22:18</span> ხოლო გეტყჳ თქუენ: ამიერითგან არღარა
ვსუა ნაყოფისაგან ვენაჴისა, ვიდრემდე სასუფეველი ღმრთისაჲ მოვიდეს.

<span id="an_22:19">22:19</span> და მოიღო პური, ჰმადლობდა და განტეხა და
მისცა მათ და თქუა: ესე არს ჴორცი ჩემი, თქუენთჳს მიცემული; ამას ჰყოფდით
მოსაჴსენებლად ჩემდა.

<span id="an_22:20">22:20</span> ეგრეთვე სასუმელი შემდგომად სერობისა და
თქუა: ესე სასუმელი ახალი სჯული სისხლისა ჩემისაჲ თქუენთჳს დათხეული.

<span id="an_22:21">22:21</span> ხოლო აჰა ჴელი განმცემელისა ჩემისაჲ ჩემ
თანა ტაბლასა ზედა.

<span id="an_22:22">22:22</span> ძე სამე კაცისაჲ, მსგავსად განჩინებულისა
მისისა, წარვალს, ხოლო ვაჲ არს კაცისა მის, ვის მიერ მიეცემის იგი!

<span id="an_22:23">22:23</span> და მათ იწყეს გამოძიებად ურთიერთას:
ვინ-მე არს მათგანი, რომელსა ეგულების ესე ყოფად?

<span id="an_22:24">22:24</span> და იყო ცილობაჲცა მათ შორის, ვითარმედ:
ვინ-მე იყოს დიდ მათ შორის?

<span id="an_22:25">22:25</span> ხოლო თავადმან ჰრქუა მათ: მეფენი
წარმართთანი უფლებენ მათ ზედა, და რომელთა ჴელმწიფებაჲ აქუნ მათ ზედა,
ქველის-მოქმედ ჰრქჳან.

<span id="an_22:26">22:26</span> ხოლო თქუენ არა ეგრე იყვნეთ, არამედ
უდიდესი იგი თქუენ შორის იყავნ მრწემ, და წინამძღუარი იგი ვითარცა მსახური.

<span id="an_22:27">22:27</span> ვინ არს უფროჲსი: რომელი ინაჴით-ზის ანუ
რომელი ჰმსახურებს? ანუ არა რომელ-იგი ინაჴით-ზის? ხოლო მე ვარ შორის
თქუენსა ვითარცა მსახური.

<span id="an_22:28">22:28</span> და თქუენ ხართ, რომელნი დაადგერით ჩემ
თანა განსაცდელთა შინა ჩემთა.

<span id="an_22:29">22:29</span> და მე აღგითქუამ თქუენ, ვითარცა მე
აღმითქუა მამამან ჩემმან, სასუფეველსა,

<span id="an_22:30">22:30</span> რაჲთა სჭამდეთ და სუმიდეთ ტაბლასა ზედა
ჩემსა და სასუფეველსა შინა ჩემსა დასხდეთ ათორმეტთა საყდართა და სჯიდეთ
ათორმეტთა ტომთა ისრაელისათა.

<span id="an_22:31">22:31</span> და თქუა უფალმან: სიმონ, სიმონ, აჰა
ესერა ეშმაკმან გამოგითხოვნა თქუენ აღცრად, ვითარცა იფქლი.

<span id="an_22:32">22:32</span> ხოლო მე ვევედრე მამასა ჩემსა შენთჳს,
რაჲთა არა მოგაკლდეს სარწმუნოებაჲ შენი, და შენ ოდესმე მიიქეც და
განამტკიცენ ძმანი შენნი.

<span id="an_22:33">22:33</span> ხოლო მან თქუა: უფალო, მე შენ თანა მზა
ვარ საპყრობილედ და სიკუდილად მისლვად.

<span id="an_22:34">22:34</span> ხოლო თავადმან თქუა: გეტყჳ შენ, პეტრე:
არღა ეყივლოს ქათამსა დღეს, ვიდრემდე სამ-გზის უვარ-მყო, ვითარმედ არა მიცი
მე.

<span id="an_22:35">22:35</span> და ჰრქუა მათ: ოდეს-იგი წარგავლინენ
თქუენ თჳნიერ ბალანტისა და ვაშკარანისა და ფერჴთა-შესასხმელთა, ნუ გაკლდა
რაჲა თქუენ? ხოლო მათ ჰრქუეს: არარაჲ გუაკლდა.

<span id="an_22:36">22:36</span> და მერმე ჰრქუა მათ: არამედ აწ რომელსა
აქუნდეს საქუფთე, აღიღენ; ეგრეთვე მსგავსად ვაშკარანიცა; და რომელსა არა
აქუნდეს, განყიდენ სამოსელი თჳსი და იყიდენ მახჳლი.

<span id="an_22:37">22:37</span> გეტყჳ თქუენ: ესე ხოლოღა წერილი ჯერ-არს
ჩემ ზედა აღსრულებად, ვითარმედ: უსჯულოთა თანა შეირაცხა, და რამეთუ ჩემთჳს
აღსასრული იყოს.

<span id="an_22:38">22:38</span> ხოლო მათ ჰრქუეს: უფალო, აჰა ესერა არიან
აქა ორ დანაკ. ხოლო თავადმან ჰრქუა მათ: კმა არს.

<span id="an_22:39">22:39</span> და გამოვიდა მიერ და წარვიდა, ვითარცა
ჩუეულებაჲ აქუნდა, მთასა მას ზეთისხილთასა, და მისდევდეს მას მოწაფენიცა
მისნი.

<span id="an_22:40">22:40</span> და მი-რაჲ-ვიდა ადგილსა მას, ჰრქუა მათ:
ილოცევდით, რაჲთა არა შეხჳდეთ განსაცდელსა.

<span id="an_22:41">22:41</span> და თავადი განეშორა მათგან ვითარ
ქვის-სატყორცებელ ოდენ და დაიდგა მუჴლნი, ილოცვიდა

<span id="an_22:42">22:42</span> და იტყოდა: მამაო, უკუეთუ გნებავს
თანა-წარსლვად სასუმელი ესე ჩემგან, ხოლო ნუ ნებაჲ ჩემი, არამედ ნებაჲ შენი
იყავნ!

<span id="an_22:43">22:43</span> და ეჩუენა მას ანგელოზი ზეცით,
განაძლიერებდა მას.

<span id="an_22:44">22:44</span> და იყო იგი ღუაწლსა შინა, უმეტესღა
ილოცვიდა და იქმნა ოფლი მისი, ვითარცა ცუარი სისხლისაჲ გარდამომავალი
ქუეყანასა ზედა.

<span id="an_22:45">22:45</span> და აღდგა მიერ ლოცვისაგან და მოვიდა
მოწაფეთა თჳსთა და პოვნა იგინი მძინარენი მწუხარებისა მისგან

<span id="an_22:46">22:46</span> და ჰრქუა მათ: რაჲსა გძინავს? აღდეგით,
ილოცევდით, რაჲთა არა შეხჳდეთ განსაცდელსა.

<span id="an_22:47">22:47</span> და ვიდრე იგი ამას იტყოდაღა, აჰა ერი და,
რომელსა ერქუა იუდა ისკარიოტელი, ერთი ათორმეტთაგანი, წინა-უძღოდა მათ და
მიეახლა იესუს ამბორის-ყოფად მისა, რამეთუ ესე სასწაული მიეცა მათა და
ჰრქუა: რომელსა მე ამბორს-უყო, იგი არს.

<span id="an_22:48">22:48</span> ხოლო იესუ ჰრქუა მას: იუდა,
ამბორის-ყოფითა მისცემა ძესა კაცისასა?

<span id="an_22:49">22:49</span> იხილეს რაჲ მისთანათა მათ საქმე ესე,
ჰრქუეს მას: უფალო, უკუეთუ მოვსრნეთ ესენი მახჳლითა?

<span id="an_22:50">22:50</span> და სცა ვინმე მათგანმან ერთმან მონასა
მღდელთ-მოძღურისასა და წარჰკუეთა ყური მისი მარჯუენე.

<span id="an_22:51">22:51</span> მიუგო იესუ და ჰრქუა მათ: აცადეთ
აქამომდე, და შეახო ჴელი ყურსა მისსა და განკურნა იგი.

<span id="an_22:52">22:52</span> ჰრქუა იესუ მოსრულთა მათ მის ზედა
მღდელთ-მოძღუართა და ერისთავთა ტაძრისათა და ხუცესთა: ვითარცა ავაზაკსა
ზედა გამოსრულ ხართ მახჳლითა და წათებითა.

<span id="an_22:53">22:53</span> დღითი-დღე ვიყავ მე თქუენ თანა ტაძარსა
მას შინა, და არა განჰყავთ ჴელი ჩემ ზედა; არამედ ესე არს ჟამი თქუენი და
ჴელმწიფებაჲ ბნელისაჲ.

<span id="an_22:54">22:54</span> და ვითარცა შეიპყრეს იგი, წარიყვანეს და
შეიყვანეს სახლსა მღდელთ-მოძღურისასა. ხოლო პეტრე მისდევდა შორით.

<span id="an_22:55">22:55</span> და აღაგზნეს ცეცხლი შორის ეზოსა მას და
გარე მოასხდეს იგინი; დაჯდა პეტრეცა შორის მათსა.

<span id="an_22:56">22:56</span> და იხილა იგი მჴევალმან ვინმე მჯდომარე
ნათელსა მას, მიჰხედა მას და თქუა: ესეცა მის თანა იყო.

<span id="an_22:57">22:57</span> ხოლო მან უვარ-ყო და თქუა: დედაკაცო, არა
ვიცი იგი.

<span id="an_22:58">22:58</span> და მცირედრე შემდგომად იხილა იგი სხუამან
და თქუა: და შენცა მათთანაჲ ხარ. ხოლო პეტრე თქუა: კაცო, არა ვარ მათთანაჲ.

<span id="an_22:59">22:59</span> და ვითარცა წარჴდა ჟამი ერთი, სხუაჲ
ვინმე დაამტკიცებდა და იტყოდა: ჭეშმარიტად ესეცა მის თანავე იყო, და რამეთუ
გალილეველ არს.

<span id="an_22:60">22:60</span> ხოლო პეტრე ჰრქუა მას: კაცო, არა ვიცი,
რასა იტყჳ. და მეყსეულად, ვიდრე იტყოდაღა იგი ამას, ქათამმან იყივლა.

<span id="an_22:61">22:61</span> და მოიქცა უფალი და მიხედა პეტრეს. და
მოეჴსენა პეტრეს სიტყუაჲ იგი უფლისაჲ, რომელ ჰრქუა მას, ვითარმედ: ვიდრე
ქათმისა ჴმობადმდე სამ-გზის უვარ-მყო მე.

<span id="an_22:62">22:62</span> და განვიდა გარე და ტიროდა მწარედ.

<span id="an_22:63">22:63</span> ხოლო კაცთა მათ რომელთა შეეპყრა იესუ,
ეკიცხევდეს მას და სცემდეს.

<span id="an_22:64">22:64</span> და დაჰბურეს მას თავსა და სცემდეს პირსა
და ჰკითხვიდეს და ეტყოდეს: წინაწარმეტყუელებდ, ვინ არს, რომელმან გცა შენ.

<span id="an_22:65">22:65</span> და სხუასა მრავალსა სიტყუასა ჰგმობდეს და
იტყოდეს მისთჳს.

<span id="an_22:66">22:66</span> და ვითარცა განთენა დღე, შეკრბეს
მოხუცებულნი ერისანი, მღდელთ-მოძღუარნი და მწიგნობარნი და აღიყვანეს იგი
საკრებულოსა მას მათსა

<span id="an_22:67">22:67</span> და ეტყოდეს: უკუეთუ შენ ხარ ქრისტე,
მითხარ ჩუენ. ჰრქუა მათ იესუ: უკუეთუ გითხრა თქუენ, არა გრწმენეს ჩემი;

<span id="an_22:68">22:68</span> და უკუეთუ გკითხო თქუენ, ვერაჲვე მომიგოთ
მე გინა განმიტეოთ.

<span id="an_22:69">22:69</span> ამიერითგან იყოს ძე კაცისაჲ მჯდომარე
მარჯუენით ძლიერებასა ღმრთისასა.

<span id="an_22:70">22:70</span> და ჰრქუეს მას ყოველთა: შენ უკუე ხარა ძე
ღმრთისაჲ? ჰრქუა მათ იესუ: თქუენ იტყჳთ, ვითარმედ მე ვარ.

<span id="an_22:71">22:71</span> და მათ თქუეს: რაჲსაღა გჳჴმან მოწამენი?
რამეთუ ჩუენ თჳთ გუესმის პირისაგან მაგისისა.

<span id="an_23:1">23:1</span> და აღდგა ყოველი იგი სიმრავლე მათი და
მოიყვანეს იგი პილატესა.

<span id="an_23:2">23:2</span> და იწყეს შესმენად მისა და იტყოდეს: ესე
ვპოეთ, რამეთუ გარდააქცევდა ნათესავსა ჩუენსა და აყენებდა ხარკსაცა მიცემად
კეისრისა და იტყოდა თავსა თჳსსა ქრისტედ და მეუფე ყოფად.

<span id="an_23:3">23:3</span> და ჰკითხა მას პილატე და ჰრქუა: შენ ხარა
მეუფე ჰურიათაჲ? ხოლო თავადმან ჰრქუა მას: შენ იტყჳ.

<span id="an_23:4">23:4</span> ხოლო პილატე ჰრქუა მღდელთ-მოძღუართა და
ერსა მას: არარას ბრალსა ვჰპოებ კაცისა ამის თანა.

<span id="an_23:5">23:5</span> ხოლო იგინი უფროჲს განძლიერდებოდეს და
იტყოდეს, ვითარმედ: აღაშფოთებს ერსა და ასწავებს ყოველსა ჰურიასტანსა,
უწყიეს გალილეაჲთ ვიდრე აქამომდე.

<span id="an_23:6">23:6</span> ხოლო პილატეს რაჲ ესმა გალილეაჲ, ჰკითხა
მათ: უკუეთუ გალილეაჲთ არს კაცი ესე?

<span id="an_23:7">23:7</span> და გულისჴმა-ყო, რამეთუ ჴელმწიფებისაგან
ჰეროდესისა არს; მიუძღუანა იგი ჰეროდეს, რამეთუ იყო იგიცა მაშინ იერუსალჱმს
მათ დღეთა შინა.

<span id="an_23:8">23:8</span> ხოლო ჰეროდე ვითარცა იხილა იესუ, განიხარა
ფრიად, რამეთუ უნდა მისი ხილვაჲ მრავლით ჟამითგან ამისთჳს, რამეთუ ესმოდა
მისთჳს და სწადოდა ხილვად რაჲსამე სასწაულისა ყოფასა მისგან.

<span id="an_23:9">23:9</span> და ჰკითხვიდა მას სიტყჳთა მრავლითა, ხოლო
თავადმან არარაჲ მიუგო მას.

<span id="an_23:10">23:10</span> დგეს მღდელთ-მოძღუარნი იგი და
მწიგნობარნი და განკრძალულად შეასმენდეს მას.

<span id="an_23:11">23:11</span> ხოლო ჰეროდე შეურაცხ-ყო იგი და ერმან
მისმან, და განკიცხეს იგი და შეჰმოსეს მას სამოსელი ბრწყინვალე და
მიუძღუანეს პილატეს.

<span id="an_23:12">23:12</span> და იქმნნეს მეგობარ პილატე და ჰეროდე
ურთიერთას მას დღესა შინა, რამეთუ პირველ მტერ იყვნეს იგინი.

<span id="an_23:13">23:13</span> ხოლო პილატე მოუწოდა მღდელთ-მოძღუართა
მათ და მთავართა და ერსა მას.

<span id="an_23:14">23:14</span> და ჰრქუა მათ: მომგუარეთ მე კაცი ესე,
ვითარცა გარდამაქცეველი ერისაჲ, და მე წინაშე თქუენსა განვიკითხე და არარაჲ
ვპოე ბრალი კაცისა ამის თანა, რასა-იგი შეასმენდით მას.

<span id="an_23:15">23:15</span> და არცა ჰეროდე, რამეთუ მიუძღუანე მას,
და აჰა არარაჲ ღირსი სიკუდილისაჲ საქმე არს მის თანა.

<span id="an_23:16">23:16</span> ვსწავლო იგი და განუტევო.

<span id="an_23:17">23:17</span> რამეთუ უნებელად ედებოდა მას განტევებად
დღესასწაულსა მას ერთი.

<span id="an_23:18">23:18</span> ღაღატ-ყვეს ყოველმან მან სიმრავლემან და
იტყოდეს: აღიღე ეგე და მოგჳტევე ჩუენ ბარაბა,

<span id="an_23:19">23:19</span> რომელი შფოთისა ყოფასა ქალაქსა შინა და
კაცის-კლვისათჳს შეგდებულ იყო საპყრობილესა.

<span id="an_23:20">23:20</span> კუალად უკუე მოუწოდა მათ პილატე, რამეთუ
უნდა განტევებაჲ იესუჲსი.

<span id="an_23:21">23:21</span> ხოლო იგინი ღაღადებდეს და იტყოდეს:
ჯუარს-აცუ, ჯუარს-აცუ ეგე!

<span id="an_23:22">23:22</span> ხოლო მან მესამედ ჰრქუა მათ: რაჲ ბოროტი
უქმნიეს ამას? არარაჲ ბრალი სიკუდილისაჲ ვპოე ამის თანა. ვსწავლო ეგე და
განუტევო.

<span id="an_23:23">23:23</span> ხოლო იგინი ზედა დაესხმოდეს ჴმითა დიდითა
და გამოითხოვდეს მას ჯუარ-ცუმად; და განძლიერდებოდეს ჴმანი მათნი და
მღდელთ-მოძღუართანი.

<span id="an_23:24">23:24</span> მაშინ პილატე საჯა თხოვისაებრ მათისა

<span id="an_23:25">23:25</span> და მიუტევა მათ ბარაბა, რომელი-იგი
შფოთისათჳს და კაცის-კლვისა შეგდებულ იყო საპყრობილესა, რომელსაცა
ითხოვდეს, ხოლო იესუ მისცა ნებასა მათსა.

<span id="an_23:26">23:26</span> და ვითარცა წარიყვანეს იგი, შეიპყრეს
სიმონ ვინმე კჳრინელი, მომავალი ველით, და დასდევს მას ზედა ჯუარი იგი, და
მიაქუნდა შემდგომად იესუჲსა.

<span id="an_23:27">23:27</span> და შეუდგა მას სიმარავლე ერისაჲ და
დედებისაჲ, რომელნი ეტყებდეს და სტიროდეს მას.

<span id="an_23:28">23:28</span> მიექცა მათ იესუ და ეტყოდა: ასულნო
იერუსალჱმისანო, ნუ სტირთ ჩემ ზედა, არამედ თავთა თქუენთა სტიროდეთ და
შვილთა თქუენთა.

<span id="an_23:29">23:29</span> რამეთუ აჰა ესერა მოვლენან დღენი,
რომელთა შინა თქუან: ნეტარ არიან ბერწნი და მუცელნი, რომელთა არა შვნეს, და
ძუძუნი, რომელთა არა განზარდნეს

<span id="an_23:30">23:30</span> მაშინ იწყონ სიტყუად მთათა: დამეცენით
ჩუენ ზედა! და ბორცუთა: დამფარენით ჩუენ!

<span id="an_23:31">23:31</span> რამეთუ უკუეთუ ნედლსა ხესა ესრეთ უყოფენ,
ჴმელსა მას რაჲ-მე ეყოს?

<span id="an_23:32">23:32</span> მაშინ მოჰყვანდეს სხუანიცა ორნი
ძჳრის-მოქმედნი მოკლვად მის თანა.

<span id="an_23:33">23:33</span> და ვითარცა მოჰყვანდეს ადგილისა მას,
რომელსა ჰრქჳან თხემისა ადგილი, და მუნ ჯუარს-აცუეს იგი და
ძჳრის-მოქმედნიცა იგი მის თანა, რომელიმე მარჯუენით და რომელიმე მარცხენით
მისა ჯუარს-აცუნეს.

<span id="an_23:34">23:34</span> ხოლო იესუ იტყოდა: მამაო, მიუტევე ამათ,
რამეთუ არა იციან, რასა იქმან. ხოლო გან-რაჲ-იყოფდეს სამოსელსა მისსა,
განიგდეს წილი.

<span id="an_23:35">23:35</span> და დგა ერი იგი და ხედვიდა. ხოლო
შეურაცხ-ჰყოფდეს მას მთავარნიცა იგი მათ თანა და იტყოდეს: სხუანი აცხოვნნა,
იცხოვნენ თავიცა თჳსი, უკუეთუ ეგე არს ქრისტე, რჩეული ღმრთისჲ.

<span id="an_23:36">23:36</span> ემღერდეს მას ერის-კაცნიცა იგი, მოუჴდიან
მას და ძმარი მოართჳან

<span id="an_23:37">23:37</span> და ეტყჳედ: შენ თუ ხარ მეუფე ჰურიათაჲ,
იჴსენ თავი შენი.

<span id="an_23:38">23:38</span> ხოლო იყო ზედაწერილიცა, რომელი დაწერილ
იყო მას ზედა წიგნითა ბერძულითა და ჰრომაელებრითა და ებრაელებრითა,
ვითარმედ: ესე არს იესუ, მეუფე ჰურიათაჲ.

<span id="an_23:39">23:39</span> ხოლო ერთი იგი დამოკიდებულთაგანი
ძჳრის-მოქმედი ჰგმობდა მას და ეტყოდა: შენ თუ ხარ ქრისტე, იჴსენ თავი შენი
და ჩუენცა.

<span id="an_23:40">23:40</span> მიუგო ერთმან მან მოყუასმან, შეჰრისხნა
მას და ეტყოდა: არცაღა გეშინის შენ ღმრთისა, რამეთუ მასვე სასჯელსა შინა
ხარ?

<span id="an_23:41">23:41</span> და ჩუენ სამართლად ღირსი, რომელი
ვქმენით, მოგუეგების, ხოლო ამან არარაჲ უჯეროჲ ქმნა.

<span id="an_23:42">23:42</span> და ეტყოდა იესუს: მომიჴსენე მე, უფალო,
ოდეს მოხჳდე სუფევითა შენითა.

<span id="an_23:43">23:43</span> ხოლო იესუ ჰრქუა მას: ამინ გეტყჳ შენ:
დღეს ჩემ თანა იყო სამოთხესა.

<span id="an_23:44">23:44</span> და იყო ჟამი მეექუსე, და ბნელი იყო
ყოველსა ქუეყანასა ვიდრე მეცხრედ ჟამადმდე.

<span id="an_23:45">23:45</span> და დაბნელდა მზე, და განიპო კრეტსაბმელი
ტაძრისაჲ მის შორის.

<span id="an_23:46">23:46</span> და ჴმა-ყო ჴმითა დიდითა იესუ და თქუა:
მამაო, ჴელთა შენთა შევჰვედრებ სულსა ჩემსა. და ესე რაჲ თქუა, განუტევა
სული.

<span id="an_23:47">23:47</span> და ვითარცა იხილა ასისთავმან მან საქმე
ესე, ადიდებდა ღმერთსა და იტყოდა: ჭეშმარიტად კაცი ესე მართალი იყო.

<span id="an_23:48">23:48</span> და ყოველნი მათ თანა მოსრულნი და რომელთა
იხილეს ხილვაჲ ესე და საქმენი ესე, იცემდეს მკერდსა მათსა და წარვიდოდეს.

<span id="an_23:49">23:49</span> და დგეს ყოველნი მეცნიერნი მისნი შორით;
და დედანი, რომელნი შეუდგეს მას გალილეაჲთ, ხედვიდეს მას.

<span id="an_23:50">23:50</span> და აჰა ესერა კაცი, სახელით იოსებ,
მზრახვალი, იყო კაცის სახიერი და მართალი;

<span id="an_23:51">23:51</span> ესე არა თანა-შერთულ იყო ზრახვასა მათსა
და საქმესა. იყო იგი არიმათიაჲთ, ქალაქისაგან ჰურიათაჲსა, რომელი-იგიცა
მოელოდა სასუფეველსა ღმრთისასა.

<span id="an_23:52">23:52</span> ესე მივიდა პილატესა და მოითხოვა გუამი
იგი იესუჲსი.

<span id="an_23:53">23:53</span> და გარდამოჰჴსნა იგი და შეჰმოსა მას
არდაგი და დადვა იგი საფლავსა გამოკუეთილსა კლდისაგან, სადა არავინ დადებულ
იყო.

<span id="an_23:54">23:54</span> და დღე იგი იყო პარასკევი, შაბათად
განთენდებოდა.

<span id="an_23:55">23:55</span> შეუდგეს მას დედანიცა, რომელნი მის თანა
მოსრულ იყვნეს გალილეაჲთ, და იხილეს საფლავი და ვითარ დასდებდეს გუმასა
მისსა.

<span id="an_23:56">23:56</span> და წარვიდეს და მოჰმზადეს საკუმეველი
სულნელი და ნელსაცხებელი და შაბათი იგი და-ღა-იდუმეს მცნებისა მისთჳს.

<span id="an_24:1">24:1</span> ხოლო ერთსა მას შაბათსა, ცისკარსა მსთუად
მოვიდეს საფლავსა მას და მოაქუნდა, რაჲ-იგი მოემზადა სულნელი და
ნელსაცხებელი, და სხუანი ვინმე მათ თანა.

<span id="an_24:2">24:2</span> და პოვეს ლოდი იგი გარდაგორვებული
საფლავისა მისგან.

<span id="an_24:3">24:3</span> და შე-რაჲ-ვიდეს შინა, არა პოვეს გუამი იგი
უფლისა იესუჲსი.

<span id="an_24:4">24:4</span> და იყო განზრახვასა მას მათსა ამისთჳს, და
აჰა ესერა ორ კაც ზედა მოადგეს მათ სამოსლითა ელვარითა.

<span id="an_24:5">24:5</span> და ვითარ შეშინებულ იყვნეს იგინი და
დაედრიკნეს პირნი მათნი ქუეყანად, ჰრქუეს მათ: რაჲსა ეძიებთ ცხოველსა მას
მკუდართა თანა?

<span id="an_24:6">24:6</span> არა არს აქა, არამედ აღდგა. მოიჴსენეთ,
ვითარ-იგი გეტყოდა თქუენ, ვიდრე იყოღა იგი გალილეას,

<span id="an_24:7">24:7</span> და თქუა, ვითარმედ: ჯერ-არს ძისა კაცისა
მიცემად ჴელთა კაცთა ცოდვილთასა და ჯუარ-ცუმად და მესამესა დღესა აღდგომად.

<span id="an_24:8">24:8</span> და მოეჴსენნეს სიტყუანი მისნი.

<span id="an_24:9">24:9</span> და მიიქცეს საფლავით და უთხრეს ესე ყოველი
ათერთმეტთა მათ და სხუათა ყოველთა.

<span id="an_24:10">24:10</span> ხოლო იყვნეს მაგდალენელი მარიამ და
იოანნა და მარიამ იაკობისი და სხუანი მათ თანა, რომელნი უთხრობდეს
მოციქულთა ამას.

<span id="an_24:11">24:11</span> და უჩნდეს სიტყუანი მათნი, ვითარცა
სიჩქურისანი, მათ წინაშე და არა ჰრწმენა მათი.

<span id="an_24:12">24:12</span> ხოლო პეტრე აღდგა და მირბიოდა საფლავად
და შთაჰხედნა საფლავსა მას და იხილნა ტილონი იგი ხოლო მდებარენი და წარვიდა
თჳსაგან და დაუკჳრდა საქმე ესე.

<span id="an_24:13">24:13</span> და აჰა ორნი მათგანნი მოვიდოდეს მასვე
დღესა შინა დაბასა, რომელი შორავს იერუსალჱმსა სამეოც უტევან, რომლისა
სახელი ემმაოს.

<span id="an_24:14">24:14</span> და ესენი ზრახვიდეს ურთიერთას ყოვლისა
ამისთჳს, რომელი იქმნა.

<span id="an_24:15">24:15</span> და იყო ზრახვასა მას მათსა და
გამოძიბასა, და თავადი იესუ მიეახლა მათ და თანა-უვიდოდა.

<span id="an_24:16">24:16</span> ხოლო თუალნი მათნი შეპყრობილ იყვნეს,
რაჲთა ვერ იცნან იგი.

<span id="an_24:17">24:17</span> და ჰრქუა მათ: რაჲ არიან სიტყუანი ესე,
რომელთა იცილობთ ურთიერთას სლავსა შინა და ხართ თქუენ მწუხარე?

<span id="an_24:18">24:18</span> მიუგო ერთმან მათგანმან, რომლისა სახელი
კლეოპა, და ჰრქუა მას: შენ ხოლო მწირ ხარ იერუსალჱმს და არა სცანა, რაჲ-ესე
იქმნა მას შინა ამათ დღეთა?

<span id="an_24:19">24:19</span> და მან ჰრქუა მათ: რომელი? ხოლო მათ
ჰრქუეს: იესუჲსთვს ნაზარეველისა, რომელი იყო კაცი წინაწარმეტყუელი, ძლიერი
საქმითა და სიტჳთა, მისითა წინაშე ღმრთისა და ყოვლისა ერისა;

<span id="an_24:20">24:20</span> ვითარ-იგი მისცეს მღდელთ-მოძღუართა და
მთავართა ჩუენთა სასჯელსა სიკუდილისასა და ჯუარს-აცუეს იგი.

<span id="an_24:21">24:21</span> ხოლო ჩუენ ვესავთ, ვითარმედ იგი არს,
რომელმან იჴსნეს ისრაელი; და ამას ყოველსა თანა ესე მესამე დღე არს,
ვინაჲთგან ესე იქმნა.

<span id="an_24:22">24:22</span> არამედ დედათაცა ვიეთმე ჩუენთაგანთა
დამაკჳრვნეს ჩუენ, ვითარ-იგი მივიდეს ცისკარსა საფლავსა მას

<span id="an_24:23">24:23</span> და არა პოვეს გუამი მისი. მოვიდეს და
თქუეს, ვითარმედ ხილვაჲცა ანგელოზთაჲ იხილეს, რომელთა ჰრქუეს მათ,
ვითარმედ: ცხოველ არს იგი.

<span id="an_24:24">24:24</span> და მი-ვინმე-ვიდეს ჩუენგანნიცა საფლავად
და პოვეს ეგრე, ვითარცა დედათა მათ თქუეს, ხოლო იგი თავადი ვერ იხილეს.

<span id="an_24:25">24:25</span> ხოლო მან ჰრქუა მათ: ჵ უცნობელნო და
მძიმენო გულითა სარწმუნოებისათჳს ყოველსა ზედა, რომელსა იტყოდეს
წინაწარმეტყუელნი!

<span id="an_24:26">24:26</span> ანუ არა ესრეთ ჯერ-იყო ვნებად ქრისტესა
და შესლვად დიდებასა თჳსსა?

<span id="an_24:27">24:27</span> და იწყო მოსესითაგან და წინაწარმეტყუელთა
და გამოუთარგმანებდა მათ ყოველთაგან წიგნთა მისთჳს.

<span id="an_24:28">24:28</span> და მიეახლნეს დაბასა მას, ვიდრეცა
ვიდოდეს, ხოლო თავადმან მიზეზ-ყო უშორესადრე წარსლვაჲ.

<span id="an_24:29">24:29</span> ხოლო იგინი აიძულებდეს მას და ეტყოდეს:
დაადგერ ჩუენ თანა, რამეთუ მწუხრ არს, და მიდრეკილ არა დღე. და შევიდა
დადგომად მათ თანა.

<span id="an_24:30">24:30</span> და იყო ინაჴით-ჯდომას მას მისსა მათ თანა
მოიღო პური, აკურთხა და განტეხა და მისცემად მათ.

<span id="an_24:31">24:31</span> ხოლო მათ თუალნი მათნი განეხუნეს და
იცნეს იგი. და თავადი მიეფარა მათგან.

<span id="an_24:32">24:32</span> და იგინი იტყოდეს ურთიერთას: ანუ არა
გულნი ჩუენნი განჴურვებულ იყვნეს ჩუენ შორის, ვითარ-იგი მეტყოდა ჩუენ გზასა
ზედა და ვითარ-იგი გამომითარგმანებდა ჩუენ წიგნთა?

<span id="an_24:33">24:33</span> და აღდგეს მასვე ჟამსა შინა და მოიქცეს
იერუსალჱმდ და პოვნეს კრებულად ათერთმეტნი იგი და სხუანი მათთანანი,

<span id="an_24:34">24:34</span> იტყოდეს რაჲ, ვითარმედ: ნანდჳლვე აღდგა
უფალი და ეჩუენა სიმონს.

<span id="an_24:35">24:35</span> და იგინი უთხრობდეს გზისასა მას და ვითარ
იგი გამოეცხადა მათ განტეხასა მას პურისასა.

<span id="an_24:36">24:36</span> და ვითარ იგინი ამას იტყოდეს ოდენ, და
თავადი იესუ დადგა შორის მათსა და ჰრქუა მათ: მშჳდობაჲ თქუენ თანა!

<span id="an_24:37">24:37</span> ხოლო იგინი შეძრწუნდეს და შეეშინა,
ეგონა, ვითარმედ სული რაჲმე იხილეს.

<span id="an_24:38">24:38</span> და თავადმან ჰრქუა მათ: რაჲსა
შეძრწუნებულ ხართ, და რაჲსათჳს გულის-სიტყუანი მრავალნი მოვლენან გულთა
თქუენთა?

<span id="an_24:39">24:39</span> იხილენით ჴელნი ჩემნი და ფერჴნი, რამეთუ
თავადი მე ვარ; ჴელი შემახეთ მე და იხილეთ, რამეთუ სულსა ჴორც და ძუალ არა
ასხენ, ვითარცა-ესე მე მხედავთ, რამეთუ მასხენ.

<span id="an_24:40">24:40</span> და ესე რაჲ თქუა, უჩუენნა მათ ჴელნი და
ფერჴნი მისნი.

<span id="an_24:41">24:41</span> და ვიდრე-იგი არღა ჰრწმენა მათ
სიხარულისა მისგან და საკჳრველებისა, ჰრქუა მათ იესუ: გაქუს რაჲ აქა
ჭამადი?

<span id="an_24:42">24:42</span> ხოლო მათ მიუპყრეს მას თევზისა მწურისა
ნახევარი და თაფლისაგან გოლი.

<span id="an_24:43">24:43</span> და ჭამა წინაშე მათსა და მოიღო ნეშტი იგი
და მისცა მათ

<span id="an_24:44">24:44</span> და ჰრქუა: ესე იგი სიტყუანი არიან,
რომელთა გეტყოდე თქუენ, ვიდრე-იგი ვიყავღა თქუენ თანა, ვითარმედ: ჯერ-არს
აღსრულებად ყოველი წერილი სჯულსა მოსესსა და წინაწარმეტყუელთასა და
ფსალმუნთა ჩემთჳს.

<span id="an_24:45">24:45</span> მაშინ განუხუნა გონებანი მათნი
გულისჴმის-ყოფად წიგნთა.

<span id="an_24:46">24:46</span> და ჰრქუა მათ, რამეთუ: ესრეთ ჯერ-იყო
ვნებად ქრისტესა და აღდგომად მკუდრეთით მესამესა დღესა.

<span id="an_24:47">24:47</span> და ქადაგებად სახელითა მისითა სინანული
და მოტევებაჲ ცოდვათაჲ ყოველთა მიმართ წარმართთა, იწყეთ იერუსალჱმით,

<span id="an_24:48">24:48</span> რამეთუ თქუენ ხართ მოწამე ამის ყოვლისა.

<span id="an_24:49">24:49</span> და აჰა ესერა მე მოგივლინო თქუენ
აღთქუმაჲ იგი მამისა ჩემისაჲ. ხოლო თქუენ დასხედით ქალაქსა ამას შინა
იერუსალჱმსა, ვიდრემდე შეიმოსოთ ძალი მაღლით.

<span id="an_24:50">24:50</span> და განიყვანნა იგინი გარე ვიდრე
ბეთანიადმდე და აღიპყრნა ჴელნი თჳსნი და აკურთხნა იგინი.

<span id="an_24:51">24:51</span> და იყო კურთხევასა მას იესუჲსსა მათა
მიმართ განეშორა მათგან და აღვიდოდა ზეცად.

<span id="an_24:52">24:52</span> და იგინი თაყუანის-სცემდეს მას და
მოიქცეს იერუსალჱმდ სიხარულითა დიდითა.

<span id="an_24:53">24:53</span> და იყოფვოდეს ტაძარსა მას შინა მარადის,
აქებდეს და აკურთხევდეს ღმერთსა. ამინ.

------------------------------------------------------------------------

[Next: John](joh)
