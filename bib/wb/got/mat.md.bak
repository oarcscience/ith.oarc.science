[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](neh)  [Next](mar.md) 

------------------------------------------------------------------------

### Gothic Bible: Matthew

<span id="an_5:15">5:15</span> \[CA\] . . . . ak ana lukarnastaþin, jah
liuteiþ allaim þaim in þamma garda.

<span id="an_5:16">5:16</span> \[CA\] swa liuhtjai liuhaþ izwar in
andwairþja manne, ei gasaihvaina izwara goda waurstwa jah hauhjaina
attan izwarana þana in himinam.

<span id="an_5:17">5:17</span> \[CA\] ni hugjaiþ ei qemjau gatairan
witoþ aiþþau praufetuns; ni qam gatairan, ak usfulljan.

<span id="an_5:18">5:18</span> \[CA\] amen auk qiþa izwis: und þatei
usleiþiþ himins jah airþa, jota ains aiþþau ains striks ni usleiþiþ af
witoda, unte allata wairþiþ.

<span id="an_5:19">5:19</span> \[CA\] iþ saei nu gatairiþ aina anabusne
þizo minnistono jah laisjai swa mans, minnista haitada in þiudangardjai
himine; iþ saei taujiþ jah laisjai swa, sah mikils haitada in
þiudangardjai himine.

<span id="an_5:20">5:20</span> \[CA\] qiþa auk izwis þatei nibai
managizo wairþiþ izwaraizos garaihteins þau þize bokarje jah Fareisaie,
ni þau qimiþ in þiudangardjai himine.

<span id="an_5:21">5:21</span> \[CA\] hausideduþ þatei qiþan ist þaim
airizam: ni maurþrjais; iþ saei maurþreiþ skula wairþiþ stauai.

<span id="an_5:22">5:22</span> \[CA\] aþþan ik qiþa izwis þatei hvazuh
modags broþr seinamma sware, skula wairþiþ stauai; iþ saei qiþiþ broþr
seinamma raka, skula wairþiþ gaqumþai; aþþan saei qiþiþ dwala, skula
wairþiþ in gaiainnan funins.

<span id="an_5:23">5:23</span> \[CA\] jabai nu bairais aibr þein du
hunslastada jah jainar gamuneis þatei broþar þeins habaiþ hva bi þuk,

<span id="an_5:24">5:24</span> \[CA\] aflet jainar þo giba þeina in
andwairþja hunslastadis jah gagg faurþis gasibjon broþr þeinamma, jah
biþe atgaggands atbair þo giba þeina.

<span id="an_5:25">5:25</span> \[CA\] sijais waila hugjands andastauin
þeinamma sprauto, und þatei is in wiga miþ imma, ibai hvan atgibai þuk
sa andastaua stauin, jah sa staua þuk atgibai andbahta, jah in karkara
galagjaza.

<span id="an_5:26">5:26</span> \[CA\] amen qiþa þus: ni usgaggis
jainþro, unte usgibis þana minnistan kintu.

<span id="an_5:27">5:27</span> \[CA\] hausideduþ þatei qiþan ist: ni
horinos.

<span id="an_5:28">5:28</span> \[CA\] aþþan ik qiþa izwis, þatei hvazuh
saei saihviþ qinon du luston izos, ju gahorinoda izai in hairtin
seinamma.

<span id="an_5:29">5:29</span> \[CA\] iþ jabai augo þein þata taihswo
marzjai þuk, usstagg ita jah wairp af þus; batizo ist auk þus ei
fraqistnai ains liþiwe þeinaize, jah ni allata leik þein gadriusai in
gaiainnan.

<span id="an_5:30">5:30</span> \[CA\] jah jabai taihswo þeina handus
marzjai þuk, afmait þo jah wairp af þus; batizo ist auk þus ei
fraqistnai ains liþiwe þeinaize, jah ni allata leik þein gadriusai in
gaiainnan.

<span id="an_5:31">5:31</span> \[CA\] qiþanuh þan ist þatei hvazuh saei
afletai qen, gibai izai afstassais bokos.

<span id="an_5:32">5:32</span> \[CA\] iþ ik qiþa izwis þatei hvazuh saei
afletiþ qen seina, inuh fairina kalkinassaus, taujiþ þo horinon; jah sa
ize afsatida liugaiþ, horinoþ.

<span id="an_5:33">5:33</span> \[CA\] aftra hausideduþ þatei qiþan ist
þaim airizam: ni ufarswarais, iþ usgibais fraujin aiþans þeinans.

<span id="an_5:34">5:34</span> \[CA\] aþþan ik qiþa izwis ni swaran
allis, ni bi himina, unte stols ist gudis;

<span id="an_5:35">5:35</span> \[CA\] nih bi airþai, unte fotubaurd ist
fotiwe is; nih bi Iairusaulwmai, unte baurgs ist þis mikilins þiudanis;

<span id="an_5:36">5:36</span> \[CA\] nih bi haubida þeinamma swarais,
unte ni magt ain tagl hveit aiþþau swart gataujan.

<span id="an_5:37">5:37</span> \[CA\] sijaiþ\~þan waurd izwar: ja, ja;
ne, ne; iþ þata managizo þaim us þamma ubilin ist.

<span id="an_5:38">5:38</span> \[CA\] hausideduþ þatei qiþan ist: augo
und augin, jah tunþu und tunþau.

<span id="an_5:39">5:39</span> \[CA\] iþ ik qiþa izwis ni andstandan
allis þamma unseljin; ak jabai hvas þuk stautai bi taihswon þeina kinnu,
wandei imma jah þo anþara.

<span id="an_5:40">5:40</span> \[CA\] jah þamma wiljandin miþ þus staua
jah paida þeina niman, aflet imma jah wastja.

<span id="an_5:41">5:41</span> \[CA\] jah jabai hvas þuk ananauþjai
rasta aina, gaggais miþ imma twos.

<span id="an_5:42">5:42</span> \[CA\] þamma bidjandin þuk gibais, jah
þamma wiljandin af þus leihvan sis ni uswandjais.

<span id="an_5:43">5:43</span> \[CA\] hausideduþ þatei qiþan ist: frijos
nehvundjan þeinana, jah fiais fiand þeinana.

<span id="an_5:44">5:44</span> \[CA\] aþþan ik qiþa izwis: frijoþ
fijands izwarans, þiuþjaiþ þans wrikandans izwis, waila taujaiþ þaim
hatjandam izwis, jah bidjaiþ bi þans usþriutandans izwis,

<span id="an_5:45">5:45</span> \[CA\] ei wairþaiþ sunjus attins izwaris
þis in himinam, unte sunnon seina urranneiþ ana ubilans jah godans, jah
rigneiþ ana garaihtans jah ana inwindans.

<span id="an_5:46">5:46</span> \[CA\] jabai auk frijoþ þans frijondans
izwis ainans, hvo mizdono habaiþ? niu jah þai þiudo þata samo taujand?

<span id="an_5:47">5:47</span> \[CA\] jah jabai goleiþ þans frijonds
izwarans þatainei, hve managizo taujiþ? niu jah motarjos þata samo
taujand?

<span id="an_5:48">5:48</span> \[CA\] sijaiþ nu jus fullatojai, swaswe
atta izwar sa in himinam fullatojis ist.

<span id="an_6:1">6:1</span> \[CA\] Atsaihviþ armaion izwara ni taujan
in andwairþja manne du saihvan im; aiþþau laun ni habaiþ fram attin
izwaramma þamma in himinam.

<span id="an_6:2">6:2</span> \[CA\] þan nu taujais armaion, ni haurnjais
faura þus, swaswe þai liutans taujand in gaqumþim jah in garunsim, ei
hauhjaindau fram mannam; amen qiþa izwis: andnemun mizdon seina.

<span id="an_6:3">6:3</span> \[CA\] iþ þuk taujandan armaion ni witi
hleidumei þeina, hva taujiþ taihswo þeina,

<span id="an_6:4">6:4</span> \[CA\] ei sijai so armahairtiþa þeina in
fulhsnja, jah atta þeins saei saihviþ in fulhsnja, usgibiþ þus in
bairhtein.

<span id="an_6:5">6:5</span> \[CA\] jah þan bidjaiþ, ni sijaiþ swaswe
þai liutans, unte frijond in gaqumþim jah waihstam plapjo standandans
bidjan, ei gaumjaindau mannam. Amen, qiþa izwis þatei haband mizdon
seina.

<span id="an_6:6">6:6</span> \[CA\] iþ þu þan bidjais, gagg in heþjon
þeina jah galukands haurdai þeinai bidei du attin þeinamma þamma in
fulhsnja, jah atta þeins saei saihviþ in fulhsnja, usgibiþ þus in
bairhtein.

<span id="an_6:7">6:7</span> \[CA\] bidjandansuþ\~þan ni filuwaurdjaiþ,
swaswe þai þiudo; þugkeiþ im auk ei in filuwaurdein seinai
andhausjaindau.

<span id="an_6:8">6:8</span> \[CA\] ni galeikoþ nu þaim; wait auk atta
izwar þizei jus þaurbuþ, faurþizei jus bidjaiþ ina.

<span id="an_6:9">6:9</span> \[CA\] swa nu bidjaiþ jus: atta unsar þu in
himinam, weihnai namo þein.

<span id="an_6:10">6:10</span> \[CA\] qimai þiudinassus þeins. wairþai
wilja þeins, swe in himina jah ana airþai.

<span id="an_6:11">6:11</span> \[CA\] hlaif unsarana þana sinteinan gif
uns himma daga.

<span id="an_6:12">6:12</span> \[CA\] jah aflet uns þatei skulans
sijaima, swaswe jah weis afletam þaim skulam unsaraim.

<span id="an_6:13">6:13</span> \[CA\] jah ni briggais uns in
fraistubnjai, ak lausei uns af þamma ubilin; unte þeina ist þiudangardi
jah mahts jah wulþus in aiwins. amen.

<span id="an_6:14">6:14</span> \[CA\] unte jabai afletiþ mannam
missadedins ize, afletiþ jah izwis atta izwar sa ufar himinam.

<span id="an_6:15">6:15</span> \[CA\] iþ jabai ni afletiþ mannam
missadedins ize, ni þau atta izwar afletiþ missadedins izwaros.

<span id="an_6:16">6:16</span> \[CA\] aþþan biþe fastaiþ, ni wairþaiþ
swaswe þai liutans gaurai; frawardjand auk andwairþja seina, ei
gasaihvaindau mannam fastandans. amen, qiþa izwis, þatei andnemun mizdon
seina.

<span id="an_6:17">6:17</span> \[CA\] iþ þu fastands salbo haubiþ þein
jah ludja þeina þwah,

<span id="an_6:18">6:18</span> \[CA\] ei ni gasaihvaizau mannam
fastands, ak attin þeinamma þamma in fulhsnja, jah atta þeins saei
saihviþ in fulhsnja, usgibiþ þus.

<span id="an_6:19">6:19</span> \[CA\] ni huzdjaiþ izwis huzda ana
airþai, þarei malo jah nidwa frawardeiþ, jah þarei þiubos ufgraband jah
hlifand.

<span id="an_6:20">6:20</span> \[CA\] iþ huzdjaiþ izwis huzda in himina,
þarei nih malo nih nidwa frawardeiþ, jah þarei þiubos ni ufgraband nih
stiland.

<span id="an_6:21">6:21</span> \[CA\] þarei auk ist huzd izwar, þaruh
ist jah hairto izwar.

<span id="an_6:22">6:22</span> \[CA\] lukarn leikis ist augo: jabai nu
augo þein ainfalþ ist, allata leik þein liuhadein wairþiþ;

<span id="an_6:23">6:23</span> \[CA\] iþ jabai augo þein unsel ist,
allata leik þein riqizein wairþiþ. jabai nu liuhaþ þata in þus riqiz
ist, þata riqiz hvan filu!

<span id="an_6:24">6:24</span> \[CA\] ni manna mag twaim fraujam
skalkinon; unte jabai fijaiþ ainana, jah anþarana frijoþ; aiþþau ainamma
ufhauseiþ, iþ anþaramma frakann. ni maguþ guda skalkinon jah mammonin.

<span id="an_6:25">6:25</span> \[CA\] Duþþe qiþa izwis: ni maurnaiþ
saiwalai izwarai hva matjaiþ jah hva drigkaiþ, nih leika izwaramma hve
wasjaiþ; niu saiwala mais ist fodeinai jah leik wastjom?

<span id="an_6:26">6:26</span> \[CA\] insaihviþ du fuglam himinis, þei
ni saiand nih sneiþand, nih lisand in banstins, jah atta izwar sa ufar
himinam fodeiþ ins. niu jus mais wulþrizans sijuþ þaim?

<span id="an_6:27">6:27</span> \[CA\] iþ hvas izwara maurnands mag
anaaukan ana wahstu seinana aleina aina?

<span id="an_6:28">6:28</span> \[CA\] jah bi wastjos hva saurgaiþ?
gakunnaiþ blomans haiþjos, hvaiwa wahsjand; nih arbaidjand nih spinnand.

<span id="an_6:29">6:29</span> \[CA\] qiþuh þan izwis þatei nih
Saulaumon in allamma wulþau seinamma gawasida sik swe ains þize.

<span id="an_6:30">6:30</span> \[CA\] jah þande þata hawi haiþjos himma
daga wisando jah gistradagis in auhn galagiþ guþ swa wasjiþ, hvaiwa mais
izwis leitil galaubjandans?

<span id="an_6:31">6:31</span> \[CA\] ni maurnaiþ nu qiþandans: hva
matjam aiþþau hva drigkam aiþþau hve wasjaima?

<span id="an_6:32">6:32</span> \[CA\] all auk þata þiudos sokjand;
waituh þan atta izwar sa ufar himinam þatei þaurbuþ . . . .

<span id="an_7:12">7:12</span> \[CA\] . . . . (tau)jaina izwis mans, swa
jah jus taujaiþ im: þata auk ist witoþ jah praufeteis.

<span id="an_7:13">7:13</span> \[CA\] inngaggaiþ þairh aggwu daur, unte
braid daur jah rums wigs sa brigganda in fralustai, jah managai sind þai
inngaleiþandans þairh þata.

<span id="an_7:14">7:14</span> \[CA\] hvan aggwu þata daur jah þraihans
wigs sa brigganda in libainai, jah fawai sind þai bigitandans þana.

<span id="an_7:15">7:15</span> \[CA\] atsaihviþ sweþauh faura
liugnapraufetum þaim izei qimand at izwis in wastjom lambe, iþ innaþro
sind wulfos wilwandans.

<span id="an_7:16">7:16</span> \[CA\] bi akranam ize ufkunnaiþ ins. ibai
lisand\[a\] af þaurnum weinabasja aiþþau af wigadeinom smakkans?

<span id="an_7:17">7:17</span> \[CA\] swa all bagme godaize akrana goda
gataujiþ, iþ sa ubila bagms akrana ubila gataujiþ.

<span id="an_7:18">7:18</span> \[CA\] ni mag bagms þiuþeigs akrana ubila
gataujan, nih bagms ubils akrana þiuþeiga gataujan.

<span id="an_7:19">7:19</span> \[CA\] all bagme ni taujandane akran god
usmaitada jah in fon atlagjada.

<span id="an_7:20">7:20</span> \[CA\] þannu bi akranam ize ufkunnaiþ
ins.

<span id="an_7:21">7:21</span> \[CA\] ni hvazuh saei qiþiþ mis: frauja,
frauja! inngaleiþiþ in þiudangardja himine, ak sa taujands wiljan attins
meinis þis in himinam.

<span id="an_7:22">7:22</span> \[CA\] managai qiþand mis in jainamma
daga: frauja, frauja! niu þeinamma namin praufetidedum, jah þeinamma
namin unhulþons uswaurpum, jah þeinamma namin mahtins mikilos
gatawidedum?

<span id="an_7:23">7:23</span> \[CA\] jah þan andhaita im þatei ni
hvanhun kunþa izwis: afleiþiþ fairra mis, jus waurkjandans unsibjona.

<span id="an_7:24">7:24</span> \[CA\] hvazuh nu saei hauseiþ waurda
meina jah taujiþ þo, galeiko ina waira frodamma, saei gatimrida razn
sein ana staina.

<span id="an_7:25">7:25</span> \[CA\] jah atiddja dalaþ rign jah qemun
ahvos jah waiwoun windos jah bistugqun bi þamma razna jainamma, jah ni
gadraus, unte gasuliþ was ana staina.

<span id="an_7:26">7:26</span> \[CA\] jah hvazuh saei hauseiþ waurda
meina jah ni taujiþ þo, galeikoda mann dwalamma, saei gatimrida razn
sein ana malmin.

<span id="an_7:27">7:27</span> \[CA\] jah atiddja dalaþ rign jah qemun
ahvos jah waiwoun windos jah bistugqun bi jainamma razna, jah gadraus,
jah was drus is mikils.

<span id="an_7:28">7:28</span> \[CA\] jah warþ, þan ustauh Iesus þo
waurda, biabridedun manageins ana laiseinai is.

<span id="an_7:29">7:29</span> \[CA\] was auk laisjands ins swe waldufni
habands, jah ni swaswe bokarjos.

<span id="an_8:1">8:1</span> \[CA\] Dalaþ þan atgaggandin imma af
fairgunja, laistidedun afar imma iumjons managos.

<span id="an_8:2">8:2</span> \[CA\] jah sai, manna þrutsfill habands
durinnands inwait ina qiþands: frauja, jabai wileis, magt mik
gahrainjan.

<span id="an_8:3">8:3</span> \[CA\] jah ufrakjands handu attaitok imma
qiþands: wiljau, wairþ hrains! jah suns hrain warþ þata þrutsfill is.

<span id="an_8:4">8:4</span> \[CA\] jah qaþ imma Iesus: saihv ei mann ni
qiþais, ak gagg, þuk silban ataugei gudjin jah atbair giba þoei anabauþ
Moses du weitwodiþai im.

<span id="an_8:5">8:5</span> \[CA\] afaruh þan þata innatgaggandin imma
in Kafarnaum, duatiddja imma hundafaþs bidjands ina

<span id="an_8:6">8:6</span> \[CA\] jah qiþands: frauja, þiumagus meins
ligiþ in garda usliþa, harduba balwiþs.

<span id="an_8:7">8:7</span> \[CA\] jah qaþ du imma Iesus: ik qimands
gahailja ina.

<span id="an_8:8">8:8</span> \[CA\] jah andhafjands sa hundafaþs qaþ:
frauja, ni im wairþs ei uf hrot mein inngaggais, ak þatainei qiþ waurda
jah gahailniþ sa þiumagus meins.

<span id="an_8:9">8:9</span> \[CA\] jah auk ik manna im habands uf
waldufnja meinamma gadrauhtins jah qiþa du þamma: gagg, jah gaggiþ; jah
anþaramma: qim, jah qimiþ; jah du skalka meinamma: tawei þata, jah
taujiþ.

<span id="an_8:10">8:10</span> \[CA\] gahausjands þan Iesus sildaleikida
jah qaþ du þaim afarlaistjandam: amen, qiþa izwis, ni in Israela
swalauda galaubein bigat.

<span id="an_8:11">8:11</span> \[CA\] aþþan qiþa izwis þatei managai
fram urrunsa jah saggqa qimand, jah anakumbjand miþ Abrahama jah Isaka
jah Iakoba in þiudangardjai himine:

<span id="an_8:12">8:12</span> \[CA\] iþ þai sunjus þiudangardjos
uswairpanda in riqis þata hindumisto; jainar wairþiþ grets jah krusts
tunþiwe.

<span id="an_8:13">8:13</span> \[CA\] jah qaþ Iesus þamma hundafada:
gagg, jah swaswe galaubides wairþai þus. jah gahailnoda sa þiumagus is
in jainai hveilai.

<span id="an_8:14">8:14</span> \[CA\] jah qimands Iesus in garda
Paitraus, jah gasahv swaihron is ligandein in heitom.

<span id="an_8:15">8:15</span> \[CA\] jah attaitok handau izos jah
aflailot ija so heito; jah urrais jah andbahtida imma.

<span id="an_8:16">8:16</span> \[CA\] at andanahtja þan waurþanamma,
atberun du imma daimonarjans managans, jah uswarp þans ahmans waurda jah
allans þans ubil habandans gahailida,

<span id="an_8:17">8:17</span> \[CA\] ei usfullnodedi þata gamelido
þairh Esaïan praufetu qiþandan: sa unmahtins unsaros usnam jah sauhtins
usbar.

<span id="an_8:18">8:18</span> \[CA\] gasaihvands þan Iesus managans
hiuhmans bi sik, haihait galeiþan siponjans hindar marein.

<span id="an_8:19">8:19</span> \[CA\] jah duatgaggands ains bokareis qaþ
du imma: laisari, laistja þuk, þishvaduh þadei gaggis.

<span id="an_8:20">8:20</span> \[CA\] jah qaþ du imma Iesus: fauhons
grobos aigun, jah fuglos himinis sitlans, iþ sunus mans ni habaiþ hvar
haubiþ sein anahnaiwjai.

<span id="an_8:21">8:21</span> \[CA\] anþaruh þan siponje is qaþ du
imma: frauja, uslaubei mis frumist galeiþan jah gafilhan attan meinana.

<span id="an_8:22">8:22</span> \[CA\] iþ Iesus qaþ du imma: laistei afar
mis jah let þans dauþans filhan seinans dauþans.

<span id="an_8:23">8:23</span> \[CA\] jah innatgaggandin imma in skip,
afariddjedun imma siponjos is.

<span id="an_8:24">8:24</span> \[CA\] jah sai, wegs mikils warþ in
marein, swaswe þata skip gahuliþ wairþan fram wegim; iþ is saislep.

<span id="an_8:25">8:25</span> \[CA\] jah duatgaggandans siponjos is
urraisidedun ina qiþandans: frauja, nasei unsis, fraqistnam.

<span id="an_8:26">8:26</span> \[CA\] jah qaþ du im Iesus: hva
faurhteiþ, leitil galaubjandans! þanuh urreisands gasok windam jah
marein, jah warþ wis mikil.

<span id="an_8:27">8:27</span> \[CA\] iþ þai mans sildaleikidedun
qiþandans: hvileiks ist sa, ei jah windos jah marei ufhausjand imma?

<span id="an_8:28">8:28</span> \[CA\] jah qimandin imma hindar marein in
gauja Gairgaisaine, gamotidedun imma twai daimonarjos us hlaiwasnom
rinnandans, sleidjai filu, swaswe ni mahta manna usleiþan þairh þana wig
jainana.

<span id="an_8:29">8:29</span> \[CA\] jah sai, hropidedun qiþandans: hva
uns jah þus, Iesu, sunau gudis? qamt her faur mel balwjan unsis?

<span id="an_8:30">8:30</span> \[CA\] Wasuh þan fairra im hairda sweine
managaize haldana.

<span id="an_8:31">8:31</span> \[CA\] iþ þo skohsla bedun ina qiþandans:
jabai uswairpis uns, uslaubei uns galeiþan in þo hairda sweine.

<span id="an_8:32">8:32</span> \[CA\] jah qaþ du im: gaggiþ! iþ eis
usgaggandans galiþun in hairda sweine; jah sai, run gawaurhtedun sis
alla so hairda and driuson in marein jah gadauþnodedun in watnam.

<span id="an_8:33">8:33</span> \[CA\] iþ þai haldandans gaþlauhun jah
galeiþandans gataihun in baurg all bi þans daimonarjans.

<span id="an_8:34">8:34</span> \[CA\] jah sai, alla so baurgs usiddja
wiþra Iesu, jah gasaihvandans ina bedun ei usliþi hindar markos ize.

<span id="an_9:1">9:1</span> \[CA\] Jah atsteigands in skip ufarlaiþ jah
qam in seinai baurg.

<span id="an_9:2">9:2</span> \[CA\] þanuh atberun du imma usliþan ana
ligra ligandan. jah gasaihvands Iesus galaubein ize qaþ du þamma
usliþin: þrafstei þuk, barnilo! afletanda þus frawaurhteis þeinos.

<span id="an_9:3">9:3</span> \[CA\] þaruh sumai þize bokarje qeþun in
sis silbam: sa wajamereiþ.

<span id="an_9:4">9:4</span> \[CA\] jah witands Iesus þos mitonins ize
qaþ: duhve jus mitoþ ubila in hairtam izwaraim?

<span id="an_9:5">9:5</span> \[CA\] hvaþar ist raihtis azetizo qiþan:
afletanda þus frawaurhteis, þau qiþan: urreis jah gagg?

<span id="an_9:6">9:6</span> \[CA\] Aþþan ei witeiþ þatei waldufni
habaiþ sa sunus mans ana airþai afleitan frawaurhtins, þanuh qaþ du
þamma usliþin: urreisands nim þana ligr þeinana jah gagg in gard
þeinana.

<span id="an_9:7">9:7</span> \[CA\] jah urreisands galaiþ in gard
seinana.

<span id="an_9:8">9:8</span> \[CA\] gasaihvandeins þan manageins ohtedun
sildaleikjandans jah mikilidedun guþ þana gibandan waldufni swaleikata
mannam.

<span id="an_9:9">9:9</span> \[CA\] jah þairhleiþands Iesus jainþro
gasahv mannan sitandan at motai, Maþþaiu haitanana, jah qaþ du imma:
laistei afar mis. jah usstandands iddja afar imma.

<span id="an_9:10">9:10</span> \[CA\] jah warþ, biþe is anakumbida in
garda, jah sai, managai motarjos jah frawaurhtai qimandans
miþanakumbidedun Iesua jah siponjam is.

<span id="an_9:11">9:11</span> \[CA\] jah gaumjandans Fareisaieis qeþun
du þaim siponjam is: duhve miþ motarjam jah frawaurhtaim matjiþ sa
laisareis izwar?

<span id="an_9:12">9:12</span> \[CA\] iþ Iesus gahausjands qaþ du im: ni
þaurbun hailai lekeis, ak þai unhaili habandans.

<span id="an_9:13">9:13</span> \[CA\] Aþþan gaggaiþ, ganimiþ hva sijai:
armahairtiþa wiljau jah ni hunsl; niþ\~þan qam laþon uswaurhtans, ak
frawaurhtans.

<span id="an_9:14">9:14</span> \[CA\] þanuh atiddjedun siponjos Iohannes
qiþandans: duhve weis jah Fareisaieis fastam filu, iþ þai siponjos
þeinai ni fastand?

<span id="an_9:15">9:15</span> \[CA\] jah qaþ du im Iesus: ibai magun
sunjus bruþfadis qainon und þata hveilos þei miþ im ist bruþfaþs? iþ
atgagggand dagos, þan afnimada af im sa bruþfaþs, jah þan fastand.

<span id="an_9:16">9:16</span> \[CA\] aþþan ni hvashun lagjiþ du plata
fanan þarihis ana snagan fairnjana, unte afnimiþ fullon af þamma snagin,
jah wairsiza gataura wairþiþ.

<span id="an_9:17">9:17</span> \[CA\] Niþ\~þan giutand wein niujata in
balgins fairnjans, aiþþau distaurnand balgeis; biþeh þan jah wein
usgutniþ jah balgeis fraqistnand; ak giutand wein juggata in balgins
niujans, jah bajoþum gabairgada.

<span id="an_9:18">9:18</span> \[CA\] miþþanei is rodida þata du im,
þaruh reiks ains qimands inwait ina, qiþands þatei dauhtar meina nu
gaswalt; akei qimands atlagei handu þeina ana ija, jah libaiþ.

<span id="an_9:19">9:19</span> \[CA\] jah urreisands Iesus iddja afar
imma jah siponjos is.

<span id="an_9:20">9:20</span> \[CA\] jah sai, qino bloþarinnandei ·ib·
wintruns duatgaggandei aftaro attaitok skauta wastjos is;

<span id="an_9:21">9:21</span> \[CA\] qaþuh auk in sis: jabai þatainei
atteka wastjai is, ganisa.

<span id="an_9:22">9:22</span> \[CA\] iþ Iesus gawandjands sik jah
gasaihvands þo qaþ: þrafstei þuk dauhtar! galaubeins þeina ganasida þuk.
jah ganas so qino fram þizai hveilai jainai.

<span id="an_9:23">9:23</span> \[CA\] jah qimands Iesus in garda þis
reikis jah gasaihvands swigljans \[jah haurnjans haurnjandans\] jah
managein auhjondein, qaþ du im:

<span id="an_9:24">9:24</span> \[CA\] afleiþiþ, unte ni gaswalt so mawi,
ak slepiþ. jah bihlohun ina.

<span id="an_9:25">9:25</span> \[CA\] þanuh þan usdribana warþ so
managei, atgaggands inn habaida handu izos, jah urrais so mawi.

<span id="an_9:26">9:26</span> \[CA\] jah usiddja meriþa so and alla
jaina airþa.

<span id="an_9:27">9:27</span> \[CA\] jah hvarbondin Iesua jainþro,
laistidedun afar imma twai blindans, hropjandans jah qiþandans: armai
uggkis, sunau Daweidis!

<span id="an_9:28">9:28</span> \[CA\] Qimandin þan in garda duatiddjedun
imma þai blindans jah qaþ im Iesus: ga\~u\~laubjats þatei magjau þata
taujan? Qeþun du imma: jai, frauja!

<span id="an_9:29">9:29</span> \[CA\] þanuh attaitok augam ize qiþands:
bi galaubeinai iggqarai wairþai iggqis.

<span id="an_9:30">9:30</span> \[CA\] jah usluknodedun im augona, jah
inagida ins Iesus qiþands: saihvats ei manna ni witi.

<span id="an_9:31">9:31</span> \[CA\] iþ eis usgaggandans usmeridedun
ina in allai airþai jainai.

<span id="an_9:32">9:32</span> \[CA\] þanuh biþe utusiddjedun eis, sai,
atberun imma mannan baudana daimonari.

<span id="an_9:33">9:33</span> \[CA\] jah biþe usdribans warþ unhulþo,
rodida sa dumba, jah sildaleikidedun manageins qiþandans: ni aiw swa
uskunþ was in Israela.

<span id="an_9:34">9:34</span> \[CA\] iþ Fareisaieis qeþun: in
fauramaþlja unhulþono usdreibiþ unhulþons.

<span id="an_9:35">9:35</span> \[CA\] jah bitauh Iesus baurgs allos jah
haimos laisjands in gaqumþim ize, jah merjands aiwaggeljon þiudangardjos
jah hailjands allos sauhtins jah alla unhailja.

<span id="an_9:36">9:36</span> \[CA\] gasaihvands þan þos manageins
infeinoda in ize, unte wesun afdauidai jah frawaurpanai swe lamba ni
habandona hairdeis.

<span id="an_9:37">9:37</span> \[CA\] þanuh qaþ du siponjam seinaim:
asans raihtis managa, iþ waurstwjans fawai.

<span id="an_9:38">9:38</span> \[CA\] bidjiþ nu fraujan asanais ei
ussandjai waurstwjans in asan seina.

<span id="an_10:1">10:1</span> \[CA\] Jah athaitands þans twalif
si(ponjans) . . . .

<span id="an_10:23">10:23</span> \[CA\] . . . . þizai baurg, þliuhaiþ in
anþara: amen auk qiþa izwis, ei ni ustiuhiþ baurgs Israelis, unte qimiþ
sa sunus mans.

<span id="an_10:24">10:24</span> \[CA\] nist siponeis ufar laisarja nih
skalks ufar fraujin seinamma.

<span id="an_10:25">10:25</span> \[CA\] Ganah siponi ei wairþai swe
laisareis is jah skalks swe frauja is; jabai gardawaldand Baiailzaibul
haihaitun, und hvan filu mais þans innakundans is.

<span id="an_10:26">10:26</span> \[CA\] ni nunu ogeiþ izwis ins; ni
waiht auk ist gahuliþ, þatei ni andhuljaidau, jah fulgin, þatei ni
ufkunnaidau.

<span id="an_10:27">10:27</span> \[CA\] þatei qiþa izwis in riqiza,
qiþaiþ in liuhada, jah þatei in auso gahauseiþ, merjaiþ ana hrotam.

<span id="an_10:28">10:28</span> \[CA\] jah ni ogeiþ izwis þans
usqimandans leika þatainei, iþ saiwalai ni magandans usqiman, iþ ogeiþ
mais þana magandan jah saiwalai jah leika fraqistjan in gaiainnan.

<span id="an_10:29">10:29</span> \[CA\] niu twai sparwans assarjau
bugjanda? jah ains ize ni gadriusiþ ana airþa inuh attins izwaris
wiljan.

<span id="an_10:30">10:30</span> \[CA\] aþþan izwara jah tagla haubidis
alla garaþana sind.

<span id="an_10:31">10:31</span> \[CA\] ni nunu ogeiþ; managaim sparwam
batizans sijuþ jus.

<span id="an_10:32">10:32</span> \[CA\] Sahvazuh nu saei andhaitiþ mis
in andwairþja manne, andhaita jah ik imma in andwairþja attins meinis
saei in himinam ist.

<span id="an_10:33">10:33</span> \[CA\] iþ þishvanoh saei afaikiþ mik in
andwairþja manne, afaika jah ik ina in andwairþja attins meinis þis saei
in himinam ist.

<span id="an_10:34">10:34</span> \[CA\] nih ahjaiþ þatei qemjau lagjan
gawairþi ana airþa; ni qam lagjan gawairþi, ak hairu.

<span id="an_10:35">10:35</span> \[CA\] qam auk skaidan mannan wiþra
attan is jah dauhtar wiþra aiþein izos jah bruþ wiþra swaihron izos;

<span id="an_10:36">10:36</span> \[CA\] jah fijands mans innakundai is.

<span id="an_10:37">10:37</span> \[CA\] saei frijoþ attan aiþþau aiþein
ufar mik, nist meina wairþs; jah saei frijoþ sunu aiþþau dauhtar ufar
mik, nist meina wairþs.

<span id="an_10:38">10:38</span> \[CA\] jah saei ni nimiþ galgan seinana
jah laistjai afar mis, nist meina wairþs.

<span id="an_10:39">10:39</span> \[CA\] saei bigitiþ saiwala seina,
fraqisteiþ izai; jah saei fraqisteiþ saiwalai seinai in meina, bigitiþ
þo.

<span id="an_10:40">10:40</span> \[CA\] sa andnimands izwis mik
andnimiþ, jah sa mik andnimands andnimiþ þana sandjandan mik.

<span id="an_10:41">10:41</span> \[CA\] sa andnimands praufetu in namin
praufetaus mizdon praufetaus nimiþ, jah sa andnimands garaihtana in
namin garaihtis mizdon garaihtis nimiþ.

<span id="an_10:42">10:42</span> \[CA\] jah saei gadragkeiþ ainana þize
minnistane stikla kaldis watins þatainei in namin siponeis, amen qiþa
izwis, ei ni fraqisteiþ mizdon seinai.

<span id="an_11:1">11:1</span> \[CA\] Jah warþ, biþe usfullida Iesus
anabiudands þaim twalif siponjam seinaim, ushof sik jainþro du laisjan
jah merjan and baurgs ize.

<span id="an_11:2">11:2</span> \[CA\] iþ Iohannes gahausjands in
karkarai waurstwa Xristaus, insandjands bi siponjam seinaim qaþ du imma:

<span id="an_11:3">11:3</span> \[CA\] þû is sa qimanda þau anþarizuh
beidaima?

<span id="an_11:4">11:4</span> \[CA\] jah andhafjands Iesus qaþ du im:
gaggandans gateihiþ Iohanne þatei gahauseiþ jah gasaihviþ.

<span id="an_11:5">11:5</span> \[CA\] blindai ussaihvand, jah haltai
gaggand, þrutsfillai hrainjai wairþand, jah baudai gahausjand, jah
dauþai urreisand, jah unledai wailamerjanda:

<span id="an_11:6">11:6</span> \[CA\] jah audags ist hvazuh saei ni
gamarzjada in mis.

<span id="an_11:7">11:7</span> \[CA\] at þaim þan afgaggandam, dugann
Iesus qiþan þaim manageim bi Iohannen: hva usiddjeduþ ana auþida
saihvan? raus fram winda wagidata?

<span id="an_11:8">11:8</span> \[CA\] akei hva usiddjeduþ saihvan?
mannan hnasqjaim wastjom gawasidana? sai, þaiei hnasqjaim wasidai sind,
in gardim þiudane sind.

<span id="an_11:9">11:9</span> \[CA\] akei hva usiddjeduþ saihvan?
praufetu? jai, qiþa izwis: jah managizo praufetau.

<span id="an_11:10">11:10</span> \[CA\] sa ist auk bi þanei gameliþ ist:
sai, ik insandja aggilu meinana faura þus, saei gamanweiþ wig þeinana
faura þus.

<span id="an_11:11">11:11</span> \[CA\] amen, qiþa izwis: ni urrais in
baurim qinono maiza Iohanne þamma daupjandin; iþ sa minniza in
þiudangardjai himine maiza imma ist.

<span id="an_11:12">11:12</span> \[CA\] framuh þan þaim dagam Iohannis
þis daupjandins und hita þiudangardi himine anamahtjada, jah
anamahtjandans frawilwand þo.

<span id="an_11:13">11:13</span> \[CA\] allai auk praufeteis jah witoþ
und Iohanne fauraqeþun;

<span id="an_11:14">11:14</span> \[CA\] jah jabai wildedeiþ miþniman, sa
ist Helias, saei skulda qiman.

<span id="an_11:15">11:15</span> \[CA\] saei habai au(sona)
(hausjandona), (ga)hausja(i).

<span id="an_11:16">11:16</span> \[CA\] (hve) (nu) (galeiko) þata
ku(ni)? (Galeik) (ist) (barnam) sitandam (in) (garunsim) (jah)
(wopjan)dam anþar anþa(ris),

<span id="an_11:17">11:17</span> \[CA\] (jah) (qiþan)dam: swiglodedum
izw(is) (jah) ni plinsideduþ; huf(um) (jah) ni qainodeduþ.

<span id="an_11:18">11:18</span> \[CA\] qam raihtis Iohan(nes) (nih)
(mat)jands nih drigkan(ds) (jah) (qi)þand: unhulþ(on) (habaiþ).

<span id="an_11:19">11:19</span> \[CA\] (qam) sa sunus mans (matjands)
(jah) drigkands j(ah) (qiþand): (sai), (man)na afetja jah af(drug)kja,
(mo)tarje frijonds jah frawaurhtaize. jah uswaurhta gadomida warþ
handugei fram barnam seinaim.

<span id="an_11:20">11:20</span> \[CA\] þanuh dugann idweitjan baurgim,
in þaimei waurþun þos managistons mahteis is, (þatei) (ni)
(idreigodedun) sik.

<span id="an_11:21">11:21</span> \[CA\] (wai) (þus) (Kaurazein), (wai)
(þ)us Beþ(saïdan); (unte) (iþ) (wa)urþeina (in) (Twre) (jah) (Seidon)e
landa mah(teis) (þos) (waur)þanons in izwis, (airis) (þ)au in sakkau jah
azgon (idreig)odedeina.

<span id="an_11:22">11:22</span> \[CA\] sweþauh qi(þa) (izwis): Twrim
jah Seidonim (sutizo) (wa)irþiþ in daga stau(os) (þau) (izwis).

<span id="an_11:23">11:23</span> \[CA\] jah þu Kafarna(um), (þu) (und)
(hi)min ushauhida, (dalaþ) (und) (halj)a galeiþis: (unte) (jabai) (in)
(S)audaumjam (waur)þe(ina) (m)ahteis þos waurþanons in izwis, aiþþau eis
weseina und hina dag.

<span id="an_11:24">11:24</span> \[CA\] sweþauh qiþa izwis þatei airþai
Saudaumje sutizo wairþiþ in daga stauos þau þus.

<span id="an_11:25">11:25</span> \[CA\] inuh jainamma mela andhaf(jands)
. . . .

<span id="an_25:38">25:38</span> \[C\] hvanuh þan þuk sehvum gast jah
galaþodedum? aiþþau naqadana jah wasidedum?

<span id="an_25:39">25:39</span> \[C\] hvanuh þan þuk sehvum siukana
aiþþau in karkarai jah atiddjedum du þus?

<span id="an_25:40">25:40</span> \[C\] jah andhafjands sa þiudans qiþiþ
du im: amen, qiþa izwis: jah þanei tawideduþ ainamma þize minnistane
broþre meinaize, mis tawideduþ.

<span id="an_25:41">25:41</span> \[C\] þanuh qiþiþ jah þaim af
hleidumein ferai: gaggiþ fairra mis, jus fraqiþanans, in fon þata
aiweino, þata manwido unhulþin jah aggilum is.

<span id="an_25:42">25:42</span> \[C\] unte gredags was jan\~ni gebuþ
mis matjan; afþaursiþs was jan\~ni dragkideduþ mik;

<span id="an_25:43">25:43</span> \[C\] gasts jan\~ni galaþ(ode)duþ mik;
naqaþs jan\~ni waside(duþ) mik; siuks jah in karkarai jan\~ni
gaweisodeduþ meina.

<span id="an_25:44">25:44</span> \[C\] þanuh andhafjand jah þai
qiþandans: frauja, hvan þuk sehvum gredagana aiþþau afþaursidana aiþþau
gast aiþþau naqadana aiþþau siukana aiþþau in karkarai jan\~ni
andbahtidedeima þus?

<span id="an_25:45">25:45</span> \[C\] þanuh andhafjiþ im qiþands: amen,
qiþa izwis, jah þanei ni tawideduþ ainamma þize leitilane, mis ni
tawideduþ.

<span id="an_25:46">25:46</span> \[C\] jah galeiþand þai in balwein
aiweinon, iþ þai garaihtans in libain aiweinon.

<span id="an_26:1">26:1</span> \[C\] Jah warþ, biþe ustauh Iesus alla þo
waurda, qaþ siponjam sein(aim):

<span id="an_26:2">26:2</span> \[C\] wituþ þatei afar twans dagans
p(aska) wairþiþ, jas\~sa sunus mans atg(iba)da du ushramjan.

<span id="an_26:3">26:3</span> \[C\] þanuh . . . .

<span id="an_26:65">26:65</span> \[C\] . . . . þaurbum weitwode? sai, nu
gahausideduþ þo wajamerein is.

<span id="an_26:66">26:66</span> \[C\] hva izwis þugkeiþ? iþ eis
andhafjandans qeþun: skula dauþaus ist.

<span id="an_26:67">26:67</span> \[C\] þanuh spiwun ana andawleizn is
jah kaupastedun ina; sumaiþ\~þan lofam slohun

<span id="an_26:68">26:68</span> \[C\] qiþandans: praufetei unsis,
Xristu, hvas ist sa slahands þuk?

<span id="an_26:69">26:69</span> \[C\] iþ Paitrus uta sat ana rohsnai,
jah duatiddja imma aina þiwi qiþandei: jah þu wast miþ Iesua þamma
Galeilaiau.

<span id="an_26:70">26:70</span> \[CA\] . . . . hva qiþis.

<span id="an_26:70">26:70</span> \[C\] iþ is laugnida faura þaim allaim
qiþands: ni wait hva qiþis.

<span id="an_26:71">26:71</span> \[CA\] usgaggandan þan ina in daur,
gasahv ina anþara jah qaþ du þaim jainar: jah sa was miþ Iesua þamma
Nazoraiau.

<span id="an_26:71">26:71</span> \[C\] usgaggandan þan ina in daur,
gasahv ina anþara jah qaþ du þaim jainar: jas\~sa was miþ Iesua þamma
Nazoraiau.

<span id="an_26:72">26:72</span> \[CA\] jah aftra afaiaik miþ aiþa
swarands þatei ni kann þana mannan.

<span id="an_26:72">26:72</span> \[C\] jah aftra laugnida miþ aiþa
swarands þatei ni kann þana mannan.

<span id="an_26:73">26:73</span> \[CA\] afar leitil þan atgaggandans þai
standandans qeþun Paitrau: bi sunjai, jah þu þize is; jah auk razda
þeina bandweiþ þuk.

<span id="an_26:73">26:73</span> \[C\] afar leitil þan atgaggandans þai
stand

ans qeþun Paitrau: bi sunjai, jah þu þize is; jah auk razda þeina
bandweiþ þuk.

<span id="an_26:74">26:74</span> \[CA\] þanuh dugann afdomjan jah swaran
þatei ni kann þana mannan. jah suns hana hrukida.

<span id="an_26:74">26:74</span> \[C\] þanuh dugann afdomjan jah swaran
þatei ni kann þana mannan. jah suns hana hrukida.

<span id="an_26:75">26:75</span> \[CA\] jah gamunda Paitrus waurdis
Iesuis qiþanis du sis: þatei faur hanins hruk þrim sinþam afaikis mik.
jah usgaggands ut gaigrot baitraba.

<span id="an_26:75">26:75</span> \[C\] jah gamunda Paitrus waurdis
Iesuis qiþanis du sis: þatei faur hanins hruk þrim sinþam inwidis mik.
jah usgaggands ut gaigrot baitraba.

<span id="an_27:1">27:1</span> \[CA\] At maurgin þan waurþanana, runa
nemun allai gudjans jah þai sinistans manageins bi Iesu, ei
afdauþidedeina ina.

<span id="an_27:1">27:1</span> \[C\] At maurgin þan waurþanana, garuni
nemun allai þai gudjans jah þai . . . .

<span id="an_27:2">27:2</span> \[CA\] jah gabindandans ina gatauhun jah
anafulhun ina Pauntiau Peilatau kindina.

<span id="an_27:3">27:3</span> \[CA\] þanuh gasaihvands Iudas sa
galewjands ina þatei du stauai gatauhans warþ, idreigonds gawandida þans
þrins tiguns silubrinaize gudjam jah sinistam

<span id="an_27:4">27:4</span> \[CA\] qiþands: frawaurhta mis galewjands
bloþ swikn. iþ eis qeþun: hva kara unsis? þu witeis.

<span id="an_27:5">27:5</span> \[CA\] jah atwairpands þaim silubram in
alh aflaiþ, jah galeiþands ushaihah sik.

<span id="an_27:6">27:6</span> \[CA\] iþ þai gudjans nimandans þans
skattans qeþun: ni skuld ist lagjan þans in kaurbaunan, unte andawairþi
bloþis ist.

<span id="an_27:7">27:7</span> \[CA\] garuni þan nimandans usbauhtedun
us þaim þana akr kasjins, du usfilhan ana gastim.

<span id="an_27:8">27:8</span> \[CA\] duþþe haitans warþ akrs jains akrs
bloþis und hina dag.

<span id="an_27:9">27:9</span> \[CA\] þanuh usfullnoda þata qiþano þairh
Iairaimian praufetu qiþandan: jah usnemun þrins tiguns silubreinaize
andawairþi þis wairþodins, þatei garahnidedun fram sunum Israelis,

<span id="an_27:10">27:10</span> \[CA\] jah atgebun ins und akra
kasjins, swaswe anabauþ mis frauja.

<span id="an_27:11">27:11</span> \[CA\] iþ Iesus stoþ faura kindina, jah
frah ina sa kindins qiþands: þu is þiudans Iudaie? iþ Iesus qaþ du imma:
þu qiþis.

<span id="an_27:12">27:12</span> \[CA\] jah miþþanei wrohiþs was fram
þaim gudjam jah sinistam, ni waiht andhof.

<span id="an_27:13">27:13</span> \[CA\] þanuh qaþ du imma Peilatus: niu
hauseis hvan filu ana þuk weitwodjand?

<span id="an_27:14">27:14</span> \[CA\] jah ni andhof imma wiþra ni
ainhun waurde, swaswe sildaleikida sa kindins filu.

<span id="an_27:15">27:15</span> \[CA\] and dulþ þan hvarjoh biuhts was
sa kindins fraletan ainana þizai managein bandjan, þanei wildedun.

<span id="an_27:16">27:16</span> \[CA\] habaidedunuh þan bandjan
gatarhidana Barabban.

<span id="an_27:17">27:17</span> \[CA\] gaqumanaim þan im, qaþ im
Peilatus: hvana wileiþ ei fraletau izwis? Barabban þau Iesu, saei
haitada Xristus?

<span id="an_27:18">27:18</span> \[CA\] wissa auk þatei in neiþis
atgebun ina.

<span id="an_27:19">27:19</span> \[CA\] sitandin þan imma ana
stauastola, insandida du imma qens is qiþandei: ni waiht þus jah þamma
garaihtin . . . .

<span id="an_27:42">27:42</span> \[CA\] . . . . Israelis ist,
atsteigadau nu af þamma galgin \[ei gasaihvaima\] jah galaubjam imma.

<span id="an_27:43">27:43</span> \[CA\] trauaida du guda; lausjadau nu
ina, jabai wili ina; qaþ auk þatei gudis im sunus.

<span id="an_27:44">27:44</span> \[CA\] þatuh samo jah þai waidedjans
þai miþushramidans imma idweitidedun imma.

<span id="an_27:45">27:45</span> \[CA\] fram saihston þan hveilai warþ
riqis ufar allai airþai und hveila niundon.

<span id="an_27:46">27:46</span> \[CA\] iþ þan bi hveila niundon
ufhropida Iesus stibnai mikilai qiþands: helei, helei, lima sibakþani,
þatei ist: guþ meins, guþ meins, duhve mis bilaist?

<span id="an_27:47">27:47</span> \[CA\] iþ sumai þize jainar standandane
gahausjandans qeþun þatei Helian wopeiþ sa.

<span id="an_27:48">27:48</span> \[CA\] jah suns þragida ains us im jah
nam swamm fulljands aketis, jah lagjands ana raus draggkida ina.

<span id="an_27:49">27:49</span> \[CA\] iþ þai anþarai qeþun: let, ei
saihvam, qimaiu Helias nasjan ina.

<span id="an_27:50">27:50</span> \[CA\] iþ Iesus aftra hropjands stibnai
mikilai aflailot ahman.

<span id="an_27:51">27:51</span> \[CA\] jah þan faurhah alhs diskritnoda
in twa, iupaþro und dalaþ, jah airþa inreiraida, jah stainos
disskritnodedun,

<span id="an_27:52">27:52</span> \[CA\] jah hlaiwasnos usluknodedun, jah
managa leika þize ligandane weihaize urrisun.

<span id="an_27:53">27:53</span> \[CA\] jah usgaggandans us hlaiwasnom
afar urrist is innatgaggandans in þo weihon baurg jah ataugidedun sik
managaim.

<span id="an_27:54">27:54</span> \[CA\] iþ hundafaþs jah þai miþ imma
witandans Iesua, gasaihvandans þo reiron jah þo waurþanona, ohtedun
abraba, qiþandans: bi sunjai gudis sunus ist sa.

<span id="an_27:55">27:55</span> \[CA\] wesunuh þan jainar qinons
managos fairraþro saihvandeins, þozei laistidedun afar Iesua fram
Galeilaia, andbahtjandeins imma,

<span id="an_27:56">27:56</span> \[CA\] in þaimei was Marja so
Magdalene, jah Marja so Iakobis jah Iosezis aiþei, jah aiþei suniwe
Zaibaidaiaus.

<span id="an_27:57">27:57</span> \[CA\] iþ þan seiþu warþ, qam manna
gabigs af Areimaþaias þizuh namo Iosef, saei jah silba siponida Iesua.

<span id="an_27:58">27:58</span> \[CA\] sah atgaggands du Peilatau baþ
þis leikis Iesuis. þanuh Peilatus uslaubida giban þata leik.

<span id="an_27:59">27:59</span> \[CA\] jah nimands þata leik Iosef
biwand ita sabana hrainjamma

<span id="an_27:60">27:60</span> \[CA\] jah galagida ita in niujamma
seinamma hlaiwa þatei ushuloda ana staina jah faurwalwjands staina
mikilamma daurons þis hlaiwis galaiþ.

<span id="an_27:61">27:61</span> \[CA\] wasuh þan jainar Marja Magdalene
jah so anþara Marja sitandeins andwairþis þamma hlaiwa.

<span id="an_27:62">27:62</span> \[CA\] iftumin þan daga, saei ist afar
paraskaiwein, gaqemun auhumistans gudjans jah Fareisaieis du Peilatau

<span id="an_27:63">27:63</span> \[CA\] qiþandans: frauja, gamundedum
þatei jains airzjands qaþ nauh libands: afar þrins dagans urreisa.

<span id="an_27:64">27:64</span> \[CA\] hait nu witan þamma hlaiwa und
þana þridjan dag, ibai ufto qimandans þai siponjos is binimaina imma jah
qiþaina du managein: urrais us dauþaim, jah ist so speidizei airziþa
wairsizei þizai frumein.

<span id="an_27:65">27:65</span> \[CA\] qaþ im Peilatus: habaiþ
wardjans, gaggiþ witaiduh swaswe kunnuþ.

<span id="an_27:66">27:66</span> \[CA\] iþ eis gaggandans galukun þata
hlaiw, faursigljandans þana . . . .

------------------------------------------------------------------------

[Next: Mark](mar.md)
