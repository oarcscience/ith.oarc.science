[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mat)  [Next](luk) 

------------------------------------------------------------------------

### Gothic Bible: Mark

<span id="an_1:0">1:0</span> \[CA\] Aiwaggeljo þairh Marku anastodeiþ.

<span id="an_1:1">1:1</span> \[CA\] Anastodeins aiwaggeljons Iesuis
Xristaus sunaus gudis.

<span id="an_1:2">1:2</span> \[CA\] swe gameliþ ist in Esaïin praufetau:
sai, ik insandja aggilu meinana faura þus, saei gamanweiþ wig þeinana
faura þus.

<span id="an_1:3">1:3</span> \[CA\] Stibna wopjandins in auþidai:
manweiþ wig fraujins, raihtos waurkeiþ staigos gudis unsaris.

<span id="an_1:4">1:4</span> \[CA\] was Iohannes daupjands in auþidai
jah merjands daupein idreigos du aflageinai frawaurhte.

<span id="an_1:5">1:5</span> \[CA\] jah usiddjedun du imma all
Iudaialand jah Iairusaulwmeis, jah daupidai wesun allai in Iaurdane
ahvai fram imma, andhaitandans frawaurhtim seinaim.

<span id="an_1:6">1:6</span> \[CA\] wasuþ\~þan Iohannes gawasiþs taglam
ulbandaus jah gairda filleina bi hup seinana jah matida þramsteins jah
miliþ haiþiwisk.

<span id="an_1:7">1:7</span> \[CA\] jah merida qiþands: qimiþ swinþoza
mis sa afar mis, þizei ik ni im wairþs anahneiwands andbindan skaudaraip
skohe is.

<span id="an_1:8">1:8</span> \[CA\] aþþan ik daupja izwis in watin, iþ
is daupeiþ izwis in ahmin weihamma.

<span id="an_1:9">1:9</span> \[CA\] jah warþ in jainaim dagam, qam Iesus
fram Nazaraiþ Galeilaias jah daupiþs was fram Iohanne in Iaurdane.

<span id="an_1:10">1:10</span> \[CA\] jah suns usgaggands us þamma watin
gasahv usluknans himinans jah ahman swe ahak atgaggandan ana ina.

<span id="an_1:11">1:11</span> \[CA\] jah stibna qam us himinam: þu is
sunus meins sa liuba, in þuzei waila galeikaida.

<span id="an_1:12">1:12</span> \[CA\] jah suns sai, ahma ina ustauh in
auþida.

<span id="an_1:13">1:13</span> \[CA\] jah was in þizai auþidai dage
fidwor tiguns fraisans fram Satanin, jah was miþ diuzam, jah aggileis
andbahtidedun imma.

<span id="an_1:14">1:14</span> \[CA\] iþ afar þatei atgibans warþ
Iohannes, qam Iesus in Galeilaia merjands aiwaggeljon þiudangardjos
gudis,

<span id="an_1:15">1:15</span> \[CA\] qiþands þatei usfullnoda þata mel
jah atnehvida sik þiudangardi gudis: idreigoþ jah galaubeiþ in
aiwaggeljon.

<span id="an_1:16">1:16</span> \[CA\] jah hvarbonds faur marein
Galeilaias gasahv Seimonu jah Andraian broþar is, þis Seimonis,
wairpandans nati in marein; wesun auk fiskjans.

<span id="an_1:17">1:17</span> \[CA\] jah qaþ im Iesus: hirjats afar
mis, jah gatauja igqis wairþan nutans manne.

<span id="an_1:18">1:18</span> \[CA\] jah suns afletandans þo natja
seina laistidedun afar imma.

<span id="an_1:19">1:19</span> \[CA\] jah jainþro inngaggands framis
leit

a gasahv Iakobu þana Zaibaidaiaus jah Iohanne broþar is, jah þans in
skipa manwjandans natja.

<span id="an_1:20">1:20</span> \[CA\] jah suns haihait ins. jah
afletandans attan seinana Zaibaidaiu in þamma skipa miþ asnjam, galiþun
afar imma.

<span id="an_1:21">1:21</span> \[CA\] jah galiþun in Kafarnaum, jah suns
sabbato daga galeiþands in swnagogen laisida ins.

<span id="an_1:22">1:22</span> \[CA\] jah usfilmans waurþun ana þizai
laiseinai is; unte was laisjands ins swe waldufni habands jah ni swaswe
þai bokarjos.

<span id="an_1:23">1:23</span> \[CA\] jah was in þizai swnagogen ize
manna in unhrainjamma ahmin jah ufhropida

<span id="an_1:24">1:24</span> \[CA\] qiþands: fralet, hva uns jah þus,
Iesu Nazorenai, qamt fraqistjan uns? kann þuk, hvas þu is, sa weiha
gudis.

<span id="an_1:25">1:25</span> \[CA\] jah andbait ina Iesus qiþands:
þahai jah usgagg ut us þamma, ahma unhrainja.

<span id="an_1:26">1:26</span> \[CA\] jah tahida ina ahma sa unhrainja
jah hropjands stibnai mikilai usiddja us imma.

<span id="an_1:27">1:27</span> \[CA\] jah afslauþnodedun allai
sildaleikjandans, swaei sokidedun miþ sis misso qiþandans: hva sijai
þata? hvo so laiseino so niujo, ei miþ waldufnja jah ahmam þaim
unhrainjam anabiudiþ jah ufhausjand imma?

<span id="an_1:28">1:28</span> \[CA\] usiddja þan meriþa is suns and
allans bisitands Galeilaias.

<span id="an_1:29">1:29</span> \[CA\] jah suns us þizai swnagogen
usgaggandans qemun in garda Seimonis jah Andraiins miþ Iakobau jah
Iohannen.

<span id="an_1:30">1:30</span> \[CA\] iþ swaihro Seimonis lag in
brinnon: jah suns qeþun imma bi ija.

<span id="an_1:31">1:31</span> \[CA\] jah duatgaggands urraisida þo
undgreipands handu izos, jah aflailot þo so brinno suns, jah andbahtida
im.

<span id="an_1:32">1:32</span> \[CA\] andanahtja þan waurþanamma, þan
gasaggq sauil, berun du imma allans þans ubil habandans jah unhulþons
habandans.

<span id="an_1:33">1:33</span> \[CA\] jah so baurgs alla garunnana was
at daura.

<span id="an_1:34">1:34</span> \[CA\] jah gahailida managans ubil
habandans missaleikaim sauhtim jah unhulþons managos uswarp jah ni
fralailot rodjan þos unhulþons, unte kunþedun ina.

<span id="an_1:35">1:35</span> \[CA\] jah air uhtwon usstandands usiddja
jah galaiþ ana auþjana staþ jah jainar baþ.

<span id="an_1:36">1:36</span> \[CA\] jah galaistans waurþun imma Seimon
jah þai miþ imma.

<span id="an_1:37">1:37</span> \[CA\] jah bigitandans ina qeþun du imma
þatei allai þuk sokjand.

<span id="an_1:38">1:38</span> \[CA\] jah qaþ du im: gaggam du þaim
bisunjane haimom jah baurgim, ei jah jainar merjau, unte duþe qam.

<span id="an_1:39">1:39</span> \[CA\] jah was merjands in swnagogim ize
and alla Galeilaian jah unhulþons uswairpands.

<span id="an_1:40">1:40</span> \[CA\] jah qam at imma þrutsfill habands,
bidjands ina jah kniwam knussjands jah qiþands du imma þatei jabai
wileis, magt mik gahrainjan.

<span id="an_1:41">1:41</span> \[CA\] iþ Iesus infeinands, ufrakjands
handu seina attaitok imma jah qaþ imma: wiljau, wairþ hrains.

<span id="an_1:42">1:42</span> \[CA\] jah biþe qaþ þata Iesus, suns þata
þrutsfill aflaiþ af imma, jah hrains warþ.

<span id="an_1:43">1:43</span> \[CA\] jah gahvotjands imma suns
ussandida ina

<span id="an_1:44">1:44</span> \[CA\] jah qaþ du imma: saihv ei mannhun
ni qiþais waiht; ak gagg þuk silban ataugjan gudjin jah atbair fram
gahraineinai þeinai þatei anabauþ Moses du weitwodiþai im.

<span id="an_1:45">1:45</span> \[CA\] iþ is usgaggands dugann merjan
filu jah usqiþan þata waurd, swaswe is juþan ni mahta andaugjo in baurg
galeiþan, ak uta ana auþjaim stadim was; jah iddjedun du imma allaþro.

<span id="an_2:1">2:1</span> \[CA\] Jah galaiþ aftra in Kafarnaum afar
dagans, jah gafrehun þatei in garda ist.

<span id="an_2:2">2:2</span> \[CA\] jah suns gaqemun managai, swaswe
juþan ni gamostedun nih at daura, jah rodida im waurd.

<span id="an_2:3">2:3</span> \[CA\] jah qemun at imma usliþan
bairandans, hafanana fram fidworim.

<span id="an_2:4">2:4</span> \[CA\] jah ni magandans nehva qiman imma
faura manageim, andhulidedun hrot þarei was Iesus jah usgrabandans
insailidedun þata badi \[jah fralailotun\] ana þammei lag sa usliþa.

<span id="an_2:5">2:5</span> \[CA\] gasaihvands þan Iesus galaubein ize
qaþ du þamma usliþin: barnilo, afletanda þus frawaurhteis þeinos.

<span id="an_2:6">2:6</span> \[CA\] wesunuh þan sumai þize bokarje
jainar sitandans jah þagkjandans sis in hairtam seinaim:

<span id="an_2:7">2:7</span> \[CA\] hva sa swa rodeiþ naiteinins? hvas
mag afletan frawaurhtins, niba ains guþ?

<span id="an_2:8">2:8</span> \[CA\] jah suns ufkunnands Iesus ahmin
seinamma þatei swa þai mitodedun sis, qaþ du im: duhve mitoþ þata in
hairtam izwaraim?

<span id="an_2:9">2:9</span> \[CA\] hvaþar ist azetizo du qiþan þamma
usliþin: afletanda þus frawaurhteis þeinos, þau qiþan: urreis jah nim
þata badi þeinata jah gagg?

<span id="an_2:10">2:10</span> \[CA\] aþþan ei witeiþ þatei waldufni
habaiþ sunus mans ana airþai afletan frawaurhtins, qaþ du þamma usliþin:

<span id="an_2:11">2:11</span> \[CA\] þus qiþa: urreis nimuh þata badi
þein jah gagg du garda þeinamma.

<span id="an_2:12">2:12</span> \[CA\] jah urrais suns jah ushafjands
badi usiddja faura andwairþja allaize, swaswe usgeisnodedun allai jah
hauhidedun mikiljandans guþ, qiþandans þatei aiw swa ni gasehvun.

<span id="an_2:13">2:13</span> \[CA\] jah galaiþ aftra faur marein, jah
all manageins iddjedun du imma, jah laisida ins.

<span id="an_2:14">2:14</span> \[CA\] jah hvarbonds gasahv Laiwwi þana
Alfaiaus sitandan at motai jah qaþ du imma: gagg afar mis. Jah
usstandands iddja afar imma.

<span id="an_2:15">2:15</span> \[CA\] jah warþ, biþe is anakumbida in
garda is, jah managai motarjos jah frawaurhtai miþanakumbidedun Iesua
jah siponjam is; wesun auk managai jah iddjedun afar imma.

<span id="an_2:16">2:16</span> \[CA\] jah þai bokarjos jah Fareisaieis
gasaihvandans ina matjandan miþ þaim motarjam jah frawaurhtaim, qeþun du
þaim siponjam is: hva ist þatei miþ motarjam jah frawaurhtaim matjiþ jah
driggkiþ?

<span id="an_2:17">2:17</span> \[CA\] jah gahausjands Iesus qaþ du im:
ni þaurbun swinþai lekeis, ak þai ubilaba habandans; ni qam laþon
uswaurhtans, ak frawaurhtans.

<span id="an_2:18">2:18</span> \[CA\] jah wesun siponjos Iohannis jah
Fareisaieis fastandans; jah atiddjedun jah qeþun du imma: duhve siponjos
Iohannes jah Fareisaieis fastand, iþ þai þeinai siponjos ni fastand?

<span id="an_2:19">2:19</span> \[CA\] jah qaþ im Iesus: ibai magun
sunjus bruþfadis, und þatei miþ im ist bruþfaþs, fastan? swa lagga
hveila swe miþ sis haband bruþfad, ni magun fastan.

<span id="an_2:20">2:20</span> \[CA\] aþþan atgaggand dagos þan afnimada
af im sa bruþfaþs, jah þan fastand in jainamma daga.

<span id="an_2:21">2:21</span> \[CA\] ni manna plat fanins niujis siujiþ
ana snagan fairnjana; ibai afnimai fullon af þamma sa niuja þamma
fairnjin, jah wairsiza gataura wairþiþ.

<span id="an_2:22">2:22</span> \[CA\] ni manna giutiþ wein juggata in
balgins fairnjans; ibai aufto distairai wein þata niujo þans balgins,
jah wein usgutniþ, jah þai balgeis fraqistnand; ak wein juggata in
balgins niujans giutand.

<span id="an_2:23">2:23</span> \[CA\] jah warþ þairhgaggan imma sabbato
daga þairh atisk, jah dugunnun siponjos is skewjandans raupjan ahsa.

<span id="an_2:24">2:24</span> \[CA\] jah Fareisaieis qeþun du imma:
sai, hva taujand siponjos þeinai sabbatim þatei ni skuld ist?

<span id="an_2:25">2:25</span> \[CA\] jah is qaþ du im: niu ussuggwuþ
aiw hva gatawida Daweid, þan þaurfta jah gredags was, is jah þai miþ
imma?

<span id="an_2:26">2:26</span> \[CA\] hvaiwa galaiþ in gard gudis uf
Abiaþara gudjin jah hlaibans faurlageinais matida, þanzei ni skuld ist
matjan niba ainaim gudjam, jah gaf jah þaim miþ sis wisandam?

<span id="an_2:27">2:27</span> \[CA\] jah qaþ im: sabbato in mans warþ
gaskapans, ni manna in sabbato dagis;

<span id="an_2:28">2:28</span> \[CA\] swaei frauja ist sa sunus mans jah
þamma sabbato.

<span id="an_3:1">3:1</span> \[CA\] Jah galaiþ aftra in swnagogen, jah
was jainar manna gaþaursana habands handu.

<span id="an_3:2">3:2</span> \[CA\] jah witaidedun imma hailidediu
sabbato daga, ei wrohidedeina ina.

<span id="an_3:3">3:3</span> \[CA\] jah qaþ du þamma mann þamma
gaþaursana habandin handu: urreis in midumai.

<span id="an_3:4">3:4</span> \[CA\] jah qaþ du im: skuldu ist in
sabbatim þiuþ taujan aiþþau unþiuþ taujan, saiwala nasjan aiþþau
usqistjan? iþ eis þahaidedun.

<span id="an_3:5">3:5</span> \[CA\] jah ussaihvands ins miþ moda, gaurs
in daubiþos hairtins ize qaþ du þamma mann: ufrakei þo handu þeina! jah
ufrakida, jah gastoþ aftra so handus is.

<span id="an_3:6">3:6</span> \[CA\] jah gaggandans þan Fareisaieis
sunsaiw miþ þaim Herodianum garuni gatawidedun bi ina, ei imma
usqemeina.

<span id="an_3:7">3:7</span> \[CA\] jah Iesus aflaiþ miþ siponjam
seinaim du marein, jah filu manageins us Galeilaia laistidedun afar
imma,

<span id="an_3:8">3:8</span> \[CA\] jah us Iudaia jah us Iairusaulwmim
jah us Idumaia jah hindana Iaurdanaus; jah þai bi Twra jah Seidona,
manageins filu, gahausjandans hvan filu is tawida, qemun at imma.

<span id="an_3:9">3:9</span> \[CA\] jah qaþ þaim siponjam seinaim ei
skip habaiþ wesi at imma in þizos manageins, ei ni þraiheina ina.

<span id="an_3:10">3:10</span> \[CA\] managans auk gahailida, swaswe
drusun ana ina ei imma attaitokeina, jah swa managai swe habaidedun
wundufnjos

<span id="an_3:11">3:11</span> \[CA\] jah ahmans unhrainjans, þaih þan
ina gasehvun, drusun du imma jah hropidedun qiþandans þatei þu is sunus
gudis.

<span id="an_3:12">3:12</span> \[CA\] jah filu andbait ins ei ina ni
gaswikunþidedeina.

<span id="an_3:13">3:13</span> \[CA\] jah ustaig in fairguni jah
athaihait þanzei wilda is, jah galiþun du imma.

<span id="an_3:14">3:14</span> \[CA\] jah gawaurhta twalif du wisan miþ
sis, jah ei insandidedi ins merjan

<span id="an_3:15">3:15</span> \[CA\] jah haban waldufni du hailjan
sauhtins jah uswairpan unhulþons.

<span id="an_3:16">3:16</span> \[CA\] jah gasatida Seimona namo Paitrus;

<span id="an_3:17">3:17</span> \[CA\] jah Iakobau þamma Zaibaidaiaus jah
Iohanne broþr Iakobaus jah gasatida im namna Bauanairgais, þatei ist:
sunjus þeihvons;

<span id="an_3:18">3:18</span> \[CA\] jah Andraian jah Filippu jah
Barþaulaumaiu jah Matþaiu jah Þoman jah Iakobu þana Alfaiaus jah Þaddaiu
jah Seimona þana Kananeiten

<span id="an_3:19">3:19</span> \[CA\] jah Iudan Iskarioten, saei jah
galewida ina.

<span id="an_3:20">3:20</span> \[CA\] jah atiddjedun in gard, jah
gaïddja sik

managei, swaswe ni mahtedun nih hlaif matjan.

<span id="an_3:21">3:21</span> \[CA\] jah hausjandans fram imma bokarjos
jah anþarai usiddjedun gahaban ina; qeþun auk þatei usgaisiþs ist.

<span id="an_3:22">3:22</span> \[CA\] jah bokarjos þai af Iairusaulwmai
qimandans qeþun þatei Baiailzaibul habaiþ, jah þatei in þamma reikistin
unhulþono uswairpiþ þaim unhulþom.

<span id="an_3:23">3:23</span> \[CA\] jah athaitands ins in gajukom qaþ
du im: hvaiwa mag Satanas Satanan uswairpan?

<span id="an_3:24">3:24</span> \[CA\] jah jabai þiudangardi wiþra sik
gadailjada, ni mag standan so þiudangardi jaina.

<span id="an_3:25">3:25</span> \[CA\] jah jabai gards wiþra sik
gadailjada, ni mag standan sa gards jains.

<span id="an_3:26">3:26</span> \[CA\] jah jabai Satana usstoþ ana sik
silban jah gadailiþs warþ, ni mag gastandan, ak andi habaiþ.

<span id="an_3:27">3:27</span> \[CA\] ni manna mag kasa swinþis
galeiþands in gard is wilwan, niba faurþis þana swinþan gabindiþ; jah
þana gard is diswilwai.

<span id="an_3:28">3:28</span> \[CA\] amen, qiþa izwis, þatei allata
afletada þata frawaurhte sunum manne, jah naiteinos swa managos swaswe
wajamerjand;

<span id="an_3:29">3:29</span> \[CA\] aþþan saei wajamereiþ ahman
weihana ni habaiþ fralet aiw, ak skula ist aiweinaizos frawaurhtais.

<span id="an_3:30">3:30</span> \[CA\] unte qeþun: ahman unhrainjana
habaiþ.

<span id="an_3:31">3:31</span> \[CA\] jah qemun þan aiþei is jah
broþrjus is jah uta standandona insandidedun du imma, haitandona ina.

<span id="an_3:32">3:32</span> \[CA\] jah setun bi ina managei; qeþun
þan du imma: sai, aiþei þeina jah broþrjus þeinai jah swistrjus þeinos
uta sokjand þuk.

<span id="an_3:33">3:33</span> \[CA\] jah andhof im qiþands: hvo ist so
aiþei meina aiþþau þai broþrjus meinai?

<span id="an_3:34">3:34</span> \[CA\] jah bisaihvands bisunjane þans bi
sik sitandans qaþ: sai, aiþei meina jah þai broþrjus meinai.

<span id="an_3:35">3:35</span> \[CA\] saei allis waurkeiþ wiljan gudis,
sa jah broþar meins jah swistar jah aiþei ist.

<span id="an_4:1">4:1</span> \[CA\] Jah aftra \[Iesus\] dugann laisjan
at marein, jah galesun sik du imma manageins filu, swaswe ina galeiþan
in skip gasitan in marein; jah alla so managei wiþra marein ana staþa
was.

<span id="an_4:2">4:2</span> \[CA\] jah laisida ins in gajukom manag jah
qaþ im in laiseinai seinai:

<span id="an_4:3">4:3</span> \[CA\] hauseiþ! sai, urrann sa saiands du
saian fraiwa seinamma.

<span id="an_4:4">4:4</span> \[CA\] jah warþ, miþþanei saiso, sum
raihtis gadraus faur wig, jah qemun fuglos jah fretun þata.

<span id="an_4:5">4:5</span> \[CA\] anþaruþ\~þan gadraus ana
stainahamma, þarei ni habaida airþa managa, jah suns urrann, in þizei ni
habaida diupaizos airþos;

<span id="an_4:6">4:6</span> \[CA\] at sunnin þan urrinnandin ufbrann,
jah unte ni habaida waurtins, gaþaursnoda.

<span id="an_4:7">4:7</span> \[CA\] jah sum gadraus in þaurnuns; jah
ufarstigun þai þaurnjus jah afhvapidedun þata, jah akran ni gaf.

<span id="an_4:8">4:8</span> \[CA\] jah sum gadraus in airþa goda jah
gaf akran urrinnando jah wahsjando, jah bar ain ·l· jah ain ·j· jah ain
·r·

<span id="an_4:9">4:9</span> \[CA\] jah qaþ: saei habai ausona
hausjandona, gahausjai.

<span id="an_4:10">4:10</span> \[CA\] iþ biþe warþ sundro, frehun ina
þai bi ina miþ þaim twalibim þizos gajukons.

<span id="an_4:11">4:11</span> \[CA\] jah qaþ im: izwis atgiban ist
kunnan runa þiudangardjos gudis, iþ jainaim þaim uta in gajukom allata
wairþiþ,

<span id="an_4:12">4:12</span> \[CA\] ei saihvandans saihvaina jah ni
gaumjaina, jah hausjandans hausjaina jah ni fraþjaina, ibai hvan
gawandjaina sik jah afletaindau im frawaurhteis.

<span id="an_4:13">4:13</span> \[CA\] jah qaþ du im: ni wituþ þo
gajukon, jah hvaiwa allos þos gajukons kunneiþ?

<span id="an_4:14">4:14</span> \[CA\] sa saijands waurd saijiþ.

<span id="an_4:15">4:15</span> \[CA\] aþþan þai wiþra wig sind, þarei
saiada þata waurd, jah þan gahausjand unkarjans, suns qimiþ Satanas jah
usnimiþ waurd þata insaiano in hairtam ize.

<span id="an_4:16">4:16</span> \[CA\] jah sind samaleiko þai ana
stainahamma saianans, þaiei þan hausjand þata waurd, suns miþ fahedai
nimand ita

<span id="an_4:17">4:17</span> \[CA\] jah ni haband waurtins in sis, ak
hveilahvairbai sind; þaþroh, biþe qimiþ aglo aiþþau wrakja in þis
waurdis, suns gamarzjanda.

<span id="an_4:18">4:18</span> \[CA\] jah þai sind þai in þaurnuns
saianans, þai waurd hausjandans,

<span id="an_4:19">4:19</span> \[CA\] jah saurgos þizos libainais jah
afmarzeins gabeins jah þai bi þata anþar lustjus innatgaggandans
afhvapjand þata waurd, jah akranalaus wairþiþ.

<span id="an_4:20">4:20</span> \[CA\] jah þai sind þai ana airþai þizai
godon saianans, þaiei hausjand þata waurd jah andnimand jah akran
bairand, ain ·l· jah ain ·j· jah ain ·r·

<span id="an_4:21">4:21</span> \[CA\] jah qaþ du im: ibai lukarn qimiþ
duþe ei uf melan satjaidau aiþþau undar ligr? niu ei ana lukarnastaþan
satjaidau?

<span id="an_4:22">4:22</span> \[CA\] nih allis ist hva fulginis þatei
ni gabairhtjaidau: nih warþ analaugn, ak ei swikunþ wairþai.

<span id="an_4:23">4:23</span> \[CA\] jabai hvas habai ausona
hausjandona, gahausjai.

<span id="an_4:24">4:24</span> \[CA\] jah qaþ du im: saihviþ, hva
hauseiþ! in þizaiei mitaþ mitiþ, mitada izwis jah biaukada izwis þaim
galaubjandam.

<span id="an_4:25">4:25</span> \[CA\] unte þishvammeh saei habaiþ gibada
imma; jah saei ni habaiþ jah þatei habaiþ afnimada imma.

<span id="an_4:26">4:26</span> \[CA\] jah qaþ: swa ist þiudangardi
gudis, swaswe jabai manna wairpiþ fraiwa ana airþa.

<span id="an_4:27">4:27</span> \[CA\] jah slepiþ jah urreisiþ naht jah
daga, jah þata fraiw keiniþ jah liudiþ swe ni wait is.

<span id="an_4:28">4:28</span> \[CA\] silbo auk airþa akran bairiþ:
frumist gras, þaþroh ahs, þaþroh fulliþ kaurnis in þamma ahsa.

<span id="an_4:29">4:29</span> \[CA\] þanuh biþe atgibada akran, suns
insandeiþ gilþa, unte atist asans.

<span id="an_4:30">4:30</span> \[CA\] jah qaþ: hve galeikom þiudangardja
gudis, aiþþau in hvileikai gajukon gabairam þo?

<span id="an_4:31">4:31</span> \[CA\] swe kaurno sinapis, þatei þan
saiada ana airþa, minnist allaize fraiwe ist þize ana airþai;

<span id="an_4:32">4:32</span> \[CA\] jah þan saiada, urrinniþ jah
wairþiþ allaize grase maist jah gataujiþ astans mikilans, swaswe magun
uf skadau is fuglos himinis gabauan.

<span id="an_4:33">4:33</span> \[CA\] jah swaleikaim managaim gajukom
rodida du im þata waurd, swaswe mahtedun hausjon.

<span id="an_4:34">4:34</span> \[CA\] iþ inuh gajukon ni rodida im, iþ
sundro siponjam seinaim andband allata.

<span id="an_4:35">4:35</span> \[CA\] jah qaþ du im in jainamma daga at
andanahtja þan waurþanamma: usleiþam jainis stadis.

<span id="an_4:36">4:36</span> \[CA\] jah afletandans þo managein
andnemun ina swe was in skipa; jah þan anþara skipa wesun miþ imma.

<span id="an_4:37">4:37</span> \[CA\] jah warþ skura windis mikila jah
wegos waltidedun in skip, swaswe ita juþan gafullnoda.

<span id="an_4:38">4:38</span> \[CA\] jah was is ana notin ana waggarja
slepands, jah urraisidedun ina jah qeþun du imma: laisari, niu kara þuk
þizei fraqistnam?

<span id="an_4:39">4:39</span> \[CA\] jah urreisands gasok winda jah qaþ
du marein: gaslawai, afdumbn! jah anasilaida sa winds jah warþ wis
mikil.

<span id="an_4:40">4:40</span> \[CA\] jah qaþ du im: duhve faurhtai
sijuþ swa? hvaiwa ni nauh habaiþ galaubein?

<span id="an_4:41">4:41</span> \[CA\] jah ohtedun sis agis mikil jah
qeþun du sis misso: hvas þannu sa sijai, unte jah winds jah marei
ufhausjand imma?

<span id="an_5:1">5:1</span> \[CA\] Jah qemun hindar marein in landa
Gaddarene.

<span id="an_5:2">5:2</span> \[CA\] jah usgaggandin imma us skipa suns
gamotida imma manna us aurahjom in ahmin unhrainjamma,

<span id="an_5:3">5:3</span> \[CA\] saei bauain habaida in aurahjom: jah
ni naudibandjom eisarneinaim manna mahta ina gabindan.

<span id="an_5:4">5:4</span> \[CA\] unte is ufta eisarnam bi fotuns
gabuganaim jah naudibandjom eisarneinaim gabundans was jah galausida af
sis þos naudibandjos jah þo ana fotum eisarna gabrak, jah manna ni mahta
ina gatamjan.

<span id="an_5:5">5:5</span> \[CA\] jah sinteino nahtam jah dagam in
aurahjom jah in fairgunjam was hropjands jah bliggwands sik stainam.

<span id="an_5:6">5:6</span> \[CA\] gasaihvands þan Iesu fairraþro rann
jah inwait ina

<span id="an_5:7">5:7</span> \[CA\] jah hropjands stibnai mikilai qaþ:
hva mis jah þus, Iesu, sunau gudis þis hauhistins? biswara þuk bi guda,
ni balwjais mis!

<span id="an_5:8">5:8</span> \[CA\] unte qaþ imma: usgagg, ahma
unhrainja, us þamma mann!

<span id="an_5:9">5:9</span> \[CA\] jah frah ina: hva namo þein? jah qaþ
du imma: namo mein Laigaion, unte managai sijum.

<span id="an_5:10">5:10</span> \[CA\] jah baþ ina filu ei ni usdrebi im
us landa.

<span id="an_5:11">5:11</span> \[CA\] wasuh þan jainar hairda sweine
haldana at þamma fairgunja.

<span id="an_5:12">5:12</span> \[CA\] jah bedun ina allos þos unhulþons
qiþandeins: insandei unsis in þo sweina, ei in þo galeiþaima.

<span id="an_5:13">5:13</span> \[CA\] jah uslaubida im Iesus suns. jah
usgaggandans ahmans þai unhrainjans galiþun in þo sweina, jah rann so
hairda and driuson in marein; wesunuþ\~þan swe twos þusundjos, jah
afhvapnodedun in marein.

<span id="an_5:14">5:14</span> \[CA\] jah þai haldandans þo sweina
gaþlauhun jah gataihun in baurg jah in haimom, jah qemun saihvan hva
wesi þata waurþano.

<span id="an_5:15">5:15</span> \[CA\] jah atiddjedun du Iesua jah
gasaihvand þana wodan sitandan jah gawasidana jah fraþjandan þana saei
habaida laigaion, jah ohtedun.

<span id="an_5:16">5:16</span> \[CA\] jah spillodedun im þaiei gasehvun,
hvaiwa warþ bi þana wodan jah bi þo sweina.

<span id="an_5:17">5:17</span> \[CA\] jah dugunnun bidjan ina galeiþan
hindar markos seinos.

<span id="an_5:18">5:18</span> \[CA\] jah inngaggandan ina in skip baþ
ina, saei was wods, ei miþ imma wesi.

<span id="an_5:19">5:19</span> \[CA\] jah ni lailot ina, ak qaþ du imma:
gagg du garda þeinamma du þeinaim jah gateih im, hvan filu þus frauja
gatawida jah gaarmaida þuk.

<span id="an_5:20">5:20</span> \[CA\] jah galaiþ jah dugann merjan in
Daikapaulein, hvan filu gatawida imma Iesus; jah allai sildaleikidedun.

<span id="an_5:21">5:21</span> \[CA\] jah usleiþandin Iesua in skipa
aftra hindar marein, gaqemun sik manageins filu du imma, jah was faura
marein.

<span id="an_5:22">5:22</span> \[CA\] jah sai, qimiþ ains þize
swnagogafade namin Jaeirus; jah saihvands ina gadraus du fotum Iesuis

<span id="an_5:23">5:23</span> \[CA\] jah baþ ina filu, qiþands þatei
dauhtar meina aftumist habaiþ, ei qimands lagjais ana þo handuns, ei
ganisai jah libai.

<span id="an_5:24">5:24</span> \[CA\] jah galaiþ miþ imma, jah iddjedun
afar imma manageins filu jah þraihun ina.

<span id="an_5:25">5:25</span> \[CA\] jah qinono suma wisandei in runa
bloþis jera twalif

<span id="an_5:26">5:26</span> \[CA\] jah manag gaþulandei fram managaim
lekjam jah fraqimandei allamma seinamma jah ni waihtai botida, ak mais
wairs habaida,

<span id="an_5:27">5:27</span> \[CA\] gahausjandei bi Iesu, atgaggandei
in managein aftana attaitok wastjai is.

<span id="an_5:28">5:28</span> \[CA\] unte qaþ þatei jabai wastjom is
atteka, ganisa.

<span id="an_5:29">5:29</span> \[CA\] jah sunsaiw gaþaursnoda sa brunna
bloþis izos, jah ufkunþa ana leika þatei gahailnoda af þamma slaha.

<span id="an_5:30">5:30</span> \[CA\] jah sunsaiw Iesus ufkunþa in sis
silbin þo us sis maht usgaggandein; gawandjands sik in managein qaþ:
hvas mis taitok wastjom?

<span id="an_5:31">5:31</span> \[CA\] jah qeþun du imma siponjos is:
saihvis þo managein þreihandein þuk jah qiþis: hvas mis taitok?

<span id="an_5:32">5:32</span> \[CA\] jah wlaitoda saihvan þo þata
taujandein.

<span id="an_5:33">5:33</span> \[CA\] iþ so qino ogandei jah reirandei,
witandei þatei warþ bi ija, qam jah draus du imma jah qaþ imma alla þo
sunja.

<span id="an_5:34">5:34</span> \[CA\] iþ is qaþ du izai: dauhtar,
galaubeins þeina ganasida þuk, gagg in gawairþi jah sijais haila af
þamma slaha þeinamma.

<span id="an_5:35">5:35</span> \[CA\] nauhþanuh imma rodjandin qemun
fram þamma swnagogafada, qiþandans þatei dauhtar þeina gaswalt; hva
þanamais draibeis þana laisari?

<span id="an_5:36">5:36</span> \[CA\] iþ Iesus sunsaiw gahausjands þata
waurd rodiþ, qaþ du þamma swnagogafada: ni faurhtei, þatainei galaubei.

<span id="an_5:37">5:37</span> \[CA\] jah ni fralailot ainohun ize miþ
sis afargaggan, nibai Paitru jah Iakobu jah Iohannen broþar Iakobis.

<span id="an_5:38">5:38</span> \[CA\] jah galaiþ in gard þis
swnagogafadis jah gasahv auhjodu jah gretandans jah waifairhvjandans
filu.

<span id="an_5:39">5:39</span> \[CA\] jah innatgaggands qaþ du im: hva
auhjoþ jah gretiþ? þata barn ni gadauþnoda, ak slepiþ.

<span id="an_5:40">5:40</span> \[CA\] jah bihlohun ina. iþ is
uswairpands allaim ganimiþ attan þis barnis jah aiþein jah þans miþ sis
jah galaiþ inn þarei was þata barn ligando.

<span id="an_5:41">5:41</span> \[CA\] jah fairgraip bi handau þata barn
qaþuh du izai: taleiþa kumei, þatei ist gaskeiriþ: mawilo, du þus qiþa:
urreis.

<span id="an_5:42">5:42</span> \[CA\] jah suns urrais so mawi jah iddja;
was auk jere twalibe; jah usgeisnodedun faurhtein mikilai.

<span id="an_5:43">5:43</span> \[CA\] jah anabauþ im filu ei manna ni
funþi þata; jah haihait izai giban matjan.

<span id="an_6:1">6:1</span> \[CA\] Jah usstoþ jainþro jah qam in landa
seinamma, jah laistidedun afar imma siponjos is.

<span id="an_6:2">6:2</span> \[CA\] jah biþe warþ sabbato, dugann in
swnagoge laisjan, jah managai hausjandans sildaleikidedun qiþandans:
hvaþro þamma þata, jah hvo so handugeino so gibano imma, ei mahteis
swaleikos þairh handuns is wairþand?

<span id="an_6:3">6:3</span> \[CA\] niu þata ist sa timrja, sa sunus
Marjins, iþ broþar Iakoba

jah Iuse jah Iudins jah Seimonis? jah niu sind swistrjus is her at
unsis? jah gamarzidai waurþun in þamma.

<span id="an_6:4">6:4</span> \[CA\] qaþ þan im Iesus þatei nist
praufetus unswers, niba in gabaurþai seinai jah in ganiþjam jah in garda
seinamma.

<span id="an_6:5">6:5</span> \[CA\] jah ni mahta jainar ainohun mahte
gataujan, niba fawaim siukaim handuns galagjands gahailida.

<span id="an_6:6">6:6</span> \[CA\] jah sildaleikida in ungalaubeinais
ize jah bitauh weihsa bisunjane laisjands.

<span id="an_6:7">6:7</span> \[CA\] jah athaihait þans twalif jah dugann
ins insandjan twans hvanzuh jah gaf im waldufni ahmane unhrainjaize.

<span id="an_6:8">6:8</span> \[CA\] jah faurbauþ im ei waiht ni nemeina
in wig, niba hrugga aina, nih matibalg nih hlaif nih in gairdos aiz,

<span id="an_6:9">6:9</span> \[CA\] ak gaskohai suljom: jah ni wasjaiþ
twaim paidom.

<span id="an_6:10">6:10</span> \[CA\] jah qaþ du im: þishvaduh þei
gaggaiþ in gard, þar saljaiþ, unte usgaggaiþ jainþro.

<span id="an_6:11">6:11</span> \[CA\] jah swa managai swe ni andnimaina
izwis nih hausjaina izwis, usgaggandans jainþro ushrisjaiþ mulda þo
undaro fotum izwaraim du weitwodiþai im. amen, qiþa izwis: sutizo ist
Saudaumjam aiþþau Gaumaurjam in daga stauos þau þizai baurg jainai.

<span id="an_6:12">6:12</span> \[CA\] jah usgaggandans meridedun ei
idreigodedeina.

<span id="an_6:13">6:13</span> \[CA\] jah unhulþons managos usdribun jah
gasalbodedun alewa managans siukans jah gahailidedun.

<span id="an_6:14">6:14</span> \[CA\] jah gahausida þiudans Herodes,
swikunþ allis warþ namo is, jah qaþ þatei Iohannis sa daupjands us
dauþaim urrais, duþþe waurkjand þos mahteis in imma.

<span id="an_6:15">6:15</span> \[CA\] anþarai þan qeþun þatei Helias
ist; anþarai þan qeþun þatei praufetes ist swe ains þize praufete.

<span id="an_6:16">6:16</span> \[CA\] gahausjands þan Herodes qaþ þatei
þammei ik haubiþ afmaimait Iohanne, sa ist: sah urrais us dauþaim.

<span id="an_6:17">6:17</span> \[CA\] sa auk raihtis Herodes insandjands
gahabaida Iohannen jah gaband ina in karkarai in Hairodiadins qenais
Filippaus broþrs seinis, unte þo galiugaida.

<span id="an_6:18">6:18</span> \[CA\] qaþ auk Iohannes du Heroda þatei
ni skuld ist þus haban qen broþrs þeinis.

<span id="an_6:19">6:19</span> \[CA\] iþ so Herodia naiw imma jah wilda
imma usqiman jah ni mahta;

<span id="an_6:20">6:20</span> \[CA\] unte Herodis ohta sis Iohannen,
kunnands ina wair garaihtana jah weihana, jah witaida imma jah hausjands
imma manag gatawida jah gabaurjaba imma andhausida.

<span id="an_6:21">6:21</span> \[CA\] jah waurþans dags gatils, þan
Herodis mela gabaurþais seinaizos nahtamat waurhta þaim maistam seinaize
jah þusundifadim jah þaim frumistam Galeilaias,

<span id="an_6:22">6:22</span> \[CA\] jah atgaggandein inn dauhtar
Herodiadins jah plinsjandein jah galeikandein Heroda jah þaim
miþanakumbjandam, qaþ þiudans du þizai maujai: bidei mik þishvizuh þei
wileis, jah giba þus.

<span id="an_6:23">6:23</span> \[CA\] jah swor izai þatei þishvah þei
bidjais mik, giba þus und halba þiudangardja meina.

<span id="an_6:24">6:24</span> \[CA\] iþ si usgaggandei qaþ du aiþein
seinai: hvis bidjau? iþ si qaþ: haubidis Iohannis þis daupjandins.

<span id="an_6:25">6:25</span> \[CA\] jah atgaggandei sunsaiw sniumundo
du þamma þiudana baþ qiþandei: wiljau ei mis gibais ana mesa haubiþ
Iohannis þis daupjandins.

<span id="an_6:26">6:26</span> \[CA\] jah gaurs waurþans sa þiudans in
þize aiþe jah in þize miþanakumbjandane ni wilda izai ufbrikan.

<span id="an_6:27">6:27</span> \[CA\] jah suns insandjands sa þiudans
spaikulatur, anabauþ briggan haubiþ is. iþ is galeiþands afmaimait imma
haubiþ in karkarai

<span id="an_6:28">6:28</span> \[CA\] jah atbar þata haubiþ is ana mesa
jah atgaf ita þizai maujai, jah so mawi atgaf ita aiþein seinai.

<span id="an_6:29">6:29</span> \[CA\] jah gahausjandans siponjos is
qemun jah usnemun leik is jah galagidedun ita in hlaiwa.

<span id="an_6:30">6:30</span> \[CA\] jah gaïddjedun apaustauleis du
Iesua jah gataihun imma allata jah swa filu swe gatawide(dun) . . . .

<span id="an_6:53">6:53</span> \[CA\] . . . . jah duatsniwun.

<span id="an_6:54">6:54</span> \[CA\] jah usgaggandam im us skipa,
sunsaiw ufkunnandans ina,

<span id="an_6:55">6:55</span> \[CA\] birinnandans all þata gawi
dugunnun ana badjam þans ubil habandans bairan, þadei hausidedun ei is
wesi.

<span id="an_6:56">6:56</span> \[CA\] jah þishvaduh þadei iddja in
haimos aiþþau baurgs aiþþau in weihsa, ana gagga lagidedun siukans jah
bedun ina ei þau skauta wastjos is attaitokeina; jah swa managai swe
attaitokun imma, ganesun.

<span id="an_7:1">7:1</span> \[CA\] Jah gaqemun sik du imma Fareisaieis
jah sumai þize bokarje, qimandans us Iairusaulwmim.

<span id="an_7:2">7:2</span> \[CA\] jah gasaihvandans sumans þize
siponje is gamainjaim handum, þat\~ist unþwahanaim, matjandans hlaibans;

<span id="an_7:3">7:3</span> \[CA\] iþ Fareisaieis jah allai Iudaieis,
niba ufta þwahand handuns, ni matjand, habandans anafilh þize sinistane,

<span id="an_7:4">7:4</span> \[CA\] jah af maþla niba daupjand ni
matjand, jah anþar ist manag þatei andnemun du haban: daupeinins stikle
jah aurkje jah katile jah ligre;

<span id="an_7:5">7:5</span> \[CA\] þaþroh þan frehun ina þai
Fareisaieis jah þai bokarjos: duhve þai siponjos þeinai ni gaggand bi
þammei anafulhun þai sinistans, ak unþwahanaim handum matjand hlaif?

<span id="an_7:6">7:6</span> \[CA\] iþ is andhafjands qaþ du im þatei
waila praufetida Esaïas bi izwis þans liutans, swe gameliþ ist: so
managei wairilom mik sweraiþ, iþ hairto ize fairra habaiþ sik mis.

<span id="an_7:7">7:7</span> \[CA\] iþ sware mik blotand, laisjandans
laiseinins, anabusnins manne;

<span id="an_7:8">7:8</span> \[CA\] afletandans raihtis anabusn gudis
habaiþ þatei anafulhun mannans, daupeinins aurkje jah stikle jah anþar
galeik swaleikata manag taujiþ.

<span id="an_7:9">7:9</span> \[CA\] jah qaþ du im: waila inwidiþ anabusn
gudis, ei þata anafulhano izwar fastaiþ.

<span id="an_7:10">7:10</span> \[CA\] Moses auk raihtis qaþ: swerai
attan þeinana jah aiþein þeina; jah: saei ubil qiþai attin seinamma
aiþþau aiþein seinai, dauþau afdauþjaidau.

<span id="an_7:11">7:11</span> \[CA\] iþ jus qiþiþ: jabai qiþai manna
attin seinamma aiþþau aiþein: kaurban, þatei ist maiþms, þishvah þatei
us mis gabatnis;

<span id="an_7:12">7:12</span> \[CA\] jah ni fraletiþ ina ni waiht
taujan attin seinamma aiþþau aiþein seinai,

<span id="an_7:13">7:13</span> \[CA\] blauþjandans waurd gudis þizai
anabusnai izwarai, þoei anafulhuþ; jah galeik swaleikata manag taujiþ.

<span id="an_7:14">7:14</span> \[CA\] jah athaitands alla þo managein
qaþ im: hauseiþ mis allai jah fraþjaiþ.

<span id="an_7:15">7:15</span> \[CA\] ni waihts ist utaþro mans
inngaggando in ina þatei magi ina gamainjan; ak þata utgaggando us mann
þata ist þata gamainjando mannan.

<span id="an_7:16">7:16</span> \[CA\] jabai hvas habai ausona
hausjandona, gahausjai.

<span id="an_7:17">7:17</span> \[CA\] jah þan galaiþ in gard us þizai
managein, frehun ina siponjos is bi þo gajukon.

<span id="an_7:18">7:18</span> \[CA\] jah qaþ du im: swa jah jus
unwitans sijuþ? ni fraþjiþ þammei all þata utaþro inngaggando in mannan
ni mag ina gamainjan:

<span id="an_7:19">7:19</span> \[CA\] unte ni galeiþiþ imma in hairto,
ak in wamba, jah in urrunsa usgaggiþ, gahraineiþ allans matins.

<span id="an_7:20">7:20</span> \[CA\] qaþuþ\~þan þatei þata us mann
usgaggando þata gamaineiþ mannan.

<span id="an_7:21">7:21</span> \[CA\] innaþro auk us hairtin manne
mitoneis ubilos usgaggand: kalkinassjus, horinassjus, maurþra,

<span id="an_7:22">7:22</span> \[CA\] þiubja, faihufrikeins, unseleins,
liutei, aglaitei, augo unsel, wajamereins, hauhhairtei, unwiti.

<span id="an_7:23">7:23</span> \[CA\] þo alla ubilona innaþro usgaggand
jah gagamainjand mannan.

<span id="an_7:24">7:24</span> \[CA\] jah jainþro usstandands galaiþ in
markos Twre jah Seidone jah galeiþands in gard ni wilda witan mannan jah
ni mahta galaugnjan.

<span id="an_7:25">7:25</span> \[CA\] gahausjandei raihtis qino bi ina,
þizozei habaida dauhtar ahman unhrainjana, qimandei draus du fotum is.

<span id="an_7:26">7:26</span> \[CA\] wasuþ\~þan so qino haiþno, Saurini
fwnikiska gabaurþai, jah baþ ina ei þo unhulþon uswaurpi us dauhtr izos.

<span id="an_7:27">7:27</span> \[CA\] iþ Iesus qaþ du izai: let faurþis
sada wairþan barna, unte ni goþ ist niman hlaib barne jah wairpan
hundam.

<span id="an_7:28">7:28</span> \[CA\] iþ si andhof imma jah qaþ du imma:
jai frauja; jah auk hundos undaro biuda matjand af drauhsnom barne.

<span id="an_7:29">7:29</span> \[CA\] jah qaþ du izai: in þis waurdis
gagg, usiddja unhulþo us dauhtr þeinai.

<span id="an_7:30">7:30</span> \[CA\] jah galeiþandei du garda seinamma
bigat unhulþon usgaggana jah þo dauhtar ligandein ana ligra.

<span id="an_7:31">7:31</span> \[CA\] jah aftra galeiþands af markom
Twre jah Seidone qam at marein Galeilaie miþ tweihnaim markom
Daikapaulaios.

<span id="an_7:32">7:32</span> \[CA\] jah berun du imma baudana stammana
jah bedun ina ei lagidedi imma handau.

<span id="an_7:33">7:33</span> \[CA\] jah afnimands ina af managein
sundro, lagida figgrans seinans in ausona imma jah spewands attaitok
tuggon is

<span id="an_7:34">7:34</span> \[CA\] jah ussaihvands du himina
gaswogida jah qaþ du imma: aiffaþa, þatei ist: uslukn.

<span id="an_7:35">7:35</span> \[CA\] jah sunsaiw usluknodedun imma
hliumans, jah andbundnoda bandi tuggons is jah rodida raihtaba.

<span id="an_7:36">7:36</span> \[CA\] jah anabauþ im ei mann ni qeþeina.
hvan filu is im anabauþ, mais þamma eis meridedun

<span id="an_7:37">7:37</span> \[CA\] jah ufarassau sildaleikidedun
qiþandans: waila allata gatawida jah baudans gataujiþ gahausjan jah
unrodjandans rodjan.

<span id="an_8:1">8:1</span> \[CA\] In jainaim þan dagam aftra at filu
managai managein wisandein jah ni habandam hva matidedeina, athaitands
siponjans qaþuh du im:

<span id="an_8:2">8:2</span> \[CA\] infeinoda du þizai managein, unte ju
dagans þrins miþ mis wesun jah ni haband hva matjaina;

<span id="an_8:3">8:3</span> \[CA\] jah jabai fraleta ins lausqiþrans du
garda ize, ufligand ana wiga; sumai raihtis ize fairraþro qemun.

<span id="an_8:4">8:4</span> \[CA\] jah andhofun imma siponjos is:
hvaþro þans mag hvas gasoþjan hlaibam ana auþidai?

<span id="an_8:5">8:5</span> \[CA\] jah frah ins: hvan managans habaiþ
hlaibans? iþ eis qeþun: sibun.

<span id="an_8:6">8:6</span> \[CA\] jah anabauþ þizai managein
anakumbjan ana airþai; jah nimands þans sibun hlaibans jah awiliudonds
gabrak jah atgaf siponjam seinaim, ei atlagidedeina faur; jah
atlagidedun faur þo managein.

<span id="an_8:7">8:7</span> \[CA\] jah habaidedun fiskans fawans, jah
þans gaþiuþjands qaþ ei atlagidedeina jah þans.

<span id="an_8:8">8:8</span> \[CA\] gamatidedun þan jah sadai waurþun;
jah usnemun laibos gabruko sibun spwreidans.

<span id="an_8:9">8:9</span> \[CA\] wesunuþ\~þan þai matjandans swe
fidwor þusundjos; jah fralailot ins.

<span id="an_8:10">8:10</span> \[CA\] jah galaiþ sunsaiw in skip miþ
siponjam seinaim, jah qam ana fera Magdalan.

<span id="an_8:11">8:11</span> \[CA\] jah urrunnun Fareisaieis jah
dugunnun miþsokjan imma sokjandans du imma taikn us himina, fraisandans
ina.

<span id="an_8:12">8:12</span> \[CA\] jah ufswogjands ahmin seinamma
qaþ: hva þata kuni taikn sokeiþ? amen, qiþa izwis: jabai gibaidau kunja
þamma taikne.

<span id="an_8:13">8:13</span> \[CA\] jah afletands ins, galeiþands
aftra in skip uslaiþ hindar marein.

<span id="an_8:14">8:14</span> \[CA\] jah ufarmunnodedun niman hlaibans
jah niba ainana hlaif ni habaidedun miþ sis in skipa.

<span id="an_8:15">8:15</span> \[CA\] jah anabauþ im qiþands: saihviþ ei
atsaihviþ izwis þis beistis Fareisaie jah beistis Herodis.

<span id="an_8:16">8:16</span> \[CA\] jah þahtedun miþ sis misso
qiþandans: unte hlaibans ni habam.

<span id="an_8:17">8:17</span> \[CA\] jah fraþjands Iesus qaþ du im: hva
þaggkeiþ unte hlaibans ni habaiþ? ni nauh fraþjiþ nih wituþ, unte
daubata habaiþ hairto izwar.

<span id="an_8:18">8:18</span> \[CA\] augona habandans ni gasaihviþ, jah
ausona habandans ni gahauseiþ jah ni gamunuþ.

<span id="an_8:19">8:19</span> \[CA\] þan þans fimf hlaibans gabrak fimf
þusundjom, hvan managos tainjons fullos gabruko usnemuþ? qeþun du imma:
twalif.

<span id="an_8:20">8:20</span> \[CA\] aþþan þan þans sibun hlaibans
fidwor þusundjom, hvan managans spwreidans fullans gabruko usnemuþ? iþ
eis qeþun: sibun.

<span id="an_8:21">8:21</span> \[CA\] jah qaþ du im: hvaiwa ni nauh
fraþjiþ?

<span id="an_8:22">8:22</span> \[CA\] jah qemun in Beþaniin jah berun du
imma blindan jah bedun ina ei imma attaitoki.

<span id="an_8:23">8:23</span> \[CA\] jah fairgreipands handu þis
blindins ustauh ina utana weihsis jah speiwands in augona is, atlagjands
ana handuns seinos frah ina ga\~u\~hva\~sehvi?

<span id="an_8:24">8:24</span> \[CA\] jah ussaihvands qaþ: gasaihva
mans, þatei swe bagmans gasaihva gaggandans.

<span id="an_8:25">8:25</span> \[CA\] þaþroh aftra galagida handuns ana
þo augona is jah gatawida ina ussaihvan; jah aftra gasatiþs warþ jah
gasahv bairhtaba allans.

<span id="an_8:26">8:26</span> \[CA\] jah insandida ina du garda is
qiþands: ni in þata weihs gaggais, ni mannhun qiþais in þamma wehsa.

<span id="an_8:27">8:27</span> \[CA\] jah usiddja Iesus jah siponjos is
in wehsa Kaisarias þizos Filippaus: jah ana wiga frah siponjans seinans
qiþands du im: hvana mik qiþand mans wisan?

<span id="an_8:28">8:28</span> \[CA\] iþ eis andhofun: Iohannen þana
daupjand, jah anþarai Helian: sumaih þan ainana praufete.

<span id="an_8:29">8:29</span> \[CA\] jah is qaþ du im: aþþan jus, hvana
mik qiþiþ wisan? andhafjands þan Paitrus qaþ du imma: þu is Xristus.

<span id="an_8:30">8:30</span> \[CA\] jah faurbauþ im ei mannhun ni
qeþeina bi ina.

<span id="an_8:31">8:31</span> \[CA\] jah dugann laisjan ins þatei skal
sunus mans filu winnan jah uskiusan skulds ist fram þaim sinistam jah
þaim auhumistam gudjam jah bokarjam jah usqiman jah afar þrins dagans
usstandan.

<span id="an_8:32">8:32</span> \[CA\] jah swikunþaba þata waurd rodida;
jah aftiuhands ina Paitrus dugann andbeitan ina;

<span id="an_8:33">8:33</span> \[CA\] iþ is gawandjands sik jah
gasaihvands þans siponjans seinans andbait Paitru qiþands: gagg hindar
mik, Satana, unte ni fraþjis þaim gudis, ak þaim manne.

<span id="an_8:34">8:34</span> \[CA\] jah athaitands þo managein miþ
siponjam seinaim qaþ du im: saei wili afar mis laistjan, inwidai sik
silban jah nimai galgan seinana jah laistjai mik.

<span id="an_8:35">8:35</span> \[CA\] saei allis wili saiwala seina
ganasjan, fraqisteiþ izai: iþ saei fraqisteiþ saiwalai seinai in meina
jah in þizos aiwaggeljons, ganasjiþ þo.

<span id="an_8:36">8:36</span> \[CA\] hva auk boteiþ mannan, jabai
gageigaiþ þana fairhvu allana jah gasleiþeiþ sik saiwalai seinai?

<span id="an_8:37">8:37</span> \[CA\] aiþþau hva gibiþ manna inmaidein
saiwalos seinaizos?

<span id="an_8:38">8:38</span> \[CA\] unte saei skamaiþ sik meina jah
waurde meinaize in gabaurþai þizai horinondein jah frawaurhton, jah
sunus mans skamaiþ sik is, þan qimiþ in wulþau attins seinis miþ aggilum
þaim weiham.

<span id="an_9:1">9:1</span> \[CA\] Jah qaþ du im: amen, qiþa izwis
þatei sind sumai þize her standandane, þai ize ni kausjand dauþaus, unte
gasaihvand þiudinassu gudis qumanana in mahtai.

<span id="an_9:2">9:2</span> \[CA\] jah afar dagans saihs ganam Iesus
Paitru jah Iakobu jah Iohannen jah ustauh ins ana fairguni hauh sundro
ainans: jah inmaidida sik in andwairþja ize.

<span id="an_9:3">9:3</span> \[CA\] jah wastjos is waurþun
glitmunjandeins, hveitos swe snaiws, swaleikos swe wullareis ana airþai
ni mag gahveitjan.

<span id="an_9:4">9:4</span> \[CA\] jah ataugiþs warþ im Helias miþ
Mose; jah wesun rodjandans miþ Iesua.

<span id="an_9:5">9:5</span> \[CA\] jah andhafjands Paitrus qaþ du
Iesua: rabbei, goþ ist unsis her wisan, jah gawaurkjam hlijans þrins,
þus ainana jah Mose ainana jah ainana Helijin.

<span id="an_9:6">9:6</span> \[CA\] ni auk wissa hva rodidedi; wesun auk
usagidai.

<span id="an_9:7">9:7</span> \[CA\] jah warþ milhma ufarskadwjands im,
jah qam stibna us þamma milhmin: sa ist sunus meins sa liuba, þamma
hausjaiþ.

<span id="an_9:8">9:8</span> \[CA\] jah anaks insaihvandans ni þanaseiþs
ainohun gasehvun, alja Iesu ainana miþ sis.

<span id="an_9:9">9:9</span> \[CA\] dalaþ þan atgaggandam im af þamma
fairgunja, anabauþ im ei mannhun ni spillodedeina þatei gasehvun, niba
biþe sunus mans us dauþaim usstoþi.

<span id="an_9:10">9:10</span> \[CA\] jah þata waurd habaidedun du sis
misso sokjandans: hva ist þata us dauþaim usstandan?

<span id="an_9:11">9:11</span> \[CA\] jah frehun ina qiþandans: unte
qiþand þai bokarjos þatei Helias skuli qiman faurþis?

<span id="an_9:12">9:12</span> \[CA\] iþ is andhafjands qaþ du im:
Helias sweþauh qimands faurþis aftra gaboteiþ alla; jah hvaiwa gameliþ
ist bi sunu mans, ei manag winnai jah frakunþs wairþai.

<span id="an_9:13">9:13</span> \[CA\] akei qiþa izwis þatei ju Helias
qam jah gatawidedun imma swa filu swe wildedun, swaswe gameliþ ist bi
ina.

<span id="an_9:14">9:14</span> \[CA\] jah qimands at siponjam gasahv
filu manageins bi ins jah bokarjans sokjandans miþ im.

<span id="an_9:15">9:15</span> \[CA\] jah sunsaiw alla managei
gasaihvandans ina usgeisnodedun jah durinnandans inwitun ina.

<span id="an_9:16">9:16</span> \[CA\] jah frah þans bokarjans: hva
sokeiþ miþ þaim?

<span id="an_9:17">9:17</span> \[CA\] jah andhafjands ains us þizai
managein qaþ: laisari, brahta sunu meinana du þus habandan ahman
unrodjandan.

<span id="an_9:18">9:18</span> \[CA\] jah þishvaruh þei ina gafahiþ,
gawairpiþ ina, jah hvaþjiþ jah kriustiþ tunþuns seinans jah gastaurkniþ;
jah qaþ siponjam þeinaim ei usdreibeina ina, jah ni mahtedun.

<span id="an_9:19">9:19</span> \[CA\] iþ is andhafjands im qaþ: o kuni
ungalaubjando! und hva at izwis sijau? und hva þulau izwis? bairiþ ina
du mis.

<span id="an_9:20">9:20</span> \[CA\] jah brahtedun ina at imma. jah
gasaihvands ina sunsaiw sa ahma tahida ina; jah driusands ana airþa
walwisoda hvaþjands.

<span id="an_9:21">9:21</span> \[CA\] jah frah þana attan is: hvan lagg
mel ist ei þata warþ imma? iþ is qaþ: us barniskja.

<span id="an_9:22">9:22</span> \[CA\] jah ufta ina jah in fon atwarp jah
in wato, ei usqistidedi imma; akei jabai mageis, hilp unsara,
gableiþjands unsis.

<span id="an_9:23">9:23</span> \[CA\] iþ Iesus qaþ du imma þata jabai
mageis galaubjan; allata mahteig þamma galaubjandin.

<span id="an_9:24">9:24</span> \[CA\] jah sunsaiw ufhropjands sa atta
þis barnis miþ tagram qaþ: galaubja; hilp meinaizos ungalaubeinais!

<span id="an_9:25">9:25</span> \[CA\] gasaihvands þan Iesus þatei samaþ
rann managei, gahvotida ahmin þamma unhrainjin, qiþands du imma: þu
ahma, þu unrodjands jah bauþs, ik þus anabiuda: usgagg us þamma jah
þanaseiþs ni galeiþais in ina.

<span id="an_9:26">9:26</span> \[CA\] jah hropjands jah filu tahjands
ina usiddja; jah warþ swe dauþs, swaswe managai qeþun þatei gaswalt.

<span id="an_9:27">9:27</span> \[CA\] iþ Iesus undgreipands ina bi
handau urraisida ina; jah usstoþ.

<span id="an_9:28">9:28</span> \[CA\] jah galeiþandan ina in gard,
siponjos is frehun ina sundro: duhve weis ni mahtedum usdreiban þana?

<span id="an_9:29">9:29</span> \[CA\] jah qaþ du im: þata kuni in
waihtai ni mag usgaggan, niba in bidai jah fastubnja.

<span id="an_9:30">9:30</span> \[CA\] jah jainþro usgaggandans iddjedun
þairh Galeilaian, jah ni wilda ei hvas wissedi,

<span id="an_9:31">9:31</span> \[CA\] unte laisida siponjans seinans jah
qaþ du im þatei sunus mans atgibada in handuns manne, jah usqimand imma,
jah usqistiþs þridjin daga usstandiþ.

<span id="an_9:32">9:32</span> \[CA\] iþ eis ni froþun þamma waurda jah
ohtedun ina fraihnan.

<span id="an_9:33">9:33</span> \[CA\] jah qam in Kafarnaum. jah in garda
qumans frah ins: hva in wiga miþ izwis misso mitodeduþ?

<span id="an_9:34">9:34</span> \[CA\] iþ eis slawaidedun; du sis misso
andrunnun, hvarjis maists wesi.

<span id="an_9:35">9:35</span> \[CA\] jah sitands atwopida þans twalif
jah qaþ du im: jabai hvas wili frumists wisan, sijai allaize aftumists
jah allaim andbahts.

<span id="an_9:36">9:36</span> \[CA\] jah nimands barn gasatida ita in
midjaim im jah ana armins nimands ita qaþ du im:

<span id="an_9:37">9:37</span> \[CA\] saei ain þize swaleikaize barne
andnimiþ ana namin meinamma, mik andnimiþ; jah sahvazuh saei mik
andnimiþ, ni mik andnimiþ, ak þana sandjandan mik.

<span id="an_9:38">9:38</span> \[CA\] andhof þan imma Iohannes qiþands:
laisari! sehvum sumana in þeinamma namin usdreibandan unhulþons, saei ni
laisteiþ unsis, jah waridedum imma, unte ni laisteiþ unsis.

<span id="an_9:39">9:39</span> \[CA\] iþ is qaþ: ni warjiþ imma; ni
mannahun auk ist saei taujiþ maht in namin meinamma jah magi sprauto
ubilwaurdjan mis;

<span id="an_9:40">9:40</span> \[CA\] unte saei nist wiþra izwis, faur
izwis ist.

<span id="an_9:41">9:41</span> \[CA\] saei auk allis gadragkjai izwis
stikla watins in namin meinamma, unte Xristaus sijuþ, amen qiþa izwis ei
ni fraqisteiþ mizdon seinai.

<span id="an_9:42">9:42</span> \[CA\] jah sahvazuh saei gamarzjai ainana
þize leitilane þize galaubjandane du mis, goþ ist imma mais ei
galagjaidau asiluqairnus ana halsaggan is jah frawaurpans wesi in
marein.

<span id="an_9:43">9:43</span> \[CA\] jah jabai marzjai þuk handus
þeina, afmait þo; goþ þus ist hamfamma in libain galeiþan, þau twos
handuns habandin galeiþan in gaiainnan, in fon þata unhvapnando,

<span id="an_9:44">9:44</span> \[CA\] þarei maþa ize ni gaswiltiþ jah
fon ni afhvapniþ.

<span id="an_9:45">9:45</span> \[CA\] jah jabai fotus þeins marzjai þuk,
afmait ina; goþ þus ist galeiþan in libain haltamma, þau twans fotuns
habandin gawairpan in gaiainnan, in fon þata unhvapnando,

<span id="an_9:46">9:46</span> \[CA\] þarei maþa ize ni gaswiltiþ jah
fon ni afhvapniþ.

<span id="an_9:47">9:47</span> \[CA\] jah jabai augo þein marzjai þuk,
uswairp imma; goþ þus ist haihamma galeiþan in þiudangardja gudis, þau
twa augona habandin atwairpan in gaiainnan funins,

<span id="an_9:48">9:48</span> \[CA\] þarei maþa ize ni gadauþniþ jah
fon ni afhvapniþ.

<span id="an_9:49">9:49</span> \[CA\] hvazuh auk funin saltada jah
hvarjatoh hunsle salta saltada.

<span id="an_9:50">9:50</span> \[CA\] goþ salt; iþ jabai salt unsaltan
wairþiþ, hve supuda? habaiþ in izwis salt jah gawairþeigai sijaiþ miþ
izwis misso.

<span id="an_10:1">10:1</span> \[CA\] Jah jainþro usstandands qam in
markom Iudaias hindar Iaurdanau; jah gaqemun sik aftra manageins du
imma, jah, swe biuhts , aftra laisida ins.

<span id="an_10:2">10:2</span> \[CA\] jah duatgaggandans Fareisaieis
frehun ina, skuldu sijai mann qen afsatjan, fraisandans ina.

<span id="an_10:3">10:3</span> \[CA\] iþ is andhafjands qaþ: hva izwis
anabauþ Moses?

<span id="an_10:4">10:4</span> \[CA\] iþ eis qeþun: Moses uslaubida
unsis bokos afsateinais meljan jah afletan.

<span id="an_10:5">10:5</span> \[CA\] jah andhafjands Iesus qaþ du im:
wiþra harduhairtein izwara gamelida izwis þo anabusn.

<span id="an_10:6">10:6</span> \[CA\] iþ af anastodeinai gaskaftais
gumein jah qinein gatawida guþ.

<span id="an_10:7">10:7</span> \[CA\] inuh þis bileiþai manna attin
seinamma jah aiþein seinai,

<span id="an_10:8">10:8</span> \[CA\] jah sijaina þo twa du leika samin,
swaswe þanaseiþs ni sind twa, ak leik ain.

<span id="an_10:9">10:9</span> \[CA\] þatei nu guþ gawaþ, manna þamma ni
skaidai.

<span id="an_10:10">10:10</span> \[CA\] jah in garda aftra siponjos is
bi þata samo frehun ina.

<span id="an_10:11">10:11</span> \[CA\] jah qaþ du im: sahvazuh saei
afletiþ qen seina jah liugaiþ anþara, horinoþ du þizai.

<span id="an_10:12">10:12</span> \[CA\] jah jabai qino afletiþ aban
seinana jah liugada anþaramma, horinoþ.

<span id="an_10:13">10:13</span> \[CA\] þanuh atberun du imma barna, ei
attaitoki im: iþ þai siponjos is sokun þaim bairandam du.

<span id="an_10:14">10:14</span> \[CA\] gasaihvands þan Iesus unwerida
jah qaþ du im: letiþ þo barna gaggan du mis jah ni warjiþ þo, unte þize
ist þiudangardi gudis.

<span id="an_10:15">10:15</span> \[CA\] amen, qiþa izwis: saei ni
andnimiþ þiudangardja gudis swe barn, ni þauh qimiþ in izai.

<span id="an_10:16">10:16</span> \[CA\] jah gaþlaihands im, lagjands
handuns ana þo þiuþida im.

<span id="an_10:17">10:17</span> \[CA\] jah usgaggandin imma in wig,
duatrinnands ains jah knussjands baþ ina qiþands: laisari þiuþeiga, hva
taujau ei libainais aiweinons arbja wairþau?

<span id="an_10:18">10:18</span> \[CA\] iþ is qaþ du imma: hva mik qiþis
þiuþeigana? ni hvashun þiuþeigs, alja ains guþ.

<span id="an_10:19">10:19</span> \[CA\] þos anabusnins kant: ni horinos;
ni maurþrjais; ni hlifais; ni sijais galiugaweitwods; ni anamahtjais;
swerai attan þeinana jah aiþein þeina.

<span id="an_10:20">10:20</span> \[CA\] þaruh andhafjands qaþ du imma:
laisari, þo alla gafastaida us jundai meinai.

<span id="an_10:21">10:21</span> \[CA\] iþ Iesus insaihvands du imma
frijoda ina jah qaþ du imma: ainis þus wan ist; gagg, swa filu swe
habais frabugei jah gif þarbam, jah habais huzd in himinam; jah hiri
laistjan mik nimands galgan.

<span id="an_10:22">10:22</span> \[CA\] iþ is gahnipnands in þis waurdis
galaiþ gaurs; was auk habands faihu manag.

<span id="an_10:23">10:23</span> \[CA\] jah bisaihvands Iesus qaþ
siponjam seinaim: sai, hvaiwa agluba þai faiho gahabandans in
þiudangardja gudis galeiþand.

<span id="an_10:24">10:24</span> \[CA\] iþ þai siponjos afslauþnodedun
in waurde is. þaruh Iesus aftra andhafjands qaþ im: barnilona, hvaiwa
aglu ist þaim hugjandam afar faihau in þiudangardja gudis galeiþan.

<span id="an_10:25">10:25</span> \[CA\] azitizo ist ulbandau þairh
þairko neþlos galeiþan, þau gabigamma in þiudangardja gudis galeiþan.

<span id="an_10:26">10:26</span> \[CA\] iþ eis mais usgeisnodedun
qiþandans du sis misso: jah hvas mag ganisan?

<span id="an_10:27">10:27</span> \[CA\] insaihvands du im Iesus qaþ:
\[akei\] fram mannan unmahteig ist,

ni fram guda; allata auk mahteig ist fram guda.

<span id="an_10:28">10:28</span> \[CA\] dugann þan Paitrus qiþan du
imma: sai, weis aflailotum alla jah laistidedum þuk.

<span id="an_10:29">10:29</span> \[CA\] andhafjands im Iesus qaþ: amen,
qiþa izwis: ni hvashun ist saei aflailoti gard aiþþau broþruns

aiþþau aiþein aiþþau attan aiþþau qen aiþþau barna aiþþau haimoþlja in
meina jah in þizos aiwaggeljons,

<span id="an_10:30">10:30</span> \[CA\] saei ni andnimai ·r· falþ nu in
þamma mela gardins jah broþruns jah swistruns jah attan jah aiþein jah
barna jah haimoþlja miþ wrakom jah in aiwa þamma anawairþin libain
aiweinon.

<span id="an_10:31">10:31</span> \[CA\] aþþan managai wairþand frumans
aftumans, jah aftumans frumans.

<span id="an_10:32">10:32</span> \[CA\] wesunuþ\~þan ana wiga gaggandans
du Iairusaulwmai jah faurbigaggands ins Iesus, jah sildaleikidedun jah
afarlaistjandans faurhtai waurþun. jah andnimands aftra þans twalif
dugann im qiþan þoei habaidedun ina gadaban.

<span id="an_10:33">10:33</span> \[CA\] þatei sai, usgaggam in
Iairusaulwma jah sunus mans atgibada þaim ufargudjam jah bokarjam, jah
gawargjand ina dauþau

<span id="an_10:34">10:34</span> \[CA\] jah bilaikand ina jah bliggwand
ina jah speiwand ana ina jah usqimand imma, jah þridjin daga ustandiþ.

<span id="an_10:35">10:35</span> \[CA\] jah athabaidedun sik du imma
Iakobus jah Iohannes, sunjus Zaibaidaiaus, qiþandans: laisari, wileima
ei þatei þuk bidjos, taujais uggkis.

<span id="an_10:36">10:36</span> \[CA\] iþ Iesus qaþ im: hva wileits
taujan mik igqis?

<span id="an_10:37">10:37</span> \[CA\] iþ eis qeþun du imma: fragif
ugkis ei ains af taihswon þeinai jah ains af hleidumein þeinai sitaiwa
in wulþau þeinamma.

<span id="an_10:38">10:38</span> \[CA\] iþ Iesus qaþuh du im: ni wituts
hvis bidjats: magutsu driggkan stikl þanei ik driggka, jah daupeinai
þizaiei ik daupjada, ei daupjaindau?

<span id="an_10:39">10:39</span> \[CA\] iþ eis qeþun du imma: magu. iþ
Iesus qaþuh du im: sweþauh þana stikl þanei ik driggka, driggkats jah
þizai daupeinai þizaiei ik daupjada ;

<span id="an_10:40">10:40</span> \[CA\] iþ þata du sitan af taihswon
meinai aiþþau af hleidumein nist mein du giban, alja þaimei manwiþ was.

<span id="an_10:41">10:41</span> \[CA\] jah gahausjandans þai taihun
dugunnun unwerjan bi Iakobu jah Iohannen.

<span id="an_10:42">10:42</span> \[CA\] iþ is athaitands ins qaþ du im:
wituþ þatei þuggkjand reikinon þiudom, gafraujinond im, iþ þai mikilans
ize gawaldand im.

<span id="an_10:43">10:43</span> \[CA\] iþ ni swa sijai in izwis; ak
sahvazuh saei wili wairþan mikils in izwis, sijai izwar andbahts;

<span id="an_10:44">10:44</span> \[CA\] jah saei wili izwara wairþan
frumists, sijai allaim skalks.

<span id="an_10:45">10:45</span> \[CA\] jah auk sunus mans ni qam at
andbahtjam, ak andbahtjan jah giban saiwala seina faur managans lun.

<span id="an_10:46">10:46</span> \[CA\] jah qemun in Iairikon. jah
usgaggandin imma jainþro miþ siponjam seinaim jah managein ganohai,
sunus Teimaiaus, Barteimai\[a\]us blinda, sat faur wig du aihtron.

<span id="an_10:47">10:47</span> \[CA\] jah gahausjands þatei Iesus sa
Nazoraius ist, dugann hropjan jah qiþan: sunau Daweidis, Iesu, armai
mik!

<span id="an_10:48">10:48</span> \[CA\] jah hvotidedun imma managai ei
gaþahaidedi; iþ is filu mais hropida: sunau Daweidis, armai mik!

<span id="an_10:49">10:49</span> \[CA\] jah gastandands Iesus haihait
atwopjan ina. jah wopidedun þana blindan, qiþandans du imma: þrafstei
þuk; urreis, wopeiþ þuk.

<span id="an_10:50">10:50</span> \[CA\] iþ is afwairpands wastjai seinai
ushlaupands qam at Iesu.

<span id="an_10:51">10:51</span> \[CA\] jah andhafjands qaþ du imma
Iesus: hva wileis ei taujau þus? iþ sa blinda qaþ du imma: rabbaunei, ei
ussaihvau.

<span id="an_10:52">10:52</span> \[CA\] iþ Iesus qaþ du imma: gagg,
galaubeins þeina ganasida þuk. jah sunsaiw ussahv jah laistida in wiga
Iesu.

<span id="an_11:1">11:1</span> \[CA\] Jah biþe nehva wesun Iairusalem,
in Beþsfagein jah Biþaniin at fairgunja alewjin, insandida twans siponje
seinaize

<span id="an_11:2">11:2</span> \[CA\] jah qaþ du im: gaggats in haim þo
wiþrawairþon iggqis, jah sunsaiw inngaggandans in þo \[baurg\] bigitats
fulan gabundanana, ana þammei nauh ainshun manne ni sat; andbindandans
ina attiuhats.

<span id="an_11:3">11:3</span> \[CA\] jah jabai hvas iggqis qiþai: duhve
þata taujats? qiþaits: þatei frauja þis gairneiþ; jah sunsaiw ina
insandeiþ hidre.

<span id="an_11:4">11:4</span> \[CA\] galiþun þan jah bigetun fulan
gabundanana at daura uta ana gagga; jah andbundun ina.

<span id="an_11:5">11:5</span> \[CA\] jah sumai þize jainar standandane
qeþun du im: hva taujats andbindandans þana fulan?

<span id="an_11:6">11:6</span> \[CA\] iþ eis qeþun du im swaswe anabauþ
im Iesus, jah lailotun ins.

<span id="an_11:7">11:7</span> \[CA\] jah brahtedun þana fulan at Iesua
jah galagidedun ana

wastjos seinos, jah gasat ana ina.

<span id="an_11:8">11:8</span> \[CA\] managai þan wastjom seinaim
strawidedun ana wiga; sumai astans maimaitun us bagmam jah strawidedun
ana wiga.

<span id="an_11:9">11:9</span> \[CA\] jah þai fauragaggandans hropidedun
qiþandans: osanna, þiuþida sa qimanda in namin fraujins!

<span id="an_11:10">11:10</span> \[CA\] þiuþido so qimandei þiudangardi
in namin attins unsaris Daweidis, osanna in hauhistjam!

<span id="an_11:11">11:11</span> \[CA\] jah galaiþ in Iairusaulwma Iesus
jah in alh; jah bisaihvands alla, at andanahtja juþan wisandin hveilai
usiddja in Beþanian miþ þaim twalibim.

<span id="an_11:12">11:12</span> \[CA\] jah iftumin daga usstandandam im
us Beþaniin gredags was.

<span id="an_11:13">11:13</span> \[CA\] jah gasaihvands smakkabagm
fairraþro habandan lauf atiddja, ei aufto bigeti hva ana imma; jah
qimands at imma ni waiht bigat ana imma niba lauf; ni auk was mel
smakkane.

<span id="an_11:14">11:14</span> \[CA\] jah usbairands qaþ du imma: ni
þanaseiþs us þus aiw manna akran matjai. jah gahausidedun þai siponjos
is.

<span id="an_11:15">11:15</span> \[CA\] jah iddjedun du Iairusaulwmai.
jah atgaggands Iesus in alh dugann uswairpan þans frabugjandans jah
bugjandans in alh jah mesa skattjane jah sitlans þize frabugjandane
ahakim uswaltida.

<span id="an_11:16">11:16</span> \[CA\] jah ni lailot ei hvas þairhberi
kas þairh þo alh.

<span id="an_11:17">11:17</span> \[CA\] jah laisida qiþands du im: niu
gameliþ ist þatei razn mein razn bido haitada allaim þiudom? iþ jus
gatawideduþ ita du filigrja waidedjane.

<span id="an_11:18">11:18</span> \[CA\] jah gahausidedun þai bokarjos
jah gudjane auhumistans jah sokidedun, hvaiwa imma usqistidedeina:
ohtedun auk ina, unte alla managei sildaleikidedun in laiseinais is.

<span id="an_11:19">11:19</span> \[CA\] jah biþe andanahti warþ, usiddja
ut us þizai baurg.

<span id="an_11:20">11:20</span> \[CA\] jah in maurgin faurgaggandans
gasehvun þana smakkabagm þaursjana us waurtim.

<span id="an_11:21">11:21</span> \[CA\] jah gamunands Paitrus qaþ du
imma: rabbei, sai, smakkabagms þanei fraqast gaþaursnoda.

<span id="an_11:22">11:22</span> \[CA\] jah andhafjands Iesus qaþ du im:
habaiþ galaubein gudis!

<span id="an_11:23">11:23</span> \[CA\] amen auk qiþa izwis, þishvazuh
ei qiþai du þamma fairgunja: ushafei þuk jah wairp þus in marein, jah ni
tuzwerjai in hairtin seinamma, ak galaubjai þata, ei þatei qiþiþ
gagaggiþ, wairþiþ imma þishvah þei qiþiþ.

<span id="an_11:24">11:24</span> \[CA\] duþþe qiþa izwis: allata þishvah
þei bidjandans sokeiþ, galaubeiþ þatei nimiþ, jah wairþiþ izwis.

<span id="an_11:25">11:25</span> \[CA\] jah þan standaiþ bidjandans,
afletaiþ, jabai hva habaiþ wiþra hvana, ei jah atta izwar sa in himinam
afletai izwis missadedins izwaros.

<span id="an_11:26">11:26</span> \[CA\] iþ jabai jus ni afletiþ, ni þau
atta izwar sa in himinam afletiþ izwis missadedins izwaros.

<span id="an_11:27">11:27</span> \[CA\] jah iddjedun aftra du
Iairusaulwmai. jah in alh hvarbondin imma, atiddjedun du imma þai
auhumistans gudjans jah bokarjos jah sinistans.

<span id="an_11:28">11:28</span> \[CA\] jah qeþun du imma: in hvamma
waldufnje þata taujis? jah hvas þus þata waldufni atgaf, ei þata taujis?

<span id="an_11:29">11:29</span> \[CA\] iþ Iesus andhafjands qaþ du im:
fraihna jah ik izwis ainis waurdis jah andhafjiþ mis, jah qiþa izwis in
hvamma waldufnje þata tauja.

<span id="an_11:30">11:30</span> \[CA\] daupeins Iohannis uzuh himina
was þau uzuh mannam? andhafjiþ mis.

<span id="an_11:31">11:31</span> \[CA\] jah þahtedun du sis misso
qiþandans, jabai qiþam: us himina, qiþiþ: aþþan duhve ni galaubideduþ
imma?

<span id="an_11:32">11:32</span> \[CA\] ak qiþam: us mannam, uhtedun þo
managein. allai auk alakjo habaidedun Iohannen þatei bi sunjai praufetes
was.

<span id="an_11:33">11:33</span> \[CA\] jah andhafjandans qeþun du
Iesua: ni witum. jah andhafjands Iesus qaþ du im: nih ik izwis qiþa in
hvamma waldufnje þata tauja.

<span id="an_12:1">12:1</span> \[CA\] Jah dugann im in gajukom qiþan:
weinagard ussatida manna jah bisatida ina faþom jah usgrof dal uf mesa
jah gatimrida kelikn jah anafalh ina waurstwjam jah aflaiþ aljaþ.

<span id="an_12:2">12:2</span> \[CA\] jah insandida du þaim waurstwjam
at mel skalk, ei at þaim waurstwjam nemi akranis þis weinagardis.

<span id="an_12:3">12:3</span> \[CA\] iþ eis nimandans ina usbluggwun
jah insandidedun laushandjan.

<span id="an_12:4">12:4</span> \[CA\] jah aftra insandida du im anþarana
skalk; jah þana stainam wairpandans \[gaaiwiskodedun jah\] haubiþwundan
brahtedun jah insandidedun ganaitidana.

<span id="an_12:5">12:5</span> \[CA\] jah aftra insandida anþarana; jah
jainana afslohun jah managans anþarans, sumans usbliggwandans, sumanzuh
þan usqimandans.

<span id="an_12:6">12:6</span> \[CA\] þanuh nauhþanuh ainana sunu
aigands liubana sis, insandida jah þana du im spedistana, qiþands þatei
gaaistand sunu meinana.

<span id="an_12:7">12:7</span> \[CA\] iþ jainai þai waurstwjans qeþun du
sis misso þatei sa ist sa arbinumja; hirjiþ, usqimam imma, jah unsar
wairþiþ þata arbi.

<span id="an_12:8">12:8</span> \[CA\] jah undgreipandans ina usqemun jah
uswaurpun imma ut us þamma weinagarda.

<span id="an_12:9">12:9</span> \[CA\] hva nuh taujai frauja þis
weinagardis? qimiþ jah usqisteiþ þans waurstwjans jah gibiþ þana
weinagard anþaraim.

<span id="an_12:10">12:10</span> \[CA\] nih þata gamelido ussuggwuþ:
stains þammei uswaurpun þai timrjans, sah warþ du haubida waihstins?

<span id="an_12:11">12:11</span> \[CA\] fram fraujin warþ sa jah ist
sildaleiks in augam unsaraim.

<span id="an_12:12">12:12</span> \[CA\] jah sokidedun ina undgreipan jah
ohtedun þo managein; froþun auk þatei du im þo gajukon qaþ. jah
afletandans ina galiþun.

<span id="an_12:13">12:13</span> \[CA\] jah insandidedun du imma sumai
þize Fareisaie jah Herodiane, ei ina ganuteina waurda.

<span id="an_12:14">12:14</span> \[CA\] iþ eis qimandans qeþun du imma:
laisari, witum þatei sunjeins is jah ni kara þuk manshun; ni auk saihvis
in andwairþja manne, ak bi sunjai wig gudis laiseis: skuldu ist
kaisaragild giban kaisara, þau niu gibaima?

<span id="an_12:15">12:15</span> \[CA\] iþ Iesus gasaihvands ize liutein
qaþ du im: hva mik fraisiþ? atbairiþ mis skatt, ei gasaihvau.

<span id="an_12:16">12:16</span> \[CA\] iþ eis atberun, jah qaþ du im:
hvis ist sa manleika jah so ufarmeleins? iþ eis qeþun du imma: kaisaris.

<span id="an_12:17">12:17</span> \[CA\] jah andhafjands Iesus qaþ du im:
usgibiþ þo kaisaris kaisara jah þo gudis guda. jah sildaleikidedun ana
þamma.

<span id="an_12:18">12:18</span> \[CA\] jah atiddjedun Saddukaieis du
imma þaiei qiþand usstass ni wisan, jah frehun ina qiþandans:

<span id="an_12:19">12:19</span> \[CA\] laisari, Moses gamelida unsis
þatei jabai hvis broþar gadauþnai jah bileiþai qenai jah barne ni
bileiþai, ei nimai broþar is þo qen is jah ussatjai barna broþr
seinamma.

<span id="an_12:20">12:20</span> \[CA\] sibun broþrahans wesun; jah sa
frumista nam qen jah gaswiltands ni bilaiþ fraiwa.

<span id="an_12:21">12:21</span> \[CA\] jah anþar nam þo jah gadauþnoda
jah ni sa bilaiþ fraiwa. jah þridja samaleiko.

<span id="an_12:22">12:22</span> \[CA\] jah nemun þo samaleiko þai sibun
jah ni biliþun fraiwa. spedumista allaize gaswalt jah so qens.

<span id="an_12:23">12:23</span> \[CA\] in þizai usstassai, þan
usstandand, hvarjamma ize wairþiþ qens? þai auk sibun aihtedun þo du
qenai.

<span id="an_12:24">12:24</span> \[CA\] jah andhafjands Iesus qaþ du im:
niu duþe airzjai sijuþ, ni kunnandans mela nih maht gudis?

<span id="an_12:25">12:25</span> \[CA\] allis þan usstandand us dauþaim,
ni liugand ni liuganda, ak sind swe aggiljus þai in himinam.

<span id="an_12:26">12:26</span> \[CA\] aþþan bi dauþans, þatei
urreisand, niu gakunnaideduþ ana bokom Mosezis ana aihvatundjai, hvaiwa
imma qaþ guþ qiþands: ik im guþ Abrahamis jah guþ Isakis jah Iakobis?

<span id="an_12:27">12:27</span> \[CA\] nist guþ dauþaize, ak qiwaize.
aþþan jus filu airzjai sijuþ.

<span id="an_12:28">12:28</span> \[CA\] jah duatgaggands ains þize
bokarje, gahausjands ins samana sokjandans, gasaihvands þatei waila im
andhof, frah ina: hvarja ist allaizo anabusne frumista?

<span id="an_12:29">12:29</span> \[CA\] iþ Iesus andhof imma þatei
frumista allaizo anabusns: hausei, Israel, frauja guþ unsar frauja ains
ist.

<span id="an_12:30">12:30</span> \[CA\] jah frijos fraujan guþ þeinana
us allamma hairtin þeinamma jah us allai saiwalai þeinai jah us allai
gahugdai þeinai jah us allai mahtai þeinai. so frumista anabusns.

<span id="an_12:31">12:31</span> \[CA\] jah anþara galeika þizai: frijos
nehvundjan þeinana swe þuk silban. Maizei þaim anþara anabusns nist.

<span id="an_12:32">12:32</span> \[CA\] jah qaþ du imma sa bokareis:
waila, laisari, bi sunjai qast þatei ains ist, jah nist anþar alja imma;

<span id="an_12:33">12:33</span> \[CA\] jah þata du frijon ina us
allamma hairtin jah us allamma fraþja jah us allai saiwalai jah us allai
mahtai, jah þata du frijon nehvundjan swe sik silban managizo ist allaim
þaim alabrunstim jah saudim.

<span id="an_12:34">12:34</span> \[CA\] jah Iesus gasaihvands ina þatei
frodaba andhof, qaþ du imma: ni fairra is þiudangardjai gudis. jah
ainshun þanaseiþs ni gadaursta ina fraihnan.

<span id="an_12:35">12:35</span> \[CA\] jah andhafjands Iesus qaþ
laisjands in alh: hvaiwa qiþand þai bokarjos þatei Xristus sunus ist
Daweidis?

<span id="an_12:36">12:36</span> \[CA\] silba auk Daweid qaþ in ahmin
weihamma: qiþiþ frauja du fraujin meinamma, sit af taihswon meinai, unte
ik galagja fijands þeinans fotubaurd fotiwe þeinaize.

<span id="an_12:37">12:37</span> \[CA\] silba raihtis Daweid qiþiþ ina
fraujan, jah hvaþro imma sunus ist? jah alla so managei hausidedun imma
gabaurjaba.

<span id="an_12:38">12:38</span> \[CA\] jah qaþ du im in laiseinai
seinai: saihviþ faura bo(karjam) . . . .

<span id="an_13:16">13:16</span> \[CA\] . . . . wastja seina.

<span id="an_13:17">13:17</span> \[CA\] aþþan wai þaim qiþuhaftom jah
daddjandeim in jainaim dagam.

<span id="an_13:18">13:18</span> \[CA\] aþþan bidjaiþ ei ni wairþai sa
þlauhs izwar wintrau.

<span id="an_13:19">13:19</span> \[CA\] wairþand auk þai dagos jainai
aglo swaleika, swe ni was swaleika fram anastodeinai gaskaftais þoei
gaskop guþ, und hita, jah ni wairþiþ.

<span id="an_13:20">13:20</span> \[CA\] jah ni frauja gamaurgidedi þans
dagans, ni þauh ganesi ainhun leike; akei in þize gawalidane, þanzei
gawalida, gamaurgida þans dagans.

<span id="an_13:21">13:21</span> \[CA\] jah þan jabai hvas izwis qiþai:
sai, her Xristus, aiþþau sai, jainar, ni galaubjaiþ;

<span id="an_13:22">13:22</span> \[CA\] unte urreisand galiugaxristjus
jah galiugapraufeteis jah giband taiknins jah fauratanja du afairzjan,
jabai mahteig sijai, jah þans gawalidans.

<span id="an_13:23">13:23</span> \[CA\] iþ jus saihviþ: sai, fauragataih
izwis allata.

<span id="an_13:24">13:24</span> \[CA\] akei in jainans dagans afar þo
aglon jaina sauil riqizeiþ jah mena ni gibiþ liuhaþ sein.

<span id="an_13:25">13:25</span> \[CA\] jah stairnons himinis wairþand
driusandeins jah mahteis þos in himinam gawagjanda.

<span id="an_13:26">13:26</span> \[CA\] jah þan gasaihvand sunu mans
qimandan in milhmam miþ mahtai managai jah wulþau.

<span id="an_13:27">13:27</span> \[CA\] jah þan insandeiþ aggiluns
seinans jah galisiþ þans gawalidans seinans af fidwor windam fram andjam
airþos und andi himinis.

<span id="an_13:28">13:28</span> \[CA\] aþþan af smakkabagma ganimiþ þo
gajukon. þan þis juþan asts þlaqus wairþiþ, jah uskeinand laubos, kunnuþ
þatei nehva ist asans.

<span id="an_13:29">13:29</span> \[CA\] swah jah jus, þan gasaihviþ þata
wairþan, kunneiþ þatei nehva sijuþ a(t) . . . .

<span id="an_14:4">14:4</span> \[CA\] . . . . \_teins þis balsanis warþ?

<span id="an_14:5">14:5</span> \[CA\] maht wesi auk þata balsan
frabugjan in managizo þau þrija hunda skatte jah giban unledaim. jah
andstaurraidedun þo.

<span id="an_14:6">14:6</span> \[CA\] iþ Iesus qaþ: letiþ þo; duhve izai
usþriutiþ? þannu goþ waurstw waurhta bi mis.

<span id="an_14:7">14:7</span> \[CA\] sinteino auk þans unledans habaiþ
miþ izwis, jah þan wileiþ, maguþ im waila taujan; iþ mik ni sinteino
habaiþ.

<span id="an_14:8">14:8</span> \[CA\] þatei habaida so gatawida;
faursnau salbon mein leik du usfilha.

<span id="an_14:9">14:9</span> \[CA\] amen, qiþa izwis: þishvaruh þei
merjada so aiwaggeljo and alla manaseþ, jah þatei gatawida so rodjada du
gamundai izos.

<span id="an_14:10">14:10</span> \[CA\] jah Iudas Iskarioteis, ains þize
twalibe, galaiþ du þaim gudjam, ei galewidedi ina im.

<span id="an_14:11">14:11</span> \[CA\] iþ eis gahausjandans faginodedun
jah gahaihaitun imma faihu giban; jah sokida hvaiwa gatilaba ina
galewidedi.

<span id="an_14:12">14:12</span> \[CA\] jah þamma frumistin daga azwme,
þan paska salidedun, qeþun du imma þai siponjos is: hvar wileis ei
galeiþandans manwjaima, ei matjais paska?

<span id="an_14:13">14:13</span> \[CA\] jah insandida twans siponje
seinaize qaþuh du im: gaggats in þo baurg, jah gamoteiþ igqis manna kas
watins bairands: gaggats afar þamma,

<span id="an_14:14">14:14</span> \[CA\] jah þadei inngaleiþai, qiþaits
þamma heiwafraujin þatei laisareis qiþiþ: hvar sind saliþwos þarei paska
miþ siponjam meinaim matjau?

<span id="an_14:15">14:15</span> \[CA\] jah sa izwis taikneiþ kelikn
mikilata, gastrawiþ, manwjata; jah jainar manwjaiþ unsis.

<span id="an_14:16">14:16</span> \[CA\] jah usiddjedun þai sipon(jos) .
. . .

<span id="an_14:41">14:41</span> \[CA\] . . . . sai, galewjada sunus
mans in handuns frawaurhtaize.

<span id="an_14:42">14:42</span> \[CA\] urreisiþ, gaggam! sai, sa
lewjands mik atnehvida.

<span id="an_14:43">14:43</span> \[CA\] jah sunsaiw nauhþanuh at imma
rodjandin qam Iudas, sums þize twalibe, jah miþ imma managei miþ hairum
jah triwam fram þaim auhumistam gudjam jah bokarjam jah sinistam.

<span id="an_14:44">14:44</span> \[CA\] at\~uh\~þan\~gaf sa lewjands

im bandwon qiþands: þammei kukjau, sa ist: greipiþ þana jah tiuhiþ
arniba.

<span id="an_14:45">14:45</span> \[CA\] jah qimands sunsaiw, atgaggands
du imma qaþ: rabbei, rabbei! jah kukida imma.

<span id="an_14:46">14:46</span> \[CA\] iþ eis uslagidedun handuns ana
ina jah undgripun ina.

<span id="an_14:47">14:47</span> \[CA\] iþ ains sums þize atstandandane
imma uslukands hairu sloh skalk auhumistins gudjins jah afsloh imma auso
þata taihswo.

<span id="an_14:48">14:48</span> \[CA\] jah andhafjands Iesus qaþ du im:
swe du waidedjin urrunnuþ miþ hairum jah triwam greipan mik.

<span id="an_14:49">14:49</span> \[CA\] daga hvammeh was at izwis in alh
laisjands jah ni gripuþ mik: ak ei usfullnodedeina bokos.

<span id="an_14:50">14:50</span> \[CA\] jah afletandans ina gaþlauhun
allai.

<span id="an_14:51">14:51</span> \[CA\] jah ains sums juggalauþs
laistida afar imma biwaibiþs leina ana naqadana; jah gripun is þai
juggalaudeis.

<span id="an_14:52">14:52</span> \[CA\] iþ is bileiþands þamma leina
naqaþs gaþlauh faura im.

<span id="an_14:53">14:53</span> \[CA\] jah gatauhun Iesu du auhumistin
gudjin; jah garunnun miþ imma auhumistans gudjans allai jah þai
sinistans jah bokarjos.

<span id="an_14:54">14:54</span> \[CA\] jah Paitrus fairraþro laistida
afar imma, unte qam in garda þis auhumistins gudjins; jah was sitands
miþ andbahtam jah warmjands sik at liuhada.

<span id="an_14:55">14:55</span> \[CA\] iþ þai auhumistans gudjans jah
alla so gafaurds sokidedun ana Iesu weitwodiþa du afdauþjan ina jah ni
bigetun.

<span id="an_14:56">14:56</span> \[CA\] managai auk galiug weitwodidedun
ana ina, jah samaleikos þos weitwodiþos ni wesun.

<span id="an_14:57">14:57</span> \[CA\] jah sumai usstandandans galiug
weitwodidedun ana ina qiþandans:

<span id="an_14:58">14:58</span> \[CA\] þatei weis gahausidedum qiþandan
ina þatei ik gataira alh þo handuwaurhton jah bi þrins dagans anþara
unhanduwaurhta gatimrja.

<span id="an_14:59">14:59</span> \[CA\] jah ni swa samaleika was
weitwodiþa ize.

<span id="an_14:60">14:60</span> \[CA\] jah usstandands sa auhumista
gudja in midjaim frah Iesu qiþands: niu andhafjis waiht, hva þai ana þuk
weitwodjand?

<span id="an_14:61">14:61</span> \[CA\] iþ is þahaida jah waiht ni
andhof. aftra sa auhumista gudja frah ina jah qaþ du imma: þu is Xristus
sa sunus þis þiuþeigins?

<span id="an_14:62">14:62</span> \[CA\] iþ is qaþuh: ik im; jah
gasaihviþ þana sunu mans af taihswon sitandan mahtais jah qimandan miþ
milhmam himinis.

<span id="an_14:63">14:63</span> \[CA\] iþ sa auhumista gudja
disskreitands wastjos seinos qaþ: hva þanamais þaurbum weis weitwode?

<span id="an_14:64">14:64</span> \[CA\] hausideduþ þo wajamerein is: hva
izwis þugkeiþ? þaruh eis allai gadomidedun ina skulan wisan dauþau.

<span id="an_14:65">14:65</span> \[CA\] jah dugunnun sumai speiwan ana
wlit is jah huljan andwairþi is jah kaupatjan ina; jah qeþun du imma:
praufetei! jah andbahtos \[gabaurjaba\] lofam slohun ina.

<span id="an_14:66">14:66</span> \[CA\] jah wisandin Paitrau in rohsnai
dalaþa \[jah\] atiddja aina þiujo þis auhumistins gudjins,

<span id="an_14:67">14:67</span> \[CA\] jah gasaihvandei Paitru
warmjandan sik, insaihvandei du imma qaþ: jah þu miþ Iesua þamma
Nazoreinau wast.

<span id="an_14:68">14:68</span> \[CA\] iþ is afaiaik qiþands: ni wait,
ni kann hva þu qiþis. jah galaiþ faur gard, jah hana wopida.

<span id="an_14:69">14:69</span> \[CA\] jah þiwi gasaihvandei ina aftra
dugann qiþan þaim faurastandandam, þatei sa þizei ist.

<span id="an_14:70">14:70</span> \[CA\] iþ is aftra laugnida. jah afar
leitil aftra þai atstandandans qeþun du Paitrau: bi sunjai, þizei is;
jah auk razda þeina galeika ist.

<span id="an_14:71">14:71</span> \[CA\] iþ is dugann afaikan jah swaran
þatei ni kann þana mannan þanei qiþiþ.

<span id="an_14:72">14:72</span> \[CA\] jah anþaramma sinþa hana wopida.
jah gamunda Paitrus þata waurd, swe qaþ imma Iesus, þatei faurþize hana
hrukjai twaim sinþam, inwidis mik þrim sinþam. jah dugann greitan.

<span id="an_15:1">15:1</span> \[CA\] Jah sunsaiw in maurgin garuni
taujandans þai auhumistans gudjans miþ þaim sinistam jah bokarjam, jah
alla so gafaurds gabindandans Iesu brahtedun ina at Peilatau.

<span id="an_15:2">15:2</span> \[CA\] jah frah ina Peilatus: þu is
þiudans Iudaie? iþ is andhafjands qaþ du imma: þu qiþis.

<span id="an_15:3">15:3</span> \[CA\] jah wrohidedun ina þai auhumistans
gudjans filu.

<span id="an_15:4">15:4</span> \[CA\] iþ Peilatus aftra frah ina
qiþands: niu andhafjis ni waiht? sai, hvan filu ana þuk weitwodjand.

<span id="an_15:5">15:5</span> \[CA\] iþ Iesus þanamais ni andhof,
swaswe sildaleikida Peilatus.

<span id="an_15:6">15:6</span> \[CA\] iþ and dulþ hvarjoh fralailot im
ainana bandjan þanei bedun.

<span id="an_15:7">15:7</span> \[CA\] wasuh þan sa haitana Barabbas miþ
þaim miþ imma drobjandam gabundans, þaiei in auhjodau maurþr
gatawidedun.

<span id="an_15:8">15:8</span> \[CA\] jah usgaggandei alla managei
dugunnun bidjan, swaswe sinteino tawida im.

<span id="an_15:9">15:9</span> \[CA\] iþ Peilatus andhof im qiþands:
wileidu fraleitan izwis þana þiudan Iudaie?

<span id="an_15:10">15:10</span> \[CA\] wissa auk þatei in neiþis
atgebun ina þai auhumistans gudjans.

<span id="an_15:11">15:11</span> \[CA\] iþ þai auhumistans gudjans
inwagidedun þo managein ei mais Barabban fralailoti im.

<span id="an_15:12">15:12</span> \[CA\] iþ Peilatus aftra andhafjands
qaþ du im: hva nu wileiþ ei taujau þammei qiþiþ þiudan Iudaie?

<span id="an_15:13">15:13</span> \[CA\] iþ eis aftra hropidedun:
ushramei ina.

<span id="an_15:14">15:14</span> \[CA\] iþ Peilatus qaþ du im: hva allis
ubilis gatawida? iþ eis mais hropidedun: ushramei ina.

<span id="an_15:15">15:15</span> \[CA\] iþ Peilatus wiljands þizai
managein fullafahjan, fralailot im þana Barabban, iþ Iesu atgaf
usbliggwands, ei ushramiþs wesi.

<span id="an_15:16">15:16</span> \[CA\] iþ gadrauhteis gatauhun ina
innana gardis, þatei ist praitoriaun, jah gahaihaitun alla hansa

<span id="an_15:17">15:17</span> \[CA\] jah gawasidedun ina paurpurai
jah atlagidedun ana ina þaurneina wipja uswindandans

<span id="an_15:18">15:18</span> \[CA\] jah dugunnun goljan ina: hails,
þiudan Iudaie!

<span id="an_15:19">15:19</span> \[CA\] jah slohun is haubiþ rausa jah
bispiwun ina jah lagjandans kniwa inwitun ina.

<span id="an_15:20">15:20</span> \[CA\] jah biþe bilailaikun ina
andwasidedun ina þizai paurpurai jah gawasidedun ina wastjom swesaim.
jah ustauhun ina ei ushramidedeina ina.

<span id="an_15:21">15:21</span> \[CA\] jah undgripun sumana manne,
Seimona Kwreinaiu, qimandan af akra, attan Alaiksandraus jah Rufaus, ei
nemi galgan is.

<span id="an_15:22">15:22</span> \[CA\] jah attauhun ina ana Gaulgauþa
staþ, þatei ist gaskeiriþ hvairneins staþs.

<span id="an_15:23">15:23</span> \[CA\] jah gebun imma drigkan wein miþ
smwrna; iþ is ni nam.

<span id="an_15:24">15:24</span> \[CA\] jah ushramjandans ina
disdailjand wastjos is wairpandans hlauta ana þos, hvarjizuh hva nemi.

<span id="an_15:25">15:25</span> \[CA\] wasuh þan hveila þridjo, jah
ushramidedun ina.

<span id="an_15:26">15:26</span> \[CA\] jah was ufarmeli fairinos is
ufarmeliþ: sa þiudans Iudaie.

<span id="an_15:27">15:27</span> \[CA\] jah miþ imma ushramidedun twans
waidedjans, ainana af taihswon jah ainana af hleidumein is.

<span id="an_15:28">15:28</span> \[CA\] jah usfullnoda þata gamelido
þata qiþando: jah miþ unsibjaim rahniþs was.

<span id="an_15:29">15:29</span> \[CA\] jah þai faurgaggandans
wajameridedun ina, wiþondans haubida seina jah qiþandans: o sa
gatairands þo alh jah bi þrins dagans gatimrjands þo,

<span id="an_15:30">15:30</span> \[CA\] nasei þuk silban jah atsteig af
þamma galgin!

<span id="an_15:31">15:31</span> \[CA\] samaleiko jah þai auhumistans
gudjans bilaikandans ina miþ sis misso miþ þaim bokarjam qeþun: anþarans
ganasida, iþ sik silban ni mag ganasjan.

<span id="an_15:32">15:32</span> \[CA\] sa Xristus, sa þiudans Israelis,
atsteigadau nu af þamma galgin, ei gasaihvaima jah galaubjaima. jah þai
miþushramidans imma idweitidedun imma.

<span id="an_15:33">15:33</span> \[CA\] jah biþe warþ hveila saihsto,
riqis warþ ana allai airþai und hveila niundon.

<span id="an_15:34">15:34</span> \[CA\] jah niundon hveilai wopida Iesus
stibnai mikilai qiþands: ailoe ailoe, lima sibakþanei, þatei ist
gaskeiriþ: guþ meins, guþ meins, duhve mis bilaist?

<span id="an_15:35">15:35</span> \[CA\] jah sumai þize atstandandane
gahausjandans qeþun: sai, Helian wopeiþ.

<span id="an_15:36">15:36</span> \[CA\] þragjands þan ains jah
gafulljands swam akeitis, galagjands ana raus, dragkida ina qiþands:
let, ei saihvam qimaiu Helias athafjan ina.

<span id="an_15:37">15:37</span> \[CA\] iþ Iesus aftra letands stibna
mikila uzon.

<span id="an_15:38">15:38</span> \[CA\] jah faur\[a\]hah als
disskritnoda in twa iupaþro und dalaþ.

<span id="an_15:39">15:39</span> \[CA\] gasaihvands þan sa hundafaþs sa
atstandands in andwairþja is þatei swa hropjands uzon, qaþ: bi sunjai,
sa manna sa sunus was gudis.

<span id="an_15:40">15:40</span> \[CA\] wesunuþ\~þan qinons fairraþro
saihvandeins, in þaimei was Marja so Magdalene jah Marja Iakobis þis
minnizins jah Iosezis aiþei jah Salome.

<span id="an_15:41">15:41</span> \[CA\] jah þan was in Galeilaia, jah
laistidedun ina jah andbahtidedun imma, jah anþaros managos þozei
miþiddjedun imma in Iairusalem.

<span id="an_15:42">15:42</span> \[CA\] jah juþan at andanahtja
waurþanamma, unte was paraskaiwe, saei ist fruma sabbato,

<span id="an_15:43">15:43</span> \[CA\] qimands Iosef af Areimaþaias,
gaguds ragineis, saei was silba beidands þiudangardjos gudis,
anananþjands galaiþ inn du Peilatau jah baþ þis leikis Iesuis.

<span id="an_15:44">15:44</span> \[CA\] iþ Peilatus sildaleikida ei is
juþan gaswalt; jah athaitands þana hundafaþ frah ina jû\~þan
gadauþnodedi.

<span id="an_15:45">15:45</span> \[CA\] jah finþands at þamma hundafada
fragaf þata leik Iosefa.

<span id="an_15:46">15:46</span> \[CA\] jah usbugjands lein jah
usnimands ita biwand þamma leina jah galagida ita in hlaiwa, þatei was
gadraban us staina, jah atwalwida stain du daura þis hlaiwis.

<span id="an_15:47">15:47</span> \[CA\] iþ Marja so Magdalene jah Marja
Iosezis sehvun hvar galagiþs wesi.

<span id="an_16:1">16:1</span> \[CA\] jah inwisandins sabbate dagis
Marja so Magdalene jah Marja so Iakobis jah Salome usbauhtedun aromata,
ei atgaggandeins gasalbodedeina ina.

<span id="an_16:2">16:2</span> \[CA\] jah filu air þis dagis afarsabbate
atiddjedun du þamma hlaiwa at urrinnandin sunnin.

<span id="an_16:3">16:3</span> \[CA\] jah qeþun du sis misso: hvas
afwalwjai unsis þana stain af daurom þis hlaiwis?

<span id="an_16:4">16:4</span> \[CA\] jah insaihvandeins gaumidedun
þammei afwalwiþs ist sa stains; was auk mikils abraba.

<span id="an_16:5">16:5</span> \[CA\] jah atgaggandeins in þata hlaiw
gasehvun juggalauþ sitandan in taihswai biwaibidana wastjai hveitai; jah
usgeisnodedun.

<span id="an_16:6">16:6</span> \[CA\] þaruh qaþ du im: ni faurhteiþ
izwis, Iesu sokeiþ Nazoraiu þana ushramidan; nist her, urrais, sai þana
staþ þarei galagidedun ina.

<span id="an_16:7">16:7</span> \[CA\] akei gaggiþ qiþiduh du siponjam is
jah du Paitrau þatei faurbigaggiþ izwis in Galeilaian; þaruh ina
gasaihviþ, swaswe qaþ izwis.

<span id="an_16:8">16:8</span> \[CA\] jah usgaggandeins af þamma hlaiwa
gaþlauhun; dizuh\~þan\~sat ijos reiro jah usfilmei, jah ni qeþun mannhun
waiht; ohtedun sis auk.

<span id="an_16:9">16:9</span> \[CA\] usstandands þan in maurgin frumin
sabbato ataugida frumist Marjin þizai Magdalene, af þizaiei uswarp sibun
unhulþons.

<span id="an_16:10">16:10</span> \[CA\] soh gaggandei gataih þaim miþ
imma wisandam, qainondam jah gretandam.

<span id="an_16:11">16:11</span> \[CA\] jah eis hausjandans þatei libaiþ
jah gasaihvans warþ fram izai, ni galaubidedun.

<span id="an_16:12">16:12</span> \[CA\] afaruh þan þata . . . .

<span id="an_16:12">16:12</span> \[Speyer\] . . . . twaim ize ataugiþs
warþ in anþaramma farwa, gaggandam du wehsa:

<span id="an_16:13">16:13</span> \[Speyer\] jah jainai galeiþandans
gataihun þaim anþaraim; niþ\~þaim galaubidedun.

<span id="an_16:14">16:14</span> \[Speyer\] bi spedistin þan
anakumbjandam þaim ainlibim ataugida, jah idweitida ungalaubein ize jah
harduhairtein, unte þaim gasaihvandam ina urrisanana, ni galaubidedun.

<span id="an_16:15">16:15</span> \[Speyer\] jah qaþ du im: gaggandans in
þo manaseþ alakjo, merjaiþ þo aiwaggeljon allai þizai gaskaftai.

<span id="an_16:16">16:16</span> \[Speyer\] jah sa galaubjands ufdaupiþs
ganisiþ; iþ saei ni galaubeiþ, afdomjada.

<span id="an_16:17">16:17</span> \[Speyer\] aþþan taikns þaim
galaubjandam þata afargaggiþ: in namin meinamma unhulþons uswairpand:
razdom rodjand niujaim,

<span id="an_16:18">16:18</span> \[Speyer\] waurmans nimand, jah jabai
ingibe hva drigkaina, ni þauh im agljai; ana unhailans handuns
uslagjand, jah waila wairþiþ im.

<span id="an_16:19">16:19</span> \[Speyer\] þanuh þan frauja Iesus afar
þatei rodida du im, usnumans warþ in himin jah gasat af taihswon gudis.

<span id="an_16:20">16:20</span> \[Speyer\] iþ jainai usgaggandans
meridedun and allata miþ fraujin gawaurstwin jah þata waurd tulgjandin
þairh þos afargaggandeins taiknins. amen.

<span id="an_16:255">16:255</span> \[Speyer\] Aiwaggeljo þairh Marku
ustauh. wulþus þus weiha guþ. amen.

------------------------------------------------------------------------

[Next: Luke](luk)
