[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ti1)  [Next](tit.md) 

------------------------------------------------------------------------

### Gothic Bible: 2 Timothy

<span id="an_1:0">1:0</span> \[A\] D(u) Teim(auþ)ai(au) a(n)þ(ar)a.

<span id="an_1:1">1:1</span> \[A\] Pawlus, apaustaulus Iesuis Xristaus
þairh wiljan gudis bi gahaitam libainais sei ist in Xristau Iesu

<span id="an_1:2">1:2</span> \[A\] Teimauþaiau, liubin barna, ansts,
armaio, gawairþi fram guda attin jah Xristau Iesu fraujin unsaramma.

<span id="an_1:3">1:3</span> \[A\] awiliudo guda meinamma, þammei
skalkino fram fadreinam in hrainjai gahugdai, hvaiwa unsweibando haba bi
þuk gaminþi in bidom meinaim naht jah daga,

<span id="an_1:4">1:4</span> \[A\] gairnjands þuk gasaihvan, gamunands
tagre þeinaize, ei fahedais usfullnau,

<span id="an_1:5">1:5</span> \[A\] gamaudein andnimands þizos sei ist in
þus unliutons galaubeinais sei bauaida faurþis in awon þeinai
Lau(idj)a(i) jah aiþein þeinai Aiwneikai, gaþ\~þan\~traua þatei jah in
þus.

<span id="an_1:5">1:5</span> \[B\] . . . . gaþ\~þan\~traua þatei jah in
þus.

<span id="an_1:6">1:6</span> \[A\] in þizozei waihtais gamaudja þuk
anaqiujan anst gudis, sei ist in þus þairh analagein handiwe meinaizo.

<span id="an_1:6">1:6</span> \[B\] in þizozei waihtais gamaudja þuk
anaqiujan anst gudis, sei ist in þus þairh analagein handiwe meinaizo.

<span id="an_1:7">1:7</span> \[A\] unte ni gaf unsis guþ ahman
faurhteins, ak mahtais jah frijaþwos jah inaheins.

<span id="an_1:7">1:7</span> \[B\] unte ni gaf unsis guþ ahman
faurhteins, ak mahtais jah friaþwos jah inaheins.

<span id="an_1:8">1:8</span> \[A\] ni nunu skamai þuk weitwodiþos
fraujins unsaris Iesuis nih meina, bandjins is, ak miþarbaidei
aiwaggeljon bi mahtai gudis,

<span id="an_1:8">1:8</span> \[B\] ni nunu skamai þuk weitwodiþos
fraujins unsaris Iesuis nih meina, bandjins is, ak miþarbaidei
aiwaggeljon bi mahtai gudis,

<span id="an_1:9">1:9</span> \[A\] þis nasjandins uns jah laþondins uns
laþonai weihai, ni bi waurstwam unsaraim, ak bi seinai leikainai jah
anstai sei gibana ist unsis in Xristau Iesu faur mela aiweina,

<span id="an_1:9">1:9</span> \[B\] þis nasjandins uns jah laþondins
laþonai weihai, ni bi waurstwam unsaraim, ak bi seinai leikainai jah
anstai sei gibana ist unsis in Xristau Iesu faur mela aiweina,

<span id="an_1:10">1:10</span> \[A\] iþ gaswikunþida nu þairh
gabairhtein nasjandis unsaris Iesuis Xristaus gatairandins raihtis
dauþau, iþ galiuhtjandins libain jah unriurein þairh aiwaggeljon,

<span id="an_1:10">1:10</span> \[B\] iþ gaswikunþida nu þairh
gabairhtein nasjandis unsaris Iesuis Xrista(us) , gatairandins raihtis
dauþau, iþ galiuhtjandins libain jah unriurein þairh aiwaggejon,

<span id="an_1:11">1:11</span> \[A\] in þoei gasatiþs im ik merjands jah
apaustaulus jah laisareis þiudo,

<span id="an_1:11">1:11</span> \[B\] in þoei gasatiþs im ik merjands jah
apaustaulus jah laisareis þiudo,

<span id="an_1:12">1:12</span> \[A\] in þizozei fairinos jah þata winna;
akei nih skama mik, unte wait hvamma galaubida, jah gatraua þammei
mahteigs ist þata anafilh mein fastan in jainana dag.

<span id="an_1:12">1:12</span> \[B\] in þizozei fairinos jah þata winna;
akei nih skama mik, unte wait hvamma galaubida, jah gatraua þammei
mahteigs ist þata anafilh mein fastan in jainana dag.

<span id="an_1:13">1:13</span> \[A\] frisaht habands hailaize waurde,
þoei at mis hausides in galaubeinai jah frijaþwai in Xristau Iesu,

<span id="an_1:13">1:13</span> \[B\] frisaht habands hailaize waurde,
þoei at mis hausides in galaubeinai jah friaþwai in Xristau Iesu,

<span id="an_1:14">1:14</span> \[A\] þata godo anafilh fastai þairh
ahman weihana saei bauiþ in uns.

<span id="an_1:14">1:14</span> \[B\] þat(a) godo anafilh fastai þairh
ahman weihana saei bauiþ in uns.

<span id="an_1:15">1:15</span> \[A\] waist þatei afwandidedun sik af mis
allai þaiei sind in Asiai, þizeei ist Fwgailus jah Hairmaugaineis.

<span id="an_1:15">1:15</span> \[B\] waist þatei afwandidedun sik af mis
allai þaiei sind in Asiai, þizei ist Fwgailus jah Airmogaineis.

<span id="an_1:16">1:16</span> \[A\] gibai armaion frauja
Auneiseifauraus garda, unte ufta mik anaþrafstida jah naudibandjo
meinaizo ni skamaida sik;

<span id="an_1:16">1:16</span> \[B\] gibai armaion frauja
Auneiseifauraus garda, unte ufta mik anaþrafstida jah naudibandjo
meinaizo ni skamaida sik;

<span id="an_1:17">1:17</span> \[A\] ak qimands in Rumai usdaudo sokida
mik jah bigat.

<span id="an_1:17">1:17</span> \[B\] ak qimands in Rumai usdaudo sokida
mik jah bigat.

<span id="an_1:18">1:18</span> \[A\] gibai frauja imma bigitan
armahairtein at fraujin in jainamma daga; jah hvan filu \[mais\] in
Aifaison andbahtida mis, waila þu kant.

<span id="an_1:18">1:18</span> \[B\] gibai frauja imma bigitan
armahairtein at fraujin in jainamma daga; jah hvan filu \[mais\] in
Aifaison andbahtida mis, waila þu kant.

<span id="an_2:1">2:1</span> \[B\] Þu nu, barn mein waliso, inswinþei
þuk in anstai þizai in Xristau Iesu,

<span id="an_2:2">2:2</span> \[B\] jah þoei hausides at mis þairh managa
weitwodja \[waurda gudis\] þo anafilh triggwai mannam, þaiei wairþai
sijaina jah anþarans laisjan.

<span id="an_2:3">2:3</span> \[B\] þu nu arbaidei swe gods gadrauhts
Xristaus Iesuis.

<span id="an_2:4">2:4</span> \[B\] ni ainshun drauhtinonds fraujin
dugawindiþ sik gawaurkjam þizos aldais, ei galeikai þammei drauhtinoþ.

<span id="an_2:5">2:5</span> \[B\] jah þan jabai haifsteiþ hvas, ni
weipada, niba witodeigo brikiþ.

<span id="an_2:6">2:6</span> \[B\] arbaidjands airþos waurstwja skal
frumist akrane andniman.

<span id="an_2:7">2:7</span> \[B\] fraþei þatei qiþa; gibiþ auk þus
frauja fraþi us allaim.

<span id="an_2:8">2:8</span> \[B\] Gamuneis Xristu Iesu urrisanana us
dauþaim us fraiwa Daweidis bi aiwaggeljon meinai,

<span id="an_2:9">2:9</span> \[B\] in þizaiei arbaidja und bandjos swe
ubiltojis; akei waurd gudis nist gabundan.

<span id="an_2:10">2:10</span> \[B\] inuh þis all gaþula bi þans
gawalidans, ei jah þai ganist gatilona, sei ist in Xristau Iesu miþ
wulþau aiweinamma.

<span id="an_2:11">2:11</span> \[B\] triggw þata waurd: jabai
miþgadauþnodedum, jah miþlibam;

<span id="an_2:12">2:12</span> \[B\] jabai gaþulam, jah miþþiudanom;
jabai afaikam, jah is afaikiþ uns;

<span id="an_2:13">2:13</span> \[B\] jabai ni galaubjam, jains triggws
wisiþ; afaikan sik silban ni mag.

<span id="an_2:14">2:14</span> \[B\] þizei gamaudei, weitwodjands in
andwairþja fraujins; waurdam weihan du ni waihtai daug, niba uswalteinai
þaim hausjondam.

<span id="an_2:15">2:15</span> \[B\] usdaudei þuk silban gakusanana
usgiban guda waurstwjan unaiwiskana, raihtaba raidjandan waurd sunjos.

<span id="an_2:16">2:16</span> \[B\] iþ þo dwalona usweihona
lausawaurdja biwandei; unte filu gaggand du afgudein,

<span id="an_2:17">2:17</span> \[B\] jah waurd ize swe gund wuliþ;
þizeei ist Wmainaius jah Filetus,

<span id="an_2:18">2:18</span> \[B\] þaiei bi sunjai uswissai usmetun,
qiþandans usstass ju waurþana, jah galaubein sumaize uswaltidedun.

<span id="an_2:19">2:19</span> \[B\] aþþan tulgus grunduwaddjus gudis
standiþ, habands sigljo þata: kunþa frauja þans þaiei sind is, jah:
afstandai af unselein hvazuh saei namnjai namo fraujins.

<span id="an_2:20">2:20</span> \[B\] aþþan in mikilamma garda ni sind
þatainei kasa gulþeina jah silubreina, ak jah triweina jah digana, jah
suma du sweraim, sumuþ\~þan du unsweraim.

<span id="an_2:21">2:21</span> \[A\] . . . . du allamma waurstwe godaize
gamanwiþ.

<span id="an_2:21">2:21</span> \[B\] aþþan jabai hvas gahrainjai sik
þizei, wairþiþ kas du sweriþai, gaweihaiþ, bruk fraujin, du allamma
waurstwe godaize gamanwiþ.

<span id="an_2:22">2:22</span> \[A\] aþþan juggans lustuns þliuh; iþ
laistei garaihtein, galaubein, frijaþwa, gawairþi miþ þaim bidai
anahaitandam fraujan us hrainjamma hairtin.

<span id="an_2:22">2:22</span> \[B\] aþþan juggans lustuns þliuh; iþ
laistei garaihtein, galaubein, friaþwa, gawairþi miþ þaim bidai
anahaitandam frauja us hrainjamma hairtin.

<span id="an_2:23">2:23</span> \[A\] iþ þos dwalons jah untalons soknins
biwandei, witands þatei gabairand sakjons.

<span id="an_2:23">2:23</span> \[B\] iþ þos dwalons jah untalons soknins
biwandei, witands þatei gabairand sakjons.

<span id="an_2:24">2:24</span> \[A\] iþ skalks fraujins ni skal sakan,
ak qairrus wisan wiþra allans, laiseigs, usþulands,

<span id="an_2:24">2:24</span> \[B\] iþ skalks fraujins ni skal sakan,
ak qairrus wisan wiþra allans, laiseigs, usþulands,

<span id="an_2:25">2:25</span> \[A\] in qairrein talzjands þans
andstandandans, niu hvan gibai im guþ idreiga du ufkunþja sunjos,

<span id="an_2:25">2:25</span> \[B\] in qairrein talzjands þans
andstandandans, niu hvan gibai im guþ idreiga du ufkunþja sunjos,

<span id="an_2:26">2:26</span> \[A\] jah usskarjaindau us unhulþins
wruggon, fram þammei gafahanai habanda afar is wiljin.

<span id="an_2:26">2:26</span> \[B\] jah usskarjaindau us unhulþins
wruggon, fram þammei gafahanai tiuhanda afar is wiljin.

<span id="an_3:1">3:1</span> \[A\] Aþþan þata kunneis ei in spedistaim
dagam atgaggand jera sleidja,

<span id="an_3:1">3:1</span> \[B\] Aþþan þata kunneis ei in spedistaim
dagam atgaggand jera sleidja,

<span id="an_3:2">3:2</span> \[A\] jah wairþand mannans sik frijondans,
faihugairnai, bihaitjans, hauhhairtai, wajamerjandans, fadreinam
ungahvairbai, launawargos, unairknans,

<span id="an_3:2">3:2</span> \[B\] jah wairþand mannans sik friondans,
faihugairnai, bihaitjans, hauhhairtai, wajamerjandans, fadreinam
ungahvairbai, launawargos, unairknai,

<span id="an_3:3">3:3</span> \[A\] unhunslagai, unmildjai, fairinondans,
ungahabandans sik, unmanarigwai, unseljai,

<span id="an_3:3">3:3</span> \[B\] unhunslagai, unmildjai, fairinondans,
ungahabandans sik, unmanariggwai, unseljai,

<span id="an_3:4">3:4</span> \[A\] fralewjandans, untilamalskai,
ufbaulidai, frijondans wiljan seinana mais þau guþ,

<span id="an_3:4">3:4</span> \[B\] fralewjandans, untilamalskai,
ufbaulidai, frijondans wiljan seinana mais þau guþ,

<span id="an_3:5">3:5</span> \[A\] habandans hiwi gagudeins, iþ maht
izos inwidandans; jaþ\~þans afwandei.

<span id="an_3:5">3:5</span> \[B\] habandans hiwi gagudeins, iþ maht
izos inwidandans; jah þans afwandei.

<span id="an_3:6">3:6</span> \[A\] unte us þaim sind þaiei sliupand in
gardins jah frahunþana tiuhand qineina afhlaþana frawaurhtim, þoei
tiuhanda du lus\[lus\]tum missaleikaim,

<span id="an_3:6">3:6</span> \[B\] unte us þaim sind þaiei sliupand in
gardins jah frahunþana tiuhand qineina afhlaþana frawaurhtim, þoe(i)
tiuhanda lustum missaleikaim,

<span id="an_3:7">3:7</span> \[A\] sinteino laisjandona sik jan\~ni aiw
hvanhun in ufkunþja sunjos qiman mahteiga.

<span id="an_3:7">3:7</span> \[B\] sinteino laisjandona sik ni aiw
hvanhun in ufkunþja sunjos qiman mahteiga.

<span id="an_3:8">3:8</span> \[A\] aþþan þamma haidau ei Jannes jah
Mamres andstoþun Moseza, swa jah þai andstandand sunjai, mannans
frawaurþanai ahin, uskusanai bi galaubein;

<span id="an_3:8">3:8</span> \[B\] aþþan þamma haidau ei Jannis jah
Mambres andstoþun Moseza, swa jah þai andstandand sunjai, mannans
frawaurþanai ahin, uskusanai bi galaubein;

<span id="an_3:9">3:9</span> \[A\] akei ni þeihand du filusnai, unte
unwiti ize swikunþ wairþiþ allaim, swaswe jah jainaize was.

<span id="an_3:9">3:9</span> \[B\] akei ni þeihand du filusnai, unte
unwiti ize swikunþ wairþiþ allaim, swaswe jainaize was.

<span id="an_3:10">3:10</span> \[A\] iþ þu galaista is laiseinai meinai,
usmeta, muna, \[sidau,\] galaubeinai, usbeisnai, frijaþwai, þulainai,

<span id="an_3:10">3:10</span> \[B\] iþ þu galaista is laiseinai meinai,
usmeta, muna, \[sidau,\] galaubeinai, usbeisnai, friaþwai, þulainai,

<span id="an_3:11">3:11</span> \[A\] wrakjom, wunnim, hvileika mis
waurþun in Antiaukiai, in Eikaunion, in Lwstrws, hvileikos wrakjos usþul

ida, jah us allaim mik galausida frauja.

<span id="an_3:11">3:11</span> \[B\] wrakjom, wunnim, hvileika mis
waurþun in Antiaukiai, in Eikaunion, in Lwstrws, hvileikos wrakos
usþulaida, jah us allaim mik galausida frauja.

<span id="an_3:12">3:12</span> \[A\] jah þan allai þaiei wileina
gagudaba liban in Xristau Iesu, wrakos winnand.

<span id="an_3:12">3:12</span> \[B\] jah þan allai þaiei wileina
gagudaba liban in Xristau Iesu, wrakos winnand.

<span id="an_3:13">3:13</span> \[A\] iþ ubilai mannans jah liutai
þeihand du wairsizin, airzjai jah airzjandans.

<span id="an_3:13">3:13</span> \[B\] iþ ubilai mans jah liutai þeihand
du wairsizin, airzjai jah airzjandans.

<span id="an_3:14">3:14</span> \[A\] iþ þu framwairþis wisais in þaimei
galaisides þuk jah gatrauaida sind þus, witand(s) at hvamma ganamt,

<span id="an_3:14">3:14</span> \[B\] iþ þu framwairþis wisais in þaimei
galaisides þuk jah gatrauaida sind þus, witands at hvamma ganamt,

<span id="an_3:15">3:15</span> \[A\] jah þatei us barniskja weihos bokos
kunþes, þos mahteigons þuk usfratwjan du ganistai þairh galaubein þo in
Xristau Iesu.

<span id="an_3:15">3:15</span> \[B\] jah þatei us barniskja weihos bokos
kunþes, þos mahteigons þuk usfratwjan du ganistai þairh galaubein þo in
Xristau Iesu.

<span id="an_3:16">3:16</span> \[A\] all\[l\] boko gudiskaizos
ahmateinais jah þaurftos du laiseinai, du gasahtai, du garaihteinai, du
talzeinai in garaihtein,

<span id="an_3:16">3:16</span> \[B\] all boko gudiskaizo ahmateinais jah
þaurftos du laiseinai, du gasahtai, du garaihteinai, du talzeinai in
garaihtein,

<span id="an_3:17">3:17</span> \[A\] ei ustauhans sijai manna gudis, du
allamma waurstwe godaize gamanwiþs.

<span id="an_3:17">3:17</span> \[B\] ei ustauhans sijai manna gudis, du
allamma waurstwe godaize gamanwiþs.

<span id="an_4:1">4:1</span> \[A\] Weitwodja in andwairþja gudis jah
fraujins Xristaus Iesuis, saei skal stojan qiwans jah dauþans bi qum is
þiudinassu is:

<span id="an_4:1">4:1</span> \[B\] Weitwodja in andwairþja gudis jah
fraujins Xristaus Iesuis, saei skal stojan qiwans jah dauþans bi qum is
þiudinassu is:

<span id="an_4:2">4:2</span> \[A\] merei waurd, instand uhteigo
unuhteigo, gasak, gaþlaih, gahvotei in allai usbeisnai jah laiseinai.

<span id="an_4:2">4:2</span> \[B\] merei waurd, stand ohteigo unuhteigo,
gasak, gaþlaih, gahvotei in allai usbeisnai jah laiseinai.

<span id="an_4:3">4:3</span> \[A\] wairþiþ mel þan haila laisein ni
usþuland, ak du seinaim lustum gadragand sis laisarjans, suþjandans
hausein;

<span id="an_4:3">4:3</span> \[B\] wairþiþ mel þan haila laisein ni
usþuland, ak du seinaim lustum dragand sis laisarjans, suþjondans
hausein;

<span id="an_4:4">4:4</span> \[A\] aþþan af sunjai hausein afwandjand,
iþ du spillam gawandjand sik.

<span id="an_4:4">4:4</span> \[B\] aþþan af sunjai hausein afwandjand,
iþ du spillam gawandjand sik.

<span id="an_4:5">4:5</span> \[A\] iþ þu andaþahts sijais in allaim,
arbaidei, waurstw waurkei aiwaggelistins, andbahti þein usfullei.

<span id="an_4:5">4:5</span> \[B\] iþ þu andaþahts sijais in allaim,
arbaidei, waurstw waurkei aiwaggelistins, andbahti þein usfullei.

<span id="an_4:6">4:6</span> \[A\] aþþan ik ju hunsljada jah mel
meinaizos diswissais atist.

<span id="an_4:6">4:6</span> \[B\] aþþan ik ju hunsljada jah mel
meinaizos diswissais atist.

<span id="an_4:7">4:7</span> \[A\] haifst þo godon haifstida, run
ustauh, galaubein gafastaida;

<span id="an_4:7">4:7</span> \[B\] haifst þo godon haifstida, run
ustauh, galaubein gafastaida;

<span id="an_4:8">4:8</span> \[A\] þaþroh galagiþs ist mis waips
garaihteins, þanei usgibiþ mis frauja in jainamma daga, sa garaihta
staua; aþþan ni þatainei mis, ak jah allaim þaiei frijond qum is.

<span id="an_4:8">4:8</span> \[B\] þaþro þan galagiþs ist mis waips
garaihteins, þanei usgibiþ mis frauja in jainamma daga, sa raihta staua;
aþþan ni þatainei mis, ak jah allaim þaiei frijond qum is.

<span id="an_4:9">4:9</span> \[A\] sniumei qiman at mis sprauto;

<span id="an_4:9">4:9</span> \[B\] sniumei qiman at mis sprauto;

<span id="an_4:10">4:10</span> \[A\] unte Demas mis bilaiþ, frijonds þo
nu ald, jag\~galaiþ du Þaissalauneikai, Xreskus du Galatiai, Teitus du
Dalmatiai.

<span id="an_4:10">4:10</span> \[B\] unte Demas mis bilaiþ, frijonds þo
nu ald, jah galaiþ du Þaissalauneikai, Krispus du Galatiai,

<span id="an_4:11">4:11</span> \[A\] Lukas ist miþ mis ains. Marku
andnimands brigg miþ þus silbin, unte ist mis bruks du andbahtja.

<span id="an_4:11">4:11</span> \[B\] Lukas ist miþ mis ains. Marku
andnimands brigg miþ þus silbin, unte ist mis bruks du and(bahtja).

<span id="an_4:12">4:12</span> \[A\] aþþan Twkeiku insandida in
Aifaison.

<span id="an_4:13">4:13</span> \[A\] hakul þanei bilaiþ in Trauadai at
Karpau qimands atbair jah bokos, þishun maimbranans.

<span id="an_4:14">4:14</span> \[A\] Alai\[ai\]ksandrus aizasmiþa managa
mis unþiuþa ustaiknida; usgildiþ imma frauja bi waurstwam is;

<span id="an_4:15">4:15</span> \[A\] þammei jah þu witai, filu auk
andstoþ unsaraim waurdam.

<span id="an_4:16">4:16</span> \[A\] in frumiston meinai sunjonai ni
manna mis miþwas. ak allai mis biliþun, ni rahnjai(dau) (im) . . . .

------------------------------------------------------------------------

[Next: Titus](tit.md)
