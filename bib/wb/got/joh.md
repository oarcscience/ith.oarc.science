[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](luk)  [Next](rom) 

------------------------------------------------------------------------

### Gothic Bible: John

<span id="an_5:45">5:45</span> \[CA\] . . . . þatei ik wrohidedjau izwis
du attin; ist saei wrohida izwis, Moses, du þammei jus weneiþ.

<span id="an_5:46">5:46</span> \[CA\] jabai allis Mose galaubidedeiþ,
ga\~þau\~laubidedeiþ mis; bi mik auk jains gamelida.

<span id="an_5:47">5:47</span> \[CA\] þande nu jainis melam ni
galaubeiþ, hvaiwa meinaim waurdam galaubjaiþ?

<span id="an_6:1">6:1</span> \[CA\] Afar þata galaiþ Iesus ufar marein
þo Galeilaie jah Tibairiade.

<span id="an_6:2">6:2</span> \[CA\] jah laistida ina manageins filu,
unte gasehvun taiknins þozei gatawida bi siukaim.

<span id="an_6:3">6:3</span> \[CA\] usiddja þan ana fairguni Iesus jah
jainar gasat miþ siponjam seinaim.

<span id="an_6:4">6:4</span> \[CA\] wasuh þan nehva pasxa, so dulþs
Iudaie.

<span id="an_6:5">6:5</span> \[CA\] þaruh ushof augona Iesus jah gaumida
þammei manageins filu iddja du imma, qaþuh du Filippau: hvaþro bugjam
hlaibans, ei matjaina þai?

<span id="an_6:6">6:6</span> \[CA\] þatuh þan qaþ fraisands ina; iþ
silba wissa þatei habaida taujan.

<span id="an_6:7">6:7</span> \[CA\] andhof imma Filippus: twaim hundam
skatte hlaibos ni ganohai sind þaim, þei nimai hvarjizuh leitil.

<span id="an_6:8">6:8</span> \[CA\] qaþ ains þize siponje is, Andraias,
broþar Paitraus Seimonaus:

<span id="an_6:9">6:9</span> \[CA\] ist magula ains her, saei habaiþ ·e·
hlaibans barizeinans jah ·b· fiskans; akei þata hva ist du swa managaim?

<span id="an_6:10">6:10</span> \[CA\] iþ Iesus qaþ: waurkeiþ þans mans
anakumbjan. wasuh þan hawi manag ana þamma stada. þaruh anakumbidedun
wairos raþjon swaswe fimf þusundjos.

<span id="an_6:11">6:11</span> \[CA\] namuh þan þans hlaibans Iesus jah
awiliudonds gadailida þaim anakumbjandam; samaleiko jah þize fiske, swa
filu swe wildedun.

<span id="an_6:12">6:12</span> \[CA\] þanuh, biþe sadai waurþun, qaþ du
siponjam seinaim: galisiþ þos aflifnandeins drauhsnos, þei waihtai ni
fraqistnai.

<span id="an_6:13">6:13</span> \[CA\] þanuh galesun jah gafullidedun
·ib· tainjons gabruko us fimf hlaibam þaim barizeinam, þatei aflifnoda
þaim matjandam.

<span id="an_6:14">6:14</span> \[CA\] þaruh þai mans gasaihvandans þoei
gatawida taikn Iesus, qeþun þatei sa ist bi sunjai praufetus sa qimanda
in þo manaseþ.

<span id="an_6:15">6:15</span> \[CA\] iþ Iesus kunnands þatei munaidedun
usgaggan jah wilwan

ei tawidedeina ina du þiudana, afiddja aftra in fairguni is ains.

<span id="an_6:16">6:16</span> \[CA\] iþ swe seiþu warþ, atiddjedun
siponjos is ana marein,

<span id="an_6:17">6:17</span> \[CA\] jah usstigun in skip, iddjedunuh
ufar marein in Kafarnaum. jah riqis juþan warþ jah ni atiddja nauhþan du
im Iesus.

<span id="an_6:18">6:18</span> \[CA\] iþ marei winda mikilamma waiandin
urraisida was.

<span id="an_6:19">6:19</span> \[CA\] þaruh farjandans swe spaurde ·k·
jah ·e· aiþþau ·l· gasaihvand Iesu gaggandan ana marein jah nehva skipa
qimandan jah ohtedun sis.

<span id="an_6:20">6:20</span> \[CA\] þaruh is qaþ

: ik im, ni ogeiþ izwis.

<span id="an_6:21">6:21</span> \[CA\] þaruh wildedun ina niman in skip,
jah sunsaiw þata skip warþ ana airþai ana þoei eis iddjedun.

<span id="an_6:22">6:22</span> \[CA\] iftumin daga managei sei stoþ
hindar marein, sehvun þatei skip anþar ni was jainar alja ain, jah þatei
miþ\~ni\~qam siponjam seinaim Iesus in þata skip, ak ainai siponjos is
galiþun.

<span id="an_6:23">6:23</span> \[CA\] anþara þan skipa qemun us
Tibairiadau nehva þamma stada, þarei matidedun hlaif, ana þammei
awiliudoda frauja.

<span id="an_6:24">6:24</span> \[CA\] þaruh þan gasahv managei þatei
Iesus nist jainar nih siponjos is, gastigun in skipa jah qemun in
Kafarnaum sokjandans Iesu.

<span id="an_6:25">6:25</span> \[CA\] jah bigetun ina hindar marein
qeþunuh du imma: rabbei, hvan her qamt?

<span id="an_6:26">6:26</span> \[CA\] andhof im Iesus jah qaþ: amen amen
qiþa izwis, sokeiþ mik, ni þatei sehvuþ taiknins jah fauratanja, ak
þatei matideduþ þize hlaibe jah sadai waurþuþ.

<span id="an_6:27">6:27</span> \[CA\] waurkjaiþ ni þana mat þana
fralusanan, ak mat þana wisandan du libainai aiweinon, þanei sunus mans
gibiþ izwis; þanuh auk atta gasiglida guþ.

<span id="an_6:28">6:28</span> \[CA\] þaruh qeþun du imma: hva taujaima,
ei waurkjaima waurstwa gudis?

<span id="an_6:29">6:29</span> \[CA\] andhof Iesus jah qaþ du im:
þat\~ist waurstw gudis, ei galaubjaiþ þammei insandida jains.

<span id="an_6:30">6:30</span> \[CA\] qeþun du imma: aþþan hva taujis þu
taikne, ei saihvaima jah galaubjaima þus? hva waurkeis?

<span id="an_6:31">6:31</span> \[CA\] attans unsarai manna matidedun ana
auþidai, swaswe ist gameliþ: hlaif us himina gaf im du matjan.

<span id="an_6:32">6:32</span> \[CA\] þaruh qaþ im Iesus: amen amen qiþa
izwis, ni Moses gaf izwis hlaif us himina, ak atta meins gaf izwis hlaif
us himina þana sunjeinan.

<span id="an_6:33">6:33</span> \[CA\] sa auk hlaifs gudis ist, saei
atstaig us himina jah gaf libain þizai manasedai.

<span id="an_6:34">6:34</span> \[CA\] þanuh qeþun du imma: frauja,
framwigis gif unsis þana hlaif.

<span id="an_6:35">6:35</span> \[CA\] jah qaþ du im Iesus: ik im sa
hlaifs libainais; þana gaggandan du mis ni huggreiþ jah þana
galaubjandan du mis ni þaurseiþ hvanhun.

<span id="an_6:36">6:36</span> \[CA\] akei qaþ izwis þatei gasehvuþ mik
jah ni galaubeiþ.

<span id="an_6:37">6:37</span> \[CA\] all þatei gaf mis atta, du mis
qimiþ, jah þana gaggandan du mis ni uswairpa ut;

<span id="an_6:38">6:38</span> \[CA\] unte atstaig us himina, nih þeei
taujau wiljan meinana, ak wiljan þis sandjandins mik.

<span id="an_6:39">6:39</span> \[CA\] . . . .

<span id="an_6:40">6:40</span> \[CA\] þatuh þan ist wilja þis
sandjandins mik, ei hvazuh saei saihviþ þana sunu jah galaubeiþ du imma,
aigi libain aiweinon, jah urraisja ina ik in spedistin daga.

<span id="an_6:41">6:41</span> \[CA\] birodidedun þan Iudaieis bi ina,
unte qaþ: ik im hlaifs sa atsteigands us himina,

<span id="an_6:42">6:42</span> \[CA\] jah qeþun: niu sa ist Iesus sa
sunus Iosefis, þizei weis kunþedum attan jah aiþein? hvaiwa nu qiþiþ sa
þatei us himina atstaig?

<span id="an_6:43">6:43</span> \[CA\] andhof þan Iesus jah qaþ du im: ni
birodeiþ miþ izwis misso.

<span id="an_6:44">6:44</span> \[CA\] ni manna mag qiman at mis, nibai
atta saei sandida mik atþinsiþ ina, jah ik urraisja ina in þamma
spedistin daga.

<span id="an_6:45">6:45</span> \[CA\] ist gameliþ ana praufetum: jah
wairþand allai laisidai gudis. hvazuh nu sa gahausjands at attin jah
ganam gaggiþ du mis.

<span id="an_6:46">6:46</span> \[CA\] ni þatei attan sehvi hvas, nibai
saei was fram attin, sa sahv attan.

<span id="an_6:47">6:47</span> \[CA\] amen amen qiþa izwis: saei
galaubeiþ du mis aih libain aiweinon.

<span id="an_6:48">6:48</span> \[CA\] ik im sa hlaifs libainais.

<span id="an_6:49">6:49</span> \[CA\] attans izwarai matidedun manna in
auþidai jah gaswultun.

<span id="an_6:50">6:50</span> \[CA\] sa ist hlaifs saei us himina
atstaig, ei saei þis matjai, ni gadauþnai.

<span id="an_6:51">6:51</span> \[CA\] ik im hlaifs sa libanda, sa us
himina qumana; jabai hvas matjiþ þis hlaibis, libaiþ in ajukduþ; jah þan
sa hlaifs þanei ik giba, leik mein ist þatei ik giba in þizos manasedais
libainais.

<span id="an_6:52">6:52</span> \[CA\] þanuh sokun miþ sis misso Iudaieis
qiþandans: hvaiwa mag sa unsis leik giban du matjan?

<span id="an_6:53">6:53</span> \[CA\] þaruh qaþ du im Iesus: amen amen
qiþa izwis, nibai matjiþ leik þis sunaus mans jah driggkaiþ is bloþ, ni
habaiþ libain in izwis silbam.

<span id="an_6:54">6:54</span> \[CA\] saei matjiþ mein leik jah driggkiþ
mein bloþ, aih libain aiweinon, jah ik urraisja ina in þamma spedistin
daga.

<span id="an_6:55">6:55</span> \[CA\] þata auk leik meinata bi sunjai
ist mats, jah þata bloþ mein bi sunjai ist draggk.

<span id="an_6:56">6:56</span> \[CA\] saei matjiþ mein leik jah driggkiþ
mein bloþ, in mis wisiþ jah ik in imma.

<span id="an_6:57">6:57</span> \[CA\] swaswe insandida mik libands atta,
jah ik liba in attins, jah saei matjiþ mik, jah sa libaiþ in meina.

<span id="an_6:58">6:58</span> \[CA\] sa ist hlaifs saei us himina
atstaig, ni swaswe matidedun attans izwarai manna jah gadauþnodedun; iþ
saei matjiþ þana hlaif libaiþ in ajukduþ.

<span id="an_6:59">6:59</span> \[CA\] þata qaþ in swnagoge laisjands in
Kafarnaum.

<span id="an_6:60">6:60</span> \[CA\] þanuh managai gahausjandans þize
siponje is qeþun: hardu ist þata waurd, hvas mag þis hausjon?

<span id="an_6:61">6:61</span> \[CA\] iþ witands Iesus in sis silbin
þatei birodidedun þata þai siponjos is, qaþ du im: þata izwis gamarzeiþ?

<span id="an_6:62">6:62</span> \[CA\] jabai nu gasaihviþ sunu mans
ussteigan, þadei was faurþis?

<span id="an_6:63">6:63</span> \[CA\] ahma ist saei liban taujiþ, þata
leik ni boteiþ waiht. þo waurda þoei ik rodida izwis, ahma ist jah
libains ist,

<span id="an_6:64">6:64</span> \[CA\] akei sind izwara sumai, þaiei ni
galaubjand. wissuh þan us frumistja Iesus hvarjai sind þai ni
galaubjandans, jah hvas ist saei galeiweiþ ina.

<span id="an_6:65">6:65</span> \[CA\] jah qaþ: duþe qaþ izwis þatei ni
ainshun mag qiman at mis, nibai ist atgiban imma fram attin meinamma.

<span id="an_6:66">6:66</span> \[CA\] uzuh þamma mela managai galiþun
siponje is ibukai jah þanaseiþs miþ imma ni iddjedun.

<span id="an_6:67">6:67</span> \[CA\] þaruh qaþ Iesus du þaim twalibim:
ibai jah jus wileiþ galeiþan?

<span id="an_6:68">6:68</span> \[CA\] þanuh andhof imma Seimon Paitrus:
frauja, du hvamma galeiþaima? waurda libainais aiweinons habais.

<span id="an_6:69">6:69</span> \[CA\] jah weis galaubidedum jah
ufkunþedum þatei þu is Xristus, sunus gudis libandins.

<span id="an_6:70">6:70</span> \[CA\] andhof im Iesus: niu ik izwis ·ib·
gawalida jah izwara ains diabaulus ist?

<span id="an_6:71">6:71</span> \[CA\] qaþuh þan þana Iudan Seimonis,
Iskariotu, sa auk habaida ina galewjan, ains wisands þize twalibe.

<span id="an_7:1">7:1</span> \[CA\] Jah hvarboda Iesus afar þata in
Galeilaia; ni auk wilda in Iudaia gaggan, unte sokidedun ina þai
Iudaieis usqiman.

<span id="an_7:2">7:2</span> \[CA\] wasuh þan nehva dulþs Iudaie, so
hleþrastakeins.

<span id="an_7:3">7:3</span> \[CA\] þanuh qeþun du imma broþrjus is:
usleiþ þaþro jah gagg in Iudaian, ei jah þai siponjos saihvaina waurstwa
þeina þoei þu taujis.

<span id="an_7:4">7:4</span> \[CA\] ni manna auk in analaugnein hva
taujiþ jah sokeiþ sik uskunþana wisan. jabai þata taujis, bairhtei þuk
silban þizai manasedai.

<span id="an_7:5">7:5</span> \[CA\] ni auk þai broþrjus is galaubidedun
imma.

<span id="an_7:6">7:6</span> \[CA\] þaruh qaþ im Iesus: mel mein ni nauh
ist, iþ mel izwar sinteino ist manwu.

<span id="an_7:7">7:7</span> \[CA\] ni mag so manaseþs fijan izwis, iþ
mik fijaiþ; unte ik weitwodja bi ins þatei waurstwa ize ubila sind.

<span id="an_7:8">7:8</span> \[CA\] jus galeiþiþ in dulþ þo, iþ ik ni
nauh galeiþa in þo dulþ, unte meinata mel ni nauh usfulliþ ist.

<span id="an_7:9">7:9</span> \[CA\] þatuh þan qaþ du im wisands in
Galeilaia.

<span id="an_7:10">7:10</span> \[CA\] iþ biþe galiþun þai broþrjus is,
þanuh jah is galaiþ in þo dulþ ni andaugjo, ak swe analaugniba.

<span id="an_7:11">7:11</span> \[CA\] þanuh Iudaieis sokidedun ina in
þizai dulþai jah qeþun: hvar ist jains?

<span id="an_7:12">7:12</span> \[CA\] jah birodeins mikila

was in managein: sumaih qeþun þatei sunjeins ist; anþarai qeþun: ne, ak
airzeiþ þo managein.

<span id="an_7:13">7:13</span> \[CA\] nih þan ainshun sweþauh balþaba
rodida bi ina in agisis Iudaie.

<span id="an_7:14">7:14</span> \[CA\] iþ juþan ana midjai dulþ usstaig
Iesus in alh jah laisida.

<span id="an_7:15">7:15</span> \[CA\] jah sildaleikidedun manageins
qiþandans: hvaiwa sa bokos kann unuslaisiþs?

<span id="an_7:16">7:16</span> \[CA\] andhof þan Iesus jah qaþ: so meina
laiseins nist meina, ak þis sandjandins mik.

<span id="an_7:17">7:17</span> \[CA\] jabai hvas wili wiljan is taujan,
ufkunnaiþ bi þo laisein framuh guda sijai, þau iku fram mis silbin
rodja.

<span id="an_7:18">7:18</span> \[CA\] saei fram sis silbin rodeiþ,
hauhiþa seina sokeiþ; iþ saei sokeiþ hauhiþa þis sandjandins sik, sah
sunjeins ist jah inwindiþa in imma nist.

<span id="an_7:19">7:19</span> \[CA\] niu Moses gaf izwis witoþ? jah ni
ainshun izwara taujiþ þata witoþ; hva mik sokeiþ usqiman?

<span id="an_7:20">7:20</span> \[CA\] andhof so managei jah qeþun:
unhulþon habais; hvas þuk sokeiþ usqiman?

<span id="an_7:21">7:21</span> \[CA\] andhof Iesus jah qaþ du im: ain
waurstw gatawida, jah allai sildaleikeiþ.

<span id="an_7:22">7:22</span> \[CA\] duþþe Moses atgaf izwis bimait, ni
þatei fram Mose sijai, ak us attam, jah in sabbato bimaitiþ mannan.

<span id="an_7:23">7:23</span> \[CA\] jabai bimait nimiþ manna in
sabbato, ei ni gatairaidau witoþ þata Mosezis; iþ mis hatizoþ, unte
allana mannan hailana gatawida in sabbato?

<span id="an_7:24">7:24</span> \[CA\] ni stojaiþ bi siunai, ak þo
garaihton staua stojaiþ.

<span id="an_7:25">7:25</span> \[CA\] qeþunuh þan sumai þize
Iairusaulwmeite: niu sa ist þammei sokjand usqiman?

<span id="an_7:26">7:26</span> \[CA\] jah sai, andaugiba rodeiþ jah
waiht du imma ni qiþand; ibai aufto bi sunjai ufkunþedun þai reiks þatei
sa ist bi sunjai Xristus?

<span id="an_7:27">7:27</span> \[CA\] akei þana kunnum, hvaþro ist; iþ
Xristus, biþe qimiþ, ni manna wait hvaþro ist.

<span id="an_7:28">7:28</span> \[CA\] hropida þan in alh laisjands Iesus
jah qiþands: jah mik kunnuþ jah wituþ hvaþro im; jah af mis silbin ni
qam, ak ist sunjeins saei sandida mik, þanei jus ni kunnuþ.

<span id="an_7:29">7:29</span> \[CA\] iþ ik kann ina, unte fram imma im,
jah is mik insandida.

<span id="an_7:30">7:30</span> \[CA\] sokidedun þan ina gafahan, jah ni
ainshun uslagida ana ina handu, unte nauhþanuh ni atiddja hveila is.

<span id="an_7:31">7:31</span> \[CA\] iþ managai þizos manageins
galaubidedun imma jah qeþun: Xristus, þan qimiþ, ibai \[ei\] managizeins
taiknins taujai þaimei sa tawida?

<span id="an_7:32">7:32</span> \[CA\] hausidedun þan Fareisaieis þo
managein birodjandein bi ina þata. inuhsandidedun andbahtans þai
Fareisaieis jah þai auhumistans gudjans, ei gafaifaheina ina.

<span id="an_7:33">7:33</span> \[CA\] þanuh qaþ Iesus: nauh leitila
hveila miþ izwis im, jah þan gagga du þamma sandjandin mik.

<span id="an_7:34">7:34</span> \[CA\] sokeiþ mik jah ni bigitiþ, jah
þarei im ik, jus ni maguþ qiman.

<span id="an_7:35">7:35</span> \[CA\] þaruh qeþun þai Iudaieis du sis
misso: hvadre sa skuli gaggan, þei weis ni bigitaima ina? nibai in
distahein þiudo skuli gaggan jah laisjan þiudos?

<span id="an_7:36">7:36</span> \[CA\] hva sijai þata waurd, þatei qaþ:
sokeiþ mik jah ni bigitiþ, jah þarei im ik, jus ni maguþ qiman?

<span id="an_7:37">7:37</span> \[CA\] iþ in spedistin daga þamma mikilin
dulþais stoþ Iesus jah hropida qiþands: jabai hvana þaursjai, gaggai du
mis jah driggkai.

<span id="an_7:38">7:38</span> \[CA\] saei galaubeiþ du mis, swaswe qaþ
gameleins, ahvos us wambai is rinnand watins libandins.

<span id="an_7:39">7:39</span> \[CA\] þatuh þan qaþ bi ahman þanei
skuldedun niman þai galaubjandans du imma; unte ni nauhþanuh was ahma sa
weiha ana im, unte Iesus nauhþanuh ni hauhiþs was.

<span id="an_7:40">7:40</span> \[CA\] managai þan þizos manageins
hausjandans þize waurde qeþun: sa ist bi sunjai sa praufetes.

<span id="an_7:41">7:41</span> \[CA\] sumaih qeþun: sa ist Xristus.
sumaih qeþun: ibai þau us Galeilaia Xristus qimiþ?

<span id="an_7:42">7:42</span> \[CA\] niu gameleins qaþ þatei us fraiwa
Daweidis jah us Beþlaihaim weihsa, þarei was Daweid, Xristus qimiþ?

<span id="an_7:43">7:43</span> \[CA\] þanuh missaqiss in þizai managein
warþ bi ina.

<span id="an_7:44">7:44</span> \[CA\] sumaih þan ize wildedun fahan ina;
akei ni ainshun uslagida ana ina handuns.

<span id="an_7:45">7:45</span> \[CA\] galiþun þan þai andbahtos du þaim
auhumistam gudjam jah Fareisaium; þaruh qeþun du im jainai: duhve ni
attauhuþ ina?

<span id="an_7:46">7:46</span> \[CA\] andhofun þai andbahtos: ni hvanhun
aiw rodida manna, swaswe sa manna.

<span id="an_7:47">7:47</span> \[CA\] andhofun þan im þai Fareisaieis:
ibai jah jus afairzidai sijuþ?

<span id="an_7:48">7:48</span> \[CA\] sai, jau ainshun þize reike
galaubidedi imma aiþþau Fareisaie?

<span id="an_7:49">7:49</span> \[CA\] alja so managei, þaiei ni kunnun
witoþ, fraqiþanai sind.

<span id="an_7:50">7:50</span> \[CA\] qaþ Nikaudemus du im, saei atiddja
du imma in naht, sums wisands izei:

<span id="an_7:51">7:51</span> \[CA\] ibai witoþ unsar stojiþ mannan,
nibai faurþis hauseiþ fram imma jah ufkunnaiþ hva taujai?

<span id="an_7:52">7:52</span> \[CA\] andhofun jah qeþun du imma: ibai
jah þu us Galeilaia is? ussokei jah saihv þatei praufetus us Galeilaia
ni urreisiþ.

<span id="an_8:12">8:12</span> \[CA\] Aftra du im Iesus rodida qaþuh: ik
im liuhaþ manasedais; saei laisteiþ mik ni gaggiþ in riqiza, ak habaiþ
liuhaþ libainais.

<span id="an_8:13">8:13</span> \[CA\] þanuh qeþun du imma þai
Fareisaieis: þu bi þuk silban weitwodeis; so weitwodiþa þeina nist
sunjeina.

<span id="an_8:14">8:14</span> \[CA\] andhof Iesus jah qaþ du im: jah
jabai ik weitwodja bi mik silban, sunja ist so weitwodiþa meina, unte
wait hvaþro qam jah hvaþ galeiþa, iþ jus ni wituþ hvaþro qima, aiþþau
hvaþ galeiþa.

<span id="an_8:15">8:15</span> \[CA\] jus bi leika stojiþ, iþ ik ni
stoja ainnohun.

<span id="an_8:16">8:16</span> \[CA\] jaþ\~þan jabai stoja ik, staua
meina sunjeina ist, unte ains ni im, ak ik jah saei sandida mik atta.

<span id="an_8:17">8:17</span> \[CA\] jah þan in witoda izwaramma
gameliþ ist þatei twaddje manne weitwodiþa sunja ist.

<span id="an_8:18">8:18</span> \[CA\] ik im saei weitwodja bi mik
silban, jah weitwodeiþ bi mik saei sandida mik atta.

<span id="an_8:19">8:19</span> \[CA\] qeþun þan du imma: hvar ist sa
atta þeins? andhof Iesus: ni mik kunnuþ nih attan meinana; iþ mik
kunþedeiþ, jah þau attan meinana kunþedeiþ.

<span id="an_8:20">8:20</span> \[CA\] þo waurda rodida in gazaufwlakio,
laisjands in alh; jah ainshun ni faifah ina, unte nauhþanuh ni qam
hveila is.

<span id="an_8:21">8:21</span> \[CA\] þanuh qaþ aftra du im Iesus: ik
galeiþa, jah sokeiþ mik, jah in frawaurhtai izwarai gadauþniþ. þadei ik
gagga, jus ni maguþ qiman.

<span id="an_8:22">8:22</span> \[CA\] qeþun þan Iudaieis: nibai usqimai
sis silbin, ei qiþiþ: þadei ik gagga, jus ni maguþ qiman?

<span id="an_8:23">8:23</span> \[CA\] jah qaþ du im Iesus: jus us þaim
dalaþro sijuþ, iþ ik us þaim iupaþro im; jus us þamma fairhvau sijuþ, iþ
ik ni im us þamma fairhvau.

<span id="an_8:24">8:24</span> \[CA\] qaþ nu izwis þatei gadauþniþ in
frawaurhtim izwaraim; jabai auk ni galaubeiþ þatei ik im, gadauþniþ in
frawaurhtim izwaraim.

<span id="an_8:25">8:25</span> \[CA\] þaruh qeþun du imma: þu hvas is?
jah qaþ du im Iesus: anastodeins, þatei jah rodja du izwis.

<span id="an_8:26">8:26</span> \[CA\] manag skal bi izwis rodjan jah
stojan; akei saei sandida mik sunjeins ist; jah ik þatei hausida at imma
þata rodja in þamma fairhvau.

<span id="an_8:27">8:27</span> \[CA\] ni froþun þatei attan im qaþ.

<span id="an_8:28">8:28</span> \[CA\] qaþuh þan du im Iesus: þan
ushauheiþ þana sunu mans, þanuh ufkunnaiþ þatei ik im, jah af mis silbin
tauja ni waiht, ak swaswe laisida mik atta meins, þata rodja.

<span id="an_8:29">8:29</span> \[CA\] jah saei sandida mik miþ mis ist;
ni bilaiþ mis ainamma atta, unte ik þatei leikaiþ imma tauja sinteino.

<span id="an_8:30">8:30</span> \[CA\] þata imma rodjandin managai
galaubidedun imma.

<span id="an_8:31">8:31</span> \[CA\] þanuh qaþ Iesus du þaim
galaubjandam sis Iudaium: jabai jus gastandiþ in waurda meinamma, bi
sunjai siponjos meinai sijuþ,

<span id="an_8:32">8:32</span> \[CA\] jah ufkunnaiþ sunja, jah so sunja
frijans izwis briggiþ.

<span id="an_8:33">8:33</span> \[CA\] andhofun imma: fraiw Abrahamis
sijum jah ni mannhun skalkinodedum aiw hvanhun; hvaiwa þu qiþis þatei
frijai wairþiþ?

<span id="an_8:34">8:34</span> \[CA\] andhof im Iesus: amen amen, qiþa
izwis þatei hvazuh saei taujiþ frawaurht, skalks ist frawaurhtai.

<span id="an_8:35">8:35</span> \[CA\] sah þan skalks ni wisiþ in garda
du aiwa, sunus wisiþ du aiwa.

<span id="an_8:36">8:36</span> \[CA\] jabai nu sunus izwis frijans
briggiþ, bi sunjai frijai sijuþ.

<span id="an_8:37">8:37</span> \[CA\] wait þatei fraiw Abrahamis sijuþ;
akei sokeiþ mis usqiman, unte waurd mein ni gamot in izwis.

<span id="an_8:38">8:38</span> \[CA\] ik þatei gasahv at attin meinamma
rodja, jah jus þatei hausideduþ fram attin izwaramma taujiþ.

<span id="an_8:39">8:39</span> \[CA\] andhofun jah qeþun du imma: atta
unsar Abraham ist. qaþ im Iesus: iþ barna Abrahamis weseiþ, waurstwa
Abrahamis tawidedeiþ.

<span id="an_8:40">8:40</span> \[CA\] iþ nu sokeiþ mik usqiman, mannan
izei sunja izwis rodida, þoei hausida fram guda; þatuh Abraham ni
tawida.

<span id="an_8:41">8:41</span> \[CA\] jus taujiþ toja attins izwaris.
þanuh qeþun imma: weis us horinassau ni sijum gabauranai; ainana attan
aigum, guþ.

<span id="an_8:42">8:42</span> \[CA\] qaþ du im Iesus: jabai guþ atta
izwar wesi, friodedeiþ þau mik, unte ik fram guda urrann jah qam; nih
þan auk fram mis silbin ni qam, ak is mik insandida.

<span id="an_8:43">8:43</span> \[CA\] duhve maþlein meina ni kunnuþ?
unte ni maguþ hausjan waurd mein.

<span id="an_8:44">8:44</span> \[CA\] jus us attin diabaulau sijuþ jah
lustuns þis attins izwaris wileiþ taujan. jains manamaurþrja was fram
frumistja jah in sunjai ni gastoþ; unte nist sunja in imma. þan rodeiþ
liugn, us seinaim rodeiþ, unte liugnja ist jah atta is.

<span id="an_8:45">8:45</span> \[CA\] iþ ik, þatei sunja rodida, ni
galaubeiþ mis.

<span id="an_8:46">8:46</span> \[CA\] hvas izwara gasakiþ mik bi
frawaurht? þande sunja qiþa, duhve ni galaubeiþ mis?

<span id="an_8:47">8:47</span> \[CA\] sa wisands us guda waurda gudis
hauseiþ; duþe jus ni hauseiþ, unte us guda ni sijuþ.

<span id="an_8:48">8:48</span> \[CA\] andhofun þan þai Iudaieis jah
qeþun du imma: niu waila qiþam weis þatei Samareites is þu jah unhulþon
habais?

<span id="an_8:49">8:49</span> \[CA\] andhof Iesus: ik unhulþon ni haba,
ak swera attan meinana, jah jus unsweraiþ mik.

<span id="an_8:50">8:50</span> \[CA\] ik ni sokja hauhein meina; ist
saei sokeiþ jah stojiþ.

<span id="an_8:51">8:51</span> \[CA\] amen amen qiþa izwis: jabai hvas
waurd mein fastaiþ, dauþu ni gasaihviþ aiwa dage.

<span id="an_8:52">8:52</span> \[CA\] þanuh qeþun du imma þai Iudaieis:
nu ufkunþedum þatei unhulþon habais. Abraham gadauþnoda jah praufeteis,
jah þu qiþis: jabai hvas mein waurd fastai, ni kausjai dauþau aiwa dage.

<span id="an_8:53">8:53</span> \[CA\] ibai þu maiza is attin unsaramma
Abrahama, saei gadauþnoda? jah praufeteis gadauþnodedun. hvana þuk
silban taujis þu?

<span id="an_8:54">8:54</span> \[CA\] andhof Iesus: jabai ik hauhja mik
silban, so hauheins meina ni waihts ist; ist atta meins saei hauheiþ
mik, þanei jus qiþiþ þatei guþ unsar ist.

<span id="an_8:55">8:55</span> \[CA\] jah ni kunnuþ ina; iþ ik kann ina;
jah jabai qeþjau þatei ni kunnjau ina, sijau galeiks izwis liugnja; ak
kann ina jah waurd is fasta.

<span id="an_8:56">8:56</span> \[CA\] Abraham atta izwar sifaida ei
gasehvi dag meinana, jah gasahv jah faginoda.

<span id="an_8:57">8:57</span> \[CA\] þanuh qeþun þai Iudaieis du imma:
fimf tiguns jere nauh ni habais jah Abraham sahvt?

<span id="an_8:58">8:58</span> \[CA\] qaþ im Iesus: amen amen qiþa
izwis: faurþizei Abraham waurþi, im ik.

<span id="an_8:59">8:59</span> \[CA\] þanuh nemun stainans, ei waurpeina
ana ina; iþ Iesus þan gafalh sik jah usiddja us alh usleiþands þairh
midjans ins, jah hvarboda swa.

<span id="an_9:1">9:1</span> \[CA\] Jah þairhgaggands gaumida mann
blindamma us gabaurþai.

<span id="an_9:2">9:2</span> \[CA\] þaruh frehun ina siponjos is
qiþandans: rabbei, hvas frawaurhta, sau þau fadrein is, ei blinds
gabaurans warþ?

<span id="an_9:3">9:3</span> \[CA\] andhof Iesus: nih sa frawaurhta nih
fadrein is, ak ei bairhta waurþeina waurstwa gudis ana imma.

<span id="an_9:4">9:4</span> \[CA\] ik skal waurkjan waurstwa þis
sandjandins mik, unte dags ist; qimiþ nahts, þa(n)ei ni manna mag
waurkjan.

<span id="an_9:5">9:5</span> \[CA\] þan in þamma fairhvau im, liuhaþ im
þis fairhvaus.

<span id="an_9:6">9:6</span> \[CA\] þata qiþands gaspaiw dalaþ, jah
gawaurhta fani us þamma spaiskuldra, jah gasmait imma ana augona þata
fani þamma blindin,

<span id="an_9:7">9:7</span> \[CA\] jah qaþ du imma: gagg þwahan in
swumsl Siloamis, þatei gaskeirjada insandiþs. galaiþ jah afþwoh jah qam
saihvands.

<span id="an_9:8">9:8</span> \[CA\] þanuh garaznans jah þai saihvandans
ina faurþis, þatei is bidagwa was, qeþun: niu sa ist saei sat aihtronds?

<span id="an_9:9">9:9</span> \[CA\] sumaih qeþun: þatei sa ist; sumaih
þatei galeiks þamma ist; iþ is qaþ: þatei ik im.

<span id="an_9:10">9:10</span> \[CA\] þanuh qeþun du imma: hvaiwa
usluknodedun þus þo augona?

<span id="an_9:11">9:11</span> \[CA\] andhof jains jah qaþ: manna
haitans Iesus fani gawaurhta jah bismait mis augona jah qaþ mis: gagg
afþwahan in þata swumfsl Siloamis; iþ ik galaiþ jah biþwahands ussahv.

<span id="an_9:12">9:12</span> \[CA\] qeþun þan du imma: hvar ist sa? iþ
is qaþ: ni wait.

<span id="an_9:13">9:13</span> \[CA\] gatiuhand ina du Fareisaium, þana
saei was blinds.

<span id="an_9:14">9:14</span> \[CA\] wasuh þan sabbato, þan þata fani
gawaurhta Iesus jah uslauk imma augona.

<span id="an_9:15">9:15</span> \[CA\] aftra þan frehun ina jah þai
Fareisaieis hvaiwa ussahv; iþ is qaþ jah þaim: fani galagida mis ana
augona jah afþwoh, jah saihva.

<span id="an_9:16">9:16</span> \[CA\] qeþun þan sumai þize Fareisaie: sa
manna nist fram guda, þande sabbate daga ni witaiþ. sumaih qeþun: hvaiwa
mag manna frawaurhts swaleikos taiknins taujan? jah missaqiss warþ miþ
im.

<span id="an_9:17">9:17</span> \[CA\] qeþunuh du þamma faurþis blindin
aftra: þu hva qiþis bi þana ei uslauk þus augona? iþ is qaþuh: þatei
praufetus ist.

<span id="an_9:18">9:18</span> \[CA\] ni galaubidedun þan Iudaieis bi
ina þatei is blinds wesi jah ussehvi, unte atwopidedun þans fadrein is,
þis ussaihvandins.

<span id="an_9:19">9:19</span> \[CA\] jah frehun ins qiþandans: sau ist
sa sunus izwar þanei jus qiþiþ þatei blinds gabaurans waurþi? hvaiwa nu
saihviþ?

<span id="an_9:20">9:20</span> \[CA\] andhofun þan im þai fadrein is jah
qeþun: witum þatei sa ist sunus unsar, jah þatei blinds gabaurans warþ;

<span id="an_9:21">9:21</span> \[CA\] iþ hvaiwa nu saihviþ ni witum,
aiþþau hvas uslauk imma þo augona weis ni witum; silba uswahsans ist,
ina fraihniþ, silba bi sik rodjai.

<span id="an_9:22">9:22</span> \[CA\] þata qeþun þai fadrein is, unte
ohtedun sis Iudaiuns; juþan auk gaqeþun sis Iudaieis, ei, jabai hvas ina
andhaihaiti Xristu, utana swnagogais wairþai.

<span id="an_9:23">9:23</span> \[CA\] duhþe þai berusjos is qeþun þatei
uswahsans ist, silban fraihniþ.

<span id="an_9:24">9:24</span> \[CA\] atwopidedun þan anþaramma sinþa
þana mannan saei was blinds, jah qeþun du imma: gif hauhein guda! weis
witum þatei sa manna frawaurhts ist.

<span id="an_9:25">9:25</span> \[CA\] þanuh andhof jains: jabai
frawaurhts ist, ik ni wait; þat\~ain wait ei blinds was, iþ nu saihva.

<span id="an_9:26">9:26</span> \[CA\] þanuh qeþun aftra: hva gatawida
þus? hvaiwa uslauk þus augona?

<span id="an_9:27">9:27</span> \[CA\] andhof im: qaþ izwis ju jah ni
hausideduþ; hva aftra wileiþ hausjan? ibai jah jus wileiþ þamma siponjos
wairþan?

<span id="an_9:28">9:28</span> \[CA\] þanuh lailoun imma jah qeþun: þu
is siponeis þamma, iþ weis Mose siponjos sijum.

<span id="an_9:29">9:29</span> \[CA\] weis witum þatei du Mose rodida
guþ, iþ þana ni kunnum, hvaþro ist.

<span id="an_9:30">9:30</span> \[CA\] andhof sa manna jah qaþ du im: auk
in þamma sildaleik ist, þatei jus ni wituþ hvaþro ist, jah uslauk mis
augona.

<span id="an_9:31">9:31</span> \[CA\] witumuh þan þatei guþ frawaurhtaim
ni andhauseiþ, ak jabai hvas gudblostreis ist jah wiljan is taujiþ,
þamma hauseiþ.

<span id="an_9:32">9:32</span> \[CA\] fram aiwa ni gahausiþ was þatei
uslukiþ hvas augona blindamma gabauranamma.

<span id="an_9:33">9:33</span> \[CA\] nih wesi sa fram guda, ni mahtedi
taujan ni waiht.

<span id="an_9:34">9:34</span> \[CA\] andhofun jah qeþun du imma: in
frawaurhtim þu gabaurans warst alls jah þu laiseis unsis? jah uswaurpun
imma ut.

<span id="an_9:35">9:35</span> \[CA\] hausida Iesus þatei uswaurpun imma
ut, jah bigat ina qaþuh du imma: þu ga\~u\~laubeis du sunau gudis?

<span id="an_9:36">9:36</span> \[CA\] andhof jains jah qaþ: an hvas ist,
frauja, ei galaubjau du imma?

<span id="an_9:37">9:37</span> \[CA\] qaþ þan imma Iesus: jah gasahvt
ina jah saei rodeiþ miþ þus, sa ist.

<span id="an_9:38">9:38</span> \[CA\] iþ is qaþuh: galaubja, frauja; jah
inwait ina.

<span id="an_9:39">9:39</span> \[CA\] jah qaþ Iesus: du stauai ik in
þamma fairhvau qam, ei þai unsaihvandans saihvaina jah þai saihvandans
blindai wairþaina.

<span id="an_9:40">9:40</span> \[CA\] jah hausidedun þize Fareisaie
sumai þata, þai wisandans miþ imma, jah qeþun du imma: ibai jah weis
blindai sijum?

<span id="an_9:41">9:41</span> \[CA\] qaþ im Iesus: iþ blindai weseiþ,
ni þau habaidedeiþ frawaurhtais; iþ nu qiþiþ þatei gasaihvam; eiþan
frawaurhts izwara þairhwisiþ.

<span id="an_10:1">10:1</span> \[CA\] Amen amen qiþa izwis, saei inn ni
atgaggiþ þairh daur in gardan lambe, ak steigiþ aljaþro, sah hliftus ist
jah waidedja.

<span id="an_10:2">10:2</span> \[CA\] iþ sa inngaggands þairh daur
hairdeis ist lambe.

<span id="an_10:3">10:3</span> \[CA\] þammuh daurawards uslukiþ, jah þo
lamba stibnai is hausjand, jah þo swesona lamba haitiþ bi namin jah
ustiuhiþ þo.

<span id="an_10:4">10:4</span> \[CA\] jah þan þo swesona ustiuhiþ, faura
im gaggiþ, jah þo lamba ina laistjand, unte kunnun stibna is.

<span id="an_10:5">10:5</span> \[CA\] iþ framaþjana ni laistjand, ak
þliuhand faura imma, unte ni kunnun þize framaþjane stibna.

<span id="an_10:6">10:6</span> \[CA\] þo gajukon qaþ im Iesus: iþ jainai
ni froþun hva was, þatei rodida du im.

<span id="an_10:7">10:7</span> \[CA\] þanuh qaþ aftra du im Iesus: amen
amen, qiþa izwis þatei ik im daur þize lambe.

<span id="an_10:8">10:8</span> \[CA\] allai swa managai swe qemun,
þiubos sind jah waidedjans; akei ni hausidedun im þo lamba.

<span id="an_10:9">10:9</span> \[CA\] ik im þata daur. þairh mik jabai
hvas inngaggiþ, ganisiþ, jah inngaggiþ jah utgaggiþ jah winja bigitiþ.

<span id="an_10:10">10:10</span> \[CA\] þiubs ni qimiþ, nibai ei stilai
jah ufsneiþai jah fraqistjai; iþ ik qam, ei libain aigeina jah managizo
aigeina.

<span id="an_10:11">10:11</span> \[CA\] ik im hairdeis gods. hairdeis sa
goda saiwala seina lagjiþ faur lamba.

<span id="an_10:12">10:12</span> \[CA\] iþ asneis jah saei nist
hairdeis, þizei ni sind lamba swesa, gasaihviþ wulf qimandan jah
bileiþiþ þaim lambam jah þliuhiþ, jah sa wulfs frawilwiþ þo jah
distahjiþ þo lamba.

<span id="an_10:13">10:13</span> \[CA\] iþ sa asneis afþliuhiþ, unte
asneis ist jah ni kar\~ist ina þize lambe.

<span id="an_10:14">10:14</span> \[CA\] ik im hairdeis sa goda jah kann
meina jah kunnun mik þo meina,

<span id="an_10:15">10:15</span> \[CA\] swaswe kann mik atta jah ik kann
attan, jah saiwala meina lagja faur þo lamba.

<span id="an_10:16">10:16</span> \[CA\] jah anþara lamba aih þoei ni
sind þis awistris, jah þo skal briggan, jah stibnos meinaizos hausjand,
jah wairþand ain aweþi, ains hairdeis.

<span id="an_10:17">10:17</span> \[CA\] duhþe atta mik frijoþ, unte ik
lagja saiwala meina, ei aftra nimau þo.

<span id="an_10:18">10:18</span> \[CA\] ni hvashun nimiþ þo af mis
silbin; waldufni haba aflagjan þo, jah waldufni haba aftra niman þo. þo
anabusn nam at attin meinamma.

<span id="an_10:19">10:19</span> \[CA\] þanuh missaqiss aftra warþ miþ
Iudaium in þize waurde.

<span id="an_10:20">10:20</span> \[CA\] qeþunuh managai ize: unhulþon
habaiþ jah dwalmoþ; hva þamma hauseiþ?

<span id="an_10:21">10:21</span> \[CA\] sumaih qeþun: þo waurda ni sind
unhulþon habandins; ibai mag unhulþo blindaim augona uslukan?

<span id="an_10:22">10:22</span> \[CA\] warþ þan inniujiþa in
Iairusaulwmai, jah wintrus was.

<span id="an_10:23">10:23</span> \[CA\] jah hvarboda Iesus in alh in
ubizwai Saulaumonis.

<span id="an_10:24">10:24</span> \[CA\] þanuh birunnun ina Iudaieis jah
qeþun du imma: und hva saiwala unsara hahis? jabai þu sijais Xristus,
qiþ unsis andaugiba.

<span id="an_10:25">10:25</span> \[CA\] andhof

Iesus: qaþ izwis, jah ni galaubeiþ; waurstwa þoei ik tauja in namin
attins meinis, þo weitwodjand bi mik;

<span id="an_10:26">10:26</span> \[CA\] akei jus ni galaubeiþ, unte ni
sijuþ lambe meinaize, swaswe qaþ izwis.

<span id="an_10:27">10:27</span> \[CA\] lamba meina stibnai meinai
hausjand, jah ik kann þo, jah laistjand mik.

<span id="an_10:28">10:28</span> \[CA\] jah ik libain aiweinon giba im,
jah ni fraqistnand aiw; jah ni frawilwiþ hvashun þo us handau meinai.

<span id="an_10:29">10:29</span> \[CA\] atta meins þatei fragaf mis,
maizo allaim ist, jah ni aiw ainshun mag frawilwan þo us handau attins
meinis.

<span id="an_10:30">10:30</span> \[CA\] ik jah atta meins ain siju.

<span id="an_10:31">10:31</span> \[CA\] nemun aftra stainans þai
Iudaieis, ei waurpeina ana ina.

<span id="an_10:32">10:32</span> \[CA\] andhof im Iesus: managa goda
waurstwa ataugida izwis us attin meinamma, in hvarjis þize waurstwe
staineiþ mik?

<span id="an_10:33">10:33</span> \[CA\] andhofun imma þai Iudaieis: in
godis waurstwis ni stainjam þuk, ak in wajamereins, jah þatei þu manna
wisands taujis þuk silban du guda.

<span id="an_10:34">10:34</span> \[CA\] andhof im Iesus: niu ist gameliþ
in witoda izwaramma: ik qaþ, guda sijuþ?

<span id="an_10:35">10:35</span> \[CA\] jabai jainans qaþ guda, du
þaimei waurd gudis warþ, jah ni maht ist gatairan þata gamelido;

<span id="an_10:36">10:36</span> \[CA\] þanei atta gaweihaida jah
insandida in þana fairhvu, jus qiþiþ þatei wajamerjau, unte qaþ: sunus
gudis im?

<span id="an_10:37">10:37</span> \[CA\] niba taujau waurstwa attins
meinis, ni galaubeiþ mis;

<span id="an_10:38">10:38</span> \[CA\] iþ jabai taujau, niba mis
galaubjaiþ, þaim waurstwam galaubjaiþ, ei ufkunnaiþ jah galaubjaiþ þatei
in mis atta jah ik in imma.

<span id="an_10:39">10:39</span> \[CA\] sokidedun ina aftra gafahan, jah
usiddja us handum ize.

<span id="an_10:40">10:40</span> \[CA\] jah galaiþ aftra ufar Iaurdanu
in þana stad þarei was Iohannes frumist daupjands, jah salida jainar.

<span id="an_10:41">10:41</span> \[CA\] jah managai qemun at imma jah
qeþun þatei Iohannes gatawida taikne ni ainohun; iþ allata þatei qaþ
Iohannes bi þana, sunja was.

<span id="an_10:42">10:42</span> \[CA\] jah galaubidedun managai du imma
jainar.

<span id="an_11:1">11:1</span> \[CA\] Wasuh þan sums siuks, Lazarus af
Beþanias, us haimai Marjins jah Marþins, swistrs izos.

<span id="an_11:2">11:2</span> \[CA\] wasuh þan Marja, soei salboda
fraujan balsana jah biswarb fotuns is skufta seinamma, þizozei broþar
Lazarus siuks was.

<span id="an_11:3">11:3</span> \[CA\] insandidedun þan þos swistrjus is
du imma qiþandeins: frauja, sai, þanei frijos siuks ist.

<span id="an_11:4">11:4</span> \[CA\] iþ is gahausjands qaþ: so siukei
nist du dauþau, ak in hauheinais gudis, ei hauhjaidau sunus gudis þairh
þata.

<span id="an_11:5">11:5</span> \[CA\] frijoduh þan Iesus Marþan jah
swistar izos jah Lazaru.

<span id="an_11:6">11:6</span> \[CA\] swe hausida þatei siuks was, þanuh
þan salida in þammei was stada twans dagans.

<span id="an_11:7">11:7</span> \[CA\] þaþroh þan afar þata qaþ du
siponjam: gaggam in Iudaian aftra.

<span id="an_11:8">11:8</span> \[CA\] qeþun du imma þai siponjos:
rabbei, nu sokidedun þuk afwairpan stainam Iudaieis, jah aftra gaggis
jaind?

<span id="an_11:9">11:9</span> \[CA\] andhof Iesus: niu twalif sind
hveilos dagis? jabai hvas gaggiþ in dag, ni gastiggqiþ, unte liuhaþ þis
fairhvaus gasaihviþ;

<span id="an_11:10">11:10</span> \[CA\] aþþan jabai hvas gaggiþ in naht,
gastiggqiþ, unte liuhad nist in imma.

<span id="an_11:11">11:11</span> \[CA\] þo qaþ jah afar þata qiþiþ du
im: Lazarus, frijonds unsar, gasaizlep; akei gaggam, ei uswakjau ina.

<span id="an_11:12">11:12</span> \[CA\] þanuh qeþun þai siponjos is:
frauja, jabai slepiþ, hails wairþiþ.

<span id="an_11:13">11:13</span> \[CA\] qaþuh þan Iesus bi dauþu is; iþ
jainai hugidedun þatei is bi slep qeþi.

<span id="an_11:14">11:14</span> \[CA\] þanuh þan qaþ du im Iesus
swikunþaba: Lazarus gaswalt,

<span id="an_11:15">11:15</span> \[CA\] jah fagino in izwara, ei
galaubjaiþ, unte ni was jainar; akei gaggam du imma.

<span id="an_11:16">11:16</span> \[CA\] þanuh qaþ Þomas saei haitada
Didimus þaim gahlaibam seinaim: gaggam jah weis, ei gaswiltaima miþ
imma.

<span id="an_11:17">11:17</span> \[CA\] qimands þan Iesus bigat ina
juþan fidwor dagans habandan in hlaiwa.

<span id="an_11:18">11:18</span> \[CA\] wasuh þan Beþania nehva
Iairusaulwmi\[a\]m, swaswe ana spaurdim fimftaihunim.

<span id="an_11:19">11:19</span> \[CA\] jah managai Iudaie gaqemun bi
Marþan jah Marjan, ei gaþrafstidedeina ijos bi þana broþar izo.

<span id="an_11:20">11:20</span> \[CA\] iþ Marþa, sunsei hausida þatei
Iesus qimiþ, wiþraïddja ina; iþ Marja in garda sat.

<span id="an_11:21">11:21</span> \[CA\] þanuh qaþ Marþa du Iesua:
frauja, iþ weseis her, ni þau gadauþnodedi broþar meins.

<span id="an_11:22">11:22</span> \[CA\] akei jah nu wait, ei þishvah þei
bidjis guþ, gibiþ þus guþ.

<span id="an_11:23">11:23</span> \[CA\] qaþ izai Iesus: usstandiþ broþar
þeins.

<span id="an_11:24">11:24</span> \[CA\] qaþ du imma Marþa: wait þatei
usstandiþ in usstassai in þamma spedistin daga.

<span id="an_11:25">11:25</span> \[CA\] qaþ þan

Iesus: ik im so usstass jah libains; saei galaubeiþ du mis, þauh
ga\~ba\~dauþniþ, libaid;

<span id="an_11:26">11:26</span> \[CA\] jah hvazuh saei libaiþ jah
galaubeiþ du mis, ni gadauþniþ aiw. galaubeis þata?

<span id="an_11:27">11:27</span> \[CA\] qaþ imma: jai, frauja, ik
galaubida þatei þu is Xristus, sunus gudis, sa in þana fairhvu qimanda.

<span id="an_11:28">11:28</span> \[CA\] jah þata qiþandei galaiþ jah
wopida Marjan, swistar seina, þiubjo qiþandei: laisareis qam jah haitiþ
þuk.

<span id="an_11:29">11:29</span> \[CA\] iþ jaina, sunsei hausida, urrais
sprauto jah iddja du imma.

<span id="an_11:30">11:30</span> \[CA\] niþ\~þan nauhþanuh qam Iesus in
weihsa, ak was nauhþanuh in þamma stada þarei gamotida imma Marþa.

<span id="an_11:31">11:31</span> \[CA\] Iudaieis þan þai wisandans miþ
izai in garda þrafstjandans ija, gasaihvandans Marjan þatei sprauto
usstoþ jah usiddja, iddjedunuh afar izai qiþandans þatei gaggiþ du
hlaiwa, ei greitai jainar.

<span id="an_11:32">11:32</span> \[CA\] iþ Marja, sunsei qam þarei was
Iesus, gasaihvandei ina draus imma du fotum qiþandei du imma: frauja, iþ
weiseis her, ni þauh gaswulti meins broþar.

<span id="an_11:33">11:33</span> \[CA\] þanuh Iesus, sunsei gasahv ija
greitandein jah Iudaiuns þaiei qemun miþ izai gretandans, inrauhtida
ahmin jah inwagida sik silban.

<span id="an_11:34">11:34</span> \[CA\] jah qaþ: hvar lagideduþ ina?
qeþun du imma: frauja, hiri jah saihv.

<span id="an_11:35">11:35</span> \[CA\] jah tagrida Iesus.

<span id="an_11:36">11:36</span> \[CA\] þaruh qeþun þai Iudaieis: sai,
hvaiwa frioda ina.

<span id="an_11:37">11:37</span> \[CA\] sumai þan ize qeþun: niu mahta
sa izei uslauk augona þamma blindin gataujan ei jah sa ni gadauþnodedi?

<span id="an_11:38">11:38</span> \[CA\] þanuh Iesus aftra inrauhtiþs in
sis silbin gaggiþ du þamma hlaiwa. wasuh þan hulundi jah staina
ufarlagida was ufaro.

<span id="an_11:39">11:39</span> \[CA\] qaþ Iesus: afnimiþ þana stain.
qaþ du imma swistar þis dauþins Marþa: frauja, ju fuls ist; fidurdogs
auk ist.

<span id="an_11:40">11:40</span> \[CA\] qaþ izai Iesus: niu qaþ þus
þatei jabai galaubeis, gasaihvis wulþu gudis?

<span id="an_11:41">11:41</span> \[CA\] ushofun þan þana stain þarei
was. iþ Iesus uzuhhof augona iup jah qaþ: atta, awiliudo þus, unte
andhausides mis;

<span id="an_11:42">11:42</span> \[CA\] jah þan ik wissa þatei sinteino
mis andhauseis; akei in manageins þizos bistandandeins qaþ, ei
galaubjaina þatei þu mik insandides.

<span id="an_11:43">11:43</span> \[CA\] jah þata qiþands stibnai mikilai
hropida: Lazaru, hiri ut!

<span id="an_11:44">11:44</span> \[CA\] jah urrann sa dauþa gabundans
handuns jah fotuns faskjam, jah wlits is auralja bibundans. qaþ du im
Iesus: andbindiþ ina jah letiþ gaggan.

<span id="an_11:45">11:45</span> \[CA\] þanuh managai þize Judaiei þai
qimandans at Marjin jah saihvandans þatei gatawida, galaubidedun imma.

<span id="an_11:46">11:46</span> \[CA\] sumaiþ\~þan ize galiþun du
Fareisaium jah qeþun du im þatei gatawida Iesus.

<span id="an_11:47">11:47</span> \[CA\] galesun þan þai auhumistans
gudjans jah þai Farei(saieis) . . . .

<span id="an_12:1">12:1</span> \[CA\] . . . . in Beþanijin, þarei was
Lazarus sa dauþa, þanei urraisida us dauþaim Iesus.

<span id="an_12:2">12:2</span> \[CA\] þaruh gawaurhtedun imma nahtamat
jainar, jah Marþa andbahtida; iþ Lazarus was sums þize anakumbjandane
miþ imma.

<span id="an_12:3">12:3</span> \[CA\] iþ Marja nam pund balsanis nardaus
pistikeinis filugalaubis jah gasalboda fotuns Iesua jah biswarb fotuns
is skufta seinamma; iþ sa gards fulls warþ daunais þizos salbonais.

<span id="an_12:4">12:4</span> \[CA\] qaþ þan ains þize siponje is,
Judas Seimonis sa Iskariotes, izei skaftida sik du galewjan ina:

<span id="an_12:5">12:5</span> \[CA\] duhve þata balsan ni frabauht was
in ·t· skatte jah fradailiþ wesi þarbam?

<span id="an_12:6">12:6</span> \[CA\] þatuþ\~þan qaþ, ni þeei ina þize
þarbane kara wesi, ak unte þiubs was jah arka habaida jah þata
innwaurpano bar.

<span id="an_12:7">12:7</span> \[CA\] qaþ þan Iesus: let ija; in dag
gafilhis meinis fastaida þata.

<span id="an_12:8">12:8</span> \[CA\] iþ þans unledans sinteino habaiþ
miþ izwis, iþ mik ni sinteino habaiþ.

<span id="an_12:9">12:9</span> \[CA\] fanþ þan manageins filu Iudaie
þatei Iesus jainar ist, jah qemun, ni in Iesuis ainis, ak ei jah Lazaru
sehveina, þanei urraisida us dauþaim.

<span id="an_12:10">12:10</span> \[CA\] munaidedunuþ\~þan auk þai
auhumistans gudjans, ei jah Lazarau usqemeina,

<span id="an_12:11">12:11</span> \[CA\] unte managai in þis garunnun
Iudaiei jah galaubidedun Iesua.

<span id="an_12:12">12:12</span> \[CA\] iftumin daga manageins filu sei
qam at dulþai, gahausjandans þatei qimiþ Iesus in Iairausaulwmai,

<span id="an_12:13">12:13</span> \[CA\] nemun astans peikabagme jah
urrunnun wiþragamotjan imma jah hropidedun: osanna, þiuþida sa qimanda
in namin fraujins, þiudans Israelis.

<span id="an_12:14">12:14</span> \[CA\] bigat þan Iesus asilu, gasat ana
ina, swaswe ist gameliþ:

<span id="an_12:15">12:15</span> \[CA\] ni ogs þus, dauhtar Sion, sai,
þiudans þeins qimiþ sitands ana fulin asilaus.

<span id="an_12:16">12:16</span> \[CA\] þatuþ\~þan ni kunþedun siponjos
is frumist; ak biþe gasweraiþs was Iesus, þanuh gamundedun þatei þata
was du þamma gameliþ, jah þata gatawidedun imma.

<span id="an_12:17">12:17</span> \[CA\] weitwodida þan so managei, sei
was miþ imma, þan Lazaru wopida us hlaiwa jah urraisida ina us dauþaim.

<span id="an_12:18">12:18</span> \[CA\] duþþe iddjedun gamotjan imma
managei, unte hausidedun ei gatawidedi þo taikn.

<span id="an_12:19">12:19</span> \[CA\] þanuh þai Fareisaieis qeþun du
sis misso: saihviþ þatei ni boteiþ waiht; sai, so manaseds afar imma
galaiþ.

<span id="an_12:20">12:20</span> \[CA\] wesunuþ\~þan sumai þiudo þize
urrinnandane, ei inwiteina in þizai dulþai.

<span id="an_12:21">12:21</span> \[CA\] þai atiddjedun du Filippau,
þamma fram Beþsaeida Galeilaie, jah bedun ina qiþandans: frauja, wileima
Iesu gasaihvan.

<span id="an_12:22">12:22</span> \[CA\] gaggiþ Filippus jah qiþiþ du
Andraiin, jah aftra Andraias jah Filippus qeþun du Iesua.

<span id="an_12:23">12:23</span> \[CA\] iþ Iesus andhof im qiþands: qam
hveila ei sweraidau sunus mans.

<span id="an_12:24">12:24</span> \[CA\] amen amen qiþa izwis: nibai
kaurno hvaiteis gadriusando in airþa gaswiltiþ, silbo ainata aflifniþ:
iþ jabai gaswiltiþ, manag akran bairiþ.

<span id="an_12:25">12:25</span> \[CA\] saei frijoþ saiwala seina,
fraqisteiþ izai, jah saei fiaiþ saiwala seina in þamma fairhvau, in
libainai aiweinon bairgiþ izai.

<span id="an_12:26">12:26</span> \[CA\] jabai mis hvas andbahtjai, mik
laistjai: jah þarei im ik, þaruh sa andbahts meins wisan habaiþ; jah
jabai hvas mis andbahtiþ, sweraiþ ina atta.

<span id="an_12:27">12:27</span> \[CA\] nu saiwala meina gadrobnoda, jah
hva qiþau? atta, nasei mik us þizai hveilai. akei duþþe qam in þizai
hveilai.

<span id="an_12:28">12:28</span> \[CA\] atta, hauhei namo þeinata! qam
þan stibna us himina: jah hauhida jah aftra hauhja.

<span id="an_12:29">12:29</span> \[CA\] managei þan sei stoþ
gahausjandei, qeþun þeihvon wairþan; sumaih qeþun: aggilus du imma
rodida.

<span id="an_12:30">12:30</span> \[CA\] andhof Iesus jah qaþ: ni in
meina so stibna warþ, ak in izwara.

<span id="an_12:31">12:31</span> \[CA\] nu staua ist þizai manasedai, nu
sa reiks þis fairhvaus uswairpada ut.

<span id="an_12:32">12:32</span> \[CA\] jah ik jabai ushauhjada af
airþai, alla atþinsa du mis.

<span id="an_12:33">12:33</span> \[CA\] þatuþ\~þan qaþ bandwjands
hvileikamma dauþau skulda gadauþnan.

<span id="an_12:34">12:34</span> \[CA\] andhof imma so managei: weis
hausidedum ana witoda þatei Xristus sijai du aiwa; jah hvaiwa þu qiþis
þatei skulds ist ushauhjan sa sunus mans? hvas ist sa sunus mans?

<span id="an_12:35">12:35</span> \[CA\] qaþ þan du im Iesus: nauh leitil
mel liuhaþ in izwis ist. gaggiþ þande liuhaþ habaiþ, ei riqiz izwis ni
gafahai; jah saei gaggiþ in riqiza, ni wait hvaþ gaggiþ.

<span id="an_12:36">12:36</span> \[CA\] þande liuhaþ habaiþ, galaubeiþ
du liuhada, ei sunjus liuhadis wairþaiþ. þata rodida Iesus, jah galaiþ
jah gafalh sik faura im.

<span id="an_12:37">12:37</span> \[CA\] swa filu imma taikne gataujandin
in andwairþja ize, ni galaubidedun imma,

<span id="an_12:38">12:38</span> \[CA\] ei þata waurd Esaeiins
praufetaus usfullnodedi þatei qaþ: frauja, hvas galaubida hauseinai
unsarai? jah arms fraujins hvamma andhuliþs warþ?

<span id="an_12:39">12:39</span> \[CA\] duþþe ni mahtedun galaubjan;
unte aftra qaþ Esaeias:

<span id="an_12:40">12:40</span> \[CA\] gablindida ize augona jah
gadaubida ize hairtona, ei ni gaumidedeina augam jah froþeina hairtin
jah gawandidedeina jah ganasidedjau ins.

<span id="an_12:41">12:41</span> \[CA\] þata qaþ Esaeias, þan sahv wulþu
is jah rodida bi ina.

<span id="an_12:42">12:42</span> \[CA\] þanuh þan sweþauh jah us þaim
reikam managai galaubidedun du imma, akei faura Fareisaium ni
andhaihaitun, ei us swnagogei ni uswaurpanai waurþeina.

<span id="an_12:43">12:43</span> \[CA\] frijodedun auk mais hauhein
manniska þau hauhein gudis.

<span id="an_12:44">12:44</span> \[CA\] iþ Iesus hropida jah qaþ: saei
galaubeiþ du mis ni galaubeiþ du mis, ak du þamma sandjandin mik.

<span id="an_12:45">12:45</span> \[CA\] jah saei saihviþ mik, saihviþ
þana sandjandan mik.

<span id="an_12:46">12:46</span> \[CA\] ik liuhad in þamma fairhvau qam,
ei hvazuh saei galaubjai du mis, in riqiza ni wisai.

<span id="an_12:47">12:47</span> \[CA\] jah jabai hvas meinaim hausjai
waurdam jah galaubjai, ik ni stoja ina; nih þan qam ei stojau manased,
ak ei ganasjau manased.

<span id="an_12:48">12:48</span> \[CA\] saei frakann mis jah ni andnimiþ
waurda meina, habaid þana stojandan sik. waurd þatei rodida, þata stojiþ
ina in spedistin daga.

<span id="an_12:49">12:49</span> \[CA\] unte ik us mis silbin ni rodida,
ak saei sandida mik atta, sah mis anabusn at(gaf) . . . .

<span id="an_13:11">13:11</span> \[CA\] . . . . qaþ: ni allai hrainjai
sijuþ.

<span id="an_13:12">13:12</span> \[CA\] Biþeh þan usþwoh fotuns ize jah
nam wastjos seinos, anakumbjands aftra qaþ du im: witudu hva gatawida
izwis?

<span id="an_13:13">13:13</span> \[CA\] jus wopeid mik: laisareis jah
frauja. waila qiþiþ, im auk.

<span id="an_13:14">13:14</span> \[CA\] jabai nu

usþwoh izwis fotuns, frauja jah laisareis, jah jus skuluþ izwis misso
þwahan fotuns.

<span id="an_13:15">13:15</span> \[CA\] du frisahtai auk atgaf izwis, ei
swaswe ik gatawida izwis, swa jus taujaiþ.

<span id="an_13:16">13:16</span> \[CA\] amen amen qiþa izwis: nist
skalks maiza fraujin seinamma, nih apaustaulus maiza þamma sandjandin
sik.

<span id="an_13:17">13:17</span> \[CA\] þande þata wituþ, audagai sijuþ,
jabai taujiþ þata.

<span id="an_13:18">13:18</span> \[CA\] ni bi allans izwis qiþa. ik wait
hvarjans gawalida; ak ei usfulliþ waurþi þata gamelido: saei matida miþ
mis hlaib, ushof ana mik fairzna seina.

<span id="an_13:19">13:19</span> \[CA\] fram himma qiþa izwis, faurþizei
waurþi, ei biþe wairþai, galaubjaiþ þatei ik im.

<span id="an_13:20">13:20</span> \[CA\] amen amen qiþa izwis: saei
andnimiþ þana þanei ik insandja, mik andnimiþ; iþ saei mik andnimiþ,
andnimiþ þana sandjandan mik.

<span id="an_13:21">13:21</span> \[CA\] þata qiþands Iesus indrobnoda
ahmin jah weitwodida jah qaþ: amen amen, qiþa izwis þatei ains izwara
galeweiþ mik.

<span id="an_13:22">13:22</span> \[CA\] þanuh sehvun du sis misso þai
siponjos, þagkjandans bi hvarjana qeþi.

<span id="an_13:23">13:23</span> \[CA\] wasuh þan anakumbjands ains þize
siponje is in barma Iesuis, þanei frijoda Iesus.

<span id="an_13:24">13:24</span> \[CA\] bandwiduh þan þamma Seimon
Paitrus du fraihnan hvas wesi, bi þanei qaþ.

<span id="an_13:25">13:25</span> \[CA\] anakumbida þan jains swa ana
barma Iesuis qaþuh imma: frauja, hvas ist?

<span id="an_13:26">13:26</span> \[CA\] andhof Iesus: sa ist þammei ik
ufdaupjands þana hlaif giba. jah ufdaupjands þana hlaif gaf Iudin
Seimonis, Skariotau.

<span id="an_13:27">13:27</span> \[CA\] jah afar þamma hlaiba þan galaiþ
in jainana Satana. qaþ þan du imma Iesus: þatei taujis, tawei sprauto.

<span id="an_13:28">13:28</span> \[CA\] þatuh þan ainshun ni wissa þize
anakumbjandane, duhve qaþ imma.

<span id="an_13:29">13:29</span> \[CA\] sumai mundedun, ei unte arka
habaida Iudas, þatei qeþi imma Iesus: bugei þizei þaurbeima du dulþai,
aiþþau þaim unledam ei hva gibau.

<span id="an_13:30">13:30</span> \[CA\] biþe andnam þana hlaib jains,
suns galaiþ ut. wasuh þan nahts, þan galaiþ ut.

<span id="an_13:31">13:31</span> \[CA\] qaþ þan Iesus: nu gasweraids
warþ sunus mans, jah guþ hauhiþs ist in imma.

<span id="an_13:32">13:32</span> \[CA\] jabai nu guþ hauhiþs ist in
imma, jah guþ hauheiþ ina in sis jah suns hauhida ina.

<span id="an_13:33">13:33</span> \[CA\] barnilona, nauh leitil mel miþ
izwis im. sokeiþ mik, jah swaswe qaþ du Iudaium, ei þadei ik gagga, jus
ni maguþ qiman, jah izwis qiþa nu.

<span id="an_13:34">13:34</span> \[CA\] anabusn niuja giba izwis, ei
frijoþ izwis misso swe ik frijoda izwis, þei jah jus frijoþ misso izwis.

<span id="an_13:35">13:35</span> \[CA\] bi þamma ufkunnand allai, þei
meinai siponjos sijuþ, jabai friaþwa habaid miþ izwis misso.

<span id="an_13:36">13:36</span> \[CA\] þanuh qaþ du imma Seimon
Paitrus: frauja, hvad gaggis? andhafjands Iesus qaþ: þadei ik gagga, ni
magt mik nu laistjan; iþ biþe laisteis.

<span id="an_13:37">13:37</span> \[CA\] þaruh Paitrus qaþ du imma:
frauja, duhve ni mag þuk laistjan nu? saiwala meina faur þuk lagja.

<span id="an_13:38">13:38</span> \[CA\] andhof Iesus: saiwala þeina faur
mik lagjis? amen amen qiþa þus, þei hana ni hrukeiþ, unte þu mik afaikis
kunnan þrim sinþam.

<span id="an_14:1">14:1</span> \[CA\] Ni indrobnai izwar hairto;
galaubeiþ du guda jah du mis galaubeiþ.

<span id="an_14:2">14:2</span> \[CA\] in garda attins meinis saliþwos
managos sind; aþþan niba weseina, aiþþau qeþjau du izwis: gagga manwjan
stad izwis.

<span id="an_14:3">14:3</span> \[CA\] jah þan jabai gagga, manwja izwis
stad, aftra qima jah franima izwis du mis silbin, ei þarei im ik, þaruh
sijuþ jah jus.

<span id="an_14:4">14:4</span> \[CA\] jah þadei ik gagga kunnuþ jah þana
wig kunnuþ.

<span id="an_14:5">14:5</span> \[CA\] þaruh qaþ imma Þomas: frauja, ni
witum hvaþ gaggis, jah hvaiwa magum þana wig kunnan?

<span id="an_14:6">14:6</span> \[CA\] qaþ imma Iesus: ik im sa wigs jah
sunja jah libains. ainshun ni qimiþ at attin, niba þairh mik.

<span id="an_14:7">14:7</span> \[CA\] iþ kunþedeiþ mik, aiþþau kunþedeiþ
jah attan meinana; jah þan fram himma kunnuþ ina jah gasaihviþ ina.

<span id="an_14:8">14:8</span> \[CA\] iþ Filippus qaþuh du imma: frauja,
augei unsis þana attan; þatuh ganah unsis.

<span id="an_14:9">14:9</span> \[CA\] þaruh qaþ imma Iesus: swalaud
melis miþ izwis was, jah ni ufkunþes mik, Filippu? saei gasahv mik,
gasahv attan, jah hvaiwa þu qiþis: augei unsis þana attan?

<span id="an_14:10">14:10</span> \[CA\] niu galaubeis þatei ik in attin
jah atta in mis ist? þo waurda þoei ik rodja izwis, af mis silbin ni
rodja, ak atta saei in mis ist, sa taujiþ þo waurstwa.

<span id="an_14:11">14:11</span> \[CA\] Galaubeiþ mis þatei ik in attin
jah atta in mis; iþ jabai , in þize waurstwe \[ni\] galaubeiþ mis.

<span id="an_14:12">14:12</span> \[CA\] amen amen qiþa izwis, saei
galaubeid mis: þo waurstwa þoei ik tauja, jah is taujiþ jah maizona þaim
taujiþ; unte ik du attin gagga.

<span id="an_14:13">14:13</span> \[CA\] jah þatei hva bidjiþ in namin
meinamma, þata tauja, ei hauhjaidau atta in sunau.

<span id="an_14:14">14:14</span> \[CA\] jabai hvis bidjiþ mik in namin
meinamma, ik tauja.

<span id="an_14:15">14:15</span> \[CA\] jabai mik frijoþ, anabusnins
meinos fastaid.

<span id="an_14:16">14:16</span> \[CA\] jah ik bidja attan, jah anþarana
parakletu gibiþ izwis, ei sijai miþ izwis du aiwa,

<span id="an_14:17">14:17</span> \[CA\] ahma sunjos, þanei so manaseiþs
ni mag niman, unte ni saihviþ ina, nih kann ina; iþ jus kunnuþ ina, unte
is miþ izwis wisiþ jah in izwis ist.

<span id="an_14:18">14:18</span> \[CA\] ni leta izwis widuwairnans; qima
at izwis.

<span id="an_14:19">14:19</span> \[CA\] nauh leitil, jah so manaseiþs
mik ni þanaseiþs saihviþ; iþ jus saihviþ mik, þatei ik liba, jah jus
libaiþ.

<span id="an_14:20">14:20</span> \[CA\] in jainamma daga ufkunnaiþ jus
þatei ik in attin meinamma jah jus in mis jah ik in izwis.

<span id="an_14:21">14:21</span> \[CA\] Saei habaid anabusnins meinos
jah fastaiþ þos, sa ist saei frijoþ mik: jah þan saei frijoþ mik,
frijoda fram attin meinamma, jah ik frijo ina jah gabairhtja imma mik
silban.

<span id="an_14:22">14:22</span> \[CA\] þaruh qaþ imma Iudas, ni sa
Iskarjotes: frauja, hva warþ, ei unsis munais gabairhtjan þuk silban, iþ
þizai manasedai ni?

<span id="an_14:23">14:23</span> \[CA\] andhof Iesus jah qaþ du imma:
jabai hvas mik frijoþ, \[jah\] waurd mein fastaiþ, jah atta meins frijoþ
ina, jah du imma galeiþos jah saliþwos at imma gataujos.

<span id="an_14:24">14:24</span> \[CA\] iþ saei ni frioþ mik, þo waurda
meina ni fastaiþ; jah þata waurd þatei hauseiþ nist mein, ak þis
sandjandins mik attins.

<span id="an_14:25">14:25</span> \[CA\] þata rodida izwis at izwis
wisands.

<span id="an_14:26">14:26</span> \[CA\] aþþan sa parakletus, ahma sa
weiha, þanei sandeiþ atta in namin meinamma, sa izwis laiseiþ allata jah
gamaudeiþ izwis allis þatei qaþ du izwis.

<span id="an_14:27">14:27</span> \[CA\] gawairþi bileiþa izwis, gawairþi
mein giba izwis; ni swaswe so manaseþs gibiþ, ik giba izwis. ni
indrobnaina izwara hairtona nih faurhtjaina.

<span id="an_14:28">14:28</span> \[CA\] Hausideduþ ei ik qaþ izwis:
galeiþa jah qima at izwis; jabai frijodedeiþ mik, aiþþau jus
faginodedeiþ ei ik gagga du attin: unte atta meins maiza mis ist.

<span id="an_14:29">14:29</span> \[CA\] jah nu qaþ izwis, faurþizei
waurþi, ei biþe wairþai, galaubjaiþ.

<span id="an_14:30">14:30</span> \[CA\] þanaseiþs filu ni maþlja miþ
izwis; qimiþ saei þizai manasedai reikinoþ, jah in mis ni bigitiþ waiht.

<span id="an_14:31">14:31</span> \[CA\] ak ei ufkunnai so manaseþs þatei
ik frijoda attan meinana, jah swaswe anabaud mis atta, swa tauja.
urreisiþ, gaggam þaþro.

<span id="an_15:1">15:1</span> \[CA\] Ik im weinatriu þata sunjeino, jah
atta meins waurstwja ist.

<span id="an_15:2">15:2</span> \[CA\] all taine in mis unbairandane
akran goþ, usnimiþ ita: jah all akran bairandane, gahraineiþ ita, ei
managizo akran bairaina.

<span id="an_15:3">15:3</span> \[CA\] ju jus hrainjai sijuþ in þis
waurdis þatei rodida du izwis.

<span id="an_15:4">15:4</span> \[CA\] wisaiþ in mis jah ik in izwis. swe
sa weinatains ni mag akran bairan af sis silbin, niba ist ana
weinatriwa, swah nih jus, niba in mis sijuþ.

<span id="an_15:5">15:5</span> \[CA\] ik im þata weinatriu, iþ jus
weinatainos; saei wisiþ in mis jah ik in imma, swa bairiþ akran manag,
þatei inuh mik ni maguþ taujan ni waiht.

<span id="an_15:6">15:6</span> \[CA\] niba saei wisiþ in mis, uswairpada
ut swe weinatains, jah gaþaursniþ jah galisada, jah in fon galagjand jah
inbrannjada.

<span id="an_15:7">15:7</span> \[CA\] aþþan jabai sijuþ in mis, jah
waurda meina in izwis sind, þatahvah þei wileiþ bidjiþ, jah wairþiþ
izwis.

<span id="an_15:8">15:8</span> \[CA\] in þamma hauhiþs ist atta meins,
ei akran manag bairaiþ jah wairþaiþ meinai siponjos.

<span id="an_15:9">15:9</span> \[CA\] swaswe frijoda mik atta, swah ik
frijoda izwis; wisaiþ in friaþwai meinai.

<span id="an_15:10">15:10</span> \[CA\] jabai anabusnins meinos fastaid,
sijuþ in friaþwai meinai, swaswe ik anabusnins attins meinis fastaida,
jah wisa in friaþwai is.

<span id="an_15:11">15:11</span> \[CA\] þata rodida izwis, ei faheþs
meina in izwis sijai, jah faheds izwara usfulljaidau.

<span id="an_15:12">15:12</span> \[CA\] þata ist anabusns meina, ei
frijoþ izwis misso, swaswe ik frijoda izwis.

<span id="an_15:13">15:13</span> \[CA\] maizein þizai friaþwa\[i\] manna
ni habaiþ, ei hvas saiwala seina lagjiþ faur frijonds seinans.

<span id="an_15:14">15:14</span> \[CA\] jus frijonds meinai sijuþ, jabai
taujiþ þatei ik anabiuda izwis.

<span id="an_15:15">15:15</span> \[CA\] þanaseiþs izwis ni qiþa
skalkans; unte skalks ni wait hva taujiþ is frauja, iþ ik izwis qaþ
frijonds, unte all þatei hausida at attin meinamma, gakannida izwis.

<span id="an_15:16">15:16</span> \[CA\] ni jus mik gawalideduþ, ak ik
gawalida izwis ei jus sniwaiþ jah akran bairaiþ, jah akran izwar du aiwa
sijai, ei þatahvah þei bidjaiþ attan in namin meinamma, gibiþ izwis.

<span id="an_15:17">15:17</span> \[CA\] þata anabiuda izwis ei frijoþ
izwis misso.

<span id="an_15:18">15:18</span> \[CA\] jabai so manaseds izwis fijai,
kunneiþ ei mik fruman izwis fijaida.

<span id="an_15:19">15:19</span> \[CA\] jabai þis fairhvaus weseiþ,
aiþþau so manaseds swesans frijodedi; aþþan unte us þamma fairhvau ni
sijuþ, ak ik gawalida izwis us þamma fairhvau, duþþe fijaid izwis so
manaseþs.

<span id="an_15:20">15:20</span> \[CA\] gamuneiþ þis waurdis þatei ik
qaþ du izwis: nist skalks maiza fraujin seinamma. jabai mik wrekun, jah
izwis wrikand; jabai mein waurd fastaidedeina, jah izwar fastaina.

<span id="an_15:21">15:21</span> \[CA\] ak þata allata taujand izwis in
namins meinis, unte ni kunnun þana sandjandan mik.

<span id="an_15:22">15:22</span> \[CA\] nih qemjau jah rodidedjau du im,
frawaurht ni habaidedeina: iþ nu inilons ni haband bi frawaurht seina.

<span id="an_15:23">15:23</span> \[CA\] saei mik fijaiþ, jah attan
meinana fijaiþ.

<span id="an_15:24">15:24</span> \[CA\] iþ þo waurstwa ni gatawidedjau
in im þoei anþar ainshun ni gatawida, frawaurht ni habaidedeina; iþ nu
jah gasehvun mik jah fijaidedun jah mik jah attan meinana.

<span id="an_15:25">15:25</span> \[CA\] ak ei usfullnodedi waurd þata
gamelido in witoda ize: ei fijaidedun mik arwjo.

<span id="an_15:26">15:26</span> \[CA\] aþþan þan qimiþ parakletus þanei
ik insandja izwis fram attin, ahman sunjos izei fram attin urrinniþ, sa
weitwodeiþ bi mik.

<span id="an_15:27">15:27</span> \[CA\] jah þan jus weitwodeiþ, unte
fram fruma miþ mis sijuþ.

<span id="an_16:1">16:1</span> \[CA\] Þata rodida izwis, ei ni
afmarzjaindau.

<span id="an_16:2">16:2</span> \[CA\] us gaqumþim dreiband izwis; akei
qimiþ hveila, ei sahvazuh izei usqimiþ izwis, þuggkeiþ hunsla saljan
guda.

<span id="an_16:3">16:3</span> \[CA\] jah þata taujand, unte ni
ufkunþedun attan nih mik.

<span id="an_16:4">16:4</span> \[CA\] akei þata rodida izwis, ei biþe
qimai so hveila ize, gamuneiþ þize þatei ik qaþ izwis. iþ þata izwis
fram fruma ni qaþ, unte miþ izwis was.

<span id="an_16:5">16:5</span> \[CA\] Iþ nu gagga du þamma sandjandin
mik, jah ainshun us izwis ni fraihniþ mik: hvaþ gaggis?

<span id="an_16:6">16:6</span> \[CA\] akei unte þata rodida izwis,
gauriþa gadaubida izwar hairto.

<span id="an_16:7">16:7</span> \[CA\] akei ik sunja izwis qiþa: batizo
ist izwis ei ik galeiþau; unte jabai ik ni galeiþa, parakletus ni qimiþ
at izwis; aþþan jabai gagga, sandja ina du izwis.

<span id="an_16:8">16:8</span> \[CA\] jah qimands is gasakiþ þo manaseþ
bi frawaurht jah bi garaihtiþa jah bi staua;

<span id="an_16:9">16:9</span> \[CA\] bi frawaurht raihtis, \[þata\]
þatei ni galaubjand du mis;

<span id="an_16:10">16:10</span> \[CA\] iþ bi garaihtiþa, þatei du attin
meinamma gagga, jah ni þanaseiþs saihviþ mik;

<span id="an_16:11">16:11</span> \[CA\] iþ bi staua, þatei sa reiks þis
fairhvaus afdomiþs warþ.

<span id="an_16:12">16:12</span> \[CA\] Nauh ganoh skal qiþan izwis,
akei ni maguþ frabairan nu.

<span id="an_16:13">16:13</span> \[CA\] iþ þan qimiþ jains, ahma sunjos,
briggiþ izwis in allai sunjai; nih þan rodeiþ af sis silbin ak swa filu
swe hauseiþ rodeiþ, jah þata anawairþo gateihiþ izwis.

<span id="an_16:14">16:14</span> \[CA\] jains mik hauheiþ, unte us
meinamma nimiþ jah gateihiþ izwis.

<span id="an_16:15">16:15</span> \[CA\] all þatei aih atta, mein ist;
duhþe qaþ þatei us meinamma nimiþ jah gateihiþ izwis.

<span id="an_16:16">16:16</span> \[CA\] Leitil nauh jah ni saihviþ mik;
jah aftra leitil jah gasaihviþ mik, unte ik gagga du attin.

<span id="an_16:17">16:17</span> \[CA\] þaruh qeþun us þaim siponjam

du sis misso: hva ist þata þatei qiþiþ unsis: leitil ei ni saihviþ mik,
jah aftra leitil jah gasaihviþ mik, jah þatei ik gagga du attin?

<span id="an_16:18">16:18</span> \[CA\] qeþunuh: þata hva sijai þatei
qiþiþ: leitil, ni witum hva qiþiþ.

<span id="an_16:19">16:19</span> \[CA\] iþ Iesus wissuh þatei wildedun
ina fraihnan jah qaþ im: bi þata sokeiþ miþ izwis misso þatei qaþ:
leitil jah ni saihviþ mik, jah aftra leitil jah gasaihviþ mik.

<span id="an_16:20">16:20</span> \[CA\] amen, amen, qiþa izwis þei
greitiþ jah gaunoþ jus, iþ manaseþs faginoþ; jus saurgandans wairþiþ,
akei so saurga izwara du fahedai wairþiþ.

<span id="an_16:21">16:21</span> \[CA\] qino, þan bairiþ, saurga habaid,
unte qam hveila izos; iþ biþe gabauran ist barn, ni þanaseiþs ni gaman
þizos aglons faura fahedai, unte gabaurans warþ manna in fairhvau.

<span id="an_16:22">16:22</span> \[CA\] jah þan jus auk nu saurga
habaiþ, iþ aftra saihva izwis jah faginoþ izwar hairto, jah þo fahed
izwara ni ainshun nimiþ af izwis.

<span id="an_16:23">16:23</span> \[CA\] jah in jainamma daga mik ni
fraihniþ waihtais. amen amen, qiþa izwis þatei þishvah þei bidjiþ attan
in namin meinamma, gibiþ izwis.

<span id="an_16:24">16:24</span> \[CA\] und hita ni beduþ ni waihtais in
namin meinamma; bidjaiþ jah nimiþ, ei faheþs izwara sijai usfullida.

<span id="an_16:25">16:25</span> \[CA\] þata in gajukom rodida izwis;
akei qimiþ hveila, þanuh izwis ni þanaseiþs in gajukom rodja, ak
andaugiba bi attan gateiha izwis.

<span id="an_16:26">16:26</span> \[CA\] in jainamma daga in namin
meinamma bidjiþ, jah ni qiþa izwis þei ik bidjau attan bi izwis;

<span id="an_16:27">16:27</span> \[CA\] ak silba atta frijoþ izwis, unte
jus mik frijodeduþ jah galaubideduþ þatei ik fram guda urrann.

<span id="an_16:28">16:28</span> \[CA\] uzuhiddja fram attin jah atiddja
in þana fairhvu; aftra bileiþa þamma fairhvau jah gagga du attin.

<span id="an_16:29">16:29</span> \[CA\] þaruh qeþun þai siponjos is:
sai, nu andaugiba rodeis jah gajukono ni ainohun qiþis.

<span id="an_16:30">16:30</span> \[CA\] nu witum ei þu kant alla, jah ni
þarft ei þuk hvas fraihnai; bi þamma galaubjam þatei þu fram guda
urrant.

<span id="an_16:31">16:31</span> \[CA\] andhof im Iesus: nu galaubeiþ?

<span id="an_16:32">16:32</span> \[CA\] sai, qimiþ hveila jah nu qam, ei
distahjada hvarjizuh du seinaim, jah mik ainana bileiþiþ; jah ni im
ains, unte atta miþ mis ist.

<span id="an_16:33">16:33</span> \[CA\] þata rodida izwis, þei in mis
gawairþi aigeiþ. in þamma fairhvau aglons habaid; akei þrafsteiþ izwis,
ik gajiukaida þana fairhvu.

<span id="an_17:1">17:1</span> \[CA\] Þata rodida Iesus uzuhhof augona
seina du himina jah qaþ: atta, qam hveila, hauhei þeinana sunu, ei sunus
þeins hauhjai þuk;

<span id="an_17:2">17:2</span> \[CA\] swaswe atgaft imma waldufni
allaize leike, ei all þatei atgaft imma, gibai im libain aiweinon.

<span id="an_17:3">17:3</span> \[CA\] soh þan ist so aiweino libains, ei
kunneina þuk ainana sunjana guþ jah þanei insandides, Iesu Xristu.

<span id="an_17:4">17:4</span> \[CA\] ik þuk hauhida ana airþai; waurstw
ustauh þatei atgaft mis du waurkjan.

<span id="an_17:5">17:5</span> \[CA\] jah nu hauhei mik, þu atta, at þus
silbin þamma wulþau, þanei habaida at þus, faurþizei sa fairhvus wesi.

<span id="an_17:6">17:6</span> \[CA\] gabairhtida þeinata namo mannam
þanzei atgaft mis us þamma fairhvau. þeinai wesun jah mis atgaft ins,
jah þata waurd þeinata gafastaidedun.

<span id="an_17:7">17:7</span> \[CA\] nu ufkunþa ei alla þoei atgaft
mis, at þus sind;

<span id="an_17:8">17:8</span> \[CA\] unte þo waurda þoei atgaft mis,
atgaf im, jah eis nemun bi sunjai þatei fram þus urrann, jah
galaubidedun þatei þu mik insandides.

<span id="an_17:9">17:9</span> \[CA\] ik bi ins bidja; ni bi þo manaseþ
bidja, ak bi þans þanzei atgaft mis, unte þeinai sind.

<span id="an_17:10">17:10</span> \[CA\] jah meina alla þeina sind jah
þeina meina, jah hauhiþs im in þaim.

<span id="an_17:11">17:11</span> \[CA\] ni þanaseiþs im in þamma
fairhvau; iþ þai in þamma fairhvau sind, jah ik du þus gagga. atta
weiha, fastai ins in namin þeinamma, þanzei atgaft mis, ei sijaina ain
swaswe wit.

<span id="an_17:12">17:12</span> \[CA\] þan was miþ im in þamma
fairhvau, ik fastaida ins in namin þeinamma. þanzei atgaft mis
gafastaida, jah ainshun us im ni fraqistnoda, niba sa sunus fralustais,
ei þata gamelido usfulliþ waurþi.

<span id="an_17:13">17:13</span> \[CA\] iþ nu du þus gagga, jah þata
rodja in manasedai, ei habaina fahed meina usfullida in sis.

<span id="an_17:14">17:14</span> \[CA\] ik atgaf im waurd þeinata; jah
so manaseþs fijaida ins, unte ni sind us þamma fairhvau, swaswe ik us
þamma fairhvau ni im.

<span id="an_17:15">17:15</span> \[CA\] ni bidja ei usnimais ins us
þamma fairhvau, ak ei bairgais im faura þamma unseljin.

<span id="an_17:16">17:16</span> \[CA\] us þamma fairhvau ni sind,
swaswe ik us þamma fairhvau ni im.

<span id="an_17:17">17:17</span> \[CA\] weihai ins in sunjai; waurd
þeinata sunja ist.

<span id="an_17:18">17:18</span> \[CA\] swaswe mik insandides in
manaseþ, swah ik insandida ins in þo manased.

<span id="an_17:19">17:19</span> \[CA\] jah fram im ik weiha mik silban,
ei sijaina jah eis weihai in sunjai.

<span id="an_17:20">17:20</span> \[CA\] aþþan ni bi þans bidja ainans,
ak bi þans galaubjandans þairh waurda ize du mis,

<span id="an_17:21">17:21</span> \[CA\] ei allai ain sijaina, swaswe þu,
atta, in mis jah ik in þus, ei jah þai in uggkis ain sijaina, ei so
manaseþs galaubjai þatei þu mik insandides.

<span id="an_17:22">17:22</span> \[CA\] jah ik wulþu þanei gaft mis, gaf
im, ei sijaina ain, swaswe wit ain siju.

<span id="an_17:23">17:23</span> \[CA\] ik in im jah þu in mis, ei
sijaina ustauhanai du ainamma, jah kunnei so manaseþs þatei þu mik
insandides jah frijodes ins, swaswe mik frijodes.

<span id="an_17:24">17:24</span> \[CA\] atta, þatei atgaft mis, wiljau
ei þarei im ik, jah þai sijaina miþ mis, ei saihvaina wulþu meinana
þanei gaft mis, unte frijodes mik faur gaskaft fairhvaus.

<span id="an_17:25">17:25</span> \[CA\] atta garaihta, jah so manaseþs
þuk ni ufkunþa; iþ ik þuk kunþa. jah þai ufkunþedun þatei þu mik
insandides.

<span id="an_17:26">17:26</span> \[CA\] jah gakannida im namo þeinata
jah kannja, ei friaþwa þoei frijodes mik, in im sijai jah ik in im.

<span id="an_18:1">18:1</span> \[CA\] Þata qiþands Iesus usiddja miþ
siponjam seinaim ufar rinnon þo Kaidron, þarei was aurtigards, in þanei
galaiþ Iesus jah siponjos is.

<span id="an_18:2">18:2</span> \[CA\] wissuh þan jah Iudas sa galewjands
ina þana stad, þatei ufta gaïddja Iesus jainar miþ siponjam seinaim.

<span id="an_18:3">18:3</span> \[CA\] iþ Iudas nam hansa jah þize
gudjane jah Fareisaie andbahtans, iddjuh jaindwairþs miþ skeimam jah
haizam jah wepnam.

<span id="an_18:4">18:4</span> \[CA\] iþ Iesus witands alla þoei qemun
ana ina, usgaggands ut qaþ im: hvana sokeiþ?

<span id="an_18:5">18:5</span> \[CA\] andhafjandans imma qeþun: Iesu,
þana Nazoraiu. þaruh qaþ im Iesus: ik im. stoþuh þan jah Iudas sa
lewjands ina miþ im.

<span id="an_18:6">18:6</span> \[CA\] þaruh swe qaþ im þatei ik im,
galiþun ibukai jah gadrusun dalaþ.

<span id="an_18:7">18:7</span> \[CA\] þaþroh þan ins aftra frah: hvana
sokeiþ? iþ eis qeþun: Iesu, þana Nazoraiu.

<span id="an_18:8">18:8</span> \[CA\] andhof Iesus: qaþ izwis þatei ik
im; jabai nu mik sokeiþ, letiþ þans gaggan.

<span id="an_18:9">18:9</span> \[CA\] ei usfullnodedi þata waurd þatei
qaþ, ei þanzei atgaft mis, ni fraqistida ize ainummehun.

<span id="an_18:10">18:10</span> \[CA\] iþ Seimon Paitrus habands hairu,
uslauk ina jah sloh þis auhumistins gudjins skalk jah afmaimait imma
auso taihswo; sah þan haitans was namin Malkus.

<span id="an_18:11">18:11</span> \[CA\] þaruh qaþ Iesus du Paitrau:
lagei þana hairu in fodr. stikl þanei gaf mis atta, niu drigkau þana?

<span id="an_18:12">18:12</span> \[CA\] þaruh hansa jah sa þusundifaþs
jah andbahtos Iudaie undgripun Iesu jah gabundun ina,

<span id="an_18:13">18:13</span> \[CA\] jah gatauhun ina du Annin
frumist; sa was auk swaihra Kajafin, saei was auhumists weiha þis
ataþnjis.

<span id="an_18:14">18:14</span> \[CA\] wasuh þan Kajafa, saei
garaginoda Iudaium þatei batizo ist ainana mannan fraqistjan faur
managein.

<span id="an_18:15">18:15</span> \[CA\] þaruh laistida Iesu Seimon
Paitrus jah anþar siponeis. sah þan siponeis was kunþs þamma gudjin jah
miþinngalaiþ miþ Iesua in rohsn þis gudjins.

<span id="an_18:16">18:16</span> \[CA\] iþ Paitrus stoþ at daurom uta.
þaruh usiddja ut sa siponeis anþar, saei was kunþs þamma gudjin, jah qaþ
daurawardai jah attauh inn Paitru.

<span id="an_18:17">18:17</span> \[CA\] þaruh qaþ jaina þiwi, so
daurawardo, du Paitrau: ibai jah þu þize siponje is þis mans? iþ is qaþ:
ni im.

<span id="an_18:18">18:18</span> \[CA\] þaruh stoþun skalkos jah
andbahtos haurja waurkjandans, unte kald was, jah warmidedun sik; jah
þan was miþ im Paitrus standands jah warmjands sik.

<span id="an_18:19">18:19</span> \[CA\] iþ sa auhumista gudja frah Iesu
bi siponjans is jah bi laisein is.

<span id="an_18:20">18:20</span> \[CA\] andhof imma Iesus: ik andaugjo
rodida manasedai; ik sinteino laisida in gaqumþai jah in gudhusa, þarei
sinteino Iudaieis gaqimand, jah þiubjo ni rodida waiht.

<span id="an_18:21">18:21</span> \[CA\] hvis mik fraihnis? fraihn þans
hausjandans hva rodidedjau du im; sai, þai witun þatei qaþ ik.

<span id="an_18:22">18:22</span> \[CA\] iþ þata qiþandin imma, sums
andbahte

standands gaf slah lofin Iesua qaþuh: swau andhafjis þamma reikistin
gudjin?

<span id="an_18:23">18:23</span> \[CA\] andhof

Iesus: jabai ubilaba rodida, weitwodei bi þata ubil, aiþþau jabai waila,
duhve mik slahis?

<span id="an_18:24">18:24</span> \[CA\] þanuh insandida ina Annas
gabundanana du Kajafin, þamma maistin gudjin.

<span id="an_18:25">18:25</span> \[CA\] iþ Seimon Paitrus was standands
jah warmjands sik. þaruh qeþun du imma: niu jah þu þize siponje þis is?
iþ is afaiaik jah qaþ: ne, ni im.

<span id="an_18:26">18:26</span> \[CA\] qaþ sums þize skalke þis
maistins gudjins, sah niþjis was þammei afmaimait Paitrus auso: niu þuk
sahv ik in aurtigarda miþ imma?

<span id="an_18:27">18:27</span> \[CA\] þaruh aftra afaiaik Paitrus, jah
suns hana hrukida.

<span id="an_18:28">18:28</span> \[CA\] iþ eis tauhun Iesu fram Kajafin
in praitoriaun. þanuh was maurgins. iþ eis ni iddjedun in praitoria

, ei ni bisaulnodedeina, ak matidedeina pasxa.

<span id="an_18:29">18:29</span> \[CA\] þaruh atiddja ut Peilatus du im
jah qaþ: hvo wrohe bairiþ ana þana mannan?

<span id="an_18:30">18:30</span> \[CA\] andhofun jah qeþun du imma: nih
wesi sa ubiltojis, ni þau weis atgebeima þus ina.

<span id="an_18:31">18:31</span> \[CA\] þaruh qaþ im Peilatus: nimiþ ina
jus jah bi witoda izwaramma stojiþ ina. iþ eis qeþunuh du imma Iudaieis:
unsis ni skuld ist usqiman manne ainummehun.

<span id="an_18:32">18:32</span> \[CA\] ei waurd fraujins usfullnodedi,
þatei qaþ, bandwjands hvileikamma dauþau skulda gaswiltan.

<span id="an_18:33">18:33</span> \[CA\] galaiþ in praitauria aftra
Peilatus jah wopida Iesu qaþuh imma: þu is þiudans Iudaie?

<span id="an_18:34">18:34</span> \[CA\] andhof Iesus: abu þus silbin þu
þata qiþis þau anþarai þus qeþun bi mik?

<span id="an_18:35">18:35</span> \[CA\] andhof Peilatus: waitei ik
Iudaius im? so þiuda þeina jah gudjans anafulhun þuk mis; hva gatawides?

<span id="an_18:36">18:36</span> \[CA\] andhof Iesus: þiudangardi meina
nist us þamma fairhvau; iþ us þamma fairhvau wesi meina þiudangardi,
aiþþau andbahtos meinai usdaudidedeina, ei ni galewiþs wesjau Iudaium.
iþ nu þiudangardi meina nist þaþro.

<span id="an_18:37">18:37</span> \[CA\] þaruh qaþ imma Peilatus: an nuh
þiudans is þu? andhafjands Iesus : þu qiþis ei þiudans im ik. ik du
þamma gabaurans im jah du þamma qam in þamma fairhvau ei weitwodjau
sunjai. hvazuh saei ist sunjos, hauseiþ stibnos meinaizos.

<span id="an_18:38">18:38</span> \[CA\] þanuh qaþ imma Peilatus: hva ist
so sunja! jah þata qiþands

galaiþ ut du Iudaium jah qaþ im: ik ainohun fairino ni bigita in þamma.

<span id="an_18:39">18:39</span> \[CA\] iþ ist biuhti izwis ei ainana
izwis fraletau in pasxa; wileidu nu ei fraletau izwis þana þiudan
Iudaie?

<span id="an_18:40">18:40</span> \[CA\] iþ eis hropidedun aftra allai
qiþandans: ne þana, ak Barabban; sah þan was sa Barabba waidedja.

<span id="an_19:1">19:1</span> \[CA\] Þanuh þan nam Peilatus Iesu jah
usblaggw.

<span id="an_19:2">19:2</span> \[CA\] jah þai gadrauhteis uswundun wipja
us þaurnum jah galagidedun imma ana haubid jah wastjai paurpurodai
gawasidedun ina,

<span id="an_19:3">19:3</span> \[CA\] jah qeþun: hails þiudans Iudaie!
jah gebun imma slahins lofin.

<span id="an_19:4">19:4</span> \[CA\] atiddja aftra ut Peilatus jah qaþ
im: sai, attiuha izwis ina ut, ei witeiþ þatei in imma ni ainohun
fairino bigat.

<span id="an_19:5">19:5</span> \[CA\] þaruh usiddja ut Iesus bairands
þana þaurneinan waip jah þo paurpurodon wastja. jah qaþ im: sa ist sa
manna.

<span id="an_19:6">19:6</span> \[CA\] þaruh biþe sehvun ina þai maistans
gudjans jah andbahtos, hropidedun qiþandans: ushramei, ushramei ina! qaþ
im Peilatus: nimiþ ina jus jah hramjiþ. iþ ik fairina in imma ni bigita.

<span id="an_19:7">19:7</span> \[CA\] andhofun imma Iudaieis: weis witoþ
aihum, jah bi þamma witoda unsaramma skal gaswiltan, unte sik silban
gudis sunu gatawida.

<span id="an_19:8">19:8</span> \[CA\] biþe gahausida Peilatus þata
waurd, mais ohta sis.

<span id="an_19:9">19:9</span> \[CA\] jah galaiþ in praitauria

aftra jah qaþ du Iesua: hvaþro is þu? iþ Iesus andawaurdi ni gaf imma.

<span id="an_19:10">19:10</span> \[CA\] þaruh qaþ imma Peilatus: du mis
ni rodeis? niu waist þatei waldufni aih ushramjan þuk jah waldufni aih
fraletan þuk?

<span id="an_19:11">19:11</span> \[CA\] andhof Iesus: ni aihtedeis
waldufnje ainhun ana mik, nih wesi þus atgiban iupaþro; duhþe sa
galewjands mik þus maizein frawaurht habaid.

<span id="an_19:12">19:12</span> \[CA\] Framuh þamma sokida Peilatus
fraletan ina. iþ Iudaieis hropidedun qiþandans: jabai þana fraletis, ni
is frijonds kaisara; sahvazuh izei þiudan sik silban taujiþ, andstandiþ
kaisara.

<span id="an_19:13">19:13</span> \[CA\] þanuh Peilatus hausjands þize .
. . .

------------------------------------------------------------------------

[Next: Romans](rom)
