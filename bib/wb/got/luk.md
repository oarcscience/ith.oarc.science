[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mar)  [Next](joh) 

------------------------------------------------------------------------

### Gothic Bible: Luke

<span id="an_1:0">1:0</span> \[CA\] Aiwaggeljo þairh Lukan anastodeiþ.

<span id="an_1:1">1:1</span> \[CA\] Unte raihtis managai dugunnun meljan
insaht bi þos gafullaweisidons in uns waihtins,

<span id="an_1:2">1:2</span> \[CA\] swaswe anafulhun unsis þaiei fram
frumistin silbasiunjos jah andbahtos wesun þis waurdis;

<span id="an_1:3">1:3</span> \[CA\] galeikaida jah mis \[jah ahmin
weihamma\] fram anastodeinai allaim glaggwuba afarlaistjandin gahahjo
þus meljan, batista Þaiaufeilu,

<span id="an_1:4">1:4</span> \[CA\] ei gakunnais þize bi þoei galaisiþs
is waurde \[a\]staþ.

<span id="an_1:5">1:5</span> \[CA\] was in dagam Herodes þiudanis
Iudaias gudja namin Zakarias, us afar

Abijins, jah qeins is us dauhtrum Aharons, jah namo izos Aileisabaiþ.

<span id="an_1:6">1:6</span> \[CA\] wesunuh þan garaihta ba in
andwairþja gudis, gaggandona in allaim anabusnim jah garaihteim fraujins
unwaha.

<span id="an_1:7">1:7</span> \[CA\] jah ni was im barne, unte was
Aileisabaiþ stairo, jah ba framaldra dage seinaize wesun.

<span id="an_1:8">1:8</span> \[CA\] warþ þan, miþþanei gudjinoda is in
wikon kunjis seinis in andwairþja gudis,

<span id="an_1:9">1:9</span> \[CA\] bi biuhtja gudjinassaus hlauts imma
urrann du saljan, atgaggands in alh fraujins,

<span id="an_1:10">1:10</span> \[CA\] jah alls hiuhma was manageins
beidandans uta hveilai þwmiamins.

<span id="an_1:11">1:11</span> \[CA\] warþ þan imma in siunai aggilus
fraujins standands af taihswon hunslastadis þwmiamins.

<span id="an_1:12">1:12</span> \[CA\] jah gadrobnoda Zakarias
gasaihvands, jah agis disdraus ina.

<span id="an_1:13">1:13</span> \[CA\] qaþ þan du imma sa aggilus: ni ogs
þus, Zakaria, duþe ei andhausida ist bida þeina, jah qens þeina
Aileisabaiþ gabairid sunu þus, jah haitais namo is Iohannen.

<span id="an_1:14">1:14</span> \[CA\] jah wairþiþ þus faheds jah
swegniþa, jah managai in gabaurþai is faginond.

<span id="an_1:15">1:15</span> \[CA\] wairþiþ auk mikils in andwairþja
fraujins jah wein jah leiþu ni drigkid jah ahmins weihis gafulljada
nauhþan in wambai aiþeins seinaizos,

<span id="an_1:16">1:16</span> \[CA\] jah managans suniwe Israelis
gawandeiþ du fraujin guda ize.

<span id="an_1:17">1:17</span> \[CA\] jah silba fauraqimid in andwairþja
is in ahmin jah mahtai Haileiins gawandjan hairtona attane du barnam jah
untalans in frodein garaihtaize, manwjan fraujin managein gafahrida.

<span id="an_1:18">1:18</span> \[CA\] jah qaþ Zakarias du þamma aggilau:
bihve kunnum þata? ik raihtis im sineigs, jah qens meina framaldrozei in
dagam seinaim.

<span id="an_1:19">1:19</span> \[CA\] jah andhafjands sa aggilus qaþ du
imma: ik im Gabriel sa standands in andwairþja gudis, jah insandiþs im
rodjan du þus jah wailamerjan þus þata.

<span id="an_1:20">1:20</span> \[CA\] jah sijais þahands jah ni magands
rodjan und þana dag ei wairþai þata, duþe ei ni galaubides waurdam
meinaim, þoei usfulljanda in mela seinamma.

<span id="an_1:21">1:21</span> \[CA\] jah was managei beidandans
Zakariins, jah sildaleikidedun hva latidedi ina in þizai alh.

<span id="an_1:22">1:22</span> \[CA\] usgaggands þan ni mahta du im
rodjan, jah froþun þammei siun gasahv in alh; jah silba was bandwjands
im jah was dumbs.

<span id="an_1:23">1:23</span> \[CA\] jah warþ, biþe usfullnodedun dagos
andbahteis is, galaiþ du garda seinamma.

<span id="an_1:24">1:24</span> \[CA\] afaruh þan þans dagans inkilþo
warþ Aileisabaiþ qens is jah galaugnida sik menoþs fimf, qiþandei:

<span id="an_1:25">1:25</span> \[CA\] þatei swa mis gatawida frauja in
dagam þaimei insahv afniman idweit mein in mannam.

<span id="an_1:26">1:26</span> \[CA\] þanuh þan in menoþ saihstin
insandiþs was aggilus Gabriel fram guda in baurg Galeilaias sei haitada
Nazaraiþ,

<span id="an_1:27">1:27</span> \[CA\] du magaþai in fragibtim abin,
þizei namo Iosef, us garda Daweidis, jah namo þizos magaþais Mariam.

<span id="an_1:28">1:28</span> \[CA\] jah galeiþands inn sa aggilus du
izai qaþ: fagino, anstai audahafta, frauja miþ þus; þiuþido þu in qinom.

<span id="an_1:29">1:29</span> \[CA\] iþ si gasaihvandei gaþlahsnoda bi
innatgahtai is jah þahta sis hveleika wesi so goleins \[þatei swa
þiuþida izai\].

<span id="an_1:30">1:30</span> \[CA\] jah qaþ aggilus du izai: ni ogs
þus, Mariam, bigast auk anst fram guda.

<span id="an_1:31">1:31</span> \[CA\] jah sai, ganimis in kilþein jah
gabairis sunu jah haitais namo is Iesu.

<span id="an_1:32">1:32</span> \[CA\] sah wairþiþ mikils jah sunus
hauhistins haitada, jah gibid imma frauja guþ stol Daweidis attins is.

<span id="an_1:33">1:33</span> \[CA\] jah þiudanoþ ufar garda Iakobis in
ajukduþ, jah þiudinassaus is ni wairþiþ andeis.

<span id="an_1:34">1:34</span> \[CA\] qaþ þan Mariam du þamma aggilau:
hvaiwa sijai þata, þandei aban ni kann?

<span id="an_1:35">1:35</span> \[CA\] jah andhafjands sa aggilus qaþ du
izai: ahma weihs atgaggiþ ana þuk, jah mahts hauhistins ufarskadweid
þus, duþe ei saei gabairada weihs haitada sunus gudis.

<span id="an_1:36">1:36</span> \[CA\] jah sai, Aileisabaiþ niþjo þeina,
jah so inkilþo sunau in aldomin seinamma, jah sa menoþs saihsta ist izai
sei haitada stairo,

<span id="an_1:37">1:37</span> \[CA\] unte nist unmahteig guda ainhun
waurde.

<span id="an_1:38">1:38</span> \[CA\] qaþ þan Mariam: sai, þiwi
fraujins, wairþai mis bi waurda þeinamma. jah galaiþ fairra izai sa
aggilus.

<span id="an_1:39">1:39</span> \[CA\] usstandandei þan Mariam in þaim
dagam iddja in bairgahein sniumundo in baurg Iudins,

<span id="an_1:40">1:40</span> \[CA\] jah galaiþ in gard Zakariins jah
golida Aileisabaiþ.

<span id="an_1:41">1:41</span> \[CA\] jah warþ, swe hausida Aileisabaiþ
golein Mariins, lailaik barn in qiþau izos, jah gafullnoda ahmins weihis
Aileisabaiþ,

<span id="an_1:42">1:42</span> \[CA\] jah ufwopida stibnai mikilai jah
qaþ: þiuþido þu in qinom, jah þiuþido akran qiþaus þeinis.

<span id="an_1:43">1:43</span> \[CA\] jah hvaþro mis þata, ei qemi aiþei
fraujins meinis at mis?

<span id="an_1:44">1:44</span> \[CA\] sai allis, sunsei warþ stibna
goleinais þeinaizos in ausam meinaim, lailaik þata barn in swigniþai in
wambai meinai.

<span id="an_1:45">1:45</span> \[CA\] jah audaga so galaubjandei þatei
wairþiþ ustauhts þize rodidane izai fram fraujin.

<span id="an_1:46">1:46</span> \[CA\] jah qaþ Mariam: mikileid saiwala
meina fraujan,

<span id="an_1:47">1:47</span> \[CA\] jah swegneid ahma meins du guda
nasjand meinamma.

<span id="an_1:48">1:48</span> \[CA\] unte insahv du hnaiweinai þiujos
seinaizos; sai allis, fram himma nu audagjand mik alla kunja.

<span id="an_1:49">1:49</span> \[CA\] unte gatawida mis mikilein sa
mahteiga, jah weih namo is.

<span id="an_1:50">1:50</span> \[CA\] jah armahairtei is in aldins alde
þaim ogandam ina.

<span id="an_1:51">1:51</span> \[CA\] gatawida swinþein in arma
seinamma, distahida mikilþuhtans gahugdai hairtins seinis;

<span id="an_1:52">1:52</span> \[CA\] gadrausida mahteigans af stolam
jah ushauhida gahnaiwidans;

<span id="an_1:53">1:53</span> \[CA\] gredagans gasoþida þiuþe jah
gabignandans insandida lausans.

<span id="an_1:54">1:54</span> \[CA\] hleibida Israela þiumagu seinamma,
gamunands armahairteins,

<span id="an_1:55">1:55</span> \[CA\] swaswe rodida du attam unsaraim
Abrahama jah fraiwa is und aiw.

<span id="an_1:56">1:56</span> \[CA\] gastoþ þan Mariam miþ izai swe
menoþ(s) þrins jah gawandida sik du garda seinamma.

<span id="an_1:57">1:57</span> \[CA\] iþ Aileisabaiþ usfullnoda mel du
bairan jah gabar sunu.

<span id="an_1:58">1:58</span> \[CA\] jah hausidedun bisitands jah
ganiþjos izos, unte gamikilida frauja armahairtein seina bi izai, jah
miþfaginodedun izai.

<span id="an_1:59">1:59</span> \[CA\] jah warþ in daga ahtudin, qemun
bimaitan þata barn jah haihaitun ina afar namin attins is Zakarian.

<span id="an_1:60">1:60</span> \[CA\] jah andhafjandei so aiþei is qaþ:
ne, ak haitaidau Iohannes.

<span id="an_1:61">1:61</span> \[CA\] jah qeþun du izai þatei ni ainshun
ist in kunja þeinamma saei haitaidau þamma namin.

<span id="an_1:62">1:62</span> \[CA\] gabandwidedun þan attin is, þata
hvaiwa wildedi haitan ina.

<span id="an_1:63">1:63</span> \[CA\] iþ is sokjands spilda \[nam\]
ga\[h\]melida qiþands: Iohannes ist namo is; jah sildaleikidedun allai.

<span id="an_1:64">1:64</span> \[CA\] usluknoda þan munþs is suns jah
tuggo is, jah rodida þiuþjands guþ.

<span id="an_1:65">1:65</span> \[CA\] jah warþ ana allaim agis þaim
bisitandam ina, jah in allai bairgahein Iudaias merida wesun alla þo
waurda.

<span id="an_1:66">1:66</span> \[CA\] jah galagidedun allai þai
hausjandans in hairtin seinamma qiþandans: hva skuli þata barn wairþan?
jah þan handus fraujins was miþ imma.

<span id="an_1:67">1:67</span> \[CA\] jah Zakarias, atta is, gafullnoda
ahmins weihis jah praufetida jah qaþ:

<span id="an_1:68">1:68</span> \[CA\] þiuþeigs frauja guþ Israelis, unte
gaweisoda jah gawaurhta uslausein managein seinai,

<span id="an_1:69">1:69</span> \[CA\] jah urraisida haurn naseinais
unsis in garda Daweidis þiumagaus seinis,

<span id="an_1:70">1:70</span> \[CA\] swaswe rodida þairh munþ weihaize
þize fram anastodeinai aiwis praufete seinaize,

<span id="an_1:71">1:71</span> \[CA\] giban nasein us fijandam unsaraim
jah us handau allaize þize hatandane unsis,

<span id="an_1:72">1:72</span> \[CA\] taujan armahairtiþa bi attam
unsaraim jah gamunan triggwos weihaizos seinaizos,

<span id="an_1:73">1:73</span> \[CA\] aiþis þanei swor wiþra Abraham
attan unsarana, ei gebi unsis

<span id="an_1:74">1:74</span> \[CA\] unagein us handau fijande
unsaraize galausidaim skalkinon imma

<span id="an_1:75">1:75</span> \[CA\] in sunjai jah garaihtein in
andwairþja is allans dagans unsarans.

<span id="an_1:76">1:76</span> \[CA\] jah þu, barnilo, praufetus
hauhistins haitaza; fauragaggis auk faura andwairþja fraujins, manwjan
wigans imma,

<span id="an_1:77">1:77</span> \[CA\] du giban kunþi naseinais managein
is in afleta frawaurhte ize,

<span id="an_1:78">1:78</span> \[CA\] þairh infeinandein armahairtein
gudis unsaris, in þammei gaweisoþ unsara urruns us hauhiþai,

<span id="an_1:79">1:79</span> \[CA\] gabairhtjan þaim in riqiza jah
skadau dauþus sitandam, du garaihtjan fotuns unsarans in wig gawairþjis.

<span id="an_1:80">1:80</span> \[CA\] iþ þata barn wohs jah swinþnoda
ahmin jah was ana auþidom und dag ustaikneinais seinaizos du Israela.

<span id="an_2:1">2:1</span> \[CA\] Warþ þan in dagans jainans, urrann
gagrefts fram kaisara Agustau, gameljan allana midjungard.

<span id="an_2:2">2:2</span> \[CA\] soh þan gilstrameleins frumista warþ
at \[wisandin kindina Swriais\] raginondin Saurim Kwreinaiau.

<span id="an_2:3">2:3</span> \[CA\] jah iddjedun allai, ei melidai
weseina, hvarjizuh in seinai baurg.

<span id="an_2:4">2:4</span> \[CA\] Urrann þan jah Iosef us Galeilaia,
us baurg Nazaraiþ, in Iudaian, in baurg Daweidis sei haitada Beþla

haim, duþe ei was us garda fadreinais Daweidis,

<span id="an_2:5">2:5</span> \[CA\] anameljan miþ Mariin sei in
fragiftim was imma qeins, wisandein inkilþon.

<span id="an_2:6">2:6</span> \[CA\] warþ þan, miþþanei þo wesun jainar,
usfullnodedun dagos du bairan izai.

<span id="an_2:7">2:7</span> \[CA\] jah gabar sunu seinana þana
frumabaur jah biwand ina jah galagida ina in uzetin, unte ni was im
rumis in stada þamma.

<span id="an_2:8">2:8</span> \[CA\] jah hairdjos wesun in þamma samin
landa, þairhwakandans jah witandans wahtwom nahts ufaro hairdai seinai.

<span id="an_2:9">2:9</span> \[CA\] iþ aggilus fraujins anaqam ins jah
wulþus fraujins biskain ins, jah ohtedun agisa mikilamma.

<span id="an_2:10">2:10</span> \[CA\] jah qaþ du im sa aggilus: ni
ogeiþ, unte sai, spillo izwis faheid mikila, sei wairþiþ allai managein,

<span id="an_2:11">2:11</span> \[CA\] þatei gabaurans ist izwis himma
daga nasjands, saei ist Xristus frauja, in baurg Daweidis.

<span id="an_2:12">2:12</span> \[CA\] jah þata izwis taikns: bigitid
barn biwundan jah galagid in uzetin.

<span id="an_2:13">2:13</span> \[CA\] jah anaks warþ miþ þamma aggilau
managei harjis himinakundis hazjandane guþ jah qiþandane:

<span id="an_2:14">2:14</span> \[CA\] wulþus in hauhistjam guda jah ana
airþai gawairþi in mannam godis wiljins.

<span id="an_2:15">2:15</span> \[CA\] jah warþ, biþe galiþun fairra im
in himin þai aggiljus, jah þai mans þai hairdjos qeþun du sis misso:
þairhgaggaima ju und Beþlahaim jah saihvaima waurd þata waurþano, þatei
frauja gakannida unsis.

<span id="an_2:16">2:16</span> \[CA\] jah qemun sniumjandans jah bigetun
Marian jah Iosef jah þata barn ligando in uzetin.

<span id="an_2:17">2:17</span> \[CA\] gasaihvandans þan gakannidedun bi
þata waurd þatei rodiþ was du im bi þata barn.

<span id="an_2:18">2:18</span> \[CA\] jah allai þai gahausjandans
sildaleikidedun bi þo rodidona fram þaim hairdjam du im.

<span id="an_2:19">2:19</span> \[CA\] iþ Maria alla gafastaida þo
waurda, þagkjandei in hairtin seinamma.

<span id="an_2:20">2:20</span> \[CA\] jah gawandidedun sik þai hairdjos
mikiljandans jah hazjandans guþ in allaize þizeei gahausidedun jah
gasehvun swaswe rodiþ was du im.

<span id="an_2:21">2:21</span> \[CA\] jah biþe usfulnodedun dagos ahtau
du bimaitan ina, jah haitan was namo is Iesus, þata qiþano fram aggilau
faurþizei ganumans wesi in wamba.

<span id="an_2:22">2:22</span> \[CA\] jah biþe usfulnodedun dagos
hraineinais ize bi witoda Mosezis, brahtedun ina in Iairusalem, atsatjan
faura fraujin,

<span id="an_2:23">2:23</span> \[CA\] swaswe gamelid ist in witoda
fraujins: þatei hvazuh gumakundaize uslukands qiþu weihs fraujins
haitada,

<span id="an_2:24">2:24</span> \[CA\] jah ei gebeina fram imma hunsl,
swaswe qiþan ist in witoda fraujins, gajuk hraiwadubono aiþþau twos
juggons ahake.

<span id="an_2:25">2:25</span> \[CA\] þaruh was manna in Iairusalem,
þizei namo Swmaion, jah sa manna was garaihts jah gudafaurhts, beidands
laþonais Israelis, jah ahma weihs was ana imma.

<span id="an_2:26">2:26</span> \[CA\] jah was imma gataihan fram ahmin
þamma weihin ni saihvan dauþu, faurþize sehvi Xristu fraujins.

<span id="an_2:27">2:27</span> \[CA\] jah qam in ahmin in þizai alh; jah
miþþanei innattauhun berusjos þata barn Iesu, ei tawidedeina bi biuhtja
witodis bi ina,

<span id="an_2:28">2:28</span> \[CA\] jah is andnam ina ana armins
seinans jah þiuþida guda jah qaþ:

<span id="an_2:29">2:29</span> \[CA\] nu fraleitais skalk þeinana,
\[fraujinond\] frauja, bi waurda þeinamma in gawairþja;

<span id="an_2:30">2:30</span> \[CA\] þande sehvun augona meina nasein
þeina,

<span id="an_2:31">2:31</span> \[CA\] þoei manwides in andwairþja
allaizo manageino,

<span id="an_2:32">2:32</span> \[CA\] liuhaþ du andhuleinai þiudom jah
wulþu managein þeinai Israela.

<span id="an_2:33">2:33</span> \[CA\] jah was Iosef jah aiþei is
sildaleikjandona ana þaim þoei rodida wesun bi ina.

<span id="an_2:34">2:34</span> \[CA\] jah þiuþida ina Swmaion jah qaþ du
Mariin, aiþein is: sai, sa ligiþ du drusa jah usstassai managaize in
Israela jah du taiknai andsakanai.

<span id="an_2:35">2:35</span> \[CA\] jah þan þeina silbons saiwala
þairhgaggiþ hairus, ei andhuljaindau us managaim hairtam mitoneis.

<span id="an_2:36">2:36</span> \[CA\] jah was Anna praufeteis, dauhtar
Fanuelis, us kunja Aseris; soh framaldra dage managaize libandei miþ
abin jera sibun fram magaþein seinai,

<span id="an_2:37">2:37</span> \[CA\] soh þan widuwo jere ahtautehund
jah fidwor, soh ni afiddja fairra alh fastubnjam jah bidom blotande
fraujan nahtam jah dagam.

<span id="an_2:38">2:38</span> \[CA\] soh þizai hveilai atstandandei
andhaihait fraujin jah rodida bi ina \[in\] allaim þaim usbeidandam
laþon Iairusaulwmos.

<span id="an_2:39">2:39</span> \[CA\] jah biþe ustauhun allata bi witoda
fraujins, gawandidedun sik in Galeilaian, in baurg seina Nazaraiþ.

<span id="an_2:40">2:40</span> \[CA\] iþ þata barn wohs jah swinþnoda
ahmins fullnands jah handugeins, jah ansts gudis was ana imma.

<span id="an_2:41">2:41</span> \[CA\] jah wratodedun þai birusjos is
jera hvammeh in Iairusalem at dulþ paska.

<span id="an_2:42">2:42</span> \[CA\] jah biþe warþ twalibwintrus,
usgaggandam þan im in Iairusaulwma bi biuhtja dulþais,

<span id="an_2:43">2:43</span> \[CA\] jah ustiuhandam þans dagans,
miþþane gawandidedun sik aftra, gastoþ Iesus sa magus in Iairusalem, jah
ni wissedun Iosef jah aiþei is.

<span id="an_2:44">2:44</span> \[CA\] hugjandona in gasinþjam ina wisan
qemun dagis wig jah sokidedun ina in ganiþjam jah in kunþam.

<span id="an_2:45">2:45</span> \[CA\] jah ni bigitandona ina
gawandidedun sik in Iairusalem sokjandona ina.

<span id="an_2:46">2:46</span> \[CA\] jah warþ afar dagans þrins,
bigetun ina in alh sitandan in midjaim laisarjam jah hausjandan im jah
fraihnandan ins.

<span id="an_2:47">2:47</span> \[CA\] usgeisnodedun þan allai þai
hausjandans is ana frodein jah andawaurdjam is.

<span id="an_2:48">2:48</span> \[CA\] jah gasaihvandans ina
sildaleikidedun, jah qaþ du imma so aiþei is: magau, hva gatawides uns
swa? sai, sa atta þeins jah ik winnandona sokidedum þuk.

<span id="an_2:49">2:49</span> \[CA\] jah qaþ du im: hva þatei sokideduþ
mik? niu wisseduþ þatei in þaim attins meinis skulda wisan?

<span id="an_2:50">2:50</span> \[CA\] jah ija ni froþun þamma waurda
þatei rodida du im.

<span id="an_2:51">2:51</span> \[CA\] jah iddja miþ im jah qam in
Nazaraiþ, jah was ufhausjands im; jah aiþei is gafastaida þo waurda alla
in hairtin seinamma.

<span id="an_2:52">2:52</span> \[CA\] jah Iesus þaih frodein jah wahstau
jah anstai at guda jah mannam.

<span id="an_3:1">3:1</span> \[CA\] In jera þan fimftataihundin
þiudinassaus Teibairiaus kaisaris, raginondin Puntiau Peilatau Iudaia,
jah fidurraginja þis Galeilaias Herodeis, Filippauzuh þan broþrs is
fidurraginja þis Ituraias jah Trakauneitidaus landis, jah Lwsaniaus
Abeilenes fidurraginja,

<span id="an_3:2">3:2</span> \[CA\] at auhmistam gudjam Annin jah
Kajafin, warþ waurd gudis at Iohannen, Zaxariins sunau, in auþidai.

<span id="an_3:3">3:3</span> \[CA\] jah qam and allans gaujans
Iaurdanaus merjands daupein idreigos du fraleta frawaurhte,

<span id="an_3:4">3:4</span> \[CA\] swaswe gamelid ist in bokom waurde
Esaeiins praufetaus qiþandins: stibna wopjandins in auþidai, manweid wig
fraujins, raihtos waurkeiþ staigos is;

<span id="an_3:5">3:5</span> \[CA\] all dalei usfulljada jah all
fairgunje jah hlaine gahnaiwjada, jah wairþiþ þata wraiqo du raihtamma
jah usdrusteis du wigam slaihtaim.

<span id="an_3:6">3:6</span> \[CA\] jah gasaihviþ all leike nasein
gudis.

<span id="an_3:7">3:7</span> \[CA\] qaþ þan du þaim atgaggandeim
manageim daupjan fram sis: kuni nadre, hvas gataiknida izwis þliuhan
faura þamma anawairþin hatiza?

<span id="an_3:8">3:8</span> \[CA\] waurkjaiþ nu akran wairþata idreigos
jah ni duginnaiþ qiþan in izwis: attan aigum Abraham; qiþa auk izwis
þatei mag guþ us stainam þaim urraisjan barna Abrahama.

<span id="an_3:9">3:9</span> \[CA\] aþþan ju so aqizi at waurtim bagme
ligiþ: all nu bagme unbairandane akran god usmaitada jah in fon
galagjada.

<span id="an_3:10">3:10</span> \[CA\] jah frehun ina manageins
qiþandans: an hva taujaima?

<span id="an_3:11">3:11</span> \[CA\] andhafjands þan qaþ : sa habands
twos paidos gibai þamma unhabandin, jah saei habai matins, samaleiko
taujai.

<span id="an_3:12">3:12</span> \[CA\] qemun þan motarjos daupjan jah
qeþun du imma: laisari, hva taujaima?

<span id="an_3:13">3:13</span> \[CA\] þaruh qaþ du im: ni waiht ufar
þatei garaid sijai izwis, lausjaiþ.

<span id="an_3:14">3:14</span> \[CA\] frehun þan ina jah þai militondans
qiþandans: jah weis hva taujaima? jah qaþ du im: ni mannanhun holoþ, ni
mannanhun anamahtjaid jah waldaiþ annom izwaraim.

<span id="an_3:15">3:15</span> \[CA\] at wenjandein þan allai managein
jah þagkjandam allaim in hairtam seinaim bi Iohannein, niu aufto sa wesi
Xristus,

<span id="an_3:16">3:16</span> \[CA\] andhof þan Iohannes allaim
qiþands: ik allis izwis watin daupja, iþ gaggiþ swinþoza mis, þizei ik
ni im wairþs andbindan skaudaraip skohis is; sah izwis daupeiþ in ahmin
weihamma jah funin.

<span id="an_3:17">3:17</span> \[CA\] habands winþiskauron in handau
seinai jah gahraineiþ gaþrask sein jah briggiþ kaurn in bansta seinamma,
iþ ahana intandeiþ funin unhvapnandin.

<span id="an_3:18">3:18</span> \[CA\] managuþ\~þan jah anþar þrafstjands
þiuþspilloda managein.

<span id="an_3:19">3:19</span> \[CA\] iþ Herodes sa taitrarkes gasakans
fram imma bi Herodiadein, qen broþrs is, jah bi alla þoei gawaurhta
ubila Herodes.

<span id="an_3:20">3:20</span> \[CA\] anaaiauk jah þata ana alla jah
galauk Iohannen in karkarai.

<span id="an_3:21">3:21</span> \[CA\] warþ þan, biþe daupida alla
managein, jah at Iesu ufdaupidamma jah bidjandin usluknoda himins,

<span id="an_3:22">3:22</span> \[CA\] jah atiddja ahma sa weiha leikis
siunai swe ahaks ana ina, jah stibna us himina warþ qiþandei: þu is
sunus meins sa liuba, in þuzei waila galeikaida.

<span id="an_3:23">3:23</span> \[CA\] jah silba was Iesus swe jere þrije
tigiwe uf gakunþai, swaei sunus munds was Iosefis, sunaus Heleis,

<span id="an_3:24">3:24</span> \[CA\] sunaus Matþatis, sunaus Laiwweis,
sunaus Mailkeis, sunaus Jannins, sunaus Iosefis,

<span id="an_3:25">3:25</span> \[CA\] sunaus Mattaþiwis, sunaus Ammons,
sunaus Naumis, sunaus Aizleimis, sunaus Naggais,

<span id="an_3:26">3:26</span> \[CA\] sunaus Mahaþis, sunaus Mattaþiaus,
sunaus Saimaieinis, sunaus Iosefis, sunaus Iodins,

<span id="an_3:27">3:27</span> \[CA\] sunaus Iohannins, sunaus Resins,
sunaus Zauraubabilis, sunaus Salaþielis, sunaus Nerins,

<span id="an_3:28">3:28</span> \[CA\] sunaus Mailkeins, sunaus Addeins,
sunaus Kosamis, sunaus Airmodamis, sunaus Heris,

<span id="an_3:29">3:29</span> \[CA\] sunaus Iosezis, sunaus
Aileiaizairis, sunaus Ioreimis, sunaus Mattaþanis, sunaus Laiwweis,

<span id="an_3:30">3:30</span> \[CA\] sunaus Swmaions, sunaus Iudins,
sunaus Iosefis, sunaus Iohannins, sunaus Aileiakeimis,

<span id="an_3:31">3:31</span> \[CA\] sunaus Mailaianis, sunaus
Maeinanis, sunaus Mattaþanis, sunaus Naþanis, sunaus Daweidis,

<span id="an_3:32">3:32</span> \[CA\] sunaus Iaissaizis, sunaus Obeidis,
sunaus Bauauzis, sunaus Salmonis, sunaus Nahassonis,

<span id="an_3:33">3:33</span> \[CA\] sunaus Ameinadabis, sunaus Aramis,
sunaus Aizoris, sunaus Faraizis, sunaus Iudins,

<span id="an_3:34">3:34</span> \[CA\] sunaus Iakobis, sunaus Isakis,
sunaus Abrahamis, sunaus Þarins, sunaus Nakoris,

<span id="an_3:35">3:35</span> \[CA\] sunaus Sairokis, sunaus Ragawis,
sunaus Falaigis, sunaus Aibairis, sunaus Salamis,

<span id="an_3:36">3:36</span> \[CA\] sunaus Kaeinanis, sunaus
Arfaksadis, sunaus Semis, sunaus Nauelis, sunaus Lamaikis,

<span id="an_3:37">3:37</span> \[CA\] sunaus Maþusalis, sunaus Ainokis,
sunaus Iaredis, sunaus Malailaielis, sunaus Kaeinanis,

<span id="an_3:38">3:38</span> \[CA\] sunaus Ainosis, sunaus Sedis,
sunaus Adamis, sunaus gudis.

<span id="an_4:1">4:1</span> \[CA\] Iþ Iesus, ahmins weihis fulls,
gawandida sik fram Iaurdanau jah tauhans was in ahmin in auþidai

<span id="an_4:2">4:2</span> \[CA\] dage fidwor tiguns, fraisans fram
diabulau. jah ni matida waiht in dagam jainaim, jah at ustauhanaim þaim
dagam, biþe gredags warþ.

<span id="an_4:3">4:3</span> \[CA\] jah qaþ du imma diabulus: jabai
sunaus sijais gudis, qiþ þamma staina ei wairþai hlaibs.

<span id="an_4:4">4:4</span> \[CA\] jah andhof Iesus wiþra ina qiþands:
gamelid ist þatei ni bi hlaib ainana libaid manna, ak bi all waurde
gudis.

<span id="an_4:5">4:5</span> \[CA\] jah ustiuhands ina diabulaus ana
fairguni hauhata, ataugida imma allans þiudinassuns þis midjungardis in
stika melis.

<span id="an_4:6">4:6</span> \[CA\] jah qaþ du imma sa diabulus: þus
giba þata waldufni þize allata jah wulþu ize, unte mis atgiban ist, jah
þishvammeh þei wiljau, giba þata.

<span id="an_4:7">4:7</span> \[CA\] þu nu jabai inweitis mik in
andwairþja meinamma, wairþiþ þein all.

<span id="an_4:8">4:8</span> \[CA\] jah andhafjands imma Iesus qaþ:
gamelid ist, fraujan guþ þeinana inweitais jah imma ainamma
fullafahjais.

<span id="an_4:9">4:9</span> \[CA\] þaþroh gatauh ina in Iairusalem jah
gasatida ina ana giblin alhs jah qaþ du imma: jabai sunus sijais gudis,
wairp þuk þaþro dalaþ;

<span id="an_4:10">4:10</span> \[CA\] gamelid ist auk þatei aggilum
seinaim anabiudiþ bi þuk du gafastan þuk,

<span id="an_4:11">4:11</span> \[CA\] jah þatei ana handum þuk ufhaband,
ei hvan ni gastagqjais bi staina fotu þeinana.

<span id="an_4:12">4:12</span> \[CA\] jah andhafjands qaþ imma Iesus
þatei qiþan ist: ni fraisais fraujan guþ þeinana.

<span id="an_4:13">4:13</span> \[CA\] jah ustiuhands all fraistobnjo
diabulus, afstoþ fairra imma und mel.

<span id="an_4:14">4:14</span> \[CA\] jah gawandida sik Iesus in mahtai
ahmins in Galeilaian, jah meriþa urrann and all gawi bisitande bi ina.

<span id="an_4:15">4:15</span> \[CA\] jah is laisida in gaqumþim ize,
mikilids fram allaim.

<span id="an_4:16">4:16</span> \[CA\] jah qam in Nazaraiþ, þarei was
fodiþs, jah galaiþ inn bi biuhtja seinamma in daga sabbato in swnagogein
jah usstoþ siggwan bokos.

<span id="an_4:17">4:17</span> \[CA\] jah atgibanos wesun imma bokos
Eisaeiins praufetus, jah uslukands þos bokos bigat stad, þarei was
gamelid:

<span id="an_4:18">4:18</span> \[CA\] ahma fraujins ana mis, in þizei
gasalboda mik du wailamerjan unledaim, insandida mik du ganasjan þans
gamalwidans hairtin,

<span id="an_4:19">4:19</span> \[CA\] merjan frahunþanaim fralet jah
blindaim siun, fraletan gamaidans in gaþrafstein, merjan jer fraujins
andanem.

<span id="an_4:20">4:20</span> \[CA\] jah faifalþ þos bokos jah
usgibands andbahta gasat. jah allaim in þizai swnagogein wesun augona
fairweitjandona du imma.

<span id="an_4:21">4:21</span> \[CA\] dugann þan rodjan du im þatei
himma daga usfullnodedun mela þo in ausam izwaraim.

<span id="an_4:22">4:22</span> \[CA\] jah allai alakjo weitwodidedun
imma jah sildaleikidedun bi þo waurda anstais þo usgaggandona us munþa
is jah qeþun: niu sa ist sunus Iosefis?

<span id="an_4:23">4:23</span> \[CA\] jah qaþ du im: aufto qiþiþ mis þo
gajukon: þu leiki, hailei þuk silban; hvan filu hausidedum waurþan in
Kafarnaum, tawei jah her in gabaurþai þeinai.

<span id="an_4:24">4:24</span> \[CA\] qaþ þan: amen izwis qiþa, þatei ni
ainshun praufete andanems ist in gabaurþai seinai:

<span id="an_4:25">4:25</span> \[CA\] aþþan bi sunjai qiþa izwis þatei
managos widuwons wesun in dagam Heleiins in Israela, þan galuknoda
himins du jeram þrim jah menoþs saihs, swe warþ huhrus mikils and alla
airþa:

<span id="an_4:26">4:26</span> \[CA\] jah ni du ainaihun þizo insandiþs
was Helias, alja in Saraipta Seidonais du qinon widuwon.

<span id="an_4:27">4:27</span> \[CA\] jah managai þrutsfillai wesun uf
Haileisaiu praufetau in Israela, jah ni ainshun ize gahrainids was, alja
Naiman sa Saur.

<span id="an_4:28">4:28</span> \[CA\] jah fullai waurþun allai modis in
þizai swnagogein hausjandans þata.

<span id="an_4:29">4:29</span> \[CA\] jah usstandans uskusun imma ut us
baurg jah brahtedun ina und auhmisto þis fairgunjis ana þammei so baurgs
ize gatimrida was, du afdrausjan ina þaþro.

<span id="an_4:30">4:30</span> \[CA\] iþ is þairhleiþands þairh midjans
ins iddja.

<span id="an_4:31">4:31</span> \[CA\] jah galaiþ in Kafarnaum, baurg
Galeilaias jah was laisjands ins in sabbatim.

<span id="an_4:32">4:32</span> \[CA\] jah sildaleikidedun bi þo laisein
is, unte in waldufnja was waurd is.

<span id="an_4:33">4:33</span> \[CA\] jah in þizai swnagogein was manna
habands ahman unhulþons unhrainjana jah ufhropida,

<span id="an_4:34">4:34</span> \[CA\] qiþands: let! hva uns jah þus,
Iesu Nazorenu? qamt fraqistjan unsis? kann þuk, hvas is, sa weiha gudis.

<span id="an_4:35">4:35</span> \[CA\] jah gahvotida imma Iesus qiþands:
afdobn jah usgagg us þamma. jah gawairpands ina sa unhulþa in midjaim
urrann af imma, ni waihtai gaskaþjands imma.

<span id="an_4:36">4:36</span> \[CA\] jah warþ afslauþnan

allans, jah rodidedun du sis misso qiþandans: hva waurde þata, þatei miþ
waldufnja jah mahtai anabiudiþ þaim unhrainjam ahmam jah usgaggand?

<span id="an_4:37">4:37</span> \[CA\] jah usiddja meriþa fram imma and
allans stadins þis bisunjane landis.

<span id="an_4:38">4:38</span> \[CA\] usstandands þan us þizai swnagogai
galaiþ in gard Seimonis. swaihro þan þis Seimonis was anahabaida brinnon
mikilai, jah bedun ina bi þo.

<span id="an_4:39">4:39</span> \[CA\] jah atstandands ufar ija gasok
þizai brinnon, jah aflailot ija. sunsaiw þan usstandandei andbahtida im.

<span id="an_4:40">4:40</span> \[CA\] miþþanei þan sagq sunno, allai swa
managai swe habaidedun siukans sauhtim missaleikaim, brahtedun ins at
imma: iþ is ainhvarjammeh ize handuns analagjands gahailida ins.

<span id="an_4:41">4:41</span> \[CA\] usiddjedun þan jah unhulþons af
managaim hropjandeins jah qiþandeins þatei þu is Xristus, sunus gudis.
jah gasakands im ni lailot þos rodjan, unte wissedun \[silban\] Xristu
ina wisan.

<span id="an_4:42">4:42</span> \[CA\] biþeh þan warþ dags, usgaggands
galaiþ ana auþjana stad, jah manageins sokidedun ina jah qemun und ina
jah gahabaidedun ina, ei ni afliþi fairra im.

<span id="an_4:43">4:43</span> \[CA\] þaruh is qaþ du im þatei jah þaim
anþaraim baurgim wailamerjan ik skal bi þiudangardja gudis, unte duþe
mik insandida.

<span id="an_4:44">4:44</span> \[CA\] jah was merjands in swnagogim
Galeilaias.

<span id="an_5:1">5:1</span> \[CA\] Jah warþ, miþþanei managei anatramp
ina du hausjan waurd gudis, jah is silba was standands nehva saiwa
Gainnesaraiþ,

<span id="an_5:2">5:2</span> \[CA\] jah gasahv twa skipa standandona at
þamma saiwa, iþ fiskjans afgaggandans af im usþwohun natja.

<span id="an_5:3">5:3</span> \[CA\] galaiþ þan in ain þize skipe, þatei
was Seimonis; haihait ina aftiuhan fairra staþa leitil jah gasitands
laisida us þamma skipa manageins.

<span id="an_5:4">5:4</span> \[CA\] biþeh þan gaandida rodjands, qaþ du
Seimonau: brigg ana diupiþa, jah athahid þo natja izwara du fiskon.

<span id="an_5:5">5:5</span> \[CA\] jah andhafjands Seimon qaþ du imma:
talzjand, alla naht þairharbaidjandans waiht ni nemum; iþ afar waurda
þeinamma wairpam natja.

<span id="an_5:6">5:6</span> \[CA\] jah þata taujandans galukun
manageins fiske filu, swe natja dishnupnodedun ize.

<span id="an_5:7">5:7</span> \[CA\] jah bandwidedun gamanam þoei wesun
in anþaramma skipa, ei atiddjedeina hilpan ize. jah qemun jah
gafullidedun ba þo skipa, swe sugqun.

<span id="an_5:8">5:8</span> \[CA\] gaumjands þan Seimon Paitrus draus
du kniwam Iesuis qiþands: \[bidja þuk\] usgagg fairra mis, unte manna
frawaurhts im, frauja.

<span id="an_5:9">5:9</span> \[CA\] sildaleik auk dishabaida ina jah
allans þans miþ imma in gafahis þize fiske þanzei ganutun;

<span id="an_5:10">5:10</span> \[CA\] samaleikoh þan jah Iakobau jah
Iohannen, sununs Zaibaidaiaus, þaiei wesun gadailans Seimona. jah qaþ du
Seimona Iesus: ni ogs þus, fram himma nu manne sind nutans.

<span id="an_5:11">5:11</span> \[CA\] jah gatiuhandans þo skipa ana
airþa afleitandans allata laistidedun afar imma.

<span id="an_5:12">5:12</span> \[CA\] jah warþ, miþþanei was is in ainai
baurge, jah sai, manna fulls þrutsfillis jah gasaihvands Iesu driusands
ana andwairþi bad ina qiþands: frauja, jabai wileis, magt mik
gahrainjan.

<span id="an_5:13">5:13</span> \[CA\] jah ufrakjands handu attaitok imma
qiþands: wiljau, wairþ hrains. jah suns þata þrutsfill aflaiþ af imma.

<span id="an_5:14">5:14</span> \[CA\] jah is faurbaud imma ei mann ni
qeþi; ak gagg jah ataugei þuk silban gudjin jah atbair imma fram þizai
gahraineinai þeinai þatei anabaud Moses du weitwodiþai im.

<span id="an_5:15">5:15</span> \[CA\] usmernoda þan þata waurd mais bi
ina, jah garunnun hiuhmans managai hausjon jah leikinon fram imma sauhte
seinaizo.

<span id="an_5:16">5:16</span> \[CA\] iþ is was afleiþands ana auþidos
jah bidjands.

<span id="an_5:17">5:17</span> \[CA\] jah warþ in ainamma dage, jah is
was laisjands. jah wesun sitandans Fareisaieis jah witodalaisarjos,
þaiei wesun gaqumanai us allamma haimo Galeilaias jah Iudaias jah
Iairusaulwmon; jah mahts fraujins was du hailjan ins.

<span id="an_5:18">5:18</span> \[CA\] jah sai mans bairandans ana ligra
mannan saei was usliþa, jah sokidedun hvaiwa ina innatbereina jah
galagidideina in andwairþja is.

<span id="an_5:19">5:19</span> \[CA\] jah ni bigitandans hvaiwa
innatbereina ina in manageins, ussteigandans ana hrot and skaljos,
gasatidedun ina miþ þamma badja in midjaim faura Iesua.

<span id="an_5:20">5:20</span> \[CA\] jah gasaihvands galaubein ize qaþ
du þamma usliþin: manna, afleitanda þus frawaurhteis þeinos.

<span id="an_5:21">5:21</span> \[CA\] jah dugunnun þagkjan þai bokarjos
jah Fareisaieis qiþandans: hvas ist sa, saei rodeiþ naiteinins? hvas mag
afletan frawaurhtins, alja ains guþ?

<span id="an_5:22">5:22</span> \[CA\] ufkunnands þan Iesus mitonins ize
andhafjands qaþ du im: hva biþagkeiþ in hairtam izwaraim?

<span id="an_5:23">5:23</span> \[CA\] hvaþar ist azetizo qiþan:
afletanda þus frawaurhteis, þau qiþan: urreis jah gagg?

<span id="an_5:24">5:24</span> \[CA\] aþþan ei witeid þatei waldufni
habaid sa sunus mans ana airþai afletan frawaurhtins, qaþ du þamma
usliþin: du þus qiþa, urreis jah ushafjands þata badi þeinata gagg in
gard þeinana.

<span id="an_5:25">5:25</span> \[CA\] jah sunsaiw usstandands in
andwairþja ize, ushafjands ana þammei lag, galaiþ in gard seinana
mikiljands guþ.

<span id="an_5:26">5:26</span> \[CA\] jah usfilmei dissat allans, jah
mikilidedun guþ jah fullai waurþun agisis qiþandans þatei gasaihvam
wulþaga himma daga.

<span id="an_5:27">5:27</span> \[CA\] jah afar þata usiddja jah gasahv
motari, namin Laiwwi, sitandan ana motastada, jah qaþ du imma: laistei
afar mis.

<span id="an_5:28">5:28</span> \[CA\] jah bileiþands allaim, usstandands
iddja afar imma.

<span id="an_5:29">5:29</span> \[CA\] jah gawaurhta dauht mikila
Laiwweis imma in garda seinamma, jah was managei motarje mikila jah
anþaraize, þaiei wesun miþ im anakumbjandans.

<span id="an_5:30">5:30</span> \[CA\] jah birodidedun bokarjos ize jah
Fareisaieis du siponjam is qiþandans: duhve miþ þaim motarjam jah
frawaurhtaim matjid jah drigkid?

<span id="an_5:31">5:31</span> \[CA\] jah andhafjands Iesus qaþ du im:
ni þaurbun hailai leikeis, ak þai unhailans.

<span id="an_5:32">5:32</span> \[CA\] ni qam laþon garaihtans, ak
frawaurhtans in idreiga.

<span id="an_5:33">5:33</span> \[CA\] iþ eis qeþun du imma: duhve
siponjos Iohannes fastand ufta jah bidos taujand, samaleiko jah
Fareisaiei, iþ þai þeinai siponjos matjand jah drigkand?

<span id="an_5:34">5:34</span> \[CA\] þaruh is qaþ du im: ni magud
sununs bruþfadis, unte sa bruþfads miþ im ist, gataujan fastan.

<span id="an_5:35">5:35</span> \[CA\] aþþan qimand dagos, jah þan
afnimada af im sa bruþfads, jah þan fastand in jainaim dagam.

<span id="an_5:36">5:36</span> \[CA\] qaþuh þan jah gajukon du im, þatei
ainshun plat snagins niujis ni lagjid ana snagan fairnjana, aiþþau jah
sa niuja aftaurnid, jah þamma fairnjin ni gatimid þata af þamma niujin.

<span id="an_5:37">5:37</span> \[CA\] jah ainshun ni giutid wein niujata
in balgins fairnjans, aiþþau distairid þata niujo wein þans balgins jah
silbo usgutniþ, jah þai balgeis fraqistnand;

<span id="an_5:38">5:38</span> \[CA\] ak wein juggata in balgins niujans
giutand, jah bajoþs gafastanda.

<span id="an_5:39">5:39</span> \[CA\] jah ainshun drigkandane fairni, ni
suns wili jugg; qiþiþ auk: þata fairnjo batizo ist.

<span id="an_6:1">6:1</span> \[CA\] Jah warþ in sabbato anþaramma frumin
gaggan imma þairh atisk, jah raupidedun ahsa siponjos is jah matidedun
bnauandans handum.

<span id="an_6:2">6:2</span> \[CA\] iþ sumai Fareisaie qeþun du im: hva
taujid þatei ni skuld ist taujan in sabbato dagam?

<span id="an_6:3">6:3</span> \[CA\] jah andhafjands wiþra ins Iesus qaþ:
ni þata ussuggwud þatei gatawida Daweid, þan gredags was, silba jah
þaiei miþ imma wesun?

<span id="an_6:4">6:4</span> \[CA\] hvaiwa inngalaiþ in gard gudis jah
hlaibans faurlageinais usnam jah matida jah gaf þaim miþ sis wisandam,
þanzei ni skuld ist matjan, nibai ainaim gudjam?

<span id="an_6:5">6:5</span> \[CA\] jah qaþ du im þatei frauja ist sa
sunus mans jah þamma sabbato daga.

<span id="an_6:6">6:6</span> \[CA\] jah warþ þan in anþaramma daga
sabbato galeiþan imma in swnagogein jah laisjan. jah was jainar manna,
jah handus is so taihswo was þaursus.

<span id="an_6:7">6:7</span> \[CA\] witaidedunuh þan þai bokarjos jah
Fareisaieis, jau in sabbato daga leikinodedi, ei bigeteina til du
wrohjan ina.

<span id="an_6:8">6:8</span> \[CA\] iþ is wissuh mitonins ize jah qaþ du
þamma mann, þamma þaursja habandin handu: urreis jah stand in midjaim.
þaruh is urreisands gastoþ.

<span id="an_6:9">6:9</span> \[CA\] qaþ þan Iesus du im: fraihna izwis
hva skuld ist sabbato dagam, þiuþ taujan þau unþiuþ taujan, saiwala
ganasjan þau usqistjan?

<span id="an_6:10">6:10</span> \[CA\] jah ussaihvands allans ins qaþ du
imma: ufrakei þo handu þeina. þaruh is ufrakida, jah gastoþ so handus
is, swaswe so anþara.

<span id="an_6:11">6:11</span> \[CA\] iþ eis fullai waurþun unfrodeins
jah rodidedun du sis misso hva tawidideina þamma Iesua.

<span id="an_6:12">6:12</span> \[CA\] jah warþ in dagam þaim, ei usiddja
Iesus in fairguni bidjan; jah was naht þairwakands in bidai gudis.

<span id="an_6:13">6:13</span> \[CA\] jah biþe warþ dags, atwopida
siponjans seinans jah gawaljands us im twalib, þanzei jah apaustuluns
namnida:

<span id="an_6:14">6:14</span> \[CA\] Seimon þanei jah namnida Paitru,
jah Andraian broþar is; Iakobu jah Iohannen, Filippu jah Barþulomaiu;

<span id="an_6:15">6:15</span> \[CA\] Maþþaiu jah Þoman, Iakobu þana
Alfaius jah Seimon þana haitanan Zeloten;

<span id="an_6:16">6:16</span> \[CA\] Iudan Iakobaus jah Iudan
Iskarioten, saei jah warþ galewjands ina.

<span id="an_6:17">6:17</span> \[CA\] jah atgaggands dalaþ miþ im gastoþ
ana stada ibnamma jah hiuma siponje is jah hansa mikila manageins af
allamma Iudaias jah Iairusalem jah þize faur marein Twre jah Seidone
\[jah anþaraizo baurge\],

<span id="an_6:18">6:18</span> \[CA\] þaiei qemun hausjan imma jah
hailjan sik sauhte seinaizo; jah þai anahabaidans fram ahmam
unhrainjaim, jah gahailidai waurþun.

<span id="an_6:19">6:19</span> \[CA\] jah alla managei sokidedun attekan
imma, unte mahts af imma usiddja jah ganasida allans.

<span id="an_6:20">6:20</span> \[CA\] jah is ushafjands augona seina du
siponjam seinaim qaþ: audagai jus unledans ahmin, unte izwara ist
þiudangardi himine.

<span id="an_6:21">6:21</span> \[CA\] audagai jus gredagans nu, unte
sadai wairþiþ. audagai jus gretandans nu, unte ufhlohjanda.

<span id="an_6:22">6:22</span> \[CA\] audagai sijuþ, þan fijand izwis
mans jah afskaidand izwis jah idweitjand jah uswairpand namin izwaramma
swe ubilamma in sunaus mans;

<span id="an_6:23">6:23</span> \[CA\] faginod in jainamma daga jah
laikid, unte sai, mizdo izwara managa in himinam; bi þamma auk tawidedun
praufetum attans ize.

<span id="an_6:24">6:24</span> \[CA\] aþþan wai izwis þaim gabeigam,
unte ju habaid gaþlaiht izwara.

<span id="an_6:25">6:25</span> \[CA\] wai izwis, jus sadans nu, unte
gredagai wairþiþ; wai izwis, jus hlahjandans nu, unte gaunon jah gretan
duginnid.

<span id="an_6:26">6:26</span> \[CA\] wai, þan waila izwis qiþand allai
mans; samaleiko allis tawidedun galiugapraufetum attans ize.

<span id="an_6:27">6:27</span> \[CA\] akei izwis qiþa þaim hausjandam:
frijod þans hatandans izwis; waila taujaid þaim fijandam izwis.

<span id="an_6:28">6:28</span> \[CA\] þiuþjaiþ þans fraqiþandans izwis;
bidjaid fram þaim anamahtjandam izwis.

<span id="an_6:29">6:29</span> \[CA\] þamma stautandin þuk bi kinnu,
galewei imma jah anþara; jah þamma nimandin af þus wastja, jah paida ni
warjais.

<span id="an_6:30">6:30</span> \[CA\] hvammeh þan bidjandane þuk gif jah
af þamma nimandin þein ni lausei.

<span id="an_6:31">6:31</span> \[CA\] jah swaswe wileid ei taujaina
izwis mans, jah jus taujaid im samaleiko.

<span id="an_6:32">6:32</span> \[CA\] aþþan jabai frijod þans frijondans
izwis, hva izwis laune ist? jah auk þai frawaurhtans þans frijondans sik
frijond.

<span id="an_6:33">6:33</span> \[CA\] jah jabai þiuþ taujaid þaim þiuþ
taujandam izwis, hva izwis laune ist? jah auk þai frawaurhtans þata samo
taujand.

<span id="an_6:34">6:34</span> \[CA\] jah jabai leihvid fram þaimei
weneid andniman, hva izwis laune ist? jah auk frauwaurhtai frawaurhtaim
leihvand, ei andnimaina samalaud.

<span id="an_6:35">6:35</span> \[CA\] sweþauh frijod þans fijands
izwarans, þiuþ taujaid jah leihvaid ni waihtais uswenans, jah wairþiþ
mizdo izwara managa, jah wairþiþ sunjus hauhistins, unte is gods ist
þaim unfagram jah unseljam.

<span id="an_6:36">6:36</span> \[CA\] wairþaid bleiþjandans, swaswe jah
atta izwar bleiþs ist.

<span id="an_6:37">6:37</span> \[CA\] jah ni stojid, ei ni stojaindau;
ni afdomjaid, jah ni afdomjanda; fraletaid, jah fraletanda.

<span id="an_6:38">6:38</span> \[CA\] gibaid, jah gibada izwis, mitads
goda jah ufarfulla jah gawigana jah ufargutana gibada in barm izwarana;
þizai auk samon mitadjon þizaiei mitid mitada izwis.

<span id="an_6:39">6:39</span> \[CA\] qaþuh þan gajukon im: ibai mag
blinds blindana tiuhan? niu bai in dal gadriusand?

<span id="an_6:40">6:40</span> \[CA\] nist siponeis ufar laisari
seinana; iþ gamanwids hvarjizuh wairþai swe laisaris is.

<span id="an_6:41">6:41</span> \[CA\] aþþan hva gaumeis gramsta in augin
broþrs þeinis, iþ anza in þeinamma augin ni gaumeis?

<span id="an_6:42">6:42</span> \[CA\] aiþþau hvaiwa magt qiþan du broþr
þeinamma: broþar let, ik uswairpa gramsta þamma in augin þeinamma, silba
in augin þeinamma anza ni gaumjands? liuta, uswairp faurþis þamma anza
us augin þeinamma, jah þan gaumjais uswairpan gramsta þamma in augin
broþrs þeinis.

<span id="an_6:43">6:43</span> \[CA\] ni auk ist bagms gods taujands
akran ubil, nih þan bagms ubils taujands akran god.

<span id="an_6:44">6:44</span> \[CA\] hvarjizuh raihtis bagme us
swesamma akrana uskunþs ist; ni auk us þaurnum lisand\[a\] smakkans, nih
þan us aihvatundjai trudand\[a\] weinabasja.

<span id="an_6:45">6:45</span> \[CA\] þiuþeigs manna us þiuþeigamma
huzda hairtins seinis usbairid þiuþ, jah ubils manna us ubilamma
hairtins seinis usbairid ubil: uzuh allis ufarfullein hairtins rodeid
munþs is.

<span id="an_6:46">6:46</span> \[CA\] aþþan hva mik haitid frauja,
frauja! jah ni taujid þatei qiþa?

<span id="an_6:47">6:47</span> \[CA\] hvazuh sa gaggands du mis jah
hausjands waurda meina jah taujands þo, ataugja izwis hvamma galeiks
ist.

<span id="an_6:48">6:48</span> \[CA\] galeiks ist mann timrjandin razn,
saei grob jah gadiupida jah gasatida grunduwaddjau ana staina. at
garunjon þan waurþanai bistagq ahva bi jainamma razna jah ni mahta
gawagjan ita; gasulid auk was ana þamma staina.

<span id="an_6:49">6:49</span> \[CA\] iþ sa hausjands jah ni taujands
galeiks ist mann timrjandin razn ana airþai inuh grunduwaddju, þatei
bistagq flodus, jah suns gadraus, jah warþ so uswalteins þis raznis
mikila.

<span id="an_7:1">7:1</span> \[CA\] Biþe þan usfullida alla þo waurda
seina in hliumans manageins, galaiþ in Kafarnaum.

<span id="an_7:2">7:2</span> \[CA\] hundafade þan sumis skalks siukands
swultawairþja , saei was imma swers.

<span id="an_7:3">7:3</span> \[CA\] gahausjands þan bi Iesu insandida du
imma sinistans Iudaie, bidjands ina ei qimi jah ganasidedi þana skalk
is.

<span id="an_7:4">7:4</span> \[CA\] iþ eis qimandans at Iesua bedun ina
usdaudo, qiþandans þatei wairþs ist, þammei fragibis þata;

<span id="an_7:5">7:5</span> \[CA\] unte frijoþ þiuda unsara, jah
swnagogein is gatimrida unsis.

<span id="an_7:6">7:6</span> \[CA\] iþ Iesus iddjuh miþ im. jah juþan ni
fairra wisandin imma þamma garda, insandida du imma sa hundafads
frijonds, qiþands du imma: frauja, ni draibei þuk, unte ni im wairþs ei
uf hrot mein inngaggais.

<span id="an_7:7">7:7</span> \[CA\] duþei ni mik silban wairþana rahnida
at þus qiman; ak qiþ waurda, jah gahailnid sa þiumagus meins.

<span id="an_7:8">7:8</span> \[CA\] jah þan auk ik manna im uf waldufnja
gasatids, habands uf mis silbin gadrauhtins; jah qiþa du þamma: gagg,
jah gaggid; jah anþaramma: qim her, jah qimid; jah du skalka meinamma:
tawei þata, jah taujid.

<span id="an_7:9">7:9</span> \[CA\] gahausjands þan þata Iesus
sildaleikida ina jah wandjands sik du þizai afarlaistjandein sis
managein qaþ: amen, qiþa izwis, ni in Israela swalauda galaubein bigat.

<span id="an_7:10">7:10</span> \[CA\] jah gawandjandans sik þai
insandidans du garda bigetun þana siukan skalk hailana.

<span id="an_7:11">7:11</span> \[CA\] jah warþ in þamma afardaga, iddja
in baurg namnida Naem; jah mididdjedun imma siponjos is ganohai jah
manageins filu.

<span id="an_7:12">7:12</span> \[CA\] biþeh þan nehva was daura þizos
baurgs, þaruh sai, utbaurans was naus, sunus ainaha aiþein seinai, jah
si silbo widowo, jah managei þizos baurgs ganoha miþ izai.

<span id="an_7:13">7:13</span> \[CA\] jah gasaihvands þo frauja
\[Iesus\] infeinoda du izai jah qaþ du izai: ni gret!

<span id="an_7:14">7:14</span> \[CA\] jah duatgaggands attaitok
hvilftrjom; iþ þai bairandans gastoþun; jah qaþ: juggalaud, du þus qiþa:
urreis!

<span id="an_7:15">7:15</span> \[CA\] jah ussat sa naus jah dugann
rodjan. jah atgaf ina aiþein is.

<span id="an_7:16">7:16</span> \[CA\] dissat þan allans agis, jah
mikilidedun guþ, qiþandans þatei praufetus mikils urrais in unsis, jah
þatei gaweisoda guþ manageins seinaizos.

<span id="an_7:17">7:17</span> \[CA\] jah usiddja þata waurd and alla
Iudaia bi ina jah and allans bisitands.

<span id="an_7:18">7:18</span> \[CA\] jah gataihun Iohannen siponjos is
bi alla þo.

<span id="an_7:19">7:19</span> \[CA\] jah athaitands twans siponje
seinaize Iohannes insandida ins du Iesua qiþands: þû is sa qimanda þau
anþaranu wenjaima?

<span id="an_7:20">7:20</span> \[CA\] qimandans þan at imma þai wairos
qeþun: Iohannes sa daupjands insandida ugkis du þus, qiþands: þû is sa
qimanda þau anþaranu wenjaima?

<span id="an_7:21">7:21</span> \[CA\] inuh þan þizai hveilai gahailida
managans af sauhtim jah slahim jah ahmane ubilaize jah blindaim managaim
fragaf siun.

<span id="an_7:22">7:22</span> \[CA\] jah andhafjands Iesus qaþ du im:
gaggandans gateihats Iohannen þatei gasehvuts jah gahausideduts, þatei
blindai ussaihvand, haltai gaggand, þrutsfillai gahrainjanda, baudai
gahausjand, naweis urreisand, unledai wailamerjanda;

<span id="an_7:23">7:23</span> \[CA\] jah audags ist sahvazuh saei ni
gamarzjada in mis.

<span id="an_7:24">7:24</span> \[CA\] at galeiþandam þan þaim airum
Iohannes dugann rodjan du manageim bi Iohannen: hva usiddjeduþ in auþida
saihvan? raus fram winda wagid?

<span id="an_7:25">7:25</span> \[CA\] akei hva usiddjeduþ saihvan?
mannan in hnasqjaim wastjom gawasidana? sai, þai in wastjom wulþagaim
jah fodeinai wisandans in þiudangardjom sind.

<span id="an_7:26">7:26</span> \[CA\] akei hva usiddjeduþ saihvan?
praufetu? jai, qiþa izwis, jah mais praufetu.

<span id="an_7:27">7:27</span> \[CA\] sa ist, bi þanei gamelid ist: sai,
ik insandja aggilu meinana faura andwairþja þeinamma, saei gamanweid wig
þeinana faura þus.

<span id="an_7:28">7:28</span> \[CA\] qiþa allis izwis, maiza in baurim
qinono praufetus Iohanne þamma daupjandin ainshun nist; iþ sa minniza
\[imma\] in þiudangardjai gudis maiza imma ist.

<span id="an_7:29">7:29</span> \[CA\] jah alla managei gahausjandei jah
motarjos garaihtana domidedun guþ, ufdaupidai daupeinai Iohannis.

<span id="an_7:30">7:30</span> \[CA\] iþ Fareisaieis jah witodafastjos
runa gudis fraqeþun ana sik, ni daupidai fram imma.

<span id="an_7:31">7:31</span> \[CA\] hve nu galeiko þans mans þis
kunjis, jah hve sijaina galeikai?

<span id="an_7:32">7:32</span> \[CA\] galeikai sind barnam þaim in
garunsai sitandam jah wopjandam seina misso jah qiþandam: swiglodedum
izwis jah ni plinsideduþ, gaunodedum izwis jan\~ni gaigrotuþ.

<span id="an_7:33">7:33</span> \[CA\] urrann raihtis Iohannes sa
daupjands, nih hlaif matjands nih wein drigkands, jah qiþiþ: unhulþon
habaiþ.

<span id="an_7:34">7:34</span> \[CA\] urrann sunus mans matjands jah
drigkands, jah qiþiþ: sai, manna afetja jah weindrugkja, frijonds
motarje jah frawaurhtaize.

<span id="an_7:35">7:35</span> \[CA\] jah gasunjoda warþ handugei fram
barnam seinaim allaim.

<span id="an_7:36">7:36</span> \[CA\] baþ þan ina sums Fareisaie ei
matidedi miþ imma; jah atgaggands in gard þis Fareisaiaus anakumbida.

<span id="an_7:37">7:37</span> \[CA\] þaruh sai, qino in þizai baurg,
sei was frawaurhta, jah ufkunnandei þatei anakumbida in razna þis
Fareisaiaus, briggandei alabalstraun balsanis

<span id="an_7:38">7:38</span> \[CA\] jah standandei faura fotum is
aftaro greitandei, dugann natjan fotuns is tagram jah skufta haubidis
seinis biswarb jah kukida fotum is jah gasalboda þamma balsana.

<span id="an_7:39">7:39</span> \[CA\] gasaihvands þan sa Fareisaius,
saei haihait ina, rodida sis ains qiþands: sa iþ wesi praufetus,
ufkunþedi þau, hvo jah hvileika so qino sei tekiþ imma, þatei frawaurhta
ist.

<span id="an_7:40">7:40</span> \[CA\] jah andhafjands Iesus qaþ du
Paitrau: Seimon, skal þus hva qiþan. iþ is qaþ: laisari, qiþ!

<span id="an_7:41">7:41</span> \[CA\] twai dulgis skulans wesun
dulgahaitjin sumamma; ains skulda skatte fimf hunda, iþ anþar fimf
tiguns.

<span id="an_7:42">7:42</span> \[CA\] ni habandam þan

hvaþro usgebeina, baim fragaf. hvaþar nu þize, qiþ, mais ina frijod?

<span id="an_7:43">7:43</span> \[CA\] andhafjands þan Seimon qaþ: þana
gawenja þammei managizo fragaf. þaruh is qaþ du imma: raihtaba stauides.

<span id="an_7:44">7:44</span> \[CA\] jah gawandjands sik du þizai qinon
qaþ du Seimona: gasaihvis þo qinon? atgaggandin in gard þeinana wato mis
ana fotuns meinans ni gaft; iþ si tagram seinaim ganatida meinans fotuns
jah skufta seinamma biswarb.

<span id="an_7:45">7:45</span> \[CA\] ni kukides mis; iþ si, fram þammei
innatiddja, ni swaif bikukjan fotuns meinans.

<span id="an_7:46">7:46</span> \[CA\] alewa haubid meinata ni salbodes;
iþ si balsana gasalboda fotuns meinans.

<span id="an_7:47">7:47</span> \[CA\] in þizei qiþa þus: afletanda
frawaurhteis izos þos managons, unte frijoda filu; iþ þammei leitil
fraletada, leitil frijod.

<span id="an_7:48">7:48</span> \[CA\] qaþuh þan du izai: afletanda þus
frawaurhteis þeinos.

<span id="an_7:49">7:49</span> \[CA\] jah dugunnun þai miþanakumbjandans
qiþan in sis silbam: hvas sa ist saei frawaurhtins afletai?

<span id="an_7:50">7:50</span> \[CA\] iþ is qaþ þan du þizai qinon:
galaubeins þeina ganasida þuk, gagg in gawairþi.

<span id="an_8:1">8:1</span> \[CA\] Jah warþ biþe \[afar þata\], ei jah
is wratoda and baurgs jah haimos merjands jah wailaspillonds
þiudangardja gudis, jah þai twalib miþ imma,

<span id="an_8:2">8:2</span> \[CA\] jah qinons þozei wesun galeikinodos
ahmane ubilaize jah sauhte, jah Marja sei haitana was Magdalene, us
þizaiei usiddjedun unhulþons sibun,

<span id="an_8:3">8:3</span> \[CA\] jah Iohanna, qens Kusins,
fauragaggjins Herodes, jah Susanna jah anþaros managos, þozei
andbahtededun im us aiginam seinaim.

<span id="an_8:4">8:4</span> \[CA\] gaqumanaim þan hiumam managaim jah
þaim þaiei us baurgim gaïddjedun du imma, qaþ þairh gajukon:

<span id="an_8:5">8:5</span> \[CA\] urrann saiands du saian fraiwa
seinamma; jah miþþanei saiso, sum gadraus faur wig jah gatrudan warþ,
jah fuglos himinis fretun þata.

<span id="an_8:6">8:6</span> \[CA\] jah anþar gadraus ana staina jah
uskijanata gaþaursnoda, in þizei ni habaida qrammiþa.

<span id="an_8:7">8:7</span> \[CA\] jah sum gadraus in midumai þaurniwe,
jah miþuskeinandans þai þaurnjus afhvapidedun þata.

<span id="an_8:8">8:8</span> \[CA\] jah anþar gadraus ana airþai godai
jah uskeinoda jah tawida akran taihuntaihundfalþ. þata þan qiþands
ufwopida: saei habai ausona du hausjan, gahausjai.

<span id="an_8:9">8:9</span> \[CA\] frehun þan ina siponjos is
qiþandans, hva sijai so gajuko.

<span id="an_8:10">8:10</span> \[CA\] iþ is qaþ: izwis atgiban ist
kunnan runos þiudinassaus gudis; iþ þaim anþaraim in gajukom, ei
saihvandans ni gasaihvaina, jah gahausjandans ni fraþjaina.

<span id="an_8:11">8:11</span> \[CA\] aþþan þata ist so gajuko: þata
fraiw ist waurd gudis.

<span id="an_8:12">8:12</span> \[CA\] iþ þai wiþra wig sind þai
hausjandans; þaþroh qimiþ diabulus jah usnimiþ þata waurd af hairtin
ize, ei galaubjandans ni ganisaina.

<span id="an_8:13">8:13</span> \[CA\] iþ þai ana þamma staina, ize þan
hausjand, miþ faheidai andnimand þata waurd, jah þai waurtins ni haband,
þaiei du mela galaubjand jah in mela fraistubnjos afstandand.

<span id="an_8:14">8:14</span> \[CA\] iþ þata in þaurnuns gadriusando
þai sind þai\[ei\] gahausjandans jah af saurgom jah gabein jah
gabaurjoþum þizos libainais gaggandans afhvapnand jah ni gawrisqand.

<span id="an_8:15">8:15</span> \[CA\] iþ þata ana þizai godon airþai þai
sind þai ize in hairtin godamma jah seljamma gahausjandans þata waurd
gahaband jah akran bairand in þulainai.

<span id="an_8:16">8:16</span> \[CA\] aþþan ni manna lukarn tandjands
dishuljiþ ita kasa aiþþau uf ligr \[ga\]satjiþ, ak ana lukarnastaþin
satjiþ, ei þai inngaggandans saihvaina liuhad.

<span id="an_8:17">8:17</span> \[CA\] ni auk ist analaugn, þatei swikunþ
ni wairþai, nih fulgin, þatei ni gakunnaidau jah in swekunþamma qimai.

<span id="an_8:18">8:18</span> \[CA\] saihviþ nu hvaiwa hauseiþ; unte
saei habaiþ, gibada imma, jah saei ni habaiþ, jah þatei þugkeiþ haban,
afnimada af imma.

<span id="an_8:19">8:19</span> \[CA\] atiddjedun þan du imma aiþei jah
broþrjus is jah ni mahtedun andqiþan imma faura managein.

<span id="an_8:20">8:20</span> \[CA\] jah gataihan warþ imma þatei aiþei
þeina jah broþrjus þeinai standand uta gasaihvan þuk gairnjandona.

<span id="an_8:21">8:21</span> \[CA\] iþ is andhafjands qaþ du im: aiþei
meina jah broþrjus meinai þai sind, þai waurd gudis gahausjandans jah
taujandans.

<span id="an_8:22">8:22</span> \[CA\] warþ þan in ainamma þize dage, jah
is galaiþ in skip jah siponjos is, jah qaþ du im: galeiþam hindar þana
marisaiw! jah galiþun.

<span id="an_8:23">8:23</span> \[CA\] þaruh þan swe faridedun,
anasaislep; jah atiddja skura windis in þana marisaiw, jah gafullnodedun
jah birekjai waurþun.

<span id="an_8:24">8:24</span> \[CA\] duatgaggandans þan urraisidedun
ina qiþandans: talzjand, fraqistnam! iþ is urreisands gasok winda jah
þamma wega watins; jah anaslawaidedun jah warþ wis.

<span id="an_8:25">8:25</span> \[CA\] qaþ þan du im: hvar ist galaubeins
izwara? ogandans þan sildaleikidedun qiþandans du sis misso: hvas siai
sa, ei jah windam faurbiudiþ jah watnam, jah ufhausjand imma?

<span id="an_8:26">8:26</span> \[CA\] jah atfaridedun in gawi Gaddarene,
þatei ist wiþrawairþ Galeilaia.

<span id="an_8:27">8:27</span> \[CA\] usgaggandin þan imma ana airþa,
gamotida imma wair sums us baurg saei habaida unhulþons mela lagga jah
wastjom ni gawasiþs was jah in garda ni gawas, ak in hlaiwasnom.

<span id="an_8:28">8:28</span> \[CA\] gasaihvands þan Iesu jah
ufhropjands draus du imma jah stibnai mikilai qaþ: hva mis jah þus,
Iesu, sunau gudis hauhistins? bidja þuk, ni balwjais mis.

<span id="an_8:29">8:29</span> \[CA\] unte anabaud ahmin þamma
unhrainjin usgaggan af þamma mann; manag auk mel frawalw ina, jah
bundans was eisarnabandjom jah fotubandjom fastaiþs was, jah
dishniupands þos bandjos draibiþs was fram þamma unhulþin ana auþidos.

<span id="an_8:30">8:30</span> \[CA\] frah þan ina Iesus qiþands: hva
ist namo þein? þaruh qaþ: harjis; unte unhulþons managos galiþun in ina.

<span id="an_8:31">8:31</span> \[CA\] jah bad ina ei ni anabudi im in
afgrundiþa galeiþan.

<span id="an_8:32">8:32</span> \[CA\] wasuþ\~þan jainar hairda sweine
managaize haldanaize in þamma fairgunja; jah bedun ina ei uslaubidedi im
in þo galeiþan. jah uslaubida im.

<span id="an_8:33">8:33</span> \[CA\] usgaggandans þan suns þai
unhulþans af þamma mann galiþun in þo sweina, jah rann sa wriþus and
driuson in þana marisaiw jah afhvapnodedun.

<span id="an_8:34">8:34</span> \[CA\] gasaihvandans þan þai haldandans
þata waurþano gaþlauhun jah gataihun in baurg jah in weihsa.

<span id="an_8:35">8:35</span> \[CA\] usiddjedun þan saihvan þata
waurþano jah qemun at Iesua jah bigetun sitandan þana mannan af þammei
unhulþons usiddjedun, gawasidana jah fraþjandan faura fotum Iesuis, jah
ohtedun.

<span id="an_8:36">8:36</span> \[CA\] gataihun þan im jah þai
gasaihvandans hvaiwa ganas sa daimonareis.

<span id="an_8:37">8:37</span> \[CA\] jah bedun ina allai gaujans þize
Gaddarene galeiþan fairra sis, unte agisa mikilamma dishabaidai wesun.
iþ is galeiþands in skip gawandida sik.

<span id="an_8:38">8:38</span> \[CA\] baþ þan ina sa wair af þammei þos
unhulþons usiddjedun, ei wesi miþ imma; fralailot þan ina Iesus qiþands:

<span id="an_8:39">8:39</span> \[CA\] gawandei þuk du garda þeinamma jah
usspillo hvan filu gatawida þus guþ. jah galaiþ and baurg alla merjands
hvan filu gatawida imma Iesus.

<span id="an_8:40">8:40</span> \[CA\] warþ þan, miþþanei gawandida sik
Iesus, andnam ina managei; wesun auk allai beidandans is.

<span id="an_8:41">8:41</span> \[CA\] jah sai, qam wair þizei namo
Iaeirus, sah fauramaþleis swnagogais was, jah driusands faura fotum
Iesuis bad ina gaggan in gard seinana;

<span id="an_8:42">8:42</span> \[CA\] unte dauhtar ainoho was imma swe
wintriwe twalibe, jah so swalt. miþþanei þan iddja is, manageins þraihun
ina.

<span id="an_8:43">8:43</span> \[CA\] jah qino wisandei in runa bloþis
jera twalif, soei in lekjans fraqam allamma aigina seinamma, jah ni
mahta was fram ainomehun galeikinon,

<span id="an_8:44">8:44</span> \[CA\] atgaggandei du aftaro attaitok
skauta wastjos is, jah suns gastoþ sa runs bloþis izos.

<span id="an_8:45">8:45</span> \[CA\] jah qaþ Iesus: hvas sa tekands
mis? laugnjandam þan allaim qaþ Paitrus jah þai miþ imma: talzjand,
manageins bihvairband þuk jah þreihand, jah qiþis: hvas sa tekands mis?

<span id="an_8:46">8:46</span> \[CA\] þaruh is qaþ: taitok mis sums; ik
auk ufkunþa maht usgaggandein af mis.

<span id="an_8:47">8:47</span> \[CA\] gasaihvandei þan so qino þatei ni
galaugnida, reirandei jah atdriusandei du imma, in þizei attaitok imma,
gataih imma in andwairþja allaizos manageins jah hvaiwa gahailnoda suns.

<span id="an_8:48">8:48</span> \[CA\] iþ Iesus qaþ du izai: þrafstei
þuk, dauhtar: galaubeins þeina ganasida þuk; gagg in gawairþja.

<span id="an_8:49">8:49</span> \[CA\] nauhþan imma rodjandin gaggiþ sums
manne fram þis fauramaþleis swnagogais, qiþands du imma þatei gadauþnoda
dauhtar þeina; ni draibei þana laisari.

<span id="an_8:50">8:50</span> \[CA\] iþ is gahausjands andhof imma
qiþands: ni faurhtei; þatainei galaubei, jah ganasjada.

<span id="an_8:51">8:51</span> \[CA\] qimands þan in garda ni fralailot
ainohun inngaggan, alja Paitru jah Iakobu jah Iohannen jah þana attan
þizos maujos jah aiþein.

<span id="an_8:52">8:52</span> \[CA\] gaigrotun þan allai jah faiflokun
þo. þaruh qaþ: ni gretiþ, unte ni gaswalt, ak slepiþ.

<span id="an_8:53">8:53</span> \[CA\] jah bihlohun ina gasaihvandans
þatei gaswalt.

<span id="an_8:54">8:54</span> \[CA\] þanuh is usdreibands allans ut jah
fairgreipands handu izos wopida qiþands: mawi, urreis!

<span id="an_8:55">8:55</span> \[CA\] jah gawandida ahman izos, jah
ustoþ suns. jah anabaud izai giban mat.

<span id="an_8:56">8:56</span> \[CA\] jah usgeisnodedun fadrein izos; iþ
is faurbaud im ei mann ni qiþeina þata waurþano.

<span id="an_9:1">9:1</span> \[CA\] Gahaitands þan þans twalif
apaustauluns atgaf im maht jah waldufni ufar allaim unhulþom jah
sauhtins gahailjan.

<span id="an_9:2">9:2</span> \[CA\] jah insandida ins merjan
þiudangardja gudis jah gahailjan allans þans unhailans.

<span id="an_9:3">9:3</span> \[CA\] jah qaþ du im: ni waiht nimaiþ in
wig; nih waluns nih matibalg nih hlaib nih skattans, nih þan tweihnos
paidos haban.

<span id="an_9:4">9:4</span> \[CA\] jah in þanei gard gaggaiþ, þar
saljiþ jah þaþroh usgaggaiþ.

<span id="an_9:5">9:5</span> \[CA\] jah swa managai swe ni andnimaina
izwis, usgaggandans us þizai baurg jainai jah mulda af fotum izwaraim
afhrisjaiþ du weitwodiþai ana ins.

<span id="an_9:6">9:6</span> \[CA\] usgaggandans þan þairhiddjedun and
haimos wailamerjandans jah leikinondans and all.

<span id="an_9:7">9:7</span> \[CA\] gahausida þan Herodis sa taitrarkes
þo waurþanona fram imma alla jah þahta, unte qeþun sumai þatei Iohannes
urrais us dauþaim.

<span id="an_9:8">9:8</span> \[CA\] sumai þan qeþun Helias ataugida sik;
sumaiuþ\~þan þatei praufetus sums þize airizane usstoþ.

<span id="an_9:9">9:9</span> \[CA\] jah qaþ Herodes: Iohannau ik haubiþ
afmaimait, iþ hvas ist sa, bi þanei ik hausja swaleik? jah sokida ina
gasaihvan.

<span id="an_9:10">9:10</span> \[CA\] jah gawandjandans sik apaustauleis
usspillodedun imma, swa filu swe gatawidedun. jah andnimands ins afiddja
sundro ana staþ auþjana baurgs namnidaizos Baidsaiïdan.

<span id="an_9:11">9:11</span> \[CA\] iþ þos manageins finþandeins
laistidedun afar imma, jah andnimands ins rodida du im þo bi
þiudangardja gudis jah þans þarbans leikinassaus gahailida.

<span id="an_9:12">9:12</span> \[CA\] þanuh dags juþan dugann hneiwan.
atgaggandans þan du imma þai twalif qeþun du imma: fralet þo managein,
ei galeiþandans in þos bisunjane haimos jah weihsa saljaina jah bugjaina
sis matins, unte her in auþjamma stada sium.

<span id="an_9:13">9:13</span> \[CA\] þanuh qaþ du im: gibiþ im jus
matjan. iþ eis qeþun du imma: nist hindar uns maizo fimf hlaibam, jah
fiskos twai, niba þau þatei weis gaggandans bugjaima allai þizai
manaseidai matins.

<span id="an_9:14">9:14</span> \[CA\] wesun auk swe fimf þusundjos
waire. qaþ þan du siponjam seinaim: gawaurkeiþ im anakumbjan kubituns,
ana hvarjanoh fimf tiguns.

<span id="an_9:15">9:15</span> \[CA\] jah gatawidedun swa jah
gatawidedun anakumbjan allans.

<span id="an_9:16">9:16</span> \[CA\] nimands þan þans fimf hlaibans jah
twans fiskans, insaihvands du himina gaþiuþida ins jah gabrak jah gaf
siponjam du faurlagjan þizai managein.

<span id="an_9:17">9:17</span> \[CA\] jah matidedun jah sadai waurþun
allai; jah ushafan warþ, þatei aflifnoda im gabruko, tainjons twalif.

<span id="an_9:18">9:18</span> \[CA\] jah warþ, miþþanei was is bidjands
sundro, gamotidedun imma siponjos is, jah frah ins qiþands: hvana mik
qiþand wisan þos manageins?

<span id="an_9:19">9:19</span> \[CA\] iþ eis andhafjandans qeþun:
Iohannen þana daupjand, anþarai þan Heleian, sumai þan þatei praufetus
sums þize airizane usstoþ.

<span id="an_9:20">9:20</span> \[CA\] qaþ þan du im: aþþan jus hvana mik
qiþiþ wisan? andhafjands þan Paitrus qaþ: þu is Xristus, sunus gudis.

<span id="an_9:21">9:21</span> \[CA\] iþ is þan gahvotjands im faurbauþ
ei mann ni qiþeina þata;

<span id="an_9:22">9:22</span> \[CA\] qiþands þatei skal sunus mans
manag winnan jah uskusans fram sinistam wairþan jah gudjam jah bokarjam
jah usqiman jah þridjin daga urreisan.

<span id="an_9:23">9:23</span> \[CA\] qaþ þan du allaim: jabai hvas wili
afar mis gaggan, afaikai sik silban jah nimai galgan seinana dag hvanoh
jah laistjai mik.

<span id="an_9:24">9:24</span> \[CA\] saei allis wili saiwala seina
nasjan, fraqisteiþ izai; aþþan saei fraqisteiþ saiwalai seinai in meina,
ganasjiþ þo.

<span id="an_9:25">9:25</span> \[CA\] hvo allis þaurfte gataujiþ sis
manna, gageigands þo manased alla, iþ sis silbin fraqistjands aiþþau
gasleiþjands?

<span id="an_9:26">9:26</span> \[CA\] saei allis skamaiþ sik meina
aiþþau meinaize waurde, þizuh sunus mans skamaid sik, biþe qimiþ in
wulþu seinamma jah attins jah þize weihane aggele.

<span id="an_9:27">9:27</span> \[CA\] qiþuh þan izwis sunja: sind sumai
þize her standandane, þaiei ni kausjand dauþau, unte gasaihvand
þiudinassau gudis.

<span id="an_9:28">9:28</span> \[CA\] waurþun þan afar þo waurda swe
dagos ahtau, ganimands Paitru jah Iakobu jah Iohannen usiddja in
fairguni bidjan.

<span id="an_9:29">9:29</span> \[CA\] jah warþ, miþþanei baþ is, siuns
andwairþjis is anþara jah gawaseins is hveita skeinandei.

<span id="an_9:30">9:30</span> \[CA\] jah sai, wairos twai miþrodidedun
imma, þaiei wesun Moses jah Helias;

<span id="an_9:31">9:31</span> \[CA\] þai gasaihvanans in wulþau qeþun
urruns is, þoei skulda usfulljan in Iairusalem.

<span id="an_9:32">9:32</span> \[CA\] iþ Paitrus jah þai miþ imma wesun
kauridai slepa: gawaknandans þan gasehvun wulþu is jah þans twans
wairans þans miþstandandans imma.

<span id="an_9:33">9:33</span> \[CA\] jah warþ, miþþanei afskaiskaidun
sik af imma, qaþ Paitrus du Iesua: talzjand, god ist unsis her wisan,
jah gawaurkjaima hleiþros þrins, aina þus jah aina Mose jah aina
Helijin, ni witands hva qiþiþ.

<span id="an_9:34">9:34</span> \[CA\] þata þan imma qiþandin warþ milhma
jah ufarskadwida ins; faurhtidedun þan in þammei jainai qemun in þamma
milhmin.

<span id="an_9:35">9:35</span> \[CA\] jah stibna warþ us þamma milhmin
qiþandei: sa ist sunus meins sa liuba, þamma hausjaiþ.

<span id="an_9:36">9:36</span> \[CA\] jah miþþanei warþ so stibna,
bigitans warþ Iesus ains. jah eis þahaidedun jah mann ni gataihun in
jainaim dagam ni waiht þizei gasehvun.

<span id="an_9:37">9:37</span> \[CA\] warþ þan in þamma

daga, dalaþ atgaggandam im af fairgunja, gamotida imma manageins filu.

<span id="an_9:38">9:38</span> \[CA\] jah sai, manna us þizai managein
ufwopida qiþands: laisari, bidja þuk insaihvan du sunu meinamma, unte
ainaha mis ist.

<span id="an_9:39">9:39</span> \[CA\] jah sai, ahma nimiþ ina unhrains
jah anaks hropeiþ jah tahjiþ ina miþ hvaþon jah halisaiw aflinniþ af
imma gabrikands ina.

<span id="an_9:40">9:40</span> \[CA\] jah baþ siponjans þeinans ei
usdribeina imma, jah ni mahtedun.

<span id="an_9:41">9:41</span> \[CA\] andhafjands þan Iesus qaþ: o kuni
ungalaubjando jah inwindo, und hva siau at izwis jah þulau izwis? attiuh
þana sunu þeinana hidrei.

<span id="an_9:42">9:42</span> \[CA\] þaruh nauhþan duatgaggandin imma,
gabrak ina sa unhulþa jah tahida. gahvotida þan Iesus ahmin þamma
unhrainjin jah gahailida þana magu jah atgaf ina attin is.

<span id="an_9:43">9:43</span> \[CA\] usfilmans þan waurþun allai ana
þizai mikilein gudis. at allaim þan sildaleikjandam bi alla þoei
gatawida Iesus \[qaþ Paitrus: frauja, duhve weis ni mahtedum usdreiban
þamma? iþ Iesus qaþ: þata kuni ni usgaggiþ, nibai in bidom jah in
fastubnja.\] qaþ þan du siponjam seinaim:

<span id="an_9:44">9:44</span> \[CA\] lagjiþ jus in ausona izwara þo
waurda, unte sunus mans skulds ist atgiban in handuns manne.

<span id="an_9:45">9:45</span> \[CA\] iþ eis ni froþun þamma waurda, jah
was gahuliþ faura im, ei ni froþeina imma; jah ohtedun fraihnan ina bi
þata waurd.

<span id="an_9:46">9:46</span> \[CA\] galaiþ þan mitons in ins, þata
hvarjis þau ize maists wesi.

<span id="an_9:47">9:47</span> \[CA\] iþ Iesus gasaihvands þo miton
hairtins ize, fairgreipands barn gasatida faura sis

<span id="an_9:48">9:48</span> \[CA\] jah qaþ du im: sahvazuh saei
andnimiþ þata barn ana namin meinamma, mik andnimiþ; jah sahvazuh saei
mik andnimiþ, andnimiþ þana sandjandan mik; unte sa minnista wisands in
allaim izwis, sa wairþiþ mikils.

<span id="an_9:49">9:49</span> \[CA\] andhafjands þan Iohannes qaþ:
talzjand, gasehvum sumana ana þeinamma namin usdreibandan unhulþons jah
waridedun imma, unte ni laisteiþ miþ unsis.

<span id="an_9:50">9:50</span> \[CA\] jah qaþ du im Iesus: ni warjiþ,
unte saei nist wiþra izwis, faur izwis ist. \[ni ainshun auk ist manne,
saei ni gawaurkjai maht in namin meinamma.\]

<span id="an_9:51">9:51</span> \[CA\] warþ þan in þammei usfulnodedun
dagos andanumtais is, jah is andwairþi seinata gatulgida du gaggan in
Iairusalem.

<span id="an_9:52">9:52</span> \[CA\] jah insandida airuns faura sis,
jah gaggandans galiþun in haim Samareite, swe manwjan imma.

<span id="an_9:53">9:53</span> \[CA\] jah ni andnemun ina, unte
andwairþi is was gaggando du Iairusalem.

<span id="an_9:54">9:54</span> \[CA\] gasaihvandans þan siponjos is
Iakobus jah Iohannes qeþun: frauja, wileizu ei qiþaima, fon atgaggai us
himina jah fraqimai im, swe jah Heleias gatawida?

<span id="an_9:55">9:55</span> \[CA\] gawandjands þan gasok im jah qaþ
du im: niu wituþ hvis ahmane sijuþ?

<span id="an_9:56">9:56</span> \[CA\] unte sunus mans ni qam saiwalom
qistjan, ak nasjan. jah iddjedun in anþara haim.

<span id="an_9:57">9:57</span> \[CA\] warþ þan gaggandam im in wiga qaþ
sums du imma: laistja þuk þishvaduh þadei gaggis, frauja.

<span id="an_9:58">9:58</span> \[CA\] jah qaþ du imma Iesus: fauhons
grobos aigun jah fuglos himinis sitlans; iþ sunus mans ni habaiþ hvar
haubiþ galagjai.

<span id="an_9:59">9:59</span> \[CA\] qaþ þan du anþaramma: laistei mik;
iþ is qaþ: frauja, uslaubei mis galeiþan faurþis jah usfilhan attan
meinana.

<span id="an_9:60">9:60</span> \[CA\] qaþ þan du imma Iesus: let þans
dauþans usfilhan seinans nawins: iþ þu gagg jah gaspillo þiudangardja
gudis.

<span id="an_9:61">9:61</span> \[CA\] qaþ þan jah anþar: laistja þuk,
frauja; iþ faurþis uslaubei mis andqiþan þaim þaiei sind in garda
meinamma.

<span id="an_9:62">9:62</span> \[CA\] qaþ þan du imma Iesus: ni manna
uslagjands handu seina ana hohan jah saihvands aftra, gatils ist in
þiudangardja gudis.

<span id="an_10:1">10:1</span> \[CA\] Afaruþ\~þan þata ustaiknida frauja
jah anþarans sibuntehund jah insandida ins twans hvanzuh faura
andwairþja seinamma in all baurge jah stade, þadei munaida is gaggan.

<span id="an_10:2">10:2</span> \[CA\] qaþuh þan du im: asans managa, iþ
waurstwjans fawai; bidjiþ nu fraujan asanais ei ussatjai waurstwjans in
þo asan seina.

<span id="an_10:3">10:3</span> \[CA\] gaggiþ, sai ik insandja izwis swe
lamba in midumai wulfe.

<span id="an_10:4">10:4</span> \[CA\] ni bairaiþ pugg nih matibalg nih
gaskohi; ni mannanhun bi wig goljaiþ.

<span id="an_10:5">10:5</span> \[CA\] in þane gardei inngaggaiþ, frumist
qiþaiþ: gawairþi þamma garda.

<span id="an_10:6">10:6</span> \[CA\] jah jabai sijai jainar sunus
gawairþjis, gahveilaiþ sik ana imma gawairþi izwar; iþ jabai ni, du
izwis gawandjai.

<span id="an_10:7">10:7</span> \[CA\] inuh þan þamma garda wisaiþ
matjandans jah driggkandans þo at im; wairþs auk ist waurstwja mizdons
seinaizos. ni faraiþ us garda in gard.

<span id="an_10:8">10:8</span> \[CA\] jah in þoei baurge gaggaiþ jah
andnimaina izwis, matjaiþ þata faurlagido izwis.

<span id="an_10:9">10:9</span> \[CA\] jah lekinoþ þans in izai siukans
jah qiþiþ du im: atnehvida ana izwis þiudangardi gudis.

<span id="an_10:10">10:10</span> \[CA\] iþ in þoei baurge inngaggaiþ jah
ni andnimaina izwis, usgaggandans ana fauradaurja izos qiþaiþ:

<span id="an_10:11">10:11</span> \[CA\] jah stubju þana gahaftnandan
unsis us þizai baurg izwarai ana fotuns unsarans afhrisjam izwis;
sweþauh þata witeiþ þatei atnehvida sik ana izwis þiudangardi gudis.

<span id="an_10:12">10:12</span> \[CA\] qiþa izwis þatei Saudaumjam in
jainamma daga sutizo wairþiþ þau þizai baurg jainai.

<span id="an_10:13">10:13</span> \[CA\] wai þus Kaurazein, wai þus
Baiþsaïdan! Unte iþ in Twrai jah Seidonai waurþeina mahteis þozei
waurþun in izwis, airis þau in sakkum jah azgon sitandeins
gaïdreigodedeina.

<span id="an_10:14">10:14</span> \[CA\] sweþauh Twrai jah Seidonai
sutizo wairþiþ in daga stauos þau izwis.

<span id="an_10:15">10:15</span> \[CA\] jah þu Kafarnaum, þu und himin
ushauhido, und halja gadrausjaza.

<span id="an_10:16">10:16</span> \[CA\] saei hauseiþ izwis, mis hauseiþ,
jah saei ufbrikiþ izwis, mis ufbrikiþ; iþ saei ufbrikiþ mis, ufbrikiþ
þamma sandjandin mik.

<span id="an_10:17">10:17</span> \[CA\] gawandidedun þan sik þai
sibuntehund miþ fahedai qiþandans: frauja, jah unhulþons ufhausjand
unsis in namin þeinamma.

<span id="an_10:18">10:18</span> \[CA\] qaþ þan du im: gasahv Satanan
swe lauhmunja driusandan us himina.

<span id="an_10:19">10:19</span> \[CA\] sai, atgaf izwis waldufni trudan
ufaro waurme jah skaurpjono jah ana allai mahtai fijandis, jah waihte
ainohun izwis ni gaskaþjiþ.

<span id="an_10:20">10:20</span> \[CA\] sweþauh þamma ni faginoþ, ei þai
ahmans izwis ufhausjand: iþ faginod in þammei namna izwara gamelida sind
in himinam.

<span id="an_10:21">10:21</span> \[CA\] inuh þizai hveilai swegnida
ahmin Iesus jah qaþ: andhaita þus, atta, frauja himinis jah airþos, unte
affalht þo faura snutraim jah frodaim jah andhulides þo niuklahaim. Jai,
atta, unte swa warþ galeikaiþ in andwairþja þeinamma. jah gawandiþs du
siponjam seinaim qaþ:

<span id="an_10:22">10:22</span> \[CA\] all mis atgiban ist fram attin
meinamma, jah ni hvashun kann hvas ist sunus, alja atta, jah hvas ist
atta, alja sunus, jah þammei wili sunus andhuljan.

<span id="an_10:23">10:23</span> \[CA\] jah gawandiþs du siponjam
seinaim sundro qaþ: audaga augona, þoei saihvand þoei jus saihviþ.

<span id="an_10:24">10:24</span> \[CA\] qiþa auk izwis þatei managai
praufeteis jah þiudanos wildedun saihvan þatei jus saihviþ jah ni
gasehvun, jah hausjan þatei jus \[ga\]hauseiþ jah ni hausidedun.

<span id="an_10:25">10:25</span> \[CA\] jah sai, witodafasteis sums
ustoþ fraisands ina jah qiþands: laisari, hva taujands libainais
aiweinons arbja wairþa?

<span id="an_10:26">10:26</span> \[CA\] þaruh qaþ du imma: in witoda hva
gameliþ ist? hvaiwa ussiggwis?

<span id="an_10:27">10:27</span> \[CA\] iþ is andhafjands qaþ: frijos
fraujan guþ þeinana us allamma hairtin þeinamma jah us allai saiwalai
þeinai jah us allai mahtai þeinai jah us allai gahugdai þeinai, jah
nehvundjan þeinana swe þuk silban.

<span id="an_10:28">10:28</span> \[CA\] þanuh qaþ du imma: raihtaba
andhoft; þata tawei jah libais.

<span id="an_10:29">10:29</span> \[CA\] iþ is wiljands uswaurhtana sik
domjan qaþ du Iesua: an hvas ist mis nehvundja?

<span id="an_10:30">10:30</span> \[CA\] andhafjands þan Iesus qaþ: manna
galaiþ af Iairusalem in Iaireikon jah in waidedjans frarann, þaiei jah
biraubodedun ina jah banjos analag(jandans) . . . .

<span id="an_14:9">14:9</span> \[CA\] . . . . (þa)na aftumistan haban
staþ.

<span id="an_14:10">14:10</span> \[CA\] ak þan haitaizau, atgaggands
anakumbei ana þamma aftumistin stada, ei biþe qimai saei haihait þuk,
qiþai du þus: frijond, usgagg hauhis. þanuh ist þus hauhiþa faura þaim
miþanakumbjandam þus.

<span id="an_14:11">14:11</span> \[CA\] unte hvazuh saei hauheiþ sik
silba, gahnaiwjada, jah saei hnaiweiþ sik silban, ushauhjada.

<span id="an_14:12">14:12</span> \[CA\] qaþuþ\~þan jah þamma haitandin
sik: þan waurkjais undaurnimat aiþþau nahtamat, ni haitais frijonds
þeinans nih broþruns þeinans nih niþjans þeinans nih garaznans
gabeigans, ibai aufto jah eis aftra haitaina þuk jah wairþiþ þus
usguldan;

<span id="an_14:13">14:13</span> \[CA\] ak þan waurkjais dauht, hait
unledans, gamaidans, haltans, blindans.

<span id="an_14:14">14:14</span> \[CA\] jah audags wairþis, unte eis ni
haband usgildan þus; usgildada auk þus in ustassai þize uswaurhtane.

<span id="an_14:15">14:15</span> \[CA\] gahausjands þan sums þizei
anakumbjandane þata qaþ du imma: audags saei matjiþ hlaif in
þiudangardjai gudis.

<span id="an_14:16">14:16</span> \[CA\] þaruh qaþ imma frauja: manna
sums gawaurhta nahtamat mikilana jah haihait managans.

<span id="an_14:17">14:17</span> \[CA\] jah insandida skalk seinana
hveilai nahtamatis qiþan þaim haitanam: gaggiþ, unte ju manwu ist
allata.

<span id="an_14:18">14:18</span> \[CA\] jah dugunnun suns faurqiþan
allai. sa frumista qaþ: land bauhta jah þarf galeiþan jah saihvan þata;
bidja þuk, habai mik faurqiþanana.

<span id="an_14:19">14:19</span> \[CA\] jah anþar qaþ: juka auhsne
usbauhta fimf jah gagga kausjan þans; bidja þuk, habai mik faurqiþanana.

<span id="an_14:20">14:20</span> \[CA\] jah sums qaþ: qen liugaida jah
duþe ni mag qiman.

<span id="an_14:21">14:21</span> \[CA\] jah qimands sa skalks gataih
fraujin seinamma þata. þanuh þwairhs sa gardawaldands qaþ du skalka
seinamma: usgagg sprauto in gatwons jah staigos baurgs jah unledans jah
gamaidans jah blindans jah haltans attiuh hidre.

<span id="an_14:22">14:22</span> \[CA\] jah qaþ sa skalks: frauja, warþ
swe anabaust, jah nauh stads ist.

<span id="an_14:23">14:23</span> \[CA\] jah qaþ sa frauja du þamma
skalka: usgagg and wigans jah faþos jah nauþei innatgaggan, ei usfulnai
gards meins.

<span id="an_14:24">14:24</span> \[CA\] qiþa allis izwis þatei ni
ainshun manne jainaize þize faura haitanane kauseiþ þis nahtamatis
meinis.

<span id="an_14:25">14:25</span> \[CA\] miþiddjedun þan imma hiuhmans
managai, jah gawandjands sik qaþ du im:

<span id="an_14:26">14:26</span> \[CA\] jabai hvas gaggiþ du mis jah ni
fijaiþ attan seinana jah aiþein jah qen jah barna jah broþruns jah
swistruns, nauhuþ\~þan seina silbins saiwala, ni mag meins siponeis
wisan.

<span id="an_14:27">14:27</span> \[CA\] jah saei ni bairiþ galgan
seinana jah gaggai afar mis, ni mag wisan meins siponeis.

<span id="an_14:28">14:28</span> \[CA\] izwara hvas raihtis wiljands
kelikn timbrjan, niu frumist gasitands rahneiþ manwiþo habaiu du
ustiuhan;

<span id="an_14:29">14:29</span> \[CA\] ibai aufto, biþe gasatidedi
grunduwaddju jah ni mahtedi ustiuhan, allai þai gasaihvandans duginnaina
bilaikan ina,

<span id="an_14:30">14:30</span> \[CA\] qiþandans þatei sa manna
dustodida timbrjan jah ni mahta ustiuhan.

<span id="an_14:31">14:31</span> \[CA\] aiþþau hvas þiudans gaggands
stigqan wiþra anþarana þiudan du wigan

na, niu gasitands faurþis þankeiþ, siaiu mahteigs miþ taihun þusundjom
gamotjan þamma miþ twaim tigum þusundjo gaggandin ana sik?

<span id="an_14:32">14:32</span> \[CA\] aiþþau \[jabai nist mahteigs\]
nauhþanuh fairra imma wisandin insandjands airu bidjiþ gawairþjis.

<span id="an_14:33">14:33</span> \[CA\] swah nu hvarjizuh izwara saei ni
afqiþiþ allamma aigina seinamma, ni mag wisan meins siponeis.

<span id="an_14:34">14:34</span> \[CA\] god salt; iþ jabai salt baud
wairþiþ, hve gasupoda?

<span id="an_14:35">14:35</span> \[CA\] nih du airþai, ni du maihstau
fagr ist; ut uswairpand imma. saei habai ausona \[ga\]hausjandona,
gahausjai.

<span id="an_15:1">15:1</span> \[CA\] Wesunuþ\~þan imma nehvjandans sik
allai motarjos jah frawaurhtai hausjan imma.

<span id="an_15:2">15:2</span> \[CA\] jah birodidedun Fareisaieis jah
bokarjos, qiþandans þatei sa frawaurhtans andnimiþ jah miþmatjiþ im.

<span id="an_15:3">15:3</span> \[CA\] qaþ þan du im þo gajukon qiþands:

<span id="an_15:4">15:4</span> \[CA\] hvas manna izwara aigands
taihuntehund lambe jah fraliusands ainamma þize, niu bileiþiþ þo
niuntehund jah niun ana auþidai jah gaggiþ afar þamma fralusanin, unte
bigitiþ þata?

<span id="an_15:5">15:5</span> \[CA\] Jah bigitands uslagjiþ ana amsans
seinans faginonds,

<span id="an_15:6">15:6</span> \[CA\] jah qimands in garda galaþoþ
frijonds jah garaznans qiþands du im: faginoþ miþ mis þammei bigat lamb
mein þata fralusano.

<span id="an_15:7">15:7</span> \[CA\] qiþa izwis þatei swa faheds
wairþiþ in himina in ainis frawaurhtis idreigondins þau in niuntehundis
jah niune garaihtaize þaiei ni þaurbun idreigos.

<span id="an_15:8">15:8</span> \[CA\] aiþþau suma qino drakmans habandei
taihun, jabai fraliusiþ drakmin ainamma, niu tandeiþ lukarn jah
usbaugeiþ razn jah sokeiþ glaggwaba, unte bigitiþ?

<span id="an_15:9">15:9</span> \[CA\] jah bigitandei gahaitiþ frijondjos
jah garaznons qiþandei: faginoþ miþ mis, unte bigat drakman þammei
fralaus.

<span id="an_15:10">15:10</span> \[CA\] swa qiþa izwis, faheds wairþiþ
in andwairþja aggele gudis in ainis idreigondins frawaurhtis.

<span id="an_15:11">15:11</span> \[CA\] qaþuþ\~þan: manne sums aihta
twans sununs.

<span id="an_15:12">15:12</span> \[CA\] jah qaþ sa juhiza ize du attin:
atta, gif mis, sei undrinnai mik dail aiginis; jah disdailida im swes
sein.

<span id="an_15:13">15:13</span> \[CA\] jah afar ni managans dagans
brahta samana allata sa juhiza sunus jah aflaiþ in land fairra wisando
jah jainar distahida þata swes seinata libands usstiuriba.

<span id="an_15:14">15:14</span> \[CA\] biþe þan frawas allamma, warþ
huhrus abrs and gawi jainata, jah is dugann alaþarba wairþan.

<span id="an_15:15">15:15</span> \[CA\] jah gaggands gahaftida sik
sumamma baurgjane jainis gaujis, jah insandida ina haiþjos seinaizos
haldan sweina.

<span id="an_15:16">15:16</span> \[CA\] jah gairnida sad itan haurne,
þoei matidedun sweina, jah manna imma ni gaf.

<span id="an_15:17">15:17</span> \[CA\] qimands þan in sis qaþ: hvan
filu asnje attins meinis ufarassau haband hlaibe, iþ ik huhrau
fraqistna.

<span id="an_15:18">15:18</span> \[CA\] usstandands gagga du attin
meinamma jah qiþa du imma: atta, frawaurhta mis in himin jah in
andwairþja þeinamma;

<span id="an_15:19">15:19</span> \[CA\] ju þanaseiþs ni im wairþs ei
haitaidau sunus þeins; gatawei mik swe ainana asnje þeinaize.

<span id="an_15:20">15:20</span> \[CA\] jah usstandands qam at attin
seinamma. nauhþanuh þan fairra wisandan gasahv ina atta is jah infeinoda
jah þragjands draus ana hals is jah kukida imma.

<span id="an_15:21">15:21</span> \[CA\] jah qaþ imma sa sunus: atta,
frawaurhta in himin jah in andwairþja þeinamma, ju þanaseiþs ni im
wairþs ei haitaidau sunus þeins.

<span id="an_15:22">15:22</span> \[CA\] qaþ þan sa atta du skalkam
seinaim: sprauto bringiþ wastja þo frumiston jah gawasjiþ ina jah gibiþ
figgragulþ in handu is jah gaskohi ana fotuns is;

<span id="an_15:23">15:23</span> \[CA\] jah bringandans stiur þana
alidan ufsneiþiþ, jah matjandans wisam waila;

<span id="an_15:24">15:24</span> \[CA\] unte sa sunus meins dauþs was
jah gaqiunoda, jah fralusans was jah bigitans warþ; jah dugunnun wisan.

<span id="an_15:25">15:25</span> \[CA\] wasuþ\~þan sunus is sa alþiza
ana akra; jah qimands atiddja nehv razn jah gahausida saggwins jah
laikins.

<span id="an_15:26">15:26</span> \[CA\] jah athaitands sumana magiwe
frahuh hva wesi þata.

<span id="an_15:27">15:27</span> \[CA\] þaruh is qaþ du imma þatei
broþar þeins qam, jah ufsnaiþ atta þeins stiur þana alidan, unte hailana
ina andnam.

<span id="an_15:28">15:28</span> \[CA\] þanuh modags warþ jah ni wilda
inngaggan, iþ atta is usgaggands ut bad ina.

<span id="an_15:29">15:29</span> \[CA\] þaruh is andhafjands qaþ du
attin: sai, swa filu jere skalkinoda þus jah ni hvanhun anabusn þeina
ufariddja, jah mis ni aiw atgaft gaitein, ei miþ frijondam meinaim
biwesjau;

<span id="an_15:30">15:30</span> \[CA\] iþ þan sa sunus þeins, saei fret
þein swes miþ kalkjom, qam, ufsnaist imma stiur þana alidan.

<span id="an_15:31">15:31</span> \[CA\] þaruh qaþ du imma: barnilo, þu
sinteino miþ mis \[wast jah\] is, jah all þata mein þein ist;

<span id="an_15:32">15:32</span> \[CA\] waila wisan jah faginon skuld
was, unte broþar þeins dauþs was jah gaqiunoda, jah fralusans jah
bigitans warþ.

<span id="an_16:1">16:1</span> \[CA\] Qaþuþ\~þan du siponjam seinaim:
manne sums was gabeigs, saei aihta fauragaggjan, jah sa frawrohiþs warþ
du imma ei distahidedi aigin is.

<span id="an_16:2">16:2</span> \[CA\] jah atwopjands ina qaþ du imma:
duhve þata hausja fram þus? usgif raþjon fauragaggjis þeinis, ni magt
auk ju þanamais fauragaggja wisan.

<span id="an_16:3">16:3</span> \[CA\] qaþ þan in sis sa fauragaggja: hva
taujau, þandei frauja meins afnimiþ fauragaggi af mis? graban ni mag,
bidjan skama mik.

<span id="an_16:4">16:4</span> \[CA\] andþahta mik hva taujau, ei þan,
biþe afsatjaidau us fauragaggja, andnimaina mik in gardins seinans.

<span id="an_16:5">16:5</span> \[CA\] jah athaitands ainhvarjanoh
faihuskulane fraujins seinis qaþ þamma frumistin: hvan filu skalt
fraujin meinamma?

<span id="an_16:6">16:6</span> \[CA\] þaruh qaþ: taihuntaihund kase
alewis. jah qaþ du imma: nim þus bokos jah gasitands sprauto gamelei fim
tiguns.

<span id="an_16:7">16:7</span> \[CA\] þaþroh þan du anþaramma qaþ: aþþan
þu, hvan filu skalt? iþ is qaþ: taihuntaihund mitade kaurnis. jah qaþ du
imma: nim þus bokos jah melei ahtautehund.

<span id="an_16:8">16:8</span> \[CA\] jah hazida sa frauja þana
fauragaggjan inwindiþos, unte frodaba gatawida; unte þai sunjos þis
aiwis frodozans sunum liuhadis in kunja seinamma sind.

<span id="an_16:9">16:9</span> \[CA\] jah ik izwis qiþa: taujaiþ izwis
frijonds us faihuþraihna inwindiþos, ei þan ufligaiþ, andnimaina izwis
in aiweinos hleiþros.

<span id="an_16:10">16:10</span> \[CA\] saei triggws ist in leitilamma
jah in managamma triggws ist; jah sa in leitilamma untriggwa jah in
managamma untriggws ist.

<span id="an_16:11">16:11</span> \[CA\] jabai nu in inwindamma
faihuþraihna triggwai ni waurþuþ, þata sunjeino hvas izwis galaubeiþ?

<span id="an_16:12">16:12</span> \[CA\] jah jabai in þamma framaþjin
triggwai ni waurþuþ, þata izwar hvas izwis gibiþ?

<span id="an_16:13">16:13</span> \[CA\] ni ainshun þiwe mag twaim
fraujam skalkinon; andizuh ainana fijaiþ jah anþarana frijoþ, aiþþau
ainamma andtiloþ, iþ anþaramma frakann; ni maguþ guda skalkinon jah
faihuþraihna.

<span id="an_16:14">16:14</span> \[CA\] gahausidedun þan þo alla jah þai
Fareisaieis, faihufrikai wisandans, jah bimampidedun ina.

<span id="an_16:15">16:15</span> \[CA\] jah qaþ du im: jus sijuþ juzei
garaihtans domeiþ izwis silbans in andwairþja manne; iþ guþ kann
hairtona izwara, unte þata hauho in mannam andaset in andwairþja gudis.

<span id="an_16:16">16:16</span> \[CA\] witoþ jah praufeteis und
Iohannen; þaþroh þiudangardi gudis wailamerjada jah hvazuh in izai
nauþjada.

<span id="an_16:17">16:17</span> \[CA\] iþ azetizo ist himin jah airþa
hindarleiþan þau witodis ainana writ gadriusan.

<span id="an_16:18">16:18</span> \[CA\] hvazuh sa afletands qen seina
jah liugands anþara horinoþ, jah hvazuh saei afleitana liugaiþ, horinoþ.

<span id="an_16:19">16:19</span> \[CA\] aþþan manne sums was gabigs jah
gawasids was paurpaurai jah bwssaun jah waila wisands daga hvammeh
bairhtaba.

<span id="an_16:20">16:20</span> \[CA\] iþ unleds sums was namin haitans
Lazarus; sah atwaurpans was du daura is, banjo fulls.

<span id="an_16:21">16:21</span> \[CA\] jah gairnida saþ itan drauhsno
þizo driusandeino af biuda þis gabeigins, akei jah hundos atrinnandans
bilaigodedun banjos is.

<span id="an_16:22">16:22</span> \[CA\] warþ þan gaswiltan þamma unledin
jah briggan fram aggilum in barma Abrahamis; gaswalt þan jah sa gabeiga
jah gafulhans warþ.

<span id="an_16:23">16:23</span> \[CA\] jah in haljai ushafjands augona
seina wisands in balweinim gasahv þan Abraham fairraþro jah Lazzaru in
barmim is.

<span id="an_16:24">16:24</span> \[CA\] jah is ufhropjands . . . .

<span id="an_17:3">17:3</span> \[CA\] . . . . jabai frawaurkjai broþar
þeins, gasak imma; jah þan jabai idreigo sik, fraletais imma.

<span id="an_17:4">17:4</span> \[CA\] jah jabai sibun sinþam ana dag
frawaurkjai du þus, jah sibun sinþam ana dag gawandjai sik qiþands:
idreigo mik, fraletais imma.

<span id="an_17:5">17:5</span> \[CA\] jah qeþun apaustauleis du fraujin:
biauk uns galaubein.

<span id="an_17:6">17:6</span> \[CA\] qaþ þan frauja: jabai habaidedeiþ
galaubein swe kaurno sinapis, aiþþau jus \[jabai\] qiþeiþ du bairabagma
þamma: uslausei þuk us waurtim jah ussatei þuk in marein, jah
andhausidedi þau izwis.

<span id="an_17:7">17:7</span> \[CA\] hvas þan izwara skalk aigands
arjandan aiþþau haldandan, saei atgaggandin af haiþjai qiþai: suns
hindarleiþ anuhkumbei?

<span id="an_17:8">17:8</span> \[CA\] ak niu qiþiþ du imma: manwei hva
du naht matjau jah bigaurdans andbahtei mis, unte matja jah drigka, jah
biþe gamatjis jah gadrigkais þu?

<span id="an_17:9">17:9</span> \[CA\] iba þank þu fairhaitis skalka
jainamma, unte gatawida þatei anabudan was? ni man.

<span id="an_17:10">17:10</span> \[CA\] swa jah jus, þan taujaiþ alla þo
anabudanona izwis, qiþaiþ þatei skalkos unbrukjai sijum, unte þatei
skuldedum taujan gatawidedum.

<span id="an_17:11">17:11</span> \[CA\] jah warþ, miþþanei iddja is in
Iairusalem, jah is þairhiddja þairh midja Samarian jah Galeilaian.

<span id="an_17:12">17:12</span> \[CA\] jah inngaggandin imma in suma
haimo, gamotidedun imma taihun þrutsfillai mans, þaih gastoþun
fairraþro.

<span id="an_17:13">17:13</span> \[CA\] jah silbans ushofon stibna
qiþandans: Iesu, talzjand, armai unsis!

<span id="an_17:14">17:14</span> \[CA\] jah gaumjands qaþ du im:
gaggandans ataugeiþ izwis gudjam. jah warþ, miþþanei galiþun,
gahrainidai waurþun.

<span id="an_17:15">17:15</span> \[CA\] iþ ains þan ize gaumjands þammei
hrains warþ, gawandida sik miþ stibnai mikilai hauhjands guþ

<span id="an_17:16">17:16</span> \[CA\] jah draus ana andawleizn faura
fotum is awiliudonds imma; sah was Samareites.

<span id="an_17:17">17:17</span> \[CA\] andhafjands þan Iesus qaþ: niu
taihun þai gahrainidai waurþun? iþ þai niun hvar?

<span id="an_17:18">17:18</span> \[CA\] ni bigitanai waurþun
gawandjandans giban wulþu guda, niba sa aljakunja?

<span id="an_17:19">17:19</span> \[CA\] jah qaþ du imma: usstandands
gagg, galaubeins þeina ganasida þuk.

<span id="an_17:20">17:20</span> \[CA\] fraihans þan fram Fareisaium:
hvan qimiþ þiudangardi gudis? andhof im jah qaþ: ni qimiþ þiudangardi
gudis miþ atwitainai;

<span id="an_17:21">17:21</span> \[CA\] nih qiþand: sai her, aiþþau sai
jainar; sai auk, þiudangardi gudis in izwis ist.

<span id="an_17:22">17:22</span> \[CA\] qaþ þan du siponjam: aþþan
qimand dagos, þan gairneiþ ainana þize dage sunaus mans gasaihvan jah ni
gasaihviþ.

<span id="an_17:23">17:23</span> \[CA\] jah qiþand izwis: sai her,
aiþþau sai jainar; ni galeiþaiþ nih laistjaiþ.

<span id="an_17:24">17:24</span> \[CA\] swaswe raihtis lauhmoni
lauhatjandei us þamma uf himina in þata uf himina skeiniþ, swa wairþiþ
sunus mans in daga seinamma.

<span id="an_17:25">17:25</span> \[CA\] aþþan faurþis skal manag gaþulan
jah uskiusada fram þamma kunja.

<span id="an_17:26">17:26</span> \[CA\] jah swaswe warþ in dagam
Nauelis, swah wairþiþ jah in dagam sunaus mans.

<span id="an_17:27">17:27</span> \[CA\] etun jah drugkun, liugaidedun
jah liugaidos wesun, und þanei dag galaiþ Nauel in arka; jah qam
midjasweipains jah fraqistida allans.

<span id="an_17:28">17:28</span> \[CA\] samaleiko jah swe warþ in dagam
Lodis; etun jah drugkun, bauhtedun jah frabauhtedun, satidedun,
timridedun;

<span id="an_17:29">17:29</span> \[CA\] iþ þammei daga usiddja Lod us
Saudaumim, rignida swibla jah funin us himina jah fraqistida allaim.

<span id="an_17:30">17:30</span> \[CA\] bi þamma wairþiþ þamma daga, ei
sunus mans andhuljada.

<span id="an_17:31">17:31</span> \[CA\] in jainamma daga, saei sijai ana
hrota jah kasa is in razna, ni atsteigai dalaþ niman þo; jah saei ana
haiþjai, samaleiko ni gawandjai sik ibukana.

<span id="an_17:32">17:32</span> \[CA\] gamuneiþ qenais Lodis.

<span id="an_17:33">17:33</span> \[CA\] saei sokeiþ saiwala seina
ganasjan, fraqisteiþ izai, jah saei fraqisteiþ izai in meina, ganasjiþ
þo.

<span id="an_17:34">17:34</span> \[CA\] qiþa izwis þatei þizai naht twai
wairþand ana ligra samin, ains usnimada jah anþar bileiþada;

<span id="an_17:35">17:35</span> \[CA\] twos wairþand malandeins samana,
aina usnimada jah anþara bileiþada.

<span id="an_17:37">17:37</span> \[CA\] jah andhafjandans qeþun du imma:
hvar, frauja? iþ is qaþ im: þarei leik, jaindre galisand sik arans.

<span id="an_18:1">18:1</span> \[CA\] Qaþuþ\~þan jah gajukon im du
þammei sinteino skulun bidjan jah ni wairþan usgrudjans,

<span id="an_18:2">18:2</span> \[CA\] qiþands: staua was sums in sumai
baurg, guþ ni ogands jah mannan ni aistands.

<span id="an_18:3">18:3</span> \[CA\] wasuþ\~þan jah widuwo in þizai
baurg jainai jah atiddja du imma qiþandei: fraweit mik ana andastaþja
meinamma.

<span id="an_18:4">18:4</span> \[CA\] jah ni wilda laggai hveilai.
Afaruþ\~þan þata qaþ in sis silbin: jabai jah guþ ni og jah mannan ni
aista,

<span id="an_18:5">18:5</span> \[CA\] iþ in þizei usþriutiþ mis so
widuwo, fraweita þo, ibai und andi qimandei usagljai mis.

<span id="an_18:6">18:6</span> \[CA\] qaþ þan frauja: hauseiþ hva staua
inwindiþos qiþiþ.

<span id="an_18:7">18:7</span> \[CA\] iþ guþ niu gawrikai þans
gawalidans seinans, þans wopjandans du sis dagam jah nahtam, jah
usbeidands ist ana im?

<span id="an_18:8">18:8</span> \[CA\] aþþan qiþa izwis þatei gawrikiþ
ins sprauto. iþ sweþauh sunus mans qimands bi\~u\~gitai galaubein ana
airþai?

<span id="an_18:9">18:9</span> \[CA\] qaþ þan du sumaim, þaiei silbans
trauaidedun sis ei weseina garaihtai jah frakunnandans þaim anþaraim, þo
gajukon:

<span id="an_18:10">18:10</span> \[CA\] mans twai usiddjedun in alh
bidjan, ains Fareisaius jah anþar motareis.

<span id="an_18:11">18:11</span> \[CA\] sa Fareisaius standands sis þo
bad: guþ, awiliudo þus, unte ni im swaswe þai anþarai mans, wilwans,
inwindai, horos, aiþþau swaswe sa motareis.

<span id="an_18:12">18:12</span> \[CA\] fasta twaim sinþam sabbataus jah
afdailja taihundon dail allis þize gastalda.

<span id="an_18:13">18:13</span> \[CA\] jah sa motareis fairraþro
standands ni wilda nih augona seina ushafjan du himina, ak sloh in
brusts seinos qiþands: guþ, hulþs sijais mis frawaurhtamma.

<span id="an_18:14">18:14</span> \[CA\] qiþa izwis: atiddja sa
garaihtoza gataihans du garda seinamma þau raihtis jains; unte sahvazuh
saei hauheiþ sik silba, gahnaiwjada, iþ saei hnaiweiþ sik silba,
ushauhjada.

<span id="an_18:15">18:15</span> \[CA\] berun þan du imma barna, ei im
attaitoki. gasaihvandans þan siponjos andbitun ins.

<span id="an_18:16">18:16</span> \[CA\] iþ Iesus athaitands ins qaþ:
letiþ þo barna gaggan du mis jah ni warjiþ þo, unte þize swaleikaize ist
þiudangardi gudis.

<span id="an_18:17">18:17</span> \[CA\] amen, qiþa izwis, saei ni
andnimiþ þiudangardja gudis swe barn, ni qimiþ in izai.

<span id="an_18:18">18:18</span> \[CA\] jah frah ina sums reike qiþands:
laisari þiuþeiga, hva taujands libainais aiweinons arbja wairþau?

<span id="an_18:19">18:19</span> \[CA\] qaþ þan du imma Iesus: hva mik
qiþis þiuþeigana? ni ainshun þiuþeigs niba ains guþ.

<span id="an_18:20">18:20</span> \[CA\] þos anabusnins kant: ni horinos;
ni maurþrjais; ni hlifais; ni galiugaweitwods sijais; swerai attan
þeinana jah aiþein.

<span id="an_18:21">18:21</span> \[CA\] iþ is qaþuh: þata allata
gafastaida us jundai meinai.

<span id="an_18:22">18:22</span> \[CA\] gahausjands þan þata Iesus qaþ
du imma: nauh ainis þus wan ist: all þatei habais frabugei jah gadailei
unledaim, jah habais huzd in himina, jah hiri laistjan mik.

<span id="an_18:23">18:23</span> \[CA\] iþ is gahausjands þata gaurs
warþ; was auk gabeigs filu.

<span id="an_18:24">18:24</span> \[CA\] gasaihvands þan ina Iesus
gaurana waurþanana qaþ: hvaiwa agluba þai faihu habandans inngaleiþand
in þiudangardja gudis!

<span id="an_18:25">18:25</span> \[CA\] raþizo allis ist ulbandau þairh
þairko neþlos þairhleiþan þau gabigamma in þiudangardja gudis galeiþan.

<span id="an_18:26">18:26</span> \[CA\] qeþun þan þai gahausjandans: an
hvas mag ganisan?

<span id="an_18:27">18:27</span> \[CA\] iþ is qaþ: þata unmahteigo at
mannam mahteig ist at guda.

<span id="an_18:28">18:28</span> \[CA\] qaþ þan Paitrus: sai, weis
aflailotum allata jah laistidedum þuk.

<span id="an_18:29">18:29</span> \[CA\] iþ is qaþuh du im: amen, qiþa
izwis þatei ni ainshun ist þize afletandane gard aiþþau fadrein aiþþau
broþruns aiþþau qen aiþþau barna in þiudangardjos gudis,

<span id="an_18:30">18:30</span> \[CA\] saei ni andnimai managfalþ in
þamma mela jah in aiwa þamma qimandin libain aiweinon.

<span id="an_18:31">18:31</span> \[CA\] ganimands þan þans ·ib· qaþ du
im: sai, usgaggam in Iairusalem, jah ustiuhada all þata gamelido þairh
praufetuns bi sunu mans.

<span id="an_18:32">18:32</span> \[CA\] atgibada auk þiudom jah
bilaikada jah anamahtjada jah bispeiwada,

<span id="an_18:33">18:33</span> \[CA\] jah usbliggwandans usqimand
imma, jah þridjin daga usstandiþ.

<span id="an_18:34">18:34</span> \[CA\] jah eis ni waihtai þis froþun,
jah was þata waurd gafulgin af im, jah ni wissedun þo qiþanona.

<span id="an_18:35">18:35</span> \[CA\] warþ þan, miþþanei nehva was is
Iaireikon, blinda sums sat faur wig du aihtron.

<span id="an_18:36">18:36</span> \[CA\] gahausjands þan managein
faurgaggandein frah hva wesi þata.

<span id="an_18:37">18:37</span> \[CA\] gataihun þan imma þatei Iesus
Nazoraius þairhgaggiþ.

<span id="an_18:38">18:38</span> \[CA\] iþ is ubuhwopida qiþands: Iesu,
sunu Daweidis, armai mik!

<span id="an_18:39">18:39</span> \[CA\] jah þai faur

gaggandans andbitun ina ei þahaidedi: iþ is und filu mais hropida: sunau
Daweidis, armai mik!

<span id="an_18:40">18:40</span> \[CA\] gastandands þan Iesus haihait
ina tiuhan du sis. biþe nehva was þan imma, frah ina

<span id="an_18:41">18:41</span> \[CA\] qiþands: hva þus wileis ei
taujau? iþ is qaþ: frauja, ei ussaihvau.

<span id="an_18:42">18:42</span> \[CA\] jah Iesus qaþ du imma: ussaihv,
galaubeins þeina ganasida þuk.

<span id="an_18:43">18:43</span> \[CA\] jah suns ussahv jah laistida ina
awiliudonds guda. jah alla managei gasaihvandei gaf hazein guda.

<span id="an_19:1">19:1</span> \[CA\] Jah inngaleiþands þairhlaiþ
Iaireikon.

<span id="an_19:2">19:2</span> \[CA\] jah sai, guma namin haitans
Zakkaius, sah was fauramaþleis motarje jah was gabigs,

<span id="an_19:3">19:3</span> \[CA\] jah sokida gasaihvan Iesu, hvas
wesi, jah ni mahta faura managein, unte wahstau leitils was.

<span id="an_19:4">19:4</span> \[CA\] jah biþragjands faur usstaig ana
smakkabagm, ei gasehvi ina, unte is and þata munaida þairhgaggan.

<span id="an_19:5">19:5</span> \[CA\] jah biþe qam ana þamma stada,
insaihvands iup Iesus gasahv ina jah qaþ du imma: Zakkaiu, sniumjands
dalaþ atsteig: himma daga auk in garda þeinamma skal ik wisan.

<span id="an_19:6">19:6</span> \[CA\] jah sniumjands atstaig jah andnam
ina faginonds.

<span id="an_19:7">19:7</span> \[CA\] jah gasaihvandans allai
birodidedun, qiþandans þatei du frawaurhtis mans galaiþ \[in gard\]
ussaljan.

<span id="an_19:8">19:8</span> \[CA\] standands þan Zakkaius qaþ du
fraujin: sai, halbata aiginis meinis, frauja, gadailja unledaim, jah
jabai hvis hva afholoda, fidurfalþ fragilda.

<span id="an_19:9">19:9</span> \[CA\] qaþ þan du imma Iesus þatei himma
daga naseins þamma garda warþ, unte jah sa sunus Abrahamis ist;

<span id="an_19:10">19:10</span> \[CA\] qam auk sunus mans sokjan jah
nasjan þans fralusanans.

<span id="an_19:11">19:11</span> \[CA\] at gahausjandam þan im þata,
biaukands qaþ gajukon, bi þatei nehva Iairusalem was, jah þuhta im ei
suns skulda wesi þiudangardi gudis gaswikunþjan.

<span id="an_19:12">19:12</span> \[CA\] qaþ þan: manna sums godakunds
gaggida landis franiman sis þiudangardja jah gawandida sik.

<span id="an_19:13">19:13</span> \[CA\] athaitands þan taihun skalkans
seinans atgaf im taihun dailos jah qaþ du im: kaupoþ, unte ik qimau.

<span id="an_19:14">19:14</span> \[CA\] iþ baurgjans is fijaidedun ina
jah insandidedun airu afar imma qiþandans: ni wileima þana þiudanon ufar
unsis.

<span id="an_19:15">19:15</span> \[CA\] jah warþ, biþe atwandida sik
aftra, andnimands þiudangardja jah haihait wopjan du sis þans skalkans
þaimei atgaf þata silubr, ei gakunnaidedi hva hvarjizuh gawaurhtedi.

<span id="an_19:16">19:16</span> \[CA\] qam þan sa frumista qiþands:
frauja, skatts þeins gawaurhta taihun skattans.

<span id="an_19:17">19:17</span> \[CA\] jah qaþ du imma: waila, goda
skalk, unte in leitilamma wast triggws, sijais waldufni habands ufar
taihun baurgim.

<span id="an_19:18">19:18</span> \[CA\] jah qam anþar qiþands: frauja,
skatts þeins gawaurhta fimf skattans.

<span id="an_19:19">19:19</span> \[CA\] qaþ þan jah du þamma: jah þu
sijais ufaro fimf baurgim.

<span id="an_19:20">19:20</span> \[CA\] jah sums qam qiþands: frauja,
sai, sa skatts þeins þanei habaida galagidana in fanin;

<span id="an_19:21">19:21</span> \[CA\] ohta mis auk þuk, unte manna
hardus is. nimis þatei ni lagides jah sneiþis þatei ni saisost.

<span id="an_19:22">19:22</span> \[CA\] jah qaþ du imma: us munþa
þeinamma stoja þuk, unselja skalk jah lata. wisseis þatei ik manna
hardus im, nimands þatei ni lagida jah sneiþands þatei ni saiso;

<span id="an_19:23">19:23</span> \[CA\] jah duhve ni atlagides þata
silubr mein du skattjam? jah

qimands miþ wokra galausidedjau þata.

<span id="an_19:24">19:24</span> \[CA\] jah du þaim faurastandandam qaþ:
nimiþ af imma þana skatt jah gibiþ þamma þos taihun dailos habandin.

<span id="an_19:25">19:25</span> \[CA\] jah qeþun du imma: frauja,
habaiþ taihun dailos.

<span id="an_19:26">19:26</span> \[CA\] qiþa allis izwis þatei
hvarjammeh habandane gibada, iþ af þamma unhabandin jah þatei habaiþ
afnimada af imma.

<span id="an_19:27">19:27</span> \[CA\] aþþan sweþauh fijands meinans
jainans, þaiei ni wildedun mik þiudanon ufar sis, briggiþ her jah
usqimiþ faura mis.

<span id="an_19:28">19:28</span> \[CA\] jah qiþands þata iddja fram,
usgaggands in Iairusaulwma.

<span id="an_19:29">19:29</span> \[CA\] jah warþ, biþe nehva was
Beþsfagein jah Beþanijin, at fairgunja þatei haitada alewjo, insandida
twans siponje seinaize

<span id="an_19:30">19:30</span> \[CA\] qiþands: gaggats in þo
wiþrawairþon haim, in þizaiei inngaggandans bigitats fulan asilaus
gabundanana, ana þammei ni ainshun aiw manne sat; andbindandans ina
attiuhiþ.

<span id="an_19:31">19:31</span> \[CA\] jah jabai hvas inqis fraihnai:
duhve andbindiþ? swa qiþaits du imma þatei frauja þis gairneiþ.

<span id="an_19:32">19:32</span> \[CA\] galeiþandans þan þai insandidans
bigetun, swaswe qaþ du im.

<span id="an_19:33">19:33</span> \[CA\] andbindandam þan im qeþun þai
fraujans þis du im: duhve andbindats þana fulan?

<span id="an_19:34">19:34</span> \[CA\] iþ eis qeþun: fraujin þaurfts
þis ist.

<span id="an_19:35">19:35</span> \[CA\] jah attauhun þana fulan Iesua
jah uswairpandans wastjos seinos ana þana fulan ussatidedun Iesu.

<span id="an_19:36">19:36</span> \[CA\] gaggandin þan imma ufstrawidedun
wastjom seinaim ana wiga.

<span id="an_19:37">19:37</span> \[CA\] biþe þan is nehva was, juþan at
ibdaljin þis fairgunjis alewabagme, dugunnun alakjo managei siponje
faginondans hazjan guþ stibnai mikilai in allaizo þoze sehvun mahte,

<span id="an_19:38">19:38</span> \[CA\] qiþandans: þiuþida sa qimanda
þiudans in namin fraujins; gawairþi in himina jah wulþus in hauhistjam.

<span id="an_19:39">19:39</span> \[CA\] jah sumai Fareisaie us þizai
managein qeþun du imma: laisari, sak þaim siponjam þeinaim.

<span id="an_19:40">19:40</span> \[CA\] jah andhafjands qaþ du im: qiþa
izwis þatei jabai þai slawand, stainos hropjand.

<span id="an_19:41">19:41</span> \[CA\] jah sunsei nehva was,
gasaihvands þo baurg gaigrot bi þo, qiþands:

<span id="an_19:42">19:42</span> \[CA\] þatei iþ wissedeis jah þu in
þamma daga þeinamma þo du gawairþja þeinamma! iþ nu gafulgin ist faura
augam þeinaim,

<span id="an_19:43">19:43</span> \[CA\] þatei qimand dagos ana þus, jah
bigraband fijands þeinai grabai þuk jah bistandand þuk jah biwaibjand
þuk allaþro.

<span id="an_19:44">19:44</span> \[CA\] jah airþai þuk gaïbnjand jah
barna þeina in þus jah ni letand in þus stain ana staina, in þizei ni
ufkunþes þata mel niuhseinais þeinaizos.

<span id="an_19:45">19:45</span> \[CA\] jah galeiþands in alh dugann
uswairpan þans frabugjandans in izai jah bugjandans,

<span id="an_19:46">19:46</span> \[CA\] qiþands du im: gameliþ ist þatei
gards meins gards bido ist; iþ jus ina gatawideduþ du filegrja þiube.

<span id="an_19:47">19:47</span> \[CA\] jah was laisjands daga hvammeh
in þizai alh: iþ þai auhmistans gudjans jah bokarjos sokidedun ina
usqistjan jah þai frumistans manageins.

<span id="an_19:48">19:48</span> \[CA\] jah ni bigetun hva
gatawidedeina; managei auk alakjo hahaida du hausjan imma.

<span id="an_20:1">20:1</span> \[CA\] Jah warþ in sumamma dage jainaize
at laisjandin imma þo managein in alh jah wailamerjandin, atstoþun þai
gudjans jah bokarjos miþ þaim sinistam

<span id="an_20:2">20:2</span> \[CA\] jah qeþun du imma qiþandans: qiþ
unsis, in hvamma waldufnje þata taujis, aiþþau hvas ist saei gaf þus
þata waldufni?

<span id="an_20:3">20:3</span> \[CA\] andhafjands þan qaþ du im: fraihna
izwis jah ik ainis waurdis jah qiþiþ mis:

<span id="an_20:4">20:4</span> \[CA\] daupeins Iohannis uzuh himina was
þau uzuh mannam?

<span id="an_20:5">20:5</span> \[CA\] iþ eis þahtedun miþ sis misso
qiþandans þatei jabai qiþam: us himina, qiþiþ: aþþan duhve ni
galaubideduþ imma?

<span id="an_20:6">20:6</span> \[CA\] iþ jabai qiþam: us mannam, alla so
managei stainam afwairpiþ unsis; triggwaba galaubjand auk allai Iohannen
praufetu wisan.

<span id="an_20:7">20:7</span> \[CA\] jah andhofun ei ni wissedeina
hvaþro.

<span id="an_20:8">20:8</span> \[CA\] jah Iesus qaþ im: ni ik izwis
qiþa, in hvamma waldufnje þata tauja.

<span id="an_20:9">20:9</span> \[CA\] dugann þan du managein qiþan þo
gajukon: manna ussatida weinagard, jah anafalh ina waurstwjam jah aflaiþ
jera ganoha.

<span id="an_20:10">20:10</span> \[CA\] jah in mela insandida du þaim
aurtjam skalk, ei akranis þis weinagardis gebeina imma. iþ þai aurtjans
usbliggwandans ina insandidedun lausana.

<span id="an_20:11">20:11</span> \[CA\] jah anaaiauk sandjan anþarana
skalk; iþ eis jah jainana bliggwandans jah unswerandans insandidedun
lausana.

<span id="an_20:12">20:12</span> \[CA\] jah anaaiauk sandjan þridjan; iþ
eis jah þana gawondondans uswaurpun.

<span id="an_20:13">20:13</span> \[CA\] qaþ þan sa frauja þis
weinagardis: hva taujau? sandja sunu meinana þana liuban; aufto þana
gasaihvandans aistand.

<span id="an_20:14">20:14</span> \[CA\] gasaihvandans þan ina þai
aurtjans þahtedun miþ sis misso qiþandans, sa ist sa arbinumja; afslaham
ina, ei uns wairþai þata arbi.

<span id="an_20:15">20:15</span> \[CA\] jah uswairpandans ina ut us
þamma weinagarda usqemun. hva nu taujai im frauja þis weinagardis?

<span id="an_20:16">20:16</span> \[CA\] qimiþ jah usqisteiþ aurtjam þaim
jah gibiþ þana weinagard anþaraim. gahausjandans qeþun þan: nis\~sijai.

<span id="an_20:17">20:17</span> \[CA\] iþ is insaihvands du im qaþ:
aþþan hva ist þata gamelido: stains þammei uskusun timrjans, sah warþ du
haubida waihstins?

<span id="an_20:18">20:18</span> \[CA\] hvazuh saei driusiþ ana þana
stain, gakrotuda; iþ ana þanei driusiþ, diswinþeiþ ina.

<span id="an_20:19">20:19</span> \[CA\] jah sokidedun þai bokarjos jah
auhumistans gudjans uslagjan ana ina handuns in þizai hveilai jah
ohtedun þo managein; froþun auk þatei du im þo gajukon qaþ.

<span id="an_20:20">20:20</span> \[CA\] jah afleiþandans insandidedun
ferjans, þans us liutein taiknjandans sik garaihtans wisan, ei
gafaifaheina is waurdei jah atgebeina ina reikja jah waldufnja kindinis.

<span id="an_20:21">20:21</span> \[CA\] jah frehun ina qiþandans:
laisari, witum þatei raihtaba rodeis jah laiseis jah ni andsaihvis
andwairþi, ak bi sunjai wig gudis laiseis:

<span id="an_20:22">20:22</span> \[CA\] skuldu ist unsis kaisara gild
giban þau niu?

<span id="an_20:23">20:23</span> \[CA\] bisaihvands þan ize unselein
Iesus qaþ du im: hva mik fraisiþ?

<span id="an_20:24">20:24</span> \[CA\] ataugeiþ mis skatt: hvis habaiþ
manleikan jah ufarmeli? andhafjandans þan qeþun: kaisaris.

<span id="an_20:25">20:25</span> \[CA\] iþ is qaþuh du im: us\~nu\~gibiþ
þo kaisaris kaisara jah þo gudis guda.

<span id="an_20:26">20:26</span> \[CA\] jah ni mahtedun gafahan is
waurde in andwairþja manageins jah sildaleikjandans andawaurde is
gaþahaidedun.

<span id="an_20:27">20:27</span> \[CA\] du atgaggandans þan sumai
Saddukaie, þaiei qiþand usstass ni wisan, frehun ina

<span id="an_20:28">20:28</span> \[CA\] qiþandans: laisari, Moses
gamelida uns, jabai hvis broþar gadauþnai aigands qen, jah sa unbarnahs
gadauþnai, ei nimai broþar is þo qen jah urraisjai fraiw broþr seinamma.

<span id="an_20:29">20:29</span> \[CA\] sibun nu broþrjus wesun, jah sa
frumista nimands qen gadauþnoda unbarnahs.

<span id="an_20:30">20:30</span> \[CA\] jah nam anþar þo qen, jah sa
gaswalt unbarnahs.

<span id="an_20:31">20:31</span> \[CA\] jah þridja nam þo samaleiko;
samaleiko þan jah þai sibun, jah ni biliþun barne jah gaswultun.

<span id="an_20:32">20:32</span> \[CA\] Spedista allaize gadauþnoda jah
so qens.

<span id="an_20:33">20:33</span> \[CA\] in þizai usstassai nu, hvarjis
þize wairþiþ qens? þai auk sibun aihtedun þo du qenai.

<span id="an_20:34">20:34</span> \[CA\] jah andhafjands qaþ du im Iesus:
þai sunjus þis aiwis liugand jah liuganda;

<span id="an_20:35">20:35</span> \[CA\] iþ þaiei wairþai sind jainis
aiwis niutan jah usstassais us dauþaim, ni liugand ni liuganda;

<span id="an_20:36">20:36</span> \[CA\] nih allis gaswiltan þanaseiþs
magun, ibnans aggilum auk sind jah sunjus sind gudis, usstassais sunjus
wisandans.

<span id="an_20:37">20:37</span> \[CA\] aþþan þatei urreisand dauþans,
jah Moses bandwida ana aihvatundjai, swe qiþiþ: sahv fraujan guþ
Abrahamis jah guþ Isakis jah guþ Iakobis.

<span id="an_20:38">20:38</span> \[CA\] aþþan guþ nist dauþaize, ak
qiwaize; allai auk imma liband.

<span id="an_20:39">20:39</span> \[CA\] andhafjandans þan sumai þize
bokarje qeþun: laisari, waila qast.

<span id="an_20:40">20:40</span> \[CA\] niþ\~þan þanaseiþs gadaurstedun
fraihnan ina ni waihtais.

<span id="an_20:41">20:41</span> \[CA\] qaþ þan du im: hvaiwa qiþand
Xristu sunu Daweidis wisan?

<span id="an_20:42">20:42</span> \[CA\] jah silba Daweid qiþiþ in bokom
psalmo: qaþ frauja du fraujin meinamma: sit af taihswon meinai,

<span id="an_20:43">20:43</span> \[CA\] unte ik galagja fijands þeinans
fotubaurd fotiwe þeinaize.

<span id="an_20:44">20:44</span> \[CA\] Daweid ina fraujan haitiþ, jah
hvaiwa sunus imma ist?

<span id="an_20:45">20:45</span> \[CA\] at gahausjandein þan allai
managein qaþ du siponjam seinaim:

<span id="an_20:46">20:46</span> \[CA\] atsaihviþ faura bokarjam þaim
wiljandam gaggan in hveitaim . . . .

------------------------------------------------------------------------

[Next: John](joh)
