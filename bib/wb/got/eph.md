[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](gal)  [Next](phi) 

------------------------------------------------------------------------

### Gothic Bible: Ephesians

<span id="an_1:0">1:0</span> \[A\] Aipistaule Pawlaus du Aifaisium
anastodeiþ.

<span id="an_1:0">1:0</span> \[B\] Du Aifais(ium) anastodeiþ.

<span id="an_1:1">1:1</span> \[A\] Pawlus, apaustaulus Xristaus Iesuis
þairh wiljan gudis, þaim weiham þaim wisandam in Aifaison jah triggwaim
in Xristau Iesu.

<span id="an_1:1">1:1</span> \[B\] Pawlus, apau(s)taulus Xristaus Iesuis
þairh wiljan gudis, þaim weiham þaim wisandam in Aifaison jah triggwaim
in Xristau Iesu.

<span id="an_1:2">1:2</span> \[A\] ansts izwis jah gawairþi fram guda
attin unsaramma jah fraujin Iesu Xristau.

<span id="an_1:2">1:2</span> \[B\] ansts izwis jah gawairþi fram guda
attin unsaramma jah fraujin Iesu Xristau.

<span id="an_1:3">1:3</span> \[A\] þiuþiþs guþ jah atta fraujins unsaris
Iesuis Xristaus, izei gaþiuþida uns ana allai þiuþeinai ahmeinai in
himinakundaim in Xristau.

<span id="an_1:3">1:3</span> \[B\] þiuþiþs guþ jah atta fraujins unsaris
Iesuis Xristaus, izei gaþiuþida uns in allai þiuþeinai ahmeinai in
himinakundaim in Xristau.

<span id="an_1:4">1:4</span> \[A\] swaswe gawalida uns in imma faur
gasatein fairhvaus, ei sijaima weihai jah unwammai in andwairþja is in
frijaþwai.

<span id="an_1:4">1:4</span> \[B\] swaswe gawalida unsis in imma faur
gasatein fairhvaus, ei sijaima weis weihai jah unwammai in andwairþja is
in friaþwai.

<span id="an_1:5">1:5</span> \[A\] fauragarairoþ uns du suniwe gadedai
þairh Iesu Xristu in ina bi leikainai wiljins seinis,

<span id="an_1:5">1:5</span> \[B\] fauragarairoþ uns du suniwe gadedai
þairh Iesu Xristu in imma bi leikainai wiljins seinis,

<span id="an_1:6">1:6</span> \[A\] du hazeinai wulþaus anstais
seinaizos, in þizaiei ansteigs was uns in þamma liubin sunau seinamma,

<span id="an_1:6">1:6</span> \[B\] du hazeinai wulþaus anstais
seinaizos, in þizaiei ansteigs was uns in þamma liubin sunau seinamma,

<span id="an_1:7">1:7</span> \[A\] in þammei habam faurbauht, fralet
frawaurhte þairh bloþ is, bi gabein wulþaus anstais is,

<span id="an_1:7">1:7</span> \[B\] in þammei habam faurbauht, f(r)a(le)t
frawaurhte þairh bl(oþ) is, bi gabein wu(l)þaus a(ns)tais is,

<span id="an_1:8">1:8</span> \[A\] þoei ufarassau ganohida in uns in
allai handugein jah frodein,

<span id="an_1:8">1:8</span> \[B\] þoei ufarassau ganohida in uns in
allai handugein jah frodein,

<span id="an_1:9">1:9</span> \[A\] kannjan unsis runa wiljins seinis bi
wiljin, saei fauragaleikaida imma

<span id="an_1:9">1:9</span> \[B\] kannjan unsis runa wiljins seinis
b(i) (w)iljin, saei fauragaleikaida imma

<span id="an_1:10">1:10</span> \[A\] du fauragaggja usfulleinais mele,
aftra usfulljan alla in Xristau, þo ana himinam jaþ\~þo ana airþai in
imma,

<span id="an_1:10">1:10</span> \[B\] du fauragaggja (u)sfulleinais mele,
aftra (usfu)lljan alla in Xristau, þo (ana) himinam jah ana airþai in
imma,

<span id="an_1:11">1:11</span> \[A\] in þammei hlauts gasatidai wesum,
fauragaredanai bi wiljin gudis þis alla in allaim waurkjandins bi muna
wiljins seinis,

<span id="an_1:11">1:11</span> \[B\] in þammei hlauts gasatidai wesum,
faur(a)garedanai (b)i w(i)ljin gudis þ(is) alla in al(l)aim waurkjandins
bi muna (wi)ljins seinis,

<span id="an_1:12">1:12</span> \[A\] ei sijaima weis du hazeinai wulþaus
is þai faurawenjandans in Xristau,

<span id="an_1:12">1:12</span> \[B\] ei sijaima weis du hazeinai wulþaus
is þai faur(a)wenjandans in Xristau,

<span id="an_1:13">1:13</span> \[A\] in þammei jah jus gahausjandans
waurd sunjus, aiwaggeli ganistais izwaraizos, þammei galaubjandans
gasiglidai waurþuþ ahmin gahaitis þamma weihin,

<span id="an_1:13">1:13</span> \[B\] in þammei jah jus gahausjandans
waurd sunjos, aiwaggeli ganis(t)ais izwaraizos, þammei (ga)laubjandan(s)
ga(si)glidai (w)aurþuþ ahmin ga(ha)itis þamma weihin,

<span id="an_1:14">1:14</span> \[A\] izei ist wadi arbjis unsaris du
faurbauhtai gafreideinais, du hazeinai wulþaus is.

<span id="an_1:14">1:14</span> \[B\] izei ist (wa)di arbjis unsaris du
faur(b)auhtai (ga)freideinais, du hazeinai wulþaus is.

<span id="an_1:15">1:15</span> \[A\] duþþe jah ik, gahausjands izwara
galaubein in fraujin Iesu Xristau jah frijaþwa in allans þans weihans,

<span id="an_1:15">1:15</span> \[B\] duþþe jah ik, gahausjan(ds) izwara
galaubein in fraujin Iesu Xristau jah friaþwa in allans þ(a)ns weihans,

<span id="an_1:16">1:16</span> \[A\] unsweibands awiliudo in izwara,
gamund waurkjands in bidom meinaim,

<span id="an_1:16">1:16</span> \[B\] unsweibands awiliudo in izwara,
gamund (waurk)jands in bidom meinaim,

<span id="an_1:17">1:17</span> \[A\] ei guþ fraujins unsaris Iesuis
Xristaus, atta wulþaus, gibai izwis ahman handugeins jah andhuleinais in
ufkunþja seinamma,

<span id="an_1:17">1:17</span> \[B\] ei guþ fraujins u(n)saris Iesuis
Xristaus, atta wulþ(a)us, gibai izwis ahman handugeins jah andhuleinais
in ufkunþja seinamma,

<span id="an_1:18">1:18</span> \[A\] inliuhtida augona hairtins izwaris,
ei witeiþ jus hva ist wens laþonais is, hvileiku gabei wulþaus arbjis is
in weihaim,

<span id="an_1:18">1:18</span> \[B\] inliuh\[i\]tida augona hairtins
izwaris, ei witeiþ jus hva ist wens laþonais is, hvileiku gabei wulþaus
arbjis is in weihaim,

<span id="an_1:19">1:19</span> \[A\] jah hva ufarassus mikileins mahtais
is in uns þaim galaubjandam bi waurstwa mahtais swinþeins is,

<span id="an_1:19">1:19</span> \[B\] jah hva ufarass(u)s mikileins
mahtais is in uns þaim galaubjandam bi waur(s)twa mahtais swinþeins is,

<span id="an_1:20">1:20</span> \[A\] þatei gawaurhta in Xristau,
urraisjands ina us dauþaim jah gasatida in taihswon seinai in himinam

<span id="an_1:20">1:20</span> \[B\] þatei gawaurhta in Xristau,
urraisjands ina us dauþaim jah gasatida in taihswon seinai in himinam

<span id="an_1:21">1:21</span> \[A\] ufaro allaize reikje jah waldufnje
jah mahte jah fraujinassiwe jah allaize namne namnidaize ni þatainei in
þamma aiwa, ak jah in þamma anawairþin.

<span id="an_1:21">1:21</span> \[B\] ufaro allaize reikje jah waldufnje
jah mahte jah fraujinassiwe jah allaize namne namnidaize ni þatainei in
þamma aiwa, ak jah in þamma anawairþin.

<span id="an_1:22">1:22</span> \[A\] jah alla ufhnaiwida uf fotuns imma
jah ina atgaf haubiþ ufar alla aikklesjon,

<span id="an_1:22">1:22</span> \[B\] jah all ufhnaiwida uf fotuns imma
jah ina atgaf haubiþ ufar alla aikklesjon,

<span id="an_1:23">1:23</span> \[A\] sei ist leik is, fullo þis alla in
allaim usfulljandins.

<span id="an_1:23">1:23</span> \[B\] sei ist leik is, fullo þis alla in
allaim usfulljandins.

<span id="an_2:1">2:1</span> \[A\] Jah izwis wisandans dauþans
missadedim jah frawaurhtim izwaraim,

<span id="an_2:1">2:1</span> \[B\] Jah izwis wisandans dauþans
missadedim jah frawaurhtim izwaraim,

<span id="an_2:2">2:2</span> \[A\] in þaimei simle iddjeduþ bi þizai
aldai þis fairhvaus, bi reik waldufnjis luftaus, ahmins þis nu
waurkjandins in sunum ungalaubeinais,

<span id="an_2:2">2:2</span> \[B\] in þaimei simle iddjeduþ bi þizai
aldai þis aiwis, bi reik waldufnjis luftaus, ahmins þis (n)u
waurkjandins in sunum ungalaubeinais,

<span id="an_2:3">2:3</span> \[A\] in þaimei jah weis allai usmetum
suman in lustum leikis unsaris, taujandans wiljans leikis jah gamitone,
jah wesum wistai barna hatize, swaswe jah þai anþarai.

<span id="an_2:3">2:3</span> \[B\] in þaimei jah weis allai usmetum
suman in lustum leikis unsaris, taujandans wiljans leikis jah gamitone,
jah wisum wistai barna hatis, swaswe jah þai anþarai.

<span id="an_2:4">2:4</span> \[A\] iþ guþ, gabigs wisands in
armahairtein, in þizos managons frijaþwos þizaiei frijoda uns,

<span id="an_2:4">2:4</span> \[B\] iþ guþ, gabeigs wisands in
armahairtein, in þizos managons frijaþwos in þizaiei frijoda uns,

<span id="an_2:5">2:5</span> \[A\] jah wisandans uns dauþans frawaurhtim
miþgaqiwida uns Xristau - anstai sijuþ ganasidai -

<span id="an_2:5">2:5</span> \[B\] jah wisandans uns dauþans frawaurhtim
, miþgaqiwida uns Xristau - anstai sijum ganasidai -

<span id="an_2:6">2:6</span> \[A\] jah miþurraisida jah miþgasatida in
himinakundaim in Xristau Iesu,

<span id="an_2:6">2:6</span> \[B\] jah miþurraisidai jah miþga(s)atidai
in himinakundaim in Xristau Iesu,

<span id="an_2:7">2:7</span> \[A\] ei ataugjai in ald\[a\]im þaim
anagaggandeim ufarassu gabeins anstais seinaizos in selein bi uns in
Xristau Iesu.

<span id="an_2:7">2:7</span> \[B\] ei ataugjai in aldim þaim
anagaggandeim ufarassu gabeins anstais seinaizos in selein bi uns in
Xristau Iesu.

<span id="an_2:8">2:8</span> \[A\] unte anstai siuþ ganasidai þairh
galaubein, jah þata ni us izwis, ak gudis giba ist;

<span id="an_2:8">2:8</span> \[B\] unte anstai sijuþ ganasidai þairh
galaubein, jah þata ni us izwis, ak gudis giba ist;

<span id="an_2:9">2:9</span> \[A\] ni us waurstwam, ei hvas ni hvopai,

<span id="an_2:9">2:9</span> \[B\] ni us waurstwam, ei hvas ni hvopai,

<span id="an_2:10">2:10</span> \[A\] ak is sium taui, gaskapanai in
Xristau Iesu du waurstwam godaim, þoei fauragamanwida guþ, ei in þaim
gaggaima.

<span id="an_2:10">2:10</span> \[B\] ak is sijum taui, gaskapanai in
Xristau Iesu du waurstwam godaim, þoei fauragamanwida guþ, ei in þaim
(ga)ggaima.

<span id="an_2:11">2:11</span> \[A\] duþþe gamuneiþ þatei jus þiudos
simle wesuþ in leika, þai namnidans unbimaitanai fram þizai namnidon
bimait in leika handuwaurht.

<span id="an_2:11">2:11</span> \[B\] duþþe gamuneiþ þatei jus þiudos
simle wesuþ in leika, þai namnidans unbimaitanai fram þizai namnidon
bimait in leika handuwaurht.

<span id="an_2:12">2:12</span> \[A\] unte wesuþ þan in jainamma mela inu
Xristu, framaþjai usmetis Israelis jah gasteis gahaite trausteis, wen ni
habandans jah gudalausai in manasedai.

<span id="an_2:12">2:12</span> \[B\] unte wesuþ þan in jainamma mela
inuh Xristu, framaþjai usmetis Israelis jah gasteis gahaite trausteis,
wen ni habandans jah g(uda)lausai in manasedai.

<span id="an_2:13">2:13</span> \[A\] iþ nu sai, in Xristau Iesu jus
juzei simle wesuþ fairra, waurþuþ nehva in bloþa Xristaus.

<span id="an_2:13">2:13</span> \[B\] iþ (nu) sai, in Xristau Iesu jus
juzei sim(le) (w)esuþ fairra, waurþuþ nehva in bloþa Xristaus.

<span id="an_2:14">2:14</span> \[A\] sa auk ist gawairþi unsar, saei
gatawida þo ba du samin jah midgardiwaddju faþos gatairands,

<span id="an_2:14">2:14</span> \[B\] sa auk ist gawairþi unsar, saei
gatawida þo ba du samin jah miþgardawaddju faþos gatairands,

<span id="an_2:15">2:15</span> \[A\] fijaþwa, ana leika seinamma witoþ
anabusne garaideinim gatairands, ei þans twans gaskopi in sis silbin du
ainamma niujamma mann, waurkjands gawairþi,

<span id="an_2:15">2:15</span> \[B\] fijaþwa, ana leika seinamma witoþ
anabusne garaideinim gatairands, ei þans twans gaskopi in sis silbin du
ainamma niujamma mann, waurkjan(ds) gawairþi,

<span id="an_2:16">2:16</span> \[A\] jah gafriþodedi þans bans in
ainamma leika guda þairh galgan, afslahands fijaþwa in sis silbin.

<span id="an_2:16">2:16</span> \[B\] jah gafriþodedi þans bans in
ainamma leika guda þairh galgan, afslahans fijaþwa in sis silbin.

<span id="an_2:17">2:17</span> \[A\] jah qimands wailamerida gawairþi
izwis juzei fairra jah gawairþi þaim ize nehva;

<span id="an_2:17">2:17</span> \[B\] jah qimands wailamerida gawairþi
izwis juzei fairra jah gawairþi þaim izei nehva;

<span id="an_2:18">2:18</span> \[A\] unte þairh ina habam atgagg bajoþs
in ainamma ahmin du attin.

<span id="an_2:18">2:18</span> \[B\] unte þ(a)irh ina habam atgagg
bajoþs in ainamma ahmin du att(in).

<span id="an_2:19">2:19</span> \[A\] sai nu ni sijuþ gasteis jah
aljakonjai, ak sijuþ gabaurgjans þaim weiham jah ingardjans gudis,

<span id="an_2:19">2:19</span> \[B\] sai nu ju ni sijuþ gasteis (jah)
aljakonjai, ak sijuþ gaba(urg)jans þaim weiham jah ing(ar)djans gudis,

<span id="an_2:20">2:20</span> \[A\] anatimri(dai) . . . .

<span id="an_2:20">2:20</span> \[B\] anatimridai ana grunduwaddjau
apaustaule jah praufete, at wisandin auhumistin waihstastaina silbin
Xristau Iesu,

<span id="an_2:21">2:21</span> \[B\] in þammei alla gatimrjo gagatiloda
wahseiþ du alh weihai in fraujin,

<span id="an_2:22">2:22</span> \[B\] in þammei jah jus miþgatimridai
sijuþ du bauainai gudis in ahmin.

<span id="an_3:1">3:1</span> \[B\] In þizozei waihtais ik Pawlus bandja
Xristaus Iesuis in izwara þiudo,

<span id="an_3:2">3:2</span> \[B\] jabai sweþauh hausideduþ fauragaggi
gudis anstais, sei gibana ist mis in izwis;

<span id="an_3:3">3:3</span> \[B\] unte bi andhuleinai gakannida was mis
so runa, swe fauragamelida in leitilamma,

<span id="an_3:4">3:4</span> \[B\] duþþe ei siggwandans mageiþ fraþjan
frodein meinai in runai Xristaus,

<span id="an_3:5">3:5</span> \[B\] þatei anþaraim aldim ni kunþ was
sunum manne, swaswe nu andhuliþ ist þaim weiham is apaustaulum jah
praufetum in ahmin,

<span id="an_3:6">3:6</span> \[B\] wisan þiudos gaarbjans jah galeikans
jah gadailans gahaitis is in Xr(is)tau Iesu þairh aiwaggeljon,

<span id="an_3:7">3:7</span> \[B\] þizozei warþ andbahts ik bi gibai
anstais gudis þizai gibanon mis bi toja mahtais is.

<span id="an_3:8">3:8</span> \[B\] mis, þamma undarleijin allaize þize
weihane, atgibana warþ ansts so, in þiudom wailamerjan þo
unfairlaistidon gabein Xristaus,

<span id="an_3:9">3:9</span> \[A\] . . . . in guda þamma alla
gaskapjandin,

<span id="an_3:9">3:9</span> \[B\] jah inliuhtjan allans, hvileik þata
fauragaggi runos þizos gafulginons fram aiwam in guda þamma alla
gaskapjandin,

<span id="an_3:10">3:10</span> \[A\] ei kanniþ wesi nu reikjam jah
waldufnjam in þaim himinakundam þairh aikklesjon so filufaiho handugei
gudis,

<span id="an_3:10">3:10</span> \[B\] ei kanniþ wesi nu reikjam jah
waldufnjam in þaim himinakundam þairh aikklesjon so managfalþo handugei
gudis,

<span id="an_3:11">3:11</span> \[A\] bi muna aiwe þanei gatawida in
Xristau Iesu fraujin unsaramma,

<span id="an_3:11">3:11</span> \[B\] bi muna aiwe þanei gatawida in
Xristau Iesu fraujin unsaramma,

<span id="an_3:12">3:12</span> \[A\] in þammei habam balþein
\[freij(hals)\] jah atgagg in trauainai þairh galaubein is.

<span id="an_3:12">3:12</span> \[B\] in þammei habam balþein jah atgagg
in trauainai þairh galaubein is.

<span id="an_3:13">3:13</span> \[A\] in þize bidja, ni wairþaiþ
usgrudjans in aglom meinaim faur izwis, þatei ist wulþus izwar.

<span id="an_3:13">3:13</span> \[B\] in þize bidja, ni wairþaiþ
usgrudjans in aglom meinaim faur izwis, þatei ist wulþus izwar.

<span id="an_3:14">3:14</span> \[A\] in þis biuga kniwa meina du attin
fraujins unsaris Iesuis Xristaus,

<span id="an_3:14">3:14</span> \[B\] in þis biuga kniwa meina du attin
fraujins unsaris Iesuis Xristaus,

<span id="an_3:15">3:15</span> \[A\] us þammei all fadreinis in himina
jah ana airþai namnjada,

<span id="an_3:15">3:15</span> \[B\] us þammei all fadreinis in himina
jah ana airþai namnjada,

<span id="an_3:16">3:16</span> \[A\] ei gibai izwis bi gabein wulþaus
seinis mahtai inswinþjan þairh ahman seinana

innuman mannan,

<span id="an_3:16">3:16</span> \[B\] ei gibai izwis bi gabein wulþaus
seinis mahtai gaswinþnan þairh ahman seinana in innuman mannan,

<span id="an_3:17">3:17</span> \[A\] bauan Xristu þairh galaubein in
hairtam izwaraim,

<span id="an_3:17">3:17</span> \[B\] bauan Xristu þairh galaubein in
hairtam izwaraim,

<span id="an_3:18">3:18</span> \[A\] ei in frijaþwai gawaurhtai jah
gasulidai mageiþ gafahan miþ allaim þaim weiham hva sijai braidei
jal\~laggei jah hauhei jah d(iupe)i;

<span id="an_3:18">3:18</span> \[B\] ei in friaþwai gawaurhtai jah
gasulidai mageiþ gafahan miþ allaim þaim weiham hva sijai braidei jah
laggei jah hauhei jah diupei;

<span id="an_3:19">3:19</span> \[A\] kunan þo ufarassau mikilon þis
kunþjis frijaþwa Xristaus, ei fulnaiþ in allai fullon gudis.

<span id="an_3:19">3:19</span> \[B\] kunnan þo ufarassau mikilon þis
kunþjis friaþwa Xristaus, ei fullnaiþ du allai fullon gudis.

<span id="an_3:20">3:20</span> \[A\] aþþan þamma mahteigin ufar all
taujan maizo \[giban\] þau bidjam aiþþau fraþjam bi mahtai þizai
waurkjandein in unsis,

<span id="an_3:20">3:20</span> \[B\] aþþan þamma mahteigin ufar all
taujan maizo þau bidjam aiþþau fraþjam bi mahtai þizai waurkjandein in
uns,

<span id="an_3:21">3:21</span> \[A\] immuh wulþus in Xristau Iesu jah
aikkles in allos aldins aiwe, amen.

<span id="an_3:21">3:21</span> \[B\] imma wulþus in aikklesjon in
Xristau Iesu in allos aldins aiwe, amen.

<span id="an_4:1">4:1</span> \[A\] Bidja nu izwis ik bandja in fraujin,
wairþaba gaggan þizos laþonais þizaiei laþodai siuþ,

<span id="an_4:1">4:1</span> \[B\] Bidja nu izwis ik bandja in fraujin,
wairþaba gaggan þizos laþonais þizaiei laþodai sijuþ,

<span id="an_4:2">4:2</span> \[A\] miþ allai hauneinai jah qairrein, miþ
usbeisnai usþulandans izwis misso in frijaþwai,

<span id="an_4:2">4:2</span> \[B\] miþ allai hauneinai jah qairrein, miþ
usbeisnai usþulandans izwis misso in friaþwai,

<span id="an_4:3">4:3</span> \[A\] usdaudjandans fastan ainamundiþa
ahmins in gabundjai gawairþeis.

<span id="an_4:3">4:3</span> \[B\] usdaudjandans fastan ainamundiþa
ahmins in gabundjai gawairþeis.

<span id="an_4:4">4:4</span> \[A\] ain leik jah ains ahma, swaswe
atlaþodai sijuþ in aina wen laþonais izwaraizos.

<span id="an_4:4">4:4</span> \[B\] ain leik jah ains ahma, swaswe
atlaþodai sijuþ in aina wen laþonais izwaraizos.

<span id="an_4:5">4:5</span> \[A\] ains frauja, aina galaubeins, aina
daupeins,

<span id="an_4:5">4:5</span> \[B\] ains frauja, aina galaubeins, aina
daupeins,

<span id="an_4:6">4:6</span> \[A\] ains guþ jah atta allaize , saei ufar
allaim jah and allans jah in allaim uns.

<span id="an_4:6">4:6</span> \[B\] ains guþ jah atta allaize . . . .

<span id="an_4:7">4:7</span> \[A\] iþ ainhvarjammeh unsara atgibana ist
ansts bi mitaþ gibos Xristaus;

<span id="an_4:8">4:8</span> \[A\] in þizei qiþiþ: ussteigands in
hauhiþa ushanþ hunþ jah atuhgaf gibos mannam.

<span id="an_4:9">4:9</span> \[A\] þatuþ\~þan usstaig, hva ist, niba
þatei jah atstaig faurþis in undar\[a\]isto airþos?

<span id="an_4:10">4:10</span> \[A\] saei atstaig, sa ist jah saei
usstaig ufar allans himinans, ei usfullidedi allata.

<span id="an_4:11">4:11</span> \[A\] jah silba gaf sumans
apaustaul(u)ns, sumanzuþ\~þan praufetuns, sumansuþ\~þan aiwaggelistans,
sumansuþ\~þan hairdjans jah laisarjans,

<span id="an_4:12">4:12</span> \[A\] du ustauhtai weihaize du waurstwa
andbahtjis, du timreinai leikis Xristaus,

<span id="an_4:13">4:13</span> \[A\] unte garinnaima allai in
ainamundiþa galaubeinais jah ufkunþjis sunus gudis, du waira fullamma,
in mitaþ wahstaus fullons Xristaus,

<span id="an_4:14">4:14</span> \[A\] ei þanaseiþs ni sijaima niuklahai
uswagidai jah uswalugidai winda hvammeh laiseinais, liutein manne, in
filudeisein du listeigon uswandjai airzeins,

<span id="an_4:15">4:15</span> \[A\] iþ sunja taujandans in frijaþwai
wahsjaima in ina þo alla, ize ist haubiþ, Xristus,

<span id="an_4:16">4:16</span> \[A\] us þammei all leik gagatiloþ
gagahaftiþ þairh allos gawissins andstaldis, bi waurstwa in mitaþ ana
ainhvarjoh fero, uswahst leikis taujiþ du timreinai seinai in frijaþwai.

<span id="an_4:17">4:17</span> \[A\] þata nu qiþa jah weitwodja in
fraujin, ei þanaseiþs ni gaggaiþ, swaswe jah anþaros þiudos gaggand in
uswissja hugis seinis,

<span id="an_4:17">4:17</span> \[B\] þata nu qiþa jah weitwo(d)ja in
fraujin, ei þanaseiþs ni gaggaiþ, swaswe jah anþaros þiudos gaggand in
uswissja hugis seinis,

<span id="an_4:18">4:18</span> \[A\] riqizeinai gahugdai wisandans,
framaþjai libainais gudis in unwitjis þis wisandins in im, in daubiþos
hairtane seinaize,

<span id="an_4:18">4:18</span> \[B\] riqizeinai gahugdai wisandans,
framaþjai libainais gudis in unwitjis þis wisandins in im, in daubiþos
hairtane seinaize,

<span id="an_4:19">4:19</span> \[A\] þaiei uswenans waurþanai sik
silbans atgebun aglaitein in waurstwein unhrainiþos allaizos, in
faihufrikein.

<span id="an_4:19">4:19</span> \[B\] þaiei uswenans waurþanai sik
silbans atgebun aglaitein in waurstwein unhrainiþos allaizos, in
faihufrikein.

<span id="an_4:20">4:20</span> \[A\] iþ jus ni swa ganemuþ Xristu,

<span id="an_4:20">4:20</span> \[B\] iþ jus ni swa ganemuþ Xristu,

<span id="an_4:21">4:21</span> \[A\] jabai sweþauh ina hausideduþ jah in
imma uslaisidai sijuþ, swaswe ist sunja in Iesu,

<span id="an_4:21">4:21</span> \[B\] jabai sweþauh ina hausideduþ jah in
imma uslaisidai sijuþ, swaswe ist sunja in Iesu,

<span id="an_4:22">4:22</span> \[A\] ei aflagjaiþ jus bi frumin usmeta
þana fairnjan mannan þana riurjan bi lustum afmarzeinais.

<span id="an_4:22">4:22</span> \[B\] ei aflagjaiþ jus bi frumin usmeta
þana fairnjan mannan þana riurjan bi lustum afmarzeinais.

<span id="an_4:23">4:23</span> \[A\] anuþ\~þan\~niujaiþ ahmin fraþjis
izwaris,

<span id="an_4:23">4:23</span> \[B\] anuþ\~þan\~niujaiþ (a)hmin fraþjis
izwaris,

<span id="an_4:24">4:24</span> \[A\] jag\~gahamoþ þamma niujin mann
þamma bi guda gaskapanin in garaihtein jah weihiþai sunjos.

<span id="an_4:24">4:24</span> \[B\] jah gahamoþ þamma niujin mann þamma
bi guda gaskapanin in garaihtein jah weihiþai sunjos.

<span id="an_4:25">4:25</span> \[A\] in þizei aflagjandans liugn rodjaiþ
sunja hvarjizuh miþ nehvundjin seinamma, unte sijum anþar anþaris liþus.

<span id="an_4:25">4:25</span> \[B\] in þizei aflagjandans liugn rodjaiþ
sunja hvarjizuh miþ nehvundjin seinamma, unte sijuþ anþar anþaris liþus.

<span id="an_4:26">4:26</span> \[A\] þwairhaiþ\~þan sijaiþ jah ni
frawaurkjaiþ, sunno ni dissigqai ana þwairhein izwara.

<span id="an_4:26">4:26</span> \[B\] þwairhaiþ\~þan sijaiþ jah ni
frawaurkjaiþ, sunno ni disiggqai ana þwairhein izwara.

<span id="an_4:27">4:27</span> \[A\] ni gibiþ staþ unhulþin.

<span id="an_4:27">4:27</span> \[B\] nih gibaiþ staþ unhulþin.

<span id="an_4:28">4:28</span> \[A\] saei hlefi, þanaseiþs ni hlifai, iþ
mais arbaidjai, waurkjands swesaim handum þiuþ, ei habai dailjan
þaurbandin.

<span id="an_4:28">4:28</span> \[B\] saei hlefi, þanaseiþs ni hlifai, ak
mais arbaidjai, waurkjands swesaim handum þiuþ, ei habai dailjan
þaurbandin.

<span id="an_4:29">4:29</span> \[A\] ainhun waurde ubilaize us munþa
izwaramma ni usgaggai, ak þatei goþ sijai du timreinai galaubeinais, ei
gibai anst hausjandam.

<span id="an_4:29">4:29</span> \[B\] ainhun waurde ubilaize us munþa
izwaramma ni usgaggai, ak þatei goþ sijai du timreinai galaubeinais, ei
gibai anst hausjandam.

<span id="an_4:30">4:30</span> \[A\] jah ni gaurjaiþ þana weihan ahman
gudis, in þammei gasiglidai sijuþ in daga uslauseinais.

<span id="an_4:30">4:30</span> \[B\] jah ni gaurjaiþ þana weihan ahman
gudis, þammei gasiglidai sijuþ in daga uslauseinais.

<span id="an_4:31">4:31</span> \[A\] alla baitrei jah hatis jah þwairhei
jah hrops jah wajamereins afwairpaidau af izwis miþ allai unselein.

<span id="an_4:31">4:31</span> \[B\] alla baitrei jah hatis jah þwairhei
jah hrops jah wajamereins afwairpaidau af izwis miþ allai unselein.

<span id="an_4:32">4:32</span> \[A\] wairþaiduh miþ izwis misso seljai,
armahairtai, fragibandans izwis misso, swaswe guþ in Xristau fragaf
izwis.

<span id="an_4:32">4:32</span> \[B\] wairþaiduh miþ izwis misso seljai,
armahairtai, fragibandans izwis misso, swaswe guþ in Xristau fragaf
izwis.

<span id="an_5:1">5:1</span> \[A\] Wairþaiþ nu galeikondans guda swe
barna liuba

<span id="an_5:1">5:1</span> \[B\] Wairþaiþ nu galeikondans gud(a) swe
barna liuba

<span id="an_5:2">5:2</span> \[A\] jah gaggaiþ in frijaþwai, swaswe jah
Xristus frijoda uns jah atgaf sik silban faur uns hunsl jah sauþ guda du
daunai woþjai.

<span id="an_5:2">5:2</span> \[B\] jah gagga(iþ) in friaþwai, swaswe jah
Xristu(s) frijoda uns jah atgaf si(k) si(l)ban faur uns hunsl jah sauþ
guda du daunai woþjai.

<span id="an_5:3">5:3</span> \[A\] aþþan horinassus jah allos
unhrainiþos aiþþau faihufrikei nih namn(jaidau) . . . .

<span id="an_5:3">5:3</span> \[B\] aþþan horinassus jah allos
unhrainiþos aiþþau faihufrikei nih namnjaidau in izwis, swaswe gadob ist
weihaim,

<span id="an_5:4">5:4</span> \[B\] aiþþau

dwala(wa)urdei aiþþau saldra, þoei d(u) þaurftai ni fairrinnand, ak mais
awiliuda.

<span id="an_5:5">5:5</span> \[B\] þata auk witeiþ, kunnandans þatei
hvazu hors aiþþau unhrains aiþþau faihufriks, þatei ist galiugag(u)de
skalkinassaus, ni habaiþ a(r)bi in þiudangardjai Xristaus jah gudis.

<span id="an_5:6">5:6</span> \[B\] ni manna izwis uslu\[s\]to lausaim
waurdam, þairh þoei (q)imiþ hatis gudis ana sunum un(ga)laubeinais.

<span id="an_5:7">5:7</span> \[B\] ni wairþaiþ nu (gad)ailans im.

<span id="an_5:8">5:8</span> \[B\] wesuþ auk suman (r)i(q)iz, iþ nu
liuhaþ in fraujin; swe barna liuhadis gaggaiþ. -

<span id="an_5:9">5:9</span> \[B\] aþþan akran liuhadis ist in allai
selein jah garaihtein jah sunjai. -

<span id="an_5:10">5:10</span> \[B\] gakiusandans þatei sijai waila
galeikaiþ fraujin,

<span id="an_5:11">5:11</span> \[B\] jah ni gamainjaiþ waurstwam riqizis
. . . .

<span id="an_5:17">5:17</span> \[A\] duþþe ni wairþaiþ unfrodai, ak
fraþjandans hva sijai wilja fraujins.

<span id="an_5:18">5:18</span> \[A\] jah ni anadrigkaiþ izwis weina, in
þammei ist usstiurei, ak fullnaiþ in ahmin,

<span id="an_5:19">5:19</span> \[A\] rodjandans izwis in psalmom jah
hazeinim jah saggwim ahmeinaim, siggwandans in hairtam izwaraim fraujin,

<span id="an_5:20">5:20</span> \[A\] awiliudondans sinteino fram allaim
in namin fraujins unsaris Iesuis Xristaus attin jah guda,

<span id="an_5:21">5:21</span> \[A\] ufhausjandans izwis misso in agisa
Xristaus.

<span id="an_5:22">5:22</span> \[A\] qenes seinaim abnam ufhausjaina
swaswe fraujin;

<span id="an_5:23">5:23</span> \[A\] unte wair ist haubiþ qenais swaswe
jah Xristus haubiþ aikklesjons, jah is ist nasjands leikis.

<span id="an_5:24">5:24</span> \[A\] akei swaswe aikklesjo ufhauseiþ
Xristu, swah qenes abnam seinaim in allamma.

<span id="an_5:25">5:25</span> \[A\] jus wairos frijoþ qenins izwaros,
swaswe jah Xristus frijoda aikklesjon jah sik silban atgaf faur þo,

<span id="an_5:26">5:26</span> \[A\] ei þo gaweihaidedi gahrainjands
þwahla watins in waurda,

<span id="an_5:27">5:27</span> \[A\] ei ustauhi silba sis wulþaga
aikklesjon, ni habandein wamme aiþþau maile aiþþau hva swaleikaize, ak
ei sijai weiha jah unwamma.

<span id="an_5:28">5:28</span> \[A\] swa jah wairos skulun frijon seinos
qenins swe leika seina. \[sein silbins leik frijoþ,\] saei seina qen
frijoþ, \[jah\] sik silban frijoþ.

<span id="an_5:29">5:29</span> \[A\] ni auk manna hvanhun sein leik
fijaida, ak fodeiþ ita jah warmeiþ swaswe jah Xristus aikklesjon . . . .

<span id="an_6:8">6:8</span> \[B\] . . . . taujiþ þiuþis, þata ganimiþ
at fraujin, jaþþe skalks jaþþe freis.

<span id="an_6:9">6:9</span> \[A\] . . . . fraletandans im hvotos,
witandans þatei im jah izwis sama frauja ist in himinam, jah wiljahalþei
nist at imma.

<span id="an_6:9">6:9</span> \[B\] jah jus fraujans \[jah jus fraujans\]
þata samo taujaiþ wiþra ins, fraletandans im hvotos, witandans þatei im
jah izwis sama frauja ist in himinam, jah wiljahalþei nist at imma.

<span id="an_6:10">6:10</span> \[A\] þata nu anþar, broþrjus meinai,
inswinþjaiþ izwis in fraujin jah in mahtai swinþeins is.

<span id="an_6:10">6:10</span> \[B\] þata nu anþar, broþrjus meinai,
inswin(þ)jaiþ izwis in fraujin jah in mahtai swinþeins is.

<span id="an_6:11">6:11</span> \[A\] gahamoþ izwis sarwam gudis, ei
mageiþ standan wiþra listins diabulaus;

<span id="an_6:11">6:11</span> \[B\] gahamoþ izwis sarwam gudis, ei
mageiþ standan wiþra listins diabulaus;

<span id="an_6:12">6:12</span> \[A\] unte nist izwis brakja wiþra leik
jah bloþ, ak wiþra reikja jah waldufnja, wiþra þans fairhvu habandans
riqizis þis, wiþra þo ahmeinona unseleins in þaim himinakundam.

<span id="an_6:12">6:12</span> \[B\] unte nist izwis brakja wiþra leik
jah bloþ, ak wiþra reikja jah waldufnja, wiþra þans fairhvu habandans
riqizis þis, wiþra þo ahmeinona unseleins in þaim himinakundam.

<span id="an_6:13">6:13</span> \[A\] duþþe nimiþ sarwa gudis, ei mageiþ
andstandan in þamma daga ubilin jah in allamma uswaurkjandans standan.

<span id="an_6:13">6:13</span> \[B\] duþþe nimiþ sarwa gudis, ei mageiþ
andstandan in þamma daga ubilin jah in allamma uswaurkjandans standan.

<span id="an_6:14">6:14</span> \[A\] standaiþ nu, ufgaurdanai hupins
izwarans sunjai jag\~gapaidodai brunjon garaihteins,

<span id="an_6:14">6:14</span> \[B\] standaiþ nu, ufgaurdanai hupins
izwarans sunjai jah gapaidodai brunjon garaihteins,

<span id="an_6:15">6:15</span> \[A\] jag\~gaskohai fotum in manwiþai
aiwaggeljons gawairþjis

<span id="an_6:15">6:15</span> \[B\] jah gaskohai fotum in manwiþai
aiwaggeljons gawairþjis

<span id="an_6:16">6:16</span> \[A\] ufar all andnimandans skildu
galaubeinais, þammei maguþ allos arhvaznos þis unseljins funiskos
afhvapjan;

<span id="an_6:16">6:16</span> \[B\] ufar all andnimandans skildu
galaubeinais, þammei maguþ allos arhvaznos þis unseleins funiskos
afhvapjan;

<span id="an_6:17">6:17</span> \[A\] jah hilm naseinais nimaiþ jah meki
ahmins, þatei ist waurd gudis;

<span id="an_6:17">6:17</span> \[B\] jah hilm naseinais nimaiþ jah meki
ahmins, þatei ist waurd gudis;

<span id="an_6:18">6:18</span> \[A\] þairh allos aihtronins jah bidos
aihtrondans in alla mela in ahmin jah du þamma \[du\]wakandans sinteino
usdaudein jah bidom fram allaim þaim weiham,

<span id="an_6:18">6:18</span> \[B\] þairh allos aihtronins jah bidos
aihtrondans in alla mela in ahmin jah du þamma wakandans sinteino in
allai usdaudein jah bidom fram allaim þaim weiham,

<span id="an_6:19">6:19</span> \[A\] jah fram mis, ei mis gibaidau . . .
.

<span id="an_6:19">6:19</span> \[B\] jah fram mis, ei mis gibaidau waurd
in usluka munþis mein\[a\]is in balþein kannjan runa aiwaggeljons,

<span id="an_6:20">6:20</span> \[B\] faur þoei airino in kunawidom, ei
in izai gadaursjau, swe skuljau rodjan.

<span id="an_6:21">6:21</span> \[B\] (aþþa)n ei jus witeiþ hva bi mik
ist, hva ik tauja, kanneiþ izwis allata Twkeikus sa liuba broþar jah
triggwa andbahts in fraujin,

<span id="an_6:22">6:22</span> \[B\] þanei insandida du izwis, duþþe ei
kunneiþ (hva) b(i) mik ist, jah gaþrafstjai hairtona izwara.

<span id="an_6:23">6:23</span> \[B\] gawairþi broþrum jah friaþwa miþ
galaubeinai fram guda attin jah fraujin Iesu Xristau.

<span id="an_6:24">6:24</span> \[B\] ansts miþ allaim þaiei frijond
fraujan unsarana Iesu Xristu in unriurein. amen.

<span id="an_6:255">6:255</span> \[B\] Du Aifaisium ustauh.

------------------------------------------------------------------------

[Next: Philippians](phi)
