[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](mic)  [Next](hab) 

------------------------------------------------------------------------

### Croatian Bible: Nahum

<span id="an_1:1">1:1</span> Proročanstvo nad Ninivom. Knjiga viđenja
Nahuma Elkošanina.

<span id="an_1:2">1:2</span> Jahve je Bog ljubomoran i osvetnik! Jahve
se osvećuje, gospodar srdžbe! Jahve se osvećuje svojim protivnicima,
ustrajan u gnjevu na neprijatelje.

<span id="an_1:3">1:3</span> Jahve je spor u gnjevu, ali silan u moći.
Ne, Jahve neće pustiti krivca nekažnjena. U vihoru i oluji put je
njegov, oblaci su prašina koju podižu njegovi koraci.

<span id="an_1:4">1:4</span> Prijeti moru i isušuje ga, presušuje sve
rijeke. ...Bašan i Karmel uvenuli su, povenuli su pupoljci Libana!

<span id="an_1:5">1:5</span> Pred njim se gore potresaju, bregovi se
ljuljaju, zemlja se pod njim provaljuje, krug zemaljski i sve što na
njem stanuje.

<span id="an_1:6">1:6</span> Tko može izdržati pred bijesom njegovim?
Tko će odoljeti pred gnjevnom srdžbom njegovom? Jarost se njegova kao
vatra izlijeva i litice se pred njim kidaju.

<span id="an_1:7">1:7</span> Jahve je dobar onima koji se u njeg'
uzdaju, on je okrilje u dan nevolje, poznaje one koji se njemu utječu

<span id="an_1:8">1:8</span> kada potopne vode poplave. Uništit će one
koji se protiv njega podižu, progonit će svoje dušmane u najmrkliji
mrak.

<span id="an_1:9">1:9</span> Što vi snujete protiv Jahve? On uništava do
kraja; nevolja se neće dva puta podići.

<span id="an_1:10">1:10</span> Kao trnovita šikara i kao pijanci na
pijanki, k'o suha slama bit će potpuno smlavljeni.

<span id="an_1:11">1:11</span> Iz tebe je potekao onaj koji snuje zlo
protiv Jahve, savjetnik Belijala.

<span id="an_1:12">1:12</span> Jahve ovako govori: "Neka su spremni,
neka mnogobrojni, bit će pokošeni, uništeni. Ako sam te ponizio, neću te
odsada ponižavati.

<span id="an_1:13">1:13</span> A sada, razbit ću jaram koji te steže,
raskidat ću tvoje okove."

<span id="an_1:14">1:14</span> Protiv tebe Jahve naređuje: "Neće više
biti roda tvoga imena, iz hrama tvojih bogova istrijebit ću likove
rezane i livene, a od tvog groba ruglo ću učiniti."

<span id="an_2:1">2:1</span> Gledajte, preko gora hrli glasnik, on
naviješta: "Spasenje!" Svetkuj svoje blagdane, Judo, ispuni svoje
zavjete, jer Belijal više neće prolaziti po tebi, on je sasvim zatrt.

<span id="an_2:3">2:3</span> Da, Jahve će obnoviti vinograd Jakovljev i
vinograd Izraelov. Pljačkaši ih opljačkali, mladice im potrli.

<span id="an_2:2">2:2</span> Protiv tebe dolazi rušitelj. Postavi stražu
na bedeme, gledaj na put, opaši bedra, saberi sve svoje snage.

<span id="an_2:4">2:4</span> Štitovi njegovih junaka crvene se, njegovi
su ratnici u grimizu; ognjem blista čelik na njihovim bojnim kolima kad
krenu u boj; konji im se propinju.

<span id="an_2:5">2:5</span> Po ulicama bjesne bojna kola, lete preko
trgova; na pogled su baklje goruće; kao munje, samo sijevaju.

<span id="an_2:6">2:6</span> Pozivaju se borci odabrani, bacaju se u
rovove, hrle brzo na bedeme, već je zaklon postavljen.

<span id="an_2:7">2:7</span> Vrata koja gledaju na Rijeku otvaraju se,
strava je u palači.

<span id="an_2:8">2:8</span> Podižu, u izgnanstvo odvode Gospodaricu,
robinjice njene cvile, tuguju kao golubice, u prsa se udaraju.

<span id="an_2:9">2:9</span> Niniva je nabujalo jezero, oni bježe pred
vodom njezinom. "Zaustavite se, stanite!" Ali se nitko ne okreće.

<span id="an_2:10">2:10</span> "Grabite srebro! Grabite zlato!" Blagu
kraja nema, obilje dragocjenosti!

<span id="an_2:11">2:11</span> Pljačkanje, haranje, razaranje! Srce
zamire, koljena klecaju, u bedrima drhtavica, svima su lica
poblijedjela.

<span id="an_2:12">2:12</span> Gdje je skrovište lavovima i log
lavićima? Kad je lav izlazio, lavica je ostajala i lavovi mališani;
plašio ih nitko nije.

<span id="an_2:13">2:13</span> Lav je grabio za svoje laviće, davio je
za svoje lavice; svoje spilje punio je plijenom, svoja skrovišta
lovinom.

<span id="an_2:14">2:14</span> "Evo me! Tebi!" - riječ je Jahve nad
Vojskama. "Pretvorit ću u dim tvoja bojna kola, mač će poklati tvoje
laviće. Istrijebit ću sa zemlje tvoja pljačkanja, i neće se više čuti
povik tvojih glasnika."

<span id="an_3:1">3:1</span> Teško gradu krvničkom, pun je laži, prepun
grabeža, s pljačkanjem on ne prestaje!

<span id="an_3:2">3:2</span> Slušajte! Pucaju bičem! Slušajte! Štropot
točkova! Konji upropanj, kola poskakuju.

<span id="an_3:3">3:3</span> Konjanici u stremenu, mačevi sjaju, koplja
sijevaju ... gomile ranjenih, snopovi mrtvih, trupla unedogled, svuda se
o truplo spotiče!

<span id="an_3:4">3:4</span> Eto plaće za razvrat bludnice, ljupke
ljubaznice, vješte čarobnice koja je zavodila narode svojim razvratom i
plemena svojim čaranjima.

<span id="an_3:5">3:5</span> "Evo me! Tebi!" - riječ je Jahve nad
Vojskama. "Na tvoje lice podignut ću skute tvoje haljine, tvoju
golotinju pokazat ću narodima, tvoju sramotu kraljevstvima.

<span id="an_3:6">3:6</span> Bacit ću na tebe smeće, osramotit ću te,
izložiti na stup sramote.

<span id="an_3:7">3:7</span> Svaki koji te vidi, bježat će od tebe. Reći
će: 'Niniva! Kakva razvalina!' Tko je može požaliti? Gdje joj naći
tješitelje?"

<span id="an_3:8">3:8</span> Jesi li tvrđa od Tebe Amonove koja sjedi na
rukavima Rijeke? Njezino predziđe bilo je more, njezini bedemi bile su
vode.

<span id="an_3:9">3:9</span> Njezina snaga bila je Etiopija, Egipat;
nije imala granica. Narodi Puta i Libije bili su joj pomoćnici.

<span id="an_3:10">3:10</span> A i ona je otišla u progonstvo, morala je
ići u sužanjstvo; njezina nejaka djeca bila su razmrskana po svim
raskršćima; za ugledne ljude njezine bacali su ždrijeb, svi njezini
velikani okovani su lancima.

<span id="an_3:11">3:11</span> Tako ćeš i ti biti slomljena, bit ćeš
svladana; tako ćeš i ti morati tražiti utočište pred dušmaninom.

<span id="an_3:12">3:12</span> Tvoje utvrde sve su kao smokvino stablo s
urodom mladih smokava; kad se potrese stablo, smokve padaju u usta
svakome koji ih želi jesti.

<span id="an_3:13">3:13</span> Gledaj svoj narod: sve je žensko u domu
tvome; vrata tvoje zemlje širom se otvaraju neprijatelju; oganj je
sažgao tvoje prijevornice.

<span id="an_3:14">3:14</span> Nacrpi vode za opsadu, utvrdi svoje
bedeme, gnječi blato, gazi ilovaču, uzmi kalup za opeku.

<span id="an_3:15">3:15</span> A ipak će te oganj sažeći i mač
potamaniti. Namnoži se kao kukci, namnoži se kao skakavci;

<span id="an_3:16">3:16</span> \[16a\] umnoži svoje trgovce da ih bude
više nego zvijezda na nebu,

<span id="an_3:17">3:17</span> \[17a\] tvoje posade neka bude kao
skakavaca, a tvojih pisara kao kobilica. Borave po zidovima kad je
hladan dan. Sunce grane: \[16b\] kukci razvijaju krilašca i lete,
\[17b\] i odlaze tko zna kamo.

<span id="an_3:18">3:18</span> Jao! Kako su zaspali tvoji pastiri,
kralju asirski? Tvoji izabrani vojnici drijemaju, narod se tvoj raspršio
po gorama, nitko ga više ne može sakupiti.

<span id="an_3:19">3:19</span> Tvojoj rani nema lijeka! Neizlječiva je
tvoja ozljeda. Svi koji to saznaju plješću tvojoj razvalini. Tko nije
bez sanka i prestanka osjećao na sebi tvoju okrutnost?

------------------------------------------------------------------------

[Next: Habakkuk](hab)
