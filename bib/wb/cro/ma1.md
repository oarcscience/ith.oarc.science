[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](bar)  [Next](ma2.md) 

------------------------------------------------------------------------

### Croatian Bible: 1 Macabees

<span id="an_1:1">1:1</span> Aleksandar Makedonac, sin Filipov - tada
već gospodar Grčke - provali iz zemlje Kitima i potuče Darija, kralja
perzijskog i medijskog, i zakralji se namjesto njega.

<span id="an_1:2">1:2</span> Povede mnoge ratove, zauze tvrđave i
poubija kraljeve zemlje.

<span id="an_1:3">1:3</span> Dopro je do nakraj svijeta i poplijenio
mnoge narode. Sva zemlja pred njim umuknu, a srce se njegovo uznese i
uzoholi.

<span id="an_1:4">1:4</span> Sakupi silnu vojsku, podloži svojoj vlasti
krajeve, narode i vladare da mu plaćaju danak.

<span id="an_1:5">1:5</span> Konačno pade u postelju i uvidje da mu je
umrijeti.

<span id="an_1:6">1:6</span> Sazva svoje službenike, odličnike koji su s
njim rasli od mladosti, i još za života razdijeli im svoje kraljevstvo.

<span id="an_1:7">1:7</span> Tako, pošto je kraljevao dvanaest godina,
Aleksandar umrije.

<span id="an_1:8">1:8</span> A njegovi časnici preuzeše vlast, svaki na
svome području.

<span id="an_1:9">1:9</span> Svi se oni poslije njegove smrti okruniše,
a tako nakon njih i njihovi sinovi. Tako se godine i godine množilo zlo
na zemlji.

<span id="an_1:10">1:10</span> Od njih dođe grešni izdanak Antioh
Epifan, sin kralja Antioha, koji bijaše talac u Rimu. On se zakralji
godine sto trideset i sedme kraljevstva grčkoga.

<span id="an_1:11">1:11</span> U one dane nađoše se u Izraelu ljudi
opaki koji stadoše uvjeravati mnoge: "Hajde da sklopimo savez s narodima
svojim susjedima, jer otkako se od njih odijelismo, snađoše nas mnoga
zla."

<span id="an_1:12">1:12</span> I mnogima se to svidjelo.

<span id="an_1:13">1:13</span> Štoviše, požuriše se neki od naroda i
odoše kralju, koji im dopusti da se povedu za poganskim običajima.

<span id="an_1:14">1:14</span> I sagradiše u Jeruzalemu borilište, kako
to običavaju pogani,

<span id="an_1:15">1:15</span> prepraviše svoje obrezanje i otpadoše od
svetog Saveza. Ujarmiše se s poganima i prodaše se da čine zlo.

<span id="an_1:16">1:16</span> Kad je Antioh učvrstio svoju vlast,
poduze da svom kraljevstvu podvrgne Egipat pa da kraljuje dvama
kraljevstvima.

<span id="an_1:17">1:17</span> Provali u Egipat sa silnom vojskom, s
bojnim kolima i slonovima, s konjicom i velikim brodovljem.

<span id="an_1:18">1:18</span> I zametne rat protiv Ptolemeja, kralja
egipatskog, koji pred njim uzmače i pobježe. Padoše mnogi nasmrt
ranjeni.

<span id="an_1:19">1:19</span> I tako oni zagospodariše egipatskim
utvrđenim gradovima i poplijeniše Egipat.

<span id="an_1:20">1:20</span> A pošto je potukao Egipat, Antioh se
godine sto četrdeset i treće vrati i krene protiv Izraela. Uziđe na
Jeruzalem sa silnom vojskom.

<span id="an_1:21">1:21</span> Drsko prodre u Svetište i zaplijeni
zlatni kadioni žrtvenik, svijećnjak sa svim, priborom,

<span id="an_1:22">1:22</span> stol za prinošenje hljebova, sudove za
žrtve ljevanice, kaleže, zlatne kadionice, zavjese, vijence i sav zlatni
ures na pročelju Hrama, koje ogoli.

<span id="an_1:23">1:23</span> Zaplijenio je sve srebro i zlato, oteo
dragocjeno posuđe i opljačkao tajne riznice koje je mogao pronaći.

<span id="an_1:24">1:24</span> Oplijenivši sve to, vratio se u svoju
zemlju, pošto je izvršio pokolj i izgovorio silno bogohulstvo.

<span id="an_1:25">1:25</span> U Izraelu nasta opća tuga po svim
mjestima.

<span id="an_1:26">1:26</span> Zastenjaše poglavari i starješine,
obnemogoše mladići i djevojke - ljepota ženska sva uvenu.

<span id="an_1:27">1:27</span> Mladoženje udariše u tužaljke; a nevjeste
po ložnicama prokukaše.

<span id="an_1:28">1:28</span> Sva se zemlja tresla od žalosti nad
svojim stanovnicima, sav se dom Jakovljev obukao u sramotu.

<span id="an_1:29">1:29</span> Nakon dvije godine posla kralj u gradove
judejske nadglednika poreza, koji dođe u Jeruzalem s jakom vojskom.

<span id="an_1:30">1:30</span> Najprije im je lukavo govorio o miru, i
oni mu povjerovaše. Zatim iznenada navali na grad, potuče ga teškim
udarcima i pogubi mnoštvo Izraelaca.

<span id="an_1:31">1:31</span> Opljačka grad, zapali ga vatrom i sruši
mu kuće i zid unaokolo.

<span id="an_1:32">1:32</span> Žene i djecu učiniše sebi robljem i
porazdijeliše među sobom stoku.

<span id="an_1:33">1:33</span> Zatim su obzidali Davidov grad velikim i
jakim zidom, s gordim kulama, i tako im postade utvrdom.

<span id="an_1:34">1:34</span> Ondje smjestiše opaki ološ, ljude
protivne Zakonu, koji se tu osiliše.

<span id="an_1:35">1:35</span> Nagomilaše tu oružja i hrane i pohraniše
plijen koji poplijeniše u Jeruzalemu. I tako se tu stvorilo
neprijateljsko gnijezdo.

<span id="an_1:36">1:36</span> Postade to zasjeda Svetištu, za sve
vrijeme opak protivnik Izraelu.

<span id="an_1:37">1:37</span> Proliše krv nevinu naokolo Svetišta i
oskvrnuše sveto mjesto.

<span id="an_1:38">1:38</span> Zbog njih pobjegoše žitelji jeruzalemski
i grad postade naselje stranaca. Jeruzalem postade tuđina porodu svome,
i djeca ga njegova napustiše.

<span id="an_1:39">1:39</span> Svetište njegovo opustje k'o pustinja,
blagdani mu se okrenuše u žalovanje, subote u porugu, a slava njegova u
ništavilo.

<span id="an_1:40">1:40</span> K'o nekoć slava njegova, namnožila mu se
sramota, i sav se ponos njegov okrenu u tugovanje.

<span id="an_1:41">1:41</span> I napisa kralj proglas svemu svom
kraljevstvu da svi moraju postati jedan narod i svaki mora ostaviti
svoje običaje.

<span id="an_1:42">1:42</span> I svi se narodi pokoriše kraljevoj
naredbi.

<span id="an_1:43">1:43</span> I mnogi Izraelci prihvatiše njegovo
bogoštovlje i počeše žrtvovati idolima i ne svetkovati subotu.

<span id="an_1:44">1:44</span> A kralj posla u Jeruzalem, i u ostale
judejske gradove, poslanice po glasnicima da se svi imaju povesti za
običajima tuđinaca koji su u zemlji,

<span id="an_1:45">1:45</span> pa da se u Hramu dokinu paljenice,
klanice i ljevanice; da se više ne svetkuju subote i blagdani;

<span id="an_1:46">1:46</span> da se onečisti Svetište i sveti narod;

<span id="an_1:47">1:47</span> da se podignu oltari, sveti gajevi i
idoli pa da im se žrtvuju svinje i nečiste životinje;

<span id="an_1:48">1:48</span> da se više ne obrezuju djeca, da se
onečiste svakom nečistoćom i gnusobom

<span id="an_1:49">1:49</span> i tako zaborave Zakon i izmijene sve
običaje.

<span id="an_1:50">1:50</span> Tko se ne pokori kraljevoj naredbi,
osuđen je na smrt.

<span id="an_1:51">1:51</span> Kralj je svem kraljevstvu napisao
proglase takva sadržaja i postavio je nadglednike nad svim narodom da se
to provede. Svim je judejskim gradovima, svakomu napose, zapovjedio da
prinose žrtve.

<span id="an_1:52">1:52</span> I pridružiše im se mnogi od naroda, svi
oni koji su otpali od Zakona, i zla velika učiniše u zemlji.

<span id="an_1:53">1:53</span> Takvi primoraše Izraela da se skriva u
svakojakim zbježištima.

<span id="an_1:54">1:54</span> Petnaestoga dana mjeseca Kisleva, godine
sto četrdeset i pete, sagradio je kralj na oltaru za žrtve paljenice
Grozotu pustoši. I u susjednim judejskim gradovima podigoše žrtvenike.

<span id="an_1:55">1:55</span> I palili su tamjan na vratima kuća i po
trgovima.

<span id="an_1:56">1:56</span> A u koga nađoše knjige Zakona, razderaše
ih i baciše u vatru.

<span id="an_1:57">1:57</span> Ako bi otkrili da tko čuva svitak knjige
Saveza ili da pristaje uza Zakon, po kraljevoj je odluci bio ubijen.

<span id="an_1:58">1:58</span> Takvo nasilje provodili su mjesec za
mjesecom nad Izraelom, nad svakim koga bi po gradovima otkrili.

<span id="an_1:59">1:59</span> Dvadeset i petoga u mjesecu prinosili su
žrtve na žrtveniku podignutu na oltaru za paljenice.

<span id="an_1:60">1:60</span> Po toj zapovijedi pogubljivali su žene
koje su dale obrezati svoju djecu;

<span id="an_1:61">1:61</span> objesili bi im o vrat dojenčad i smaknuli
ih zajedno sa svim njihovim domom i s onima koji su izvršili obrezanje.

<span id="an_1:62">1:62</span> Uza sve to, mnogi od Izraela ostadoše
postojani i pokazaše se hrabri te nisu jeli od nečistih jela.

<span id="an_1:63">1:63</span> Radije su išli u smrt nego da se onečiste
hranom ili da oskvrnu sveti Savez. I tako su umirali.

<span id="an_1:64">1:64</span> Uistinu, strašan gnjev bijaše nad
Izraelom.

<span id="an_2:1">2:1</span> U one dane Matatija, sin Ivana Šimunova,
svećenik iz koljena Joaribova, ode iz Jeruzalema i udari sjedište u
Modinu.

<span id="an_2:2">2:2</span> A imao je pet sinova: Ivana prozvana Gadi,

<span id="an_2:3">2:3</span> Šimuna prozvana Tasi,

<span id="an_2:4">2:4</span> Judu prozvana Makabej,

<span id="an_2:5">2:5</span> Eleazara prozvana Avaran, Jonatu prozvana
Afus.

<span id="an_2:6">2:6</span> Videći kakva se bogohulstva zbivaju u
Judeji i u Jeruzalemu, Matatija

<span id="an_2:7">2:7</span> zavapi: "Jao, zar se zato rodih da gledam
zator svog naroda i zator Svetoga grada pa da besposlen sjedim dok nam
ga predaju u ruke neprijatelja - Svetište naše u ruke tuđinaca?

<span id="an_2:8">2:8</span> Svetište njegovo postade k'o čovjek bez
časti,

<span id="an_2:9">2:9</span> posuđe, slava njegova, za plijen
opljačkano; nejačad njegova po trgovima poklana, mladići njegovi hrana
oštrim mačevima!

<span id="an_2:10">2:10</span> Ima li naroda kojemu ne pripade dio
našega kraljevstva, koji ne prigrabi sebi plijena našega?!

<span id="an_2:11">2:11</span> Sav mu je nakit otet, slobodu zamijeni s
ropstvom.

<span id="an_2:12">2:12</span> Gle, Svetište naše - ljepota i slava naša
- opustje, oskvrnuše ga pogani!

<span id="an_2:13">2:13</span> Čemu nam život?"

<span id="an_2:14">2:14</span> I razdrije Matatija i njegovi sinovi
svoju odjeću, navukoše kostrijet i proplakaše gorko.

<span id="an_2:15">2:15</span> Uto kraljevi ljudi, poslani da sile na
otpad, dođoše u Modin da prinude na žrtvovanje.

<span id="an_2:16">2:16</span> Mnogi su od Izraela prišli k njima. Ali
Matatija i njegovi sinovi ostadoše postojani.

<span id="an_2:17">2:17</span> Kraljevi ljudi priđu Matatiji i stanu ga
nagovarati: "Ti si čovjek ugledan u ovom gradu, častan i utjecajan; uz
tebe su tvoji sinovi i braća.

<span id="an_2:18">2:18</span> Priđi dakle prvi i izvrši zapovijed
kraljevu, kao što to učiniše drugi narodi, ostali Judejci i preostalo
stanovništvo Jeruzalema, pa ćeš i ti i tvoji sinovi ući u krug kraljevih
prijatelja i bit ćete čašćeni srebrom i zlatom i mnogim darovima."

<span id="an_2:19">2:19</span> Matatija im jakim glasom odgovori: "Neka
se i svi narodi pod kraljevom vlašću njemu pokore tako te svaki od njih
odstupi od bogoštovlja svojih predaka i privoli njegovim naredbama,

<span id="an_2:20">2:20</span> ja i moji sinovi i sva braća moja
slijedit ćemo Savez otaca svojih.

<span id="an_2:21">2:21</span> Ne dalo Nebo da ostavimo Zakon i
zapovijedi.

<span id="an_2:22">2:22</span> I zato ne možemo poslušati kraljevih
naloga da prestupimo svoje bogoštovlje ni udesno ni ulijevo."

<span id="an_2:23">2:23</span> Tek što je on to kazao, a Židov neki
priđe pred očima sviju da prema kraljevoj zapovijedi žrtvuje na
žrtveniku u Modinu.

<span id="an_2:24">2:24</span> Vidje to Matatija, razgnjevi se i srce mu
zadrhta, obuzet pravednim gnjevom, potrči i zakla ga na žrtveniku.

<span id="an_2:25">2:25</span> U isti čas ubi i kraljeva čovjeka koji je
silio na žrtvovanje i obori žrtvenik.

<span id="an_2:26">2:26</span> Tako provali njegova gorljivost za Zakon
kao nekoć Pinhasova protiv Zimrija, sina Šalumova.

<span id="an_2:27">2:27</span> Matatija tada stade vikati gradom iza
glasa: "Svaki koji gori ljubavlju za Zakon i stoji uza Savez, neka ide
za mnom."

<span id="an_2:28">2:28</span> I pobjegoše u gore on i njegovi sinovi,
ostavivši u gradu sve svoje.

<span id="an_2:29">2:29</span> Mnogi tada kojima je bilo stalo do
pravednosti i do pravde pobjegoše u pustinju

<span id="an_2:30">2:30</span> sa svojom djecom i ženama i sa svom
stokom, jer se zlo oborilo na njih.

<span id="an_2:31">2:31</span> I bi javljeno kraljevim ljudima i posadi
koja bijaše u Jeruzalemu, u Davidovu gradu, da su ljudi koji su
prekršili kraljevu zapovijed odbjegli u pustinjska skrovišta.

<span id="an_2:32">2:32</span> Jaka vojska dade se za njima u potjeru i
stiže ih. Svrstaše se protiv njih, spremni da zametnu s njima bitku u
dan subotnji.

<span id="an_2:33">2:33</span> I poručiše im: "Dosta je! Iziđite,
pokorite se kraljevu nalogu da spasite život!"

<span id="an_2:34">2:34</span> Ali im oni odgovoriše: "Ne izlazimo i
nećemo se pokoriti kraljevu nalogu da skvrnemo dan subotnji."

<span id="an_2:35">2:35</span> Napadoše ih bez oklijevanja.

<span id="an_2:36">2:36</span> A oni im nisu uzvraćali: ni da bi se
kamenom na njih nabacili, a kamoli da se utvrde u svojim skrovištima.

<span id="an_2:37">2:37</span> "Umrimo svi," govorahu, "u svojoj
nedužnosti. Svjedoče nam nebo i zemlja da nas ubijate nepravedno."

<span id="an_2:38">2:38</span> I zagna se vojska na njih u samu subotu
te izginuše svi oni sa svojom djecom i ženama i stokom - oko tisuću
duša.

<span id="an_2:39">2:39</span> Doznaše za to Matatija i njegove
pristalice i proplakaše gorko:

<span id="an_2:40">2:40</span> "Ako učinimo svi mi tako", rekoše jedan
drugomu, "kao ova naša braća, i ne pođemo u boj protiv pogana za svoj
život i za svoje svetinje, ubrzo će nas istrijebiti sa zemlje."

<span id="an_2:41">2:41</span> I tako toga dana donesoše odluku: "Tko
god nas napadne u dan subotnji, vojevat ćemo protiv njega da svi ne
izginemo kao što izgiboše braća naša u zbjegovima."

<span id="an_2:42">2:42</span> Pridružila im se i zajednica Hasidejaca,
poizbor junaka u Izraelu, sve ljudi odanih Zakonu.

<span id="an_2:43">2:43</span> I svi drugi koji su bježali od progonstva
pridruživali se njima, i tako im je raslo pojačanje.

<span id="an_2:44">2:44</span> Prikupila se tako cijela vojska te su
udarali u svom gnjevu na krivce i u svojoj srdžbi na bezakonike. Ostali
se razbježaše - da se spase - po poganskim zemljama.

<span id="an_2:45">2:45</span> A Matatija i njegove pristalice stanu
obilaziti i razvaljivati žrtvenike.

<span id="an_2:46">2:46</span> Silom su obrezivali neobrezane dječake
koje bi našli na području Izraela.

<span id="an_2:47">2:47</span> Progonili su drske tuđince. I pothvat im
je uspijevao.

<span id="an_2:48">2:48</span> Zaštitili su tako Zakon od ruku pogana i
kraljeva i ne dadoše da osili sila grešnička.

<span id="an_2:49">2:49</span> A kada se Matatijini dani primicahu
kraju, reče on svojim sinovima: "U ovo vrijeme, gle, osilila se drskost
i pogrda; nastalo je doba razora i ljutog gnjeva.

<span id="an_2:50">2:50</span> Djeco moja! Gorljivo se zauzmite za Zakon
i život svoj izložite za Savez naših otaca.

<span id="an_2:51">2:51</span> Spominjite se djela što ih oci naši
izvršiše u svoje vrijeme. Steći ćete tako slavu veliku, bit će vam
besmrtno ime.

<span id="an_2:52">2:52</span> Nije li se Abraham vjeran pokazao u
kušnji i nije li mu to uzeto u pravednost?

<span id="an_2:53">2:53</span> A Josip je u svojoj nevolji očuvao
zapovijed i postao gospodar Egipta.

<span id="an_2:54">2:54</span> Pinhas, otac naš, nosio se gorljivošću i
primio je obećanje vječnog svećeništva.

<span id="an_2:55">2:55</span> Jošua je ispunio nalog i postao sucem
Izraela.

<span id="an_2:56">2:56</span> Kaleb je u zboru bio svjedok istini i
zato mu pripade baština u zemlji.

<span id="an_2:57">2:57</span> Davidu, jer bijaše pobožan, kraljevsko je
prijestolje zauvijek dano u baštinu.

<span id="an_2:58">2:58</span> Ilija, jer bijaše gorljiv borac Zakona,
bi uznesen na nebo.

<span id="an_2:59">2:59</span> Hananija, Azarja i Mišael vjerom se
spasiše iz plamena.

<span id="an_2:60">2:60</span> Daniel zbog svoje nedužnosti bi izbavljen
iz lavljih ralja.

<span id="an_2:61">2:61</span> Razmotrite i vidite iz koljena u koljeno:
svi koji se u nj uzdaše ne poklekoše nikada.

<span id="an_2:62">2:62</span> Ne strašite se prijetnja grešnikovih, jer
slava bezbožnikova za gnojište je i za hranu crvima.

<span id="an_2:63">2:63</span> Danas se visoko diže, sutra ga već naći
ne možeš: u prah svoj se vratio, propale mu osnove.

<span id="an_2:64">2:64</span> Junaci mi, djeco, budite; Zakona se
čvrsto držite da se u njem proslavite.

<span id="an_2:65">2:65</span> Evo vam Šimuna, brata vašega: znam ga,
čovjek je razuman; slušajte ga uvijek, on će vam biti otac!

<span id="an_2:66">2:66</span> Juda Makabej, poizbor junak od svoje
mladosti, bit će vam vojskovođa i zapovijedat će u ratu protiv pogana.

<span id="an_2:67">2:67</span> Skupite oko sebe sve koji vrše Zakon i
osvetite svoj narod.

<span id="an_2:68">2:68</span> Milo za drago vratite poganima i držite
se propisa Zakona."

<span id="an_2:69">2:69</span> Tada ih Matatija blagoslovi i bi
pridružen svojim ocima.

<span id="an_2:70">2:70</span> Umro je u godini sto četrdeset i šestoj;
sahraniše ga u grobnici otaca njegovih u Modinu. Oplakao ga je sav
Izrael. Ę(166.-160. prije Krista)

<span id="an_3:1">3:1</span> Matatiju je naslijedio sin njegov Juda
Makabej.

<span id="an_3:2">3:2</span> Podupriješe ga sva njegova braća i sve
pristalice njegova oca i oduševljeno povedoše rat Izraelov.

<span id="an_3:3">3:3</span> On proširi nadaleko slavu svoga naroda.
Poput diva on se u oklop obukao, bojno oružje sebi pripasao. Mnoge je
bojeve zametnuo, oštrim mačem tabor štiteći.

<span id="an_3:4">3:4</span> Premac lavu svojim djelima, postade k'o
lavić što za plijenom riče.

<span id="an_3:5">3:5</span> Gonio je otpadnike, trag im njušeći; palio
je tlačitelje svoga naroda.

<span id="an_3:6">3:6</span> Od straha pred njim dah im prestajao,
bezakonici pred njim drhtahu. Spasenje se ruci njegovoj posrećilo.

<span id="an_3:7">3:7</span> Mnogog kralja on je ojadio, a Jakova
djelima obradovao. Dok je vijeka blagoslivljat će se uspomena njegova.

<span id="an_3:8">3:8</span> Obilazio gradovima Jude da istrijebi iz
njih bezbožnike, od Izraela srdžbu da odvrati.

<span id="an_3:9">3:9</span> Do krajeva zemlje ime mu doprlo, oko sebe
sabra raspršene.

<span id="an_3:10">3:10</span> Apolonije sabra pogane i velika vojska
krenu iz Samarije da zavojšti na Izraela.

<span id="an_3:11">3:11</span> Saznao za to Juda, pa ga presrete, potuče
ga i ubi. Mnogi nasmrt ranjeni pogiboše, a ostali pobjegoše.

<span id="an_3:12">3:12</span> Oplijeniše ih, a Juda sebi prisvoji mač
Apolonijev i nosio ga je u boju svega svog života.

<span id="an_3:13">3:13</span> Kad je Seron, sirski vojvoda, čuo da je
Juda skupio oko sebe ljude, zbor vjernih, spremnih da svaki čas krenu u
rat,

<span id="an_3:14">3:14</span> reče: "Steći ću ime i proslavit ću se u
kraljevstvu ako se zaratim s Judom i sa svima njegovima koji preziru
kraljevu riječ."

<span id="an_3:15">3:15</span> I krenu i uzađe s njim snažna vojska
bezbožnika da ga potpomognu i da se osvete sinovima Izraelovim.

<span id="an_3:16">3:16</span> Dok je uzlazio uza strmen Bet Horona,
ispriječi mu se Juda sa šakom ljudi.

<span id="an_3:17">3:17</span> Kad ovi ugledaju vojsku koja je izlazila
na njih, rekoše Judi: "Kako će se oduprijeti nas šačica tome silnom
mnoštvu? K tome smo obnemogli, cio dan bez hrane."

<span id="an_3:18">3:18</span> A Juda im odgovori: "Lako se može
dogoditi da i šačica ljudi ukliješti mnoštvo. A Nebu je svejedno
izvojevati spasenje s mnogima ili sa šačicom.

<span id="an_3:19">3:19</span> Pobjeda u ratu ne zavisi od jačine
vojske, jer nam od Neba dolazi jakost.

<span id="an_3:20">3:20</span> Ovi izlaze na nas u premoći drskosti i
bezakonja, da istrijebe nas i naše žene i djecu našu i da nas oplijene,

<span id="an_3:21">3:21</span> a mi vojujemo za goli život i za svoje
svete uredbe.

<span id="an_3:22">3:22</span> Zato će ih Gospod pred našim očima
satrti, i ništa se ne bojte."

<span id="an_3:23">3:23</span> Tako reče i obori se iznenada na njih i
razbi Serona i svu njegovu vojsku.

<span id="an_3:24">3:24</span> Naže za njima niz kosinu Bet Horona sve
do ravnice. Pade ih kakvih osam stotina ljudi, a ostali pobjegoše u
Filisteju.

<span id="an_3:25">3:25</span> I zavlada strah pred Judom i braćom
njegovom i obuze prepast sve okolne narode.

<span id="an_3:26">3:26</span> Do kralja doprije ime njegovo i po svim
se narodima pripovijedalo o Judinim djelima.

<span id="an_3:27">3:27</span> Kad je sve to čuo kralj Antioh, planu on
gnjevom i posla da se skupe sve snage njegova kraljevstva - vojska
silna.

<span id="an_3:28">3:28</span> Otvori svoje riznice i isplati vojsku za
godinu dana i naredi da bude spremna za svaku priliku.

<span id="an_3:29">3:29</span> Uto opazi da presušuje blago u njegovim
riznicama i da su mu državni dohoci sve manji zbog razdora i udaraca
kojima je izmučio zemlju zatirući zakone koji postojahu odiskona.

<span id="an_3:30">3:30</span> Poboja se dakle da neće, kako je već
bivalo, imati odakle podmiriti troškove i smoći darove što ih je prije
dijelio podašnom rukom, premašujući u tom svoje prethodnike.

<span id="an_3:31">3:31</span> U toj je tjeskobi odluči poći na Perziju
da prigrabi danak od zemalja i da tako namakne mnogo novca.

<span id="an_3:32">3:32</span> Ostavi Liziju, čovjeka ugledna,
kraljevskog roda, da vodi državne poslove od Eufrata pa do egipatske
granice.

<span id="an_3:33">3:33</span> I povjeri mu skrbništvo nad svojim sinom
Antiohom sve dok se on ne vrati.

<span id="an_3:34">3:34</span> Preda mu polovicu svoje vojske s bojnim
slonovima i dade mu naredbe o svemu što je naumio, osobito o
stanovnicima Judeje i Jeruzalema:

<span id="an_3:35">3:35</span> da se pošalje na njih vojska, da se satre
i istrijebi snaga Izraelova i preostatak Jeruzalema, pa da se izbriše i
spomen na to mjesto,

<span id="an_3:36">3:36</span> a onda da se na svem onom području nasele
tuđinci i njima da se razdijeli njihova zemlja.

<span id="an_3:37">3:37</span> Tada kralj povede sa sobom ostalu
polovicu vojske i krenu iz Antiohije, prijestolnice svoga kraljevstva,
godine sto četrdeset i sedme. Prijeđe preko Eufrata i poče se probijati
kroz gornje krajeve.

<span id="an_3:38">3:38</span> Lizija je izabrao Ptolemeja, sina
Dorimenova, Nikanora i Gorgiju, muževe junačne, prijatelje kraljeve.

<span id="an_3:39">3:39</span> S njima posla četrdeset tisuća pješaka i
sedam tisuća konjanika da navale na Judeju i da je opustoše po
zapovijedi kraljevoj.

<span id="an_3:40">3:40</span> I pokrenu se sva ta vojska, stiže do
Emausa i utabori se ondje u nizini.

<span id="an_3:41">3:41</span> Kad se o tome pročulo među trgovcima u
onomu kraju, uzeše oni mnogo srebra i zlata i okova te dođoše u tabor da
Izraelce pokupuju kao roblje. A zavojevačima se pridružila vojska iz
Sirije i drugih zemalja.

<span id="an_3:42">3:42</span> Juda pak i njegova braća vidješe da se
množe zla i da su se vojske utaborile na njihovu području, a saznali su
i za kraljeve naredbe da im se narod zatre i uništi.

<span id="an_3:43">3:43</span> Rekoše tada jedni drugima: "Podignimo
narod svoj od propasti i pođimo u rat za narod svoj i za svetinje
svoje!"

<span id="an_3:44">3:44</span> I sazvaše sav zbor da se svi spreme za
boj i da se pomole i vapiju za milost i milosrđe.

<span id="an_3:45">3:45</span> Opustje Jeruzalem kao pustinja. Ne bijaše
nikog od sve djece njegove da uđe ili da iziđe. Po Svetištu se gazilo, u
Tvrđavi se nastaniše stranci, poganima posta svratište. Jakovu je radost
iščezla, umuknula mu frula i citara.

<span id="an_3:46">3:46</span> Izraelci se sastadoše u Masfi, pred
Jeruzalemom, jer je nekoć Izrael u Masfi imao molitveno mjesto.

<span id="an_3:47">3:47</span> Postili su toga dana i obukli se u
kostrijet, posuli glavu pepelom i razderali svoje haljine.

<span id="an_3:48">3:48</span> Razvili su knjigu Zakona da potraže u
njoj ono što inače pogani traže od svojih idola.

<span id="an_3:49">3:49</span> Iznesoše svećeničku odjeću i prvine i
desetine i pozvaše nazirejce koji su ispunili razdoblje svoga zavjeta.

<span id="an_3:50">3:50</span> I zavapiše tada jakim glasom k Nebu: "Što
da sada učinimo sa svim ovim i kamo da ove smjestimo?

<span id="an_3:51">3:51</span> Svetište se tvoje gazi i skvrni,
svećenstvo je tvoje tužno, poniženo.

<span id="an_3:52">3:52</span> Pogani se, evo, udružiše protiv nas da
nas istrijebe. Ti jedini znadeš što nam spremaju.

<span id="an_3:53">3:53</span> Kako ćemo im odoljeti ako nam ti ne
pritečeš u pomoć?"

<span id="an_3:54">3:54</span> I zatrubiše nato u trublje i povikaše iz
sveg glasa.

<span id="an_3:55">3:55</span> Juda tada postavi narodu starješine:
tisućnike, stotnike, pedesetnike i desetnike.

<span id="an_3:56">3:56</span> Onima pak koji su baš gradili kuću, ili
su se tek oženili, ili su sadili vinograd, ili bijahu strašljivice,
naredi da se svaki takav, kako i Zakon zapovijeda, vrati kući.

<span id="an_3:57">3:57</span> I vojska krenu i utabori se južno od
Emausa.

<span id="an_3:58">3:58</span> Juda izda zapovijed: "Opašite se i budite
junaci! Spremni stojte ranom zorom za boj protiv pogana koji se, eto,
udružiše da istrijebe nas i naše svetinje.

<span id="an_3:59">3:59</span> Bolje nam je u boju izginuti nego da
gledamo zlo svog naroda i svojih svetinja.

<span id="an_3:60">3:60</span> Bit će onako kako Nebo hoće."

<span id="an_4:1">4:1</span> Gorgija povede sa sobom pet tisuća pješaka
i tisuću poizbor konjanika; ta je vojska krenula noću

<span id="an_4:2">4:2</span> da izvrši prepad na židovski tabor i da ga
iznenadi: vodiči joj bijahu stanovnici Tvrđe.

<span id="an_4:3">4:3</span> Kad je to dočuo Juda, podigao se i on sa
svojim junacima da na kraljevu vojsku, koja je bila u Emausu, udari

<span id="an_4:4">4:4</span> dok su joj pripadnici još izvan tabora.

<span id="an_4:5">4:5</span> Gorgija je pak došao noću u Judin tabor i
nije našao nikoga, pa je zato stao Židove tražiti po gorama, jer, kako
je rekao, "oni bježe pred nama".

<span id="an_4:6">4:6</span> U cik zore pojavi se Juda u ravnici sa samo
tri tisuće ljudi. Ti nisu imali prikladna obrambenog oružja ni mačeva.

<span id="an_4:7">4:7</span> Vidjeli su poganski tabor, jak i utvrđen:
opkoljavali ga konjanici, ljudi vični boju.

<span id="an_4:8">4:8</span> Juda reče svojim ljudima: "Ne bojte se toga
mnoštva i ne plašite se njihovih napadaja.

<span id="an_4:9">4:9</span> Sjetite se da su se naši oci spasili na
Crvenom moru kad ih je progonio faraon s vojskom.

<span id="an_4:10">4:10</span> Zavapimo sada k Nebu: ono će nam se možda
smilovati, sjetit će se svog Saveza s našim ocima, pa će danas pred nama
tu vojsku satrti.

<span id="an_4:11">4:11</span> Tada će svi narodi spoznati da postoji
Netko tko izbavlja i spasava Izraela."

<span id="an_4:12">4:12</span> Stranci podigoše oči: opazivši kako im
Židovi dolaze s protivne strane,

<span id="an_4:13">4:13</span> iziđoše iz tabora da prihvate bitku.
Judini vojnici zatrubiše u trube i zametnuše boj.

<span id="an_4:14">4:14</span> Razbijeni, pogani nagnuše u bijeg prema
ravnici.

<span id="an_4:15">4:15</span> Ali svi na zalaznici padoše od mača.
Ostale pognaše sve do Gezera i do nizina Idumeje, do Azota i do Jamnije:
palo je oko tri tisuće ljudi.

<span id="an_4:16">4:16</span> Kad se Juda vratio s potjere kojoj bijaše
na čelu,

<span id="an_4:17">4:17</span> reče narodu: "Ne lakomite se na plijen
jer nam prijeti još jedan rat.

<span id="an_4:18">4:18</span> Gorgija je sa svojom vojskom tu u gori.
Sad se oduprite našim neprijateljima, borite se protiv njih; potom ćete
bez brige pokupiti plijen."

<span id="an_4:19">4:19</span> Juda je još bio u riječi kadli jedan
odred proviri s gorskog visa.

<span id="an_4:20">4:20</span> Vidješe da su njihovi raspršeni i da je
tabor izgorio: o tome je još svjedočio dim koji se vidio.

<span id="an_4:21">4:21</span> Od toga se prizora prestraviše. A kad su
još na ravnici opazili Judinu vojsku spremnu za boj,

<span id="an_4:22">4:22</span> svi pobjegoše u filistejsku zemlju.

<span id="an_4:23">4:23</span> Juda se vratio da im oplijeni tabor.
Iznijelo se mnogo zlata, srebra, modra i crvena skrletna platna i golemo
drugo blago.

<span id="an_4:24">4:24</span> Na povratku su Židovi hvalili i
blagoslivljali Nebo govoreći: "Ono je dobro i njegova je ljubav vječna!"

<span id="an_4:25">4:25</span> Bijaše to dan velike izraelske pobjede.

<span id="an_4:26">4:26</span> Oni pak od neprijatelja koji bijahu
utekli dođoše k Liziji i javiše mu sve što se dogodilo.

<span id="an_4:27">4:27</span> Ta ga vijest smete, duh mu klonu, jer se
Izraelu nije dogodilo onako kako je on htio niti je bilo onako kako je
zapovjedio kralj.

<span id="an_4:28">4:28</span> Zato je iduće godine Lizija sabrao
šezdeset tisuća poizbor pješaka i pet tisuća konjanika da svlada Židove.

<span id="an_4:29">4:29</span> Došli su u Idumeju i utaborili se u
Betsuru. Juda iziđe protiv njih sa deset tisuća ljudi.

<span id="an_4:30">4:30</span> Kad vidje tu silnu vojsku, pomoli se
ovako: "Blagoslovljen da si, spasitelju Izraela, ti koji si satro juriš
diva rukom svoga sluge Davida i koji si filistejsku vojsku predao u ruke
Šaulova sina Jonate i njegova štitonoše.

<span id="an_4:31">4:31</span> Predaj i ovu vojsku u šake Izraela, svog
naroda; neka se osramote i pješaci i konjanici.

<span id="an_4:32">4:32</span> Posij strah u njihovim redovima, uništi
uzdanje koje imaju u svoju silu i neka se pokolebaju svojim porazom.

<span id="an_4:33">4:33</span> Obori ih mačem onih koji te ljube, da te
hvale pjesmama svi oni koji ti poznaju Ime!"

<span id="an_4:34">4:34</span> I počeše bitku i u srazu prsa o prsa pade
iz Lizijine vojske oko pet tisuća ljudi.

<span id="an_4:35">4:35</span> Videći kako mu se osula vojska i kako su
neustrašivi Judini junaci, koji su bili spremni junački živjeti ili
umrijeti, Lizija se vrati u Antiohiju. Ondje unovači najamnike da
iznova, s pojačanom vojskom, provali u Judeju.

<span id="an_4:36">4:36</span> Juda pak i njegova braća rekoše: "Eto,
naši su neprijatelji satrti, hajde da očistimo Svetište i posvetimo ga."

<span id="an_4:37">4:37</span> Sabra se sva vojska i pope se na goru
Sion.

<span id="an_4:38">4:38</span> Vidjeli su ondje opustjelo sveto mjesto,
oskvrnjen oltar, spaljena vrata, u predvorjima naraslo šikarje kao u
šumi ili u gorama, a ćelije porušene.

<span id="an_4:39">4:39</span> Razdrli su na sebi odjeću, zakukali i
glavu posuli pepelom.

<span id="an_4:40">4:40</span> Potom padoše ničice pa na znak truba
zavapiše k Nebu.

<span id="an_4:41">4:41</span> Juda naloži ljudima da tuku one koji su
bili u Tvrđi sve dok on Svetište ne očisti.

<span id="an_4:42">4:42</span> Zatim je izabrao svećenike neokaljane,
vjerne Zakonu.

<span id="an_4:43">4:43</span> Očistiše oni Svetište, a oskvrnjeno
kamenje ukloniše na nečisto mjesto.

<span id="an_4:44">4:44</span> Potom se vijećalo što da se učini od
žrtvenika za paljenice, koji je bio oskvrnjen.

<span id="an_4:45">4:45</span> Dođoše na dobru misao da ga uklone,
bojeći se da im ne bude na sramotu, jer su ga pogani oskvrnuli. I
oboriše žrtvenik.

<span id="an_4:46">4:46</span> Kamenje staviše na prikladno mjesto na
hramskoj gori, dok ne dođe prorok koji će o njem odlučiti.

<span id="an_4:47">4:47</span> Nato, prema Zakonu, uzeše neklesano
kamenje i podigoše nov žrtvenik, po uzoru na prijašnji.

<span id="an_4:48">4:48</span> Popravili su Svetište i unutrašnjost Doma
i posvetili predvorje.

<span id="an_4:49">4:49</span> Pošto su načinili novo sveto posuđe,
unijeli su u Hram svijećnjak, kadioni žrtvenik i stol.

<span id="an_4:50">4:50</span> Kadili su tamjan na žrtveniku i zapalili
svjetiljke na svijećnjaku koje su rasvijetlile unutrašnjost Hrama.

<span id="an_4:51">4:51</span> Postavili su hljebove na stol i objesili
zastore. Tako dovršiše djelo koje su poduzeli.

<span id="an_4:52">4:52</span> Dvadeset i petog dana devetog mjeseca,
zvanog Kislev, godine sto četrdeset i osme ustadoše u rano jutro

<span id="an_4:53">4:53</span> i prinesoše po Zakonu žrtvu na novom
žrtveniku za paljenice koji bijahu podigli.

<span id="an_4:54">4:54</span> Obnovili su posvetu žrtvenika uz pjesme i
zvuke citara, harfa i cimbala u ono isto doba i u isti dan u koji su ga
pogani oskvrnuli.

<span id="an_4:55">4:55</span> Sav je narod pao ničice i poklonio se, a
zatim upravio hvalu Nebu, onomu koji ih je tako sretno vodio.

<span id="an_4:56">4:56</span> Osam su dana slavili posvetu žrtvenika i
radosno prinosili paljenice i žrtve pričesnice i zahvalnice.

<span id="an_4:57">4:57</span> Uresili su pročelje Hrama zlatnim
vijencima i štitovima, obnovili ulaz i ćelije i postavili im vrata.

<span id="an_4:58">4:58</span> Nastala je velika radost u narodu i
izbrisala se sramota koju su nanijeli pogani.

<span id="an_4:59">4:59</span> Juda je sa svojom braćom i sa svom
izraelskom zajednicom odredio da se, počevši od dvadeset i petog dana
mjeseca Kisleva, svake godine u svoje vrijeme osam dana radosno i veselo
slavi dan posvete žrtvenika.

<span id="an_4:60">4:60</span> U to su vrijeme oko gore Siona sagradili
visoke zidove s jakim kulama, bojeći se da pogani ne dođu ta mjesta
oskvrnuti kao i prije.

<span id="an_4:61">4:61</span> Juda je ondje smjestio posadu da čuva
goru Sion. Utvrdio je Betsur da narod ima tvrđu protiv Idumeje.

<span id="an_5:1">5:1</span> Kad su okolni narodi čuli da je žrtvenik
ponovo sagrađen a Svetište uspostavljeno kao i prije, vrlo se
razgnjeviše

<span id="an_5:2">5:2</span> i naumiše istrijebiti Jakovljevo pokoljenje
što je živjelo među njima; počeli su ubijati i progoniti taj narod.

<span id="an_5:3">5:3</span> Juda zavojeva na Ezavove sinove u Idumeji,
na zemlju Akrabatenu, jer su opsjedali Izraelce. Žestoko ih je porazio,
ponizio i dočepao se plijena.

<span id="an_5:4">5:4</span> Sjetio se i zloće Bajanovih sinova, koji su
zasjedama na putovima narodu postavljali zamke i zapreke.

<span id="an_5:5">5:5</span> Pošto ih je opkolio u kulama, opsjedao ih
je i predao ih prokletstvu. Zapalio je i sažgao njihove kule i sve one
koji su bili u njima.

<span id="an_5:6">5:6</span> Zatim krenu na Amonce, u kojih je naišao na
jaku vojsku i mnogi narod pod poglavarem Timotejem.

<span id="an_5:7">5:7</span> Zapodjeo je s njima mnoge bojeve, potukao
ih i slomio im silu.

<span id="an_5:8">5:8</span> Zauze Jazer sa selima njegova područja, a
zatim se vrati u Judeju.

<span id="an_5:9">5:9</span> Pogani u Galaadu udružiše se protiv
Izraelaca koji su živjeli u njihovim krajevima da ih istrijebe; a
Izraelci pobjegoše u tvrđavu Datemu.

<span id="an_5:10">5:10</span> Poslali su Judi i njegovoj braći pisma
ovako sastavljena: "Pogani koji nas okružuju udružili se protiv nas da
nas unište.

<span id="an_5:11">5:11</span> Spremaju se da osvoje tvrđavu u koju smo
se sklonili. Timotej zapovijeda njihovom vojskom.

<span id="an_5:12">5:12</span> Dođi sad i izbavi nas iz njihovih ruku,
jer mnogo je naših već palo.

<span id="an_5:13">5:13</span> Pogubili su svu našu braću naseljenu u
Tobijinoj zemlji, odveli u ropstvo žene i djecu, imanje im oduzeli i
ondje pogubili oko tisuću ljudi."

<span id="an_5:14">5:14</span> Dok se to pismo još čitalo, dođoše drugi
glasnici, iz Galileje, razdrte odjeće, donoseći iste vijesti:

<span id="an_5:15">5:15</span> "Udružili se protiv nas iz Ptolemaide i
Tira i Sidona sa svim narodima Galileje da nas istrijebe."

<span id="an_5:16">5:16</span> A kad su Juda i narod to čuli, sazvaše
veliku skupštinu da vijećaju što da učine za svoju braću izvrgnutu
nevoljama i napadajima neprijatelja.

<span id="an_5:17">5:17</span> Juda tada reče bratu Šimunu: "Izaberi
sebi ljude pa idi, izbavi svoju braću u Galileji! A ja i brat Jonatan
poći ćemo u Galaaditidu."

<span id="an_5:18">5:18</span> Za obranu Judeje ostavi Zaharijina sina
Josipa i Azarju, poglavara naroda, s preostalom vojskom.

<span id="an_5:19">5:19</span> I zapovjedi im: "Upravljajte ovim
narodom, ali se ne upuštajte u rat protiv poganskih naroda dok se mi ne
vratimo."

<span id="an_5:20">5:20</span> Šimunu su dali tri tisuće ljudi za
Galileju, a Judi osam tisuća ljudi za Galaaditidu.

<span id="an_5:21">5:21</span> Pošto je otišao u Galileju, Šimun je
zametnuo mnoge bojeve protiv pogana, porazio ih i natjerao ih u bijeg;
gonio ih je do vrata Ptolemaide.

<span id="an_5:22">5:22</span> Ostavili su na bojištu oko tri tisuće
ljudi, od kojih je pokupio plijen.

<span id="an_5:23">5:23</span> Poveo je sa sobom Židove iz Galileje i
Arbate sa ženama i djecom i svim njihovim imanjem te ih odveo u Judeju s
velikom radošću.

<span id="an_5:24">5:24</span> A Juda Makabej i brat mu Jonatan
prijeđoše preko Jordana i tri su dana išli pustinjom.

<span id="an_5:25">5:25</span> Sretoše Nabatejce, koji su ih primili
miroljubivo te im pripovjedili sve što se dogodilo njihovoj braći u
Galaaditidi:

<span id="an_5:26">5:26</span> kako ih je mnogo zatvoreno u Bosori, u
Bosoru, u Alemi, Kasfu, Makedu i Karnainu, a to su sve utvrđeni veliki
gradovi;

<span id="an_5:27">5:27</span> kako ima zatvorenih i u ostalim gradovima
Galaaditide i kako je neprijatelj odlučio da sutradan napadne te
gradove, osvoji ih i u jednom danu istrijebi sve koji se nalaze u njima.

<span id="an_5:28">5:28</span> Juda odmah krenu s vojskom kroz pustinju
prema Bosori. Zauze grad i spali ga pošto pobi sve muško oštricom mača i
pokupi plijen.

<span id="an_5:29">5:29</span> Odande je krenuo dalje noću i približio
se tvrđavi.

<span id="an_5:30">5:30</span> Kad je svanula zora a oni podigli oči,
ugledaše bezbrojno mnoštvo kako namješta ljestve i sprave da zauzmu
tvrđavu; već su napadali.

<span id="an_5:31">5:31</span> Videći da je napadaj počeo i da se
urnebesna vika, pomiješana sa zvukom truba, diže iz grada prema nebu,

<span id="an_5:32">5:32</span> Juda reče ljudima svoje vojske: "Borite
se danas za svoju braću!"

<span id="an_5:33">5:33</span> Svrsta ih u tri skupine i tako krenuše na
neprijateljsku zalaznicu. Trube odjeknuše i zazivi se podigoše.

<span id="an_5:34">5:34</span> Timotejeva vojska, razabravši da je to
Makabej, pobježe pred njim. On ih porazi do nogu: toga dana ostade ih na
bojištu oko osam tisuća.

<span id="an_5:35">5:35</span> Pošto je zatim skrenuo na Alemu, napade
je, zauze, pobi sve muško, oplijeni je i spali.

<span id="an_5:36">5:36</span> Odande se digao da zauzme Kasfo, Maked,
Bosor i ostale gradove Galaaditide.

<span id="an_5:37">5:37</span> Poslije tih događaja Timotej prikupi
drugu vojsku i utabori se pred Rafonom s one strane potoka.

<span id="an_5:38">5:38</span> Juda je poslao svoje da izvide tabor i
oni mu javiše: "Oko ovog poglavara skupili su se svi pogani koji nas
okružuju i stvorili su golemu vojsku;

<span id="an_5:39">5:39</span> najmili su i Arape kao pomoćne odrede;
utaborili su se preko potoka, pripravni da te napadnu." Juda krenu da ih
presretne.

<span id="an_5:40">5:40</span> Timotej reče zapovjednicima svoje vojske
kad su se Juda i njegove čete približili vodi: "Ako prvi prijeđe i udari
na nas, nećemo mu moći odoljeti jer će imati prednost;

<span id="an_5:41">5:41</span> a ako se poboji i utabori s one strane
potoka, prijeći ćemo mi, udariti i nadvladati ga."

<span id="an_5:42">5:42</span> Kad se približio toku vode, Juda postavi
uz potok narodne pisare i naloži im: "Ne dopustite nikomu da razapinje
šatora, nego neka idu svi u boj."

<span id="an_5:43">5:43</span> On prijeđe prvi onamo, a za njim je
slijedio sav narod. Potjera pred sobom sve pogane. Oni pobacaše oružje i
pobjegoše da se sklone u karnainski hram.

<span id="an_5:44">5:44</span> Židovi su najprije osvojili grad, zatim
spalili hram sa svima koji su bili u njemu. Tako je oboren Karnain i
odonda se Judi nije moglo odoljeti.

<span id="an_5:45">5:45</span> Juda sabra sve Izraelce koji su bili u
Galaadu, od najmanjeg do najvećeg, njihove žene i djecu i imanje, i to
se golemo mnoštvo uputilo prema judejskoj zemlji.

<span id="an_5:46">5:46</span> Stigli su u Efron, važan i vrlo jak grad
što se nalazio na putu. Kako ga nije bilo moguće zaobići ni desno ni
lijevo, nije bilo druge nego kroza nj.

<span id="an_5:47">5:47</span> Stanovnici su im uskratili prolaz i vrata
zagradili kamenjem.

<span id="an_5:48">5:48</span> Juda im posla poruku sastavljenu ovim
miroljubivim riječima: "Pustite nas da prođemo preko vaše zemlje, da
dođemo u svoju; nitko vam neće učiniti nikakve štete, samo ćemo proći."
Ali im nisu htjeli otvoriti.

<span id="an_5:49">5:49</span> Tada Juda oglasi po vojsci neka svatko
ostane na svojem mjestu.

<span id="an_5:50">5:50</span> Junaci vojske zauzeše položaje. Juda je
cio dan i cijelu noć napadao, i grad mu pade u ruke.

<span id="an_5:51">5:51</span> Posjekao je sve muško oštricom mača,
porušio grad do temelja, oplijenio ga i prošao tim mjestom po tjelesima
pobijenih.

<span id="an_5:52">5:52</span> Židovi su pregazili Jordan na velikoj
ravnici nasuprot Betšanu.

<span id="an_5:53">5:53</span> Juda je cijelim putem pribirao zaostale i
bodrio narod sve dok nije stigao u judejsku zemlju.

<span id="an_5:54">5:54</span> Radosno i veselo uspinjali su se na goru
Sion i prinijeli paljenice zato što su se svi u miru vratili i nitko od
njih nije stradao.

<span id="an_5:55">5:55</span> Dok su Juda i Jonatan bili u galaadskoj
zemlji a Šimun, njihov brat, u Galileji pred Ptolemaidom,

<span id="an_5:56">5:56</span> Josip, Zaharijin sin, i Azarja,
zapovjednici vojske, čuli su za njihova sjajna djela i bojeve koje su
vodili te rekoše:

<span id="an_5:57">5:57</span> "Proslavimo se i mi, pođimo protiv pogana
što su oko nas!"

<span id="an_5:58">5:58</span> I tako dadoše naloge četama kojima su
zapovijedali i krenuše na Jamniju.

<span id="an_5:59">5:59</span> Gorgija iziđe iz grada sa svojim ljudima
da se s njima pobije.

<span id="an_5:60">5:60</span> Josip i Azarja biše natjerani u bijeg i
gonjeni sve do judejskih međa. Palo je u taj dan među izraelskim narodom
oko dvije tisuće ljudi.

<span id="an_5:61">5:61</span> Bio je to velik poraz za narod: nisu
slušali Judu i njegovu braću, nego mišljahu da će se istaknuti
hrabrošću.

<span id="an_5:62">5:62</span> Ali, eto, nisu bili od koljena onih ljudi
od kojih je dolazio spas Izraelu.

<span id="an_5:63">5:63</span> Plemeniti Juda i njegova braća uživali su
veliku čast pred svim Izraelom i svim poganima gdje su god čuli za
njihova imena.

<span id="an_5:64">5:64</span> Ljudi se natiskivali oko njih i klicali
im.

<span id="an_5:65">5:65</span> Juda je sa svojom braćom otišao na jug da
vojuje protiv Ezavovih sinova. Zauzeo je Hebron i njegova sela, srušio
tvrđave, a kule naokolo sve popalio.

<span id="an_5:66">5:66</span> Digavši tabor, ode da osvoji filistejsku
zemlju i prođe Marisu.

<span id="an_5:67">5:67</span> Toga su dana u boju pali svećenici koji
su se htjeli istaći hrabrošću pa se nepromišljeno upustili u boj.

<span id="an_5:68">5:68</span> Juda se uputio u Azot u filistejskom
području i ondje je razrušio žrtvenike, izrezbarene likove njihovih
bogova popalio, opljačkao gradove, a onda se vratio u judejsku zemlju.

<span id="an_6:1">6:1</span> U to vrijeme kralj Antioh prolazio gornjim
krajevima. Dočuo je da je perzijski grad Elimaida na glasu s bogatstva,
sa srebra i zlata,

<span id="an_6:2">6:2</span> da je ondje bogat hram u kojem se nalaze
zlatni predmeti vojne opreme, oklopi i oružje što ih je ostavio Filipov
sin Aleksandar Makedonski, koji je prvi vladao nad Grcima.

<span id="an_6:3">6:3</span> Zato je krenuo da pokuša zauzeti grad i
opljačkati ga, ali nije uspio jer su građani doznali za njegovu nakanu.

<span id="an_6:4">6:4</span> Oni mu se opriješe s oružjem u ruci:
natjerali su ga u bijeg te se odande morao, jako ojađen, probijati
natrag u Babilon.

<span id="an_6:5">6:5</span> Još dok je bio u Perziji, dođoše i javiše
mu kako su poražene čete što su upale u judejsku zemlju.

<span id="an_6:6">6:6</span> I Lizija je navro sa snažnom vojskom, ali
je pred Židovima morao pobjeći, jer su oni pobijeđenim vojskama uzeli
opremu i obilan plijen i tako postali još jači.

<span id="an_6:7">6:7</span> Srušili su i sramotni kip što ga bijaše
podigao na žrtveniku u Jeruzalemu, a svoje su sveto mjesto okružili
visokim zidovima, kakvi su bili i prije, pa tako i Betsur, jedan od
njegovih gradova.

<span id="an_6:8">6:8</span> Kad je kralj čuo te vijesti, prenerazi se i
silno uznemiri; pade na postelju i razbolje se od jada što mu se nije
želja ispunila.

<span id="an_6:9">6:9</span> Ostade tako više dana, ali ga je tuga
neprestano presvajala. A kad mu bijaše umrijeti,

<span id="an_6:10">6:10</span> dozva sve svoje prijatelje i reče im:
"Nestalo je sna s mojih očiju i srce mi je klonulo od jada.

<span id="an_6:11">6:11</span> Zato rekoh u svom srcu: 'U koliku li sam
tjeskobu zapao i kakav li me to val nesreće zapljusnuo! Mene koji sam u
vrijeme svoje moći bio poštovan i ljubljen.

<span id="an_6:12">6:12</span> Sad mi dolaze na pamet zla koja sam
počinio u Jeruzalemu kad sam odande odnio sve zlatno i srebrno posuđe
što se u njemu nalazilo i kad sam bez razloga zapovjedio da se
stanovnici Jude istrijebe.

<span id="an_6:13">6:13</span> Sad znam da me zbog toga snašlo ovo zlo i
da od velike tuge umirem u tuđoj zemlji!'"

<span id="an_6:14">6:14</span> Nato dozva Filipa, jednog od svojih
prijatelja, i postavi ga nad svim kraljevstvom.

<span id="an_6:15">6:15</span> I dade mu svoju krunu, plašt i pečatni
prsten, i ostavi mu da odgoji njegova sina Antioha, i da ga uputi u
vođenje kraljevstva.

<span id="an_6:16">6:16</span> Tu kralj Antioh umrije godine sto
četrdeset i devete.

<span id="an_6:17">6:17</span> Kad je Lizija doznao da je kralj umro,
postavio mu je za nasljednika njegova sina Antioha, koga je odgajao od
njegova djetinjstva. Nadjenuo mu je ime Eupator.

<span id="an_6:18">6:18</span> Ali oni koji su bili u Tvrđi uznemiravahu
Izraelce oko Svetišta, neprestano smišljajući kako da im naude i tako
pomognu poganima.

<span id="an_6:19">6:19</span> Juda odluči da ih uništi. Zato sazva sav
narod na opsadu.

<span id="an_6:20">6:20</span> Sabrali su se i opkolili ih godine sto
pedesete. Načinili su strelišta i bojne naprave.

<span id="an_6:21">6:21</span> Ali su neki od opkoljenih probili obruč,
a njima se pridružili i neki od bezbožnih Izraelaca.

<span id="an_6:22">6:22</span> Otišli su kralju i rekli mu: "Dokle ćeš
oklijevati da nam izvršiš pravdu i osvetiš našu braću?

<span id="an_6:23">6:23</span> Dobre volje pristali smo da služimo tvome
ocu i vladamo se prema njegovim nalozima i držimo se njegovih odredaba.

<span id="an_6:24">6:24</span> Zato sinovi našeg naroda opsjedaju Tvrđu
i zamrziše na nas. I poubijali su sve koji su im dopali šaka i
razgrabili su nam baštinu.

<span id="an_6:25">6:25</span> I nisu samo na nas podigli ruke: podigli
su ih i na sve tvoje krajeve.

<span id="an_6:26">6:26</span> Evo, sad opsjedaju jeruzalemsku Tvrđu:
hoće da je zauzmu, a utvrdili su Svetište i Betsur.

<span id="an_6:27">6:27</span> Ako im se ne ispriječiš, učinit će još i
više, a ti ih više nećeš zaustaviti."

<span id="an_6:28">6:28</span> Na te se riječi kralj razgnjevi. Sabra
sve svoje prijatelje, starješine svojih pješaka i zapovjednike
konjanika.

<span id="an_6:29">6:29</span> Došle su mu i najamničke čete drugih
kraljevina i od morskih otoka.

<span id="an_6:30">6:30</span> Broj se njegovih snaga podigao na sto
tisuća pješaka i dvadeset tisuća konjanika i trideset i dva slona
uvježbana za rat.

<span id="an_6:31">6:31</span> Došli su preko Idumeje i opsjeli Betsur,
dugo ga tukli i čak napravili bojne naprave. Ali su oni iz grada
provaljivali, palili naprave i hrabro se borili.

<span id="an_6:32">6:32</span> Tada se Juda, prekinuvši opsadu Tvrđe,
utabori kod Bet Zaharije, nasuprot kraljevskom taboru.

<span id="an_6:33">6:33</span> Kralj ustade u ranu zoru i požuri se sa
svojom vojskom prema Bet Zahariji. Njegove su čete zauzele borbene
položaje, a trube zatrubile.

<span id="an_6:34">6:34</span> Slonovima su davali grožđani i dudov sok
da ih potaknu za boj.

<span id="an_6:35">6:35</span> Životinje su razmjestili među bojne
redove. Uza svakog slona poredali su tisuću pješaka opremljenih lančanim
oklopima i brončanim šljemovima, a k tomu su svakoj životinji
pridijelili i pet stotina odabranih konjanika.

<span id="an_6:36">6:36</span> Ti su upravljali svim pokretima
životinje, pratili je svuda i od nje se nisu udaljivali.

<span id="an_6:37">6:37</span> Na svakog slona privezali su potpruzima
jaku drvenu obrambenu kulu. U svakoj su, uz Indijca, bila četiri snažna
ratnika.

<span id="an_6:38">6:38</span> Ostale je konjanike kralj razmjestio na
oba krila vojske da uznemiruju neprijatelje i pokrivaju bojne redove.

<span id="an_6:39">6:39</span> Kad je sunce obasjalo zlatne i mjedene
štitove, zablistale su od njih gore i zasvijetlile poput upaljenih
zublja.

<span id="an_6:40">6:40</span> Jedan se dio kraljevskih četa razvi po
gorskim visovima, a drugi po nizinama i svi se pokrenuše u čvrstom i
uređenom rasporedu.

<span id="an_6:41">6:41</span> Uzdrhtaše svi koji su čuli graju toga
mnoštva, bahat njegovih stopala i zveket oružja, jer ta je vojska bila
vrlo velika i jaka.

<span id="an_6:42">6:42</span> Juda se sa svojom vojskom upusti u boj. U
kraljevskoj vojsci pade šest stotina ljudi.

<span id="an_6:43">6:43</span> Uto je Eleazar, zvan Auran, opazio jednu
životinju opremljenu kraljevskom ormom, višu od ostalih. Pomisli da je u
njoj kralj

<span id="an_6:44">6:44</span> i žrtvova se da izbavi svoj narod i steče
vječno ime.

<span id="an_6:45">6:45</span> Hrabro potrča prema životinji, posred
bojnog reda. Ubijao je desno i lijevo, a neprijatelji se pred njim
razdvojili.

<span id="an_6:46">6:46</span> Uvuče se pod slona, probode ga mačem i
ubi. Životinja se strovali na Eleazara i zgnječi ga. Tako on pogibe
ondje.

<span id="an_6:47">6:47</span> Židovi su, videći silnu kraljevsku snagu
i žestoku vojsku, pred njom uzmakli.

<span id="an_6:48">6:48</span> Kraljevska vojska krenu protiv Židova u
Jeruzalemu. Kralj je opsjedao Judeju i goru Sion,

<span id="an_6:49">6:49</span> a s onima u Betsuru sklopio je mir. Ti su
izišli iz grada jer više nisu mogli izdržati opsadu: nisu imali hrane.
Bila je, naime, subotnja godina, zemlja počivala.

<span id="an_6:50">6:50</span> Kralj je zaposjeo Betsur i ondje smjestio
posadu.

<span id="an_6:51">6:51</span> Prilično je dugo opsjedao Svetište.
Služio se protiv njega strelištima, bojnim napravama, bacačima plamena,
kamenja i strelica, a tako i praćarama.

<span id="an_6:52">6:52</span> I opsjednuti uzimahu naprave protiv
napadača. Borba potraja dugo.

<span id="an_6:53">6:53</span> Ali u skladištima nestalo hrane. Bila je
sedma godina, a, osim toga, Izraelci dovedeni u Judeju iz poganskih
krajeva bijahu potrošili i posljednje zalihe.

<span id="an_6:54">6:54</span> Tako su u Svetištu ostavili malo ljudi
jer je zavladala glad. Ostali se raspršili svaki na svoju stranu.

<span id="an_6:55">6:55</span> Filip, koga je kralj Antioh još za svoga
života odabrao da njegova sina Antioha odgaja za prijestolje,

<span id="an_6:56">6:56</span> vratio se iz Perzije i Medije s vojskom
koja je pratila kralja. Sad je nastojao da zagospoduje državnim
poslovima.

<span id="an_6:57">6:57</span> Na tu vijest Lizija je samo gledao da što
prije ode. Rekao je kralju, vojskovođama i ljudima: "Svaki smo dan
slabiji, imamo sve manje hrane, a mjesto koje opsjedamo dobro je
utvrđeno. Osim toga, čekaju nas poslovi kraljevstva.

<span id="an_6:58">6:58</span> Pružimo, dakle, desnicu tim ljudima,
sklopimo mir s njima i sa svim njihovim narodom.

<span id="an_6:59">6:59</span> Dopustimo im da žive po svojim običajima
kao i prije, jer su se radi svojih zakona, kad smo ih dokinuli, na nas
razgnjevili i sve ovo počinili."

<span id="an_6:60">6:60</span> Taj je prijedlog kralju i starješinama
bio po volji. Po poslanicima ponudio je Židovima mir, a oni ga
prihvatiše.

<span id="an_6:61">6:61</span> Kralj i starješine potkrijepiše sporazum
zakletvom, pa su opsjednuti izišli iz Tvrđe.

<span id="an_6:62">6:62</span> Potom kralj uziđe na goru Sion. Tu vidje
kako je mjesto utvrđeno, pogazi svoju zakletvu i zapovjedi da se ono
poruši.

<span id="an_6:63">6:63</span> Nato hitno podiže tabor i vrati se u
Antiohiju. Tu nađe Filipa gospodarem grada. Udari na grad i silom ga
osvoji.

<span id="an_7:1">7:1</span> Godine sto pedeset i prve uteče iz Rima
Seleukov sin Demetrije, iskrca se sa malo ljudi u nekom primorskom gradu
i ondje se zakralji.

<span id="an_7:2">7:2</span> Kad je ulazio u kraljevski dvor svojih
otaca, vojska je uhvatila Antioha i Liziju da ih dovede pred njega.

<span id="an_7:3">7:3</span> Kad je on to doznao, reče: "Ne pokazujte mi
njihovih lica!"

<span id="an_7:4">7:4</span> Vojska ih pogubi, a Demetrije zasjede na
prijestolje svoga kraljevstva.

<span id="an_7:5">7:5</span> Potom su k njemu došli svi bezakonici i
bezbožnici iz Izraela, a predvodio ih Alkim, koji je htio postati
velikim svećenikom.

<span id="an_7:6">7:6</span> Oni su pred kraljem optuživali narod
govoreći: "Juda je sa svojom braćom pobio sve tvoje prijatelje, a nas je
izagnao iz zemlje.

<span id="an_7:7">7:7</span> Zato pošalji čovjeka u koga imaš
povjerenje: neka ode onamo i vidi kako je Juda opustošio nas i
kraljevsku zemlju, pa neka kazni te ljude i sve njihove pomagače!"

<span id="an_7:8">7:8</span> Vladar je izabrao Bakida, jednog od
kraljevih prijatelja, upravitelja Prekorječja, čovjeka ugledna u
kraljevstvu i vjerna kralju.

<span id="an_7:9">7:9</span> Njega posla s bezbožnikom Alkimom, komu je
potvrdio svećeništvo, i zapovjedi mu da se osveti Izraelcima.

<span id="an_7:10">7:10</span> Oni su otišli i s velikom vojskom stigli
u judejsku zemlju. Poslali su glasnike Judi i njegovoj braći s
miroljubivim riječima, punim himbe.

<span id="an_7:11">7:11</span> Ali oni nisu vjerovali njihovim riječima,
jer vidješe kako su došli s velikom vojskom.

<span id="an_7:12">7:12</span> A oko Alkima i Bakida okupilo se vijeće
zakonoznanaca da pronađe pravedno rješenje.

<span id="an_7:13">7:13</span> Među Izraelcima prvi su Hasidejci
zatražili da se s njima sklopi mir.

<span id="an_7:14">7:14</span> Govorahu oni: "S vojskom je došao
svećenik od Aronova plemena. Neće nam učiniti ništa nažao."

<span id="an_7:15">7:15</span> Govorio je s njima miroljubivo, uvjeravao
ih i zaklinjao se: "Nećemo vam učiniti ništa nažao, ni vama ni vašim
prijateljima."

<span id="an_7:16">7:16</span> Oni mu povjerovaše. A on zapovjedi te
između njih uhvatiše šezdeset ljudi i pogubiše ih onaj isti dan, prema
riječima Pisma:

<span id="an_7:17">7:17</span> "Razbacali su tjelesa tvojih svetaca i
prolili njihovu krv oko Jeruzalema i ne bijaše nikoga da ih ukopa."

<span id="an_7:18">7:18</span> Tada strah i trepet obuze sav narod.
Rekoše: "Nema u njih ni istine ni pravde, pogazili su nagodbu i zakletvu
koju su položili."

<span id="an_7:19">7:19</span> Bakid ode iz Jeruzalema i utabori se kod
Betzeta. Tu je uhvatio mnoge ljude koji su, s nekima od naroda, uskočili
k njemu. Bacio ih je u velik bunar.

<span id="an_7:20">7:20</span> Zatim je zemlju predao Alkimu i ostavio s
njim vojsku da mu pomaže. Bakid se vrati kralju.

<span id="an_7:21">7:21</span> Alkim se stao boriti za velikosvećeničku
čast.

<span id="an_7:22">7:22</span> Oko njega sabraše se svi koji su
smućivali svoj narod. Zavladali su judejskom zemljom i počinili mnogo
zla u Izraelu.

<span id="an_7:23">7:23</span> Kad je Juda vidio da zlodjela Alkima i
njegovih pristalica protiv Izraelaca nadmašuju i sama poganska zlodjela,

<span id="an_7:24">7:24</span> stade obilaziti svim judejskim krajevima
osvećujući se istaknutim prebjezima i braneći im prolaz zemljom.

<span id="an_7:25">7:25</span> Kad je Alkim spoznao da se Juda sa svojim
pristašama osilio i kad je razabrao da im se neće moći oprijeti, vratio
se kralju te ih optužio još gore.

<span id="an_7:26">7:26</span> Tada kralj posla Nikanora, jednog od
svojih najistaknutijih vojskovođa, koji bijaše neprijatelj Izraelu;
naloži mu kralj da istrijebi taj narod.

<span id="an_7:27">7:27</span> Došavši u Jeruzalem s mnogobrojnom
vojskom, Nikanor poruči Judi i njegovoj braći ove himbeno miroljubive
riječi:

<span id="an_7:28">7:28</span> "Neka između mene i vas ne bude rata.
Posjetit ću vas miroljubivo, sa slabom pratnjom."

<span id="an_7:29">7:29</span> Stigao je k Judi. Mirno su jedan drugoga
pozdravili, ali neprijatelji bijahu spremni da ugrabe Judu.

<span id="an_7:30">7:30</span> Razabravši da je k njemu došao s
podmuklim nakanama, Juda se prepade te ga više ne htjede vidjeti.

<span id="an_7:31">7:31</span> Nikanor uvidje da su mu otkrili namjeru
te zametnu protiv Jude boj kod Kafarsalama.

<span id="an_7:32">7:32</span> Tu je od Nikanorovih ljudi palo oko pet
stotina, a ostali pobjegoše u Davidov grad.

<span id="an_7:33">7:33</span> Poslije tih događaja Nikanor se pope na
goru Sion. Iz svetog mjesta izišli su neki svećenici i narodni
starješine da ga mirno pozdrave i pokažu mu paljenicu koja se prinosi za
kralja.

<span id="an_7:34">7:34</span> Ali im se on naruga, ismija ih, onečisti
i obasu pogrdama.

<span id="an_7:35">7:35</span> U napadu gnjeva progovorio je ovako: "Ako
se Juda sa svojom vojskom ovaj put ne preda u moje ruke, spalit ću tu
građevinu kad se, nakon pobjede, vratim ovamo." Potom je izišao sav
razjaren.

<span id="an_7:36">7:36</span> Svećenici su ušli, stali pred žrtvenik i
Svetište i progovorili suznih očiju:

<span id="an_7:37">7:37</span> "Ti si izabrao ovaj Dom da se posveti
tvom Imenu, da tvome narodu bude kuća molitve i prošnje.

<span id="an_7:38">7:38</span> Osveti se tom čovjeku i njegovoj vojsci
da padnu od mača! Spomeni se njihove hule i ne daj da odahnu!"

<span id="an_7:39">7:39</span> Nikanor je otišao iz Jeruzalema i
utaborio se kod Bet Horona. Tu mu se pridružila sirska vojska.

<span id="an_7:40">7:40</span> Juda se pak utaborio kod Adase, sa tri
tisuće ljudi. On se ovako pomolio:

<span id="an_7:41">7:41</span> "Kad su te poslanici asirskoga kralja
pohulili, izišao je tvoj anđeo i pobio njegovih sto osamdeset i pet
tisuća.

<span id="an_7:42">7:42</span> Tako danas satri pred nama tu vojsku da
svi ostali znaju da je bezbožnički govorio protiv tvog Svetišta i sudi
mu po njegovoj zloći!"

<span id="an_7:43">7:43</span> Vojske su zapodjele boj trinaestog dana
mjeseca Adara. Nikanorova vojska bijaše razbijena, a i on pade u bici.

<span id="an_7:44">7:44</span> Kad su vojnici vidjeli da im je pao
Nikanor, bacili su oružje i razbježali se.

<span id="an_7:45">7:45</span> Židovi su ih gonili dan hoda, od Adase do
okolice Gezera, trubeći za njima bojnim trubama.

<span id="an_7:46">7:46</span> Iz svih okolnih judejskih sela izlazili
su stanovnici i opkoljivali bjegunce. Ti su srtali jedni na druge. Svi
su pali od mača, nijedan nije izbjegao.

<span id="an_7:47">7:47</span> Uzeše plijen od njih. Zatim odsjekoše
Nikanoru glavu i desnicu, koju je tako oholo dizao; odnijeli su ih i
podigli na vidiku Jeruzalemu.

<span id="an_7:48">7:48</span> Narod se silno radovao. Taj je dan slavio
kao velik blagdan veselja.

<span id="an_7:49">7:49</span> Odredili su da se taj dan slavi svake
godine trinaestog Adara.

<span id="an_7:50">7:50</span> Tako se judejska zemlja malo smirila.

<span id="an_8:1">8:1</span> Tada je Juda dočuo za Rimljane: kako su
moćni i blagonakloni prema svojim privrženicima, kako sklapaju
prijateljstvo s onima koji im se obraćaju i kako su veoma jaki.

<span id="an_8:2">8:2</span> Pripovijedali su mu o njihovim ratovima i
junaštvima kojima su se istaknuli protiv Gala, kako su ih svladali i
prisilili na danak,

<span id="an_8:3">8:3</span> o svemu što su izveli u Hispaniji da se
domognu rudnika srebra i zlata,

<span id="an_8:4">8:4</span> kako su razboritošću i ustrajnošću
zavladali svim onim područjem, a ono je od njih veoma udaljeno; kako su
potukli kraljeve koji su s kraja zemlje dolazili da ih napadaju,
nanijeli im velike poraze i kako im neki donose godišnji danak.

<span id="an_8:5">8:5</span> Napokon su oružjem satrli Filipa i
kitijskoga kralja Perzeja, a tako upokorili i druge koji se bijahu digli
na njih.

<span id="an_8:6">8:6</span> Porazili su azijskog kralja Antioha
Velikog, koji je na njih pošao u rat sa stotinu dvadeset slonova, s
konjanicima, bojnim kolima i mnogobrojnim pješacima.

<span id="an_8:7">8:7</span> Uhvatili su ga živa, odredili da on i
njegovi nasljednici plaćaju težak danak, da dadu taoce i prepuste im

<span id="an_8:8">8:8</span> zemlju indijsku, medijsku i lidijsku i neke
od svojih najljepših pokrajina, koje onda dadoše kralju Eumenu.

<span id="an_8:9">8:9</span> Kad su pak neki iz Grčke naumili doći da ih
istrijebe,

<span id="an_8:10">8:10</span> Rimljani su za to doznali i na njih
poslali samo jednog vojskovođu. Udarili su na njih te je palo mnogo
žrtava. Odveli su u ropstvo njihove žene i djecu i oplijenili ih.
Zavladali su njihovom zemljom, razorili im tvrđave i podjarmili ih sve
do danas.

<span id="an_8:11">8:11</span> A i druga kraljevstva i otoke koji su im
se opirali Rimljani su satrli i podložili.

<span id="an_8:12">8:12</span> Svojim pak prijateljima i onima koji se u
njih uzdaju ostali su vjerni. Podložili su kako obližnje tako i udaljene
kraljeve, boje ih se svi koji čuju za njihovo ime.

<span id="an_8:13">8:13</span> Komu žele vlast, njemu je i daju.
Svrgavaju pak koga ne žele. Vrlo su ojačali.

<span id="an_8:14">8:14</span> Unatoč svemu tome nijedan se od njih nije
okrunio niti obukao grimizom da bi se tako proslavio.

<span id="an_8:15">8:15</span> Osnovali su vijeće u kojem svaki dan
vijeća trista i dvadeset članova, savjetujući se bez prestanka o svom
puku, radi njegova blagostanja.

<span id="an_8:16">8:16</span> Svake godine povjeravaju jednome čovjeku
da vlada i upravlja cijelim carstvom. Svi toga jednog čovjeka slušaju:
među njima nema ni zavisti ni ljubomore.

<span id="an_8:17">8:17</span> Tada Juda izabra Ivanova sina Eupolema,
iz Akosove kuće, i Eleazarova sina Jasona i posla ih u Rim da s
Rimljanima sklope prijateljstvo i savez

<span id="an_8:18">8:18</span> da bi se tako oslobodili jarma. Uvidjeli
su da grčko kraljevstvo porobljuje Izraela.

<span id="an_8:19">8:19</span> Poslije vrlo duga putovanja stigli su u
Rim, ušli u senat i ovako progovorili:

<span id="an_8:20">8:20</span> "Juda zvan Makabej i njegova braća sa
židovskim narodom poslali su nas k vama da s vama sklopimo savez i
prijateljstvo i da nas ubrojite u svoje saveznike i prijatelje."

<span id="an_8:21">8:21</span> Taj se zahtjev senatorima svidio.

<span id="an_8:22">8:22</span> Evo prijepisa ugovora koji su urezali u
brončane ploče i poslali Židovima u Jeruzalem kao ispravu o miru i
savezu:

<span id="an_8:23">8:23</span> "Neka sreća prati Rimljane i židovski
narod na moru i na kopnu zavazda! A mač i neprijatelj bio od njih
daleko!

<span id="an_8:24">8:24</span> Ako, prije svega, Rimu ili kojemu od
njegovih saveznika diljem njegove vladavine zaprijeti rat,

<span id="an_8:25">8:25</span> židovski će se narod na njegovoj strani
boriti svim srcem, koliko prilike budu zahtijevale.

<span id="an_8:26">8:26</span> Protivnicima neće davati niti ih
opskrbljivati žitom, oružjem, novcem ni lađama. Tako je zaključio Rim. I
on će vjerno vršiti svoje obaveze, a da ne prima jamstvo.

<span id="an_8:27">8:27</span> Isto tako, ako židovski narod bude prvi
napadnut, Rimljani će se na njegovoj strani boriti svom dušom, koliko to
od njih budu zahtijevale prilike.

<span id="an_8:28">8:28</span> Napadačima neće se davati ni žita, ni
oružja, ni novaca, ni lađa. Tako je zaključio Rim i on će se ovih
obaveza držati bez prijevare.

<span id="an_8:29">8:29</span> Takav su savez Rimljani sklopili sa
židovskim narodom.

<span id="an_8:30">8:30</span> Ako bi pak poslije toga jedni ili drugi
htjeli štogod dodati ili oduzeti, mogu to učiniti po svojoj volji, i što
god dodaju ili oduzmu to će ih obvezivati.

<span id="an_8:31">8:31</span> Što se tiče zala koja im je nanio kralj
Demetrije, pisali smo mu ovako: 'Zašto pritišćeš jarmom Židove, naše
prijatelje i saveznike?

<span id="an_8:32">8:32</span> Potuže li se još jednom na tebe, ustat
ćemo na obranu njihovih prava i zavojštit ćemo protiv tebe na moru i na
kopnu.'"

<span id="an_9:1">9:1</span> Kad je Demetrije dočuo da je u borbi
poginuo Nikanor i njegova vojska, ponovo je poslao Bakida i Alkima u
Judeju, na čelu desnoga krila.

<span id="an_9:2">9:2</span> Oni se uputiše prema Galileji i opsjednuše
Mesalot na području Arbele. Pošto su ga zauzeli, pogubili su mnogo
stanovnika.

<span id="an_9:3">9:3</span> Prvoga mjeseca godine sto pedeset i druge
utaborili su se pred Jeruzalemom,

<span id="an_9:4">9:4</span> a potom su sa dvadeset tisuća pješaka i
dvije tisuće konjanika otišli u Beerzet.

<span id="an_9:5">9:5</span> Juda se sa tri tisuće odabranih ratnika
utaborio u Eleasi.

<span id="an_9:6">9:6</span> Videći velik broj neprijatelja, uplašiše
se. Mnogi pobjegoše iz tabora. U njem nije ostalo više od osam stotina
ljudi.

<span id="an_9:7">9:7</span> Juda je vidio da mu se vojska raspala prije
bitke. Klonulo mu srce jer više nije imao vremena da je sakupi.

<span id="an_9:8">9:8</span> Onako zabrinut reče onima koji su
preostali: "Ustanimo! Hajdemo na protivnike! Možda ćemo ih ipak
suzbiti."

<span id="an_9:9">9:9</span> Oni su ga odvraćali riječima: "Zasad možemo
samo spasiti život, tako da se sa svojom braćom vratimo i nastavimo
borbu. Sad nas je zaista premalo."

<span id="an_9:10">9:10</span> Juda odvrati: "Ne, toga neću nikad
učiniti da od njih bježim! Ako nam je došlo vrijeme, poginimo junački za
svoju braću i ne ostavljajmo ljage na svojoj slavi!"

<span id="an_9:11">9:11</span> Vojska je krenula iz tabora i stala prema
njima. Konjanici se razdijelili na dva odreda, praćari i strijelci
stupiše na čelo vojske, a tako i udarne čete, sve sami junaci. Bakid je
držao desno krilo,

<span id="an_9:12">9:12</span> bojni se red približavo uza zvuk trube sa
dva boka.

<span id="an_9:13">9:13</span> Oni na Judinoj strani i sami zatrubiše,
potresla se zemlja od bojnog tutnja. Bitka se zapodjela ujutro i trajala
do večera.

<span id="an_9:14">9:14</span> Juda je opazio da je Bakid s jezgrom
svoje vojske nadesno: oko njega se okupili svi srčani ljudi

<span id="an_9:15">9:15</span> i razbili su desno krilo i gonili ga do
gore Azara.

<span id="an_9:16">9:16</span> Ali kad su Sirci s lijevoga krila opazili
da im je desno krilo provaljeno, nagnuše za Judom i njegovim ljudima i
napadoše ih s leđa.

<span id="an_9:17">9:17</span> Zametnula se ogorčena borba i ranjeni su
mnogi s jedne i druge strane.

<span id="an_9:18">9:18</span> I Juda je pao, a ostali se razbjegli.

<span id="an_9:19">9:19</span> Jonatan i Šimun podigli su svog brata
Judu i pokopali ga u grobu svojih otaca u Modinu.

<span id="an_9:20">9:20</span> Oplakivao ga je sav Izrael i ljuto tužio
za njim, naričući više dana ovako:

<span id="an_9:21">9:21</span> "O, kako pade junak, Izraelov spas!"

<span id="an_9:22">9:22</span> Ostala Judina djela, njegovi ratovi,
junaštva koja je izvršio i dokazi njegove slave nisu zapisani jer ih
bijaše u obilju. Ę(160.-143. prije Krista)

<span id="an_9:23">9:23</span> Kad je poginuo Juda, podigli su glave svi
bezakonici na svem izraelskom području i ponovo se pojavili svi
zlotvori.

<span id="an_9:24">9:24</span> Kako je u to vrijeme pritisnula veoma
velika glad, zemlja je prešla na njihovu stranu.

<span id="an_9:25">9:25</span> Bakid je namjerno izabirao bezbožne ljude
da upravljaju zemljom.

<span id="an_9:26">9:26</span> Ti su kod Judinih prijatelja vršili
premetačine i istrage i dovodili ih Bakidu, koji ih je kažnjavao i
izvrgavao ruglu.

<span id="an_9:27">9:27</span> Tada se u Izraelu razbjesnilo takvo
ugnjetavanje kakva nije bilo u sve vrijeme otkad se više nije
pojavljivao prorok.

<span id="an_9:28">9:28</span> Onda se okupiše svi Judini prijatelji i
rekoše Jonatanu:

<span id="an_9:29">9:29</span> "Otkako je umro tvoj brat Juda, nema više
čovjeka slična njemu da se opre našim neprijateljima, Bakidu i
mrziteljima našega naroda.

<span id="an_9:30">9:30</span> Zato te, dakle, danas biramo na njegovo
mjesto da nam budeš poglavar i vođa u borbi koju smo poduzeli."

<span id="an_9:31">9:31</span> Tako je Jonatan prihvatio vodstvo i
naslijedio svoga brata Judu.

<span id="an_9:32">9:32</span> Kad je Bakid za to doznao, samo je gledao
da ubije Jonatana.

<span id="an_9:33">9:33</span> Čim je za to dočuo, Jonatan je sa svojim
bratom Šimunom i sa svima onima koji su ih pratili pobjegao u pustinju
Tekou i utaborio se kraj vode Asfara.

<span id="an_9:34">9:34</span> Bakid je to saznao u subotnji dan, pa je
i on sa svim svojim vojnicima prešao preko Jordana.

<span id="an_9:35">9:35</span> Jonatan je poslao svoga brata, kao vođu
pratnje, da zamoli prijatelje Nabatejce kako bi kod njih ostavili obilnu
opremu.

<span id="an_9:36">9:36</span> Ali Amrajevi sinovi, oni iz Medabe,
iziđoše i uhvatiše Ivana sa svim što je imao i otiđoše s tim plijenom.

<span id="an_9:37">9:37</span> Poslije tih događaja javili su Jonatanu i
njegovu bratu Šimunu da Amrajevi sinovi slave veliku svadbu i da vrlo
svečano iz Nadabata vode nevjestu, kćer jednoga od uglednih ljudi u
Kanaanu.

<span id="an_9:38">9:38</span> Tada se oni sjetiše krvavog svršetka
svoga brata Ivana. Popeše se i sakriše u gori.

<span id="an_9:39">9:39</span> Podigoše oči i vidješe gdje se usred
nejasna žagora pomalja velika povorka, kako za njom slijedi ženik sa
svojim prijateljima i braćom, a prate ih bubnjevima, glazbalima i
bogatom opremom.

<span id="an_9:40">9:40</span> Židovi su nasrnuli na njih iz zasjede i
stali ih ubijati. Mnogi su stradali, a ostali utekoše u goru. Odneseno
im je sve što su imali.

<span id="an_9:41">9:41</span> Tako im se svadba okrenula u žalost, a
zvuk glazbe u plač.

<span id="an_9:42">9:42</span> Pošto su ljuto osvetili krv svoga brata,
vratiše se na muljevite obale Jordana.

<span id="an_9:43">9:43</span> Kad je to čuo Bakid, došao je u subotnji
dan s mnogom vojskom na obalu Jordana.

<span id="an_9:44">9:44</span> Tada Jonatan reče svojim ljudima: "Na
noge! Borimo se za svoje živote, jer danas nije kao što je bilo jučer i
prekjučer.

<span id="an_9:45">9:45</span> Eto, rat je pred nama i za nama. Posvuda
je voda Jordana, mulj i šikarje: nema uzmaka.

<span id="an_9:46">9:46</span> Zato sad zavapite k Nebu da izbjegnete
sili svojih neprijatelja!"

<span id="an_9:47">9:47</span> Boj se zametnuo. Jonatan je pružio ruku
da udari Bakida, ali mu je ovaj izmakao: skočio je unazad.

<span id="an_9:48">9:48</span> Onda se Jonatan sa svojim ljudima baci u
Jordan i prepliva na drugu stranu, ali protivnici nisu za njima
prelazili preko Jordana.

<span id="an_9:49">9:49</span> Taj je dan na Bakidovoj strani palo oko
tisuću ljudi.

<span id="an_9:50">9:50</span> Vrativši se u Jeruzalem, Bakid poče u
Judeji graditi tvrde gradove, tvrđavu u Jerihonu, Emausu, Bet Horonu,
Betelu, Tamnati, Faratonu, Tefonu, s visokim zidovima, vratima i
prijevornicama.

<span id="an_9:51">9:51</span> U svakoj je ostavio posadu da divlja
protiv Izraela.

<span id="an_9:52">9:52</span> Utvrdio je Betsur, Gezer i Tvrđu. Po
njima je razmjestio vojnike i zalihe hrane.

<span id="an_9:53">9:53</span> Pokupio je za taoce sinove zemaljskih
starješina i stavio ih pod stražu u jeruzalemskoj Tvrđi.

<span id="an_9:54">9:54</span> Godine stotinu pedeset i treće, drugoga
mjeseca, zapovjedio je Alkim da sruše zid unutarnjeg dvorišta Svetišta.
Tako je uništio djela proroka i počeo razaranje.

<span id="an_9:55">9:55</span> U to je vrijeme Alkima udarila kap i
spriječila njegove pothvate. Usta mu zamuknuše: onako uzet, nije više
mogao istisnuti ni riječi niti je mogao svojoj kući davati naloge.

<span id="an_9:56">9:56</span> I Alkim tako umrije u živim mukama.

<span id="an_9:57">9:57</span> Kad je Bakid vidio da je Alkim umro,
vratio se kralju i judejska je zemlja počinula dvije godine.

<span id="an_9:58">9:58</span> Svi su se bezakonici savjetovali ovim
riječima: "Gle, Jonatan i njegovi žive mirno i bezbrižno. Hajde da sad
dovedemo Bakida neka ih u jednoj noći pohvata sve."

<span id="an_9:59">9:59</span> Potom su otišli i posavjetovali se s
njim.

<span id="an_9:60">9:60</span> Bakid se podigao s velikom vojskom i
tajno pisao svim svojim pristalicama u Judeji da pohvataju Jonatana i
njegove ljude. Ali ne mogoše tako, jer su oni doznali za njihovu
namjeru.

<span id="an_9:61">9:61</span> Štoviše, uhvatili su pedesetak ljudi u
zemlji, počinitelje te opačine, pa su ih pogubili.

<span id="an_9:62">9:62</span> Potom se Jonatan i Šimun sa svojim
ljudima skloniše u Betbasi u pustinji. Tu su popravili ono što je ondje
bilo opustošeno i mjesto utvrdiše.

<span id="an_9:63">9:63</span> Kad je za to doznao Bakid, skupio je sve
svoje ljude i pozvao svoje pristaše u Judeji.

<span id="an_9:64">9:64</span> Otišao se utaboriti kod Betbasija,
opsjedao ga više dana i izradio bojne naprave.

<span id="an_9:65">9:65</span> Jonatan je u gradu ostavio svoga brata
Šimuna, a sam je sa šakom ljudi izišao na obilazak po okolini.

<span id="an_9:66">9:66</span> Tukao je Odomeru i njegovu braću i
Fasironove sinove u njihovu taborištu. Počeli su vojevati i uzlažahu s
vojskom.

<span id="an_9:67">9:67</span> Šimun je sa svojim ljudima provalio iz
grada i spalio bojne naprave.

<span id="an_9:68">9:68</span> Udarivši na Bakida, razbiše ga i teško ga
ojadiše, pomrsiše mu namjeru i vojni pohod.

<span id="an_9:69">9:69</span> Razgnjevi se on protiv odmetnika koji su
mu savjetovali da dođe u tu zemlju, pobi mnoge te sa svojim ljudima
odluči da se vrati kući.

<span id="an_9:70">9:70</span> Na tu vijest posla Jonatan k njemu
poslanike da s njim uglave mir i povratak zarobljenika.

<span id="an_9:71">9:71</span> On na to pristade i ostade vjeran svojim
obvezama. Zakle mu se da više nikad, dok god živi, neće protiv njega
ništa poduzimati.

<span id="an_9:72">9:72</span> Pošto mu je predao roblje što ga je prije
u judejskoj zemlji zarobio, Bakid se vratio u svoju zemlju i više nije
dolazio na židovsko područje.

<span id="an_9:73">9:73</span> Mač je otpočinuo u Izraelu. Jonatan se
nastani u Mikmasu, gdje je počeo suditi narodu. Iz Izraela je istrijebio
bezbožnike.

<span id="an_10:1">10:1</span> Godine sto i šezdesete krenu Antiohov sin
Aleksandar, nazvan Epifan, da zaposjedne Ptolemaidu. Primili su ga i on
poče u njoj vladati.

<span id="an_10:2">10:2</span> Kad je to doprlo do ušiju kralja
Demetrija, skupio je vrlo jaku vojsku i izišao protiv njega u boj.

<span id="an_10:3">10:3</span> Ujedno je Demetrije poslao Jonatanu vrlo
miroljubivo pismo u kojemu mu obećava da će ga uzvisiti u dostojanstvu.

<span id="an_10:4">10:4</span> Zapravo je u sebi govorio: "Treba da s
tim ljudima žurno sklopimo mir prije nego ga oni s Aleksandrom sklope
protiv nas.

<span id="an_10:5">10:5</span> Jonatan će se sjetiti svih zala što smo
ih nanijeli njemu, njegovoj braći i njegovu narodu."

<span id="an_10:6">10:6</span> Čak ga je ovlastio da diže vojsku,
proizvodi oružje i naziva se njegovim saveznikom. Zapovjedio je da mu se
iz Tvrđe predaju taoci.

<span id="an_10:7">10:7</span> Jonatan ode u Jeruzalem i poruku pročita
pred svim narodom, a tako i pred onima u Tvrđi.

<span id="an_10:8">10:8</span> Ti su se zaista zaprepastili kad su čuli
da mu je kralj dao pravo da diže vojsku.

<span id="an_10:9">10:9</span> Ljudi iz Tvrđe predali su Jonatanu taoce,
a on ih je vratio njihovim roditeljima.

<span id="an_10:10">10:10</span> Jonatan se nastanio u Jeruzalemu i
počeo ponovo zidati i obnavljati grad.

<span id="an_10:11">10:11</span> Napose je poslenicima zapovjedio da se
ponovo podigne bedem, a gora Sion okruži i utvrdi klesanim kamenjem; oni
tako i učiniše.

<span id="an_10:12">10:12</span> Pobjegli su stranci koji su se nalazili
u tvrđavama što ih je sagradio Bakid.

<span id="an_10:13">10:13</span> Svaki je od njih ostavio svoj položaj i
vratio se u svoju zemlju.

<span id="an_10:14">10:14</span> Jedino su u Betsuru ostali neki od onih
koji su pogazili Zakon i zapovijedi: tu im bijaše utočište.

<span id="an_10:15">10:15</span> Kralj Aleksandar dočuo je za obećanja
što ih je Demetrije dao Jonatanu. Kazivali su mu i o ratovima i
junaštvima kojima su se istakli on i njegova braća i o mukama koje su
morali pretrpjeti.

<span id="an_10:16">10:16</span> Povikao je: "Hoćemo li ikad naći takva
čovjeka? Učinimo ga, dakle, svojim prijateljem i saveznikom!"

<span id="an_10:17">10:17</span> Napisao mu je i poslao pismo ovako
sastavljeno:

<span id="an_10:18">10:18</span> "Kralj Aleksandar pozdravlja svog brata
Jonatana.

<span id="an_10:19">10:19</span> Čuli smo o tebi da si hrabar i moćan
čovjek i da si dostojan da budeš naš prijatelj.

<span id="an_10:20">10:20</span> Zato te danas postavljamo vrhovnim
svećenikom tvog naroda i dajemo ti naslov kraljeva prijatelja (i ujedno
mu posla grimiznu kabanicu i zlatnu krunu), da pristaješ uz nas i s nama
sačuvaš prijateljstvo."

<span id="an_10:21">10:21</span> I Jonatan se odjenu svetom odjećom
sedmoga mjeseca godine sto i šezdesete o Blagdanu sjenica. Skupio je
zatim vojsku i nabavio mnogo oružja.

<span id="an_10:22">10:22</span> Kad je Demetrije za to čuo, ožalosti se
i reče:

<span id="an_10:23">10:23</span> "Zašto smo dopustili da nas preteče
Aleksandar i ugrabi prijateljstvo Židova i tako učvrsti svoj položaj?

<span id="an_10:24">10:24</span> Pisat ću im i ja uvjerljivo i ponuditi
im položaj i bogatstvo, ne bi li mi bili na pomoć."

<span id="an_10:25">10:25</span> I posla im pismo ovog sadržaja: "Kralj
Demetrije pozdravlja židovski narod.

<span id="an_10:26">10:26</span> Čuli smo i radujemo se što ste održali
svoje ugovore sklopljene s nama i ostali nam vjerni prijatelji i što
niste prešli k našim neprijateljima.

<span id="an_10:27">10:27</span> Ostanite nam vjerni i dalje, a mi ćemo
vam dobročinstvima vraćati ono što za nas budete činili.

<span id="an_10:28">10:28</span> Oprostit ćemo vas mnogih daća i
podijelit ćemo vam darove.

<span id="an_10:29">10:29</span> Već sad vas oslobađam i sve Židove
razrješavam dažbina, poreza na sol i krunskog nameta.

<span id="an_10:30">10:30</span> I trećinu zemaljskih proizvoda i
polovicu plodova s drveća što mi pripadaju otpuštam od danas pa ubuduće
judejskoj zemlji i trima pokrajinama što su joj pridijeljene u Samariji
i Galileji - od današnjeg dana pa zauvijek.

<span id="an_10:31">10:31</span> Jeruzalem neka je svet i slobodan sa
svojim područjem, slobodan od svih desetina i daća.

<span id="an_10:32">10:32</span> Odričem se posjedovanja jeruzalemske
Tvrđe i predajem je vrhovnom svećeniku da u njoj smjesti ljude koje sam
izabere da je čuvaju.

<span id="an_10:33">10:33</span> Otpuštam bez otkupa svaku judejsku
osobu odvedenu u zarobljeništvo izvan judejske zemlje gdje se god u mom
kraljevstvu nalazila. Hoću da svi budu slobodni od nameta, oni i njihova
stoka.

<span id="an_10:34">10:34</span> Neka svi blagdani, subote, mjeseci
mlađaci i zakonski dani, a tako i tri dana prije i tri dana poslije
blagdana, neka svi budu za sve Židove u mom kraljevstvu dani oprosta i
oslobođenja.

<span id="an_10:35">10:35</span> Nitko neće imati pravo da i u čemu
progoni ili uznemiruje nekoga od vas.

<span id="an_10:36">10:36</span> Židovi će se upisivati u kraljevsku
vojsku do trideset tisuća ljudi, primat će plaću kakva pripada svim
kraljevskim vojnicima.

<span id="an_10:37">10:37</span> Neki će od njih biti porazmješteni po
velikim kraljevskim tvrđavama, a drugi će biti u povjerljivim službama
kraljevstva. Neka njihovi zapovjednici i starješine proiziđu iz njihovih
redova i neka žive po svojim zakonima, kako je kralj odredio za judejsku
zemlju.

<span id="an_10:38">10:38</span> One tri pokrajine što su Judeji
pridijeljene od Samarije neka se pripoje Judeji i budu njezine, tako da
se nađu pod istim poglavarom, da ne slušaju druge vlasti osim vlasti
vrhovnog svećenika.

<span id="an_10:39">10:39</span> Ptolemaidu s njezinim okružjem dajem na
dar Svetištu u Jeruzalemu da se tako podmiruju troškovi Svetišta.

<span id="an_10:40">10:40</span> Ja osobno davat ću svake godine
petnaest tisuća šekela od kraljevskih dohodaka u mjestima za to
prikladnim.

<span id="an_10:41">10:41</span> I sve ostalo što službenici nisu
predali kao prijašnjih godina davat će odsad za potrebe Hrama.

<span id="an_10:42">10:42</span> Osim toga, i onih pet tisuća srebrnih
šekela što su ih svake godine ubirali od dohodaka Svetišta neka se
otpusti i neka pripadne svećenicima koji vrše službu.

<span id="an_10:43">10:43</span> Tko god zatraži utočište u
jeruzalemskom Hramu i na njegovu području, a kralju duguje poreze ili
što drugo, bit će slobodan sa svim svojim imanjem što ga posjeduje u mom
kraljevstvu.

<span id="an_10:44">10:44</span> Za gradnju i obnavljanje Svetišta neka
se troškovi isto tako namiruju iz kraljevih dohodaka.

<span id="an_10:45">10:45</span> Jednako će se iz kraljevskih dohodaka
namirivati i troškovi za gradnju jeruzalemskih zidova i okolnih utvrda
te za gradnju zidova po judejskim gradovima."

<span id="an_10:46">10:46</span> Kad su Jonatan i narod čuli za ta
obećanja, nisu povjerovali niti ih prihvatili, jer su se sjećali koliko
je mnogo zlostavljao Izraela i koliko ga je ugnjetavao.

<span id="an_10:47">10:47</span> Zato su pristali uz Aleksandra, jer je
u njihovim očima on imao miroljubive namjere. Zato su mu bili stalni
saveznici.

<span id="an_10:48">10:48</span> Tada je kralj Aleksandar skupio velike
snage i krenuo protiv Demetrija.

<span id="an_10:49">10:49</span> Pošto su ta dva kralja zametnula borbu,
Demetrijeva vojska naže u bijeg, a Aleksandar ju je progonio i
nadvladao.

<span id="an_10:50">10:50</span> Vodio je žestoku borbu do zalaska
sunca. Toga je istog dana Demetrije poginuo.

<span id="an_10:51">10:51</span> Tada je Aleksandar poslao egipatskom
kralju Ptolemeju poslanike s ovom porukom:

<span id="an_10:52">10:52</span> "Budući da sam se vratio u svoje
kraljevstvo, sjeo na prijestolje svojih otaca, preuzeo vlast, razbio
Demetrija i zavladao našom zemljom,

<span id="an_10:53">10:53</span> budući da sam zametnuo s njime boj pa
smo razbili njega i njegovu vojsku i sjeli na njegovo kraljevsko
prijestolje,

<span id="an_10:54">10:54</span> hajde da se sprijateljimo: daj mi svoju
kćer za ženu, bit ću ti zet i dat ću ti, isto kao i njoj, darove tebe
dostojne!"

<span id="an_10:55">10:55</span> Kralj Ptolemej odgovorio je ovako:
"Sretna li dana kad si se vratio u zemlju svojih otaca i sjeo na njihovo
kraljevsko prijestolje!

<span id="an_10:56">10:56</span> Sad ću ti učiniti ono što si pisao, ali
mi dođi u susret u Ptolemaidu da se vidimo, i bit ću ti tast, kako si
rekao."

<span id="an_10:57">10:57</span> Ptolemej je otišao sa svojom kćeri
Kleopatrom iz Egipta i došao u Ptolemaidu godine sto šezdeset i druge.

<span id="an_10:58">10:58</span> Kralj Aleksandar došao mu u susret, a
on mu dao svoju kćer Kleopatru te je u Ptolemaidi veličanstveno
proslavio njezinu udaju, kako pristaje kraljevima.

<span id="an_10:59">10:59</span> Kralj Aleksandar pisao je Jonatanu da
mu dođe u posjete.

<span id="an_10:60">10:60</span> Dođe on svečano u Ptolemaidu i sastade
se sa oba kralja. Obdari mnogim srebrom i zlatom njih i njihove
prijatelje. Podijelio je mnogo darova i ugodio im.

<span id="an_10:61">10:61</span> Tada su se protiv njega urotili
pokvarenjaci iz Izraela, izraelski ološ, te ga optužili. Ali ih kralj
nije poslušao.

<span id="an_10:62">10:62</span> Nego kralj zapovjedi da Jonatanu skinu
njegovu odjeću i da ga odjenu grimizom, pa tako i učiniše.

<span id="an_10:63">10:63</span> Kralj ga posadi kraj sebe i zapovjedi
svojim dostojanstvenicima: "Prođite s njim posred grada i objavite da se
nitko ničim protiv njega ne smije potužiti i nitko ga ne smije ničim
uznemirivati."

<span id="an_10:64">10:64</span> Kad su tužitelji vidjeli kakva mu se
iskazuje čast, kako glasnici pred njim izvikuju, kako se zaogrnuo
grimizom, svi pobjegoše.

<span id="an_10:65">10:65</span> Kralj ga je počastio, upisao ga među
svoje prve prijatelje i postavio za vojskovođu i namjesnika.

<span id="an_10:66">10:66</span> Potom se Jonatan mirno i veselo vratio
u Jeruzalem.

<span id="an_10:67">10:67</span> Godine sto šezdeset i pete došao je s
Krete Demetrijev sin Demetrije u zemlju svojih otaca.

<span id="an_10:68">10:68</span> Kad je za to dočuo kralj Aleksandar,
vrlo se ožalostio i vratio u Antiohiju.

<span id="an_10:69">10:69</span> Demetrije potvrdi Apolonija za
namjesnika u Celesiriji, a ovaj sabra veliku vojsku te se utabori kod
Jamnije. Velikom svećeniku Jonatanu poruči ovo:

<span id="an_10:70">10:70</span> "Ti mi se suprotstavljaš posve sam,
tako te sam zbog tebe izvrgnut ruglu i sramoti. Zašto ti vladaš u gorama
protiv nas?

<span id="an_10:71">10:71</span> Ako li se pouzdaješ u svoju vojsku,
siđi k nama u dolinu da se tu ogledamo, jer sa mnom je snaga gradova.

<span id="an_10:72">10:72</span> Pitaj i doznat ćeš tko sam ja i koji su
ostali što mi pomažu. Kažu da nam nećete odoljeti, jer su ti oci u dva
maha bili u vlastitoj zemlji natjerani u bijeg.

<span id="an_10:73">10:73</span> Tako se ni sad nećeš oduprijeti
konjaništvu i tolikom pješaštvu u ravnici, gdje nema kamenja ni stijena
ni mjesta kamo da pobjegneš."

<span id="an_10:74">10:74</span> Kad je Jonatan čuo Apolonijevu poruku,
sva mu se duša uzbunila. Odabrao je deset tisuća ljudi te izišao iz
Jeruzalema. Njegov brat Šimun došao mu je u pomoć.

<span id="an_10:75">10:75</span> Utaborili se pred Jopom. Građani su mu
zatvorili vrata, jer je u Jopi bila Apolonijeva posada. Započeše
napadati.

<span id="an_10:76">10:76</span> Građani se uplašiše i otvoriše vrata, i
tako Jonatan zagospodari Jopom.

<span id="an_10:77">10:77</span> Kad je za to dočuo Apolonije, svrsta za
borbu tri tisuće konjanika i mnoštvo pješaka i krenu prema Azotu, kao da
će samo proći, ali je odmah zaokrenuo u dolinu jer je imao mnoštvo
konjanika u koje se uzdao.

<span id="an_10:78">10:78</span> Jonatan pohita za njim do Azota i tu se
dvije vojske sukobiše.

<span id="an_10:79">10:79</span> Ali je Apolonije iza njih ostavio
skrivenih tisuću konjanika.

<span id="an_10:80">10:80</span> Jonatan je znao da iza njega ima
zasjeda. Konjanici su opkolili njegovu vojsku i na vojnike odapinjali
strelice od jutra do mraka.

<span id="an_10:81">10:81</span> Vojska je dobro izdržala, onako kako je
odredio Jonatan, dok su se, naprotiv, konji izmorili.

<span id="an_10:82">10:82</span> Šimun priskoči sa svojom vojskom i
navali na bojni red, jer je konjaništvo već obnemoglo. Neprijatelji su
bili slomljeni te su pobjegli.

<span id="an_10:83">10:83</span> Konjanici se raspršili po ravnici, a
bjegunci stigli u Azot i ušli u hram Dagona, svoga idola, da se spase.

<span id="an_10:84">10:84</span> Ali je Jonatan spalio Azot i gradove
oko njega te pokupio plijen i spalio Dagonov hram i sve one koji su se u
nj sklonili.

<span id="an_10:85">10:85</span> Osam je tisuća ljudi palo od mača i
bilo spaljeno.

<span id="an_10:86">10:86</span> Jonatan ode odande i utabori se kod
Askalona. Tu su mu građani izišli u susret s velikim slavljem.

<span id="an_10:87">10:87</span> Poslije toga Jonatan se sa svojima
vratio u Jeruzalem s obilnim plijenom.

<span id="an_10:88">10:88</span> Kad je kralj Aleksandar čuo za te
događaje, iskaza još veće počasti Jonatanu.

<span id="an_10:89">10:89</span> Poslao mu je zlatnu kopču koja se po
običaju daje kraljevskim rođacima. Poklonio mu je u posjed Akaron sa
svim njegovim područjem.

<span id="an_11:1">11:1</span> Egipatski je kralj sakupio mnogo vojske
kao što je pijeska na morskoj obali, a tako i mnogo brodova, u namjeri
da se lukavo dočepa Aleksandrova kraljevstva i pripoji ga svome.

<span id="an_11:2">11:2</span> Pođe u Siriju s prijateljskim riječima.
Građani su mu otvarali vrata gradova, izlazili mu u susret, jer je kralj
Aleksandar naložio da ga primaju. Bio mu je tast.

<span id="an_11:3">11:3</span> Ali čim bi Ptolemej ušao u koji grad,
ondje bi odmah smjestio posadu.

<span id="an_11:4">11:4</span> Kad se približavao Azotu, pokazali su mu
spaljen Dagonov hram, opustošeni Azot s okolinom, razbacana mrtva tijela
i izgorjele ostake onih koje je Jonatan spalio u ratu. Nagomilali su ih
na hrpu na kraljevu putu.

<span id="an_11:5">11:5</span> Pripovijedali su kralju što je Jonatan
učinio, željeli ga oklevetati. Ali je kralj šutio.

<span id="an_11:6">11:6</span> Jonatan je došao u Jopu i svečano se
pridružio kralju. Pozdravili su se i tu prenoćili.

<span id="an_11:7">11:7</span> Jonatan je kralja ispratio do rijeke koja
se zove Eleuter, a zatim se vratio u Jeruzalem.

<span id="an_11:8">11:8</span> Kralj Ptolemej zavladao je primorskim
krajevima do Seleucije na moru. Počeo je snovati pakosne osnove protiv
Aleksandra.

<span id="an_11:9">11:9</span> Poslao je poslanike kralju Demetriju s
porukom: "Hajde da među sobom sklopimo savez. Dat ću ti svoju kćer koju
ima Aleksandar i kraljevat ćeš u kraljevstvu svog oca.

<span id="an_11:10">11:10</span> Žao mi je što sam njemu dao svoju kćer.
On mi radi o glavi."

<span id="an_11:11">11:11</span> Oklevetao ga je jer je poželio njegovo
kraljevstvo.

<span id="an_11:12">11:12</span> Oduzeo mu je svoju kćer i dao je
Demetriju. Raskinuo je veze s Aleksandrom, i njihovo neprijateljstvo
postade očito.

<span id="an_11:13">11:13</span> Ptolemej je ušao u Antiohiju i okrunio
se krunom Azije; tako se okrunio dvjema krunama: egipatskom i azijskom.

<span id="an_11:14">11:14</span> Kralj Aleksandar bio je u to vrijeme u
Ciliciji, jer su se stanovnici onih krajeva pobunili.

<span id="an_11:15">11:15</span> Kad je Aleksandar za sve to čuo, pošao
je protiv njega u boj. Ptolemej krenu na nj s jakom vojskom i natjera ga
u bijeg.

<span id="an_11:16">11:16</span> Aleksandar pobježe u Arabiju da se
ondje skloni, a Ptolemej je slavio slavlje.

<span id="an_11:17">11:17</span> Arapin Zabdiel odrubi Aleksandru glavu
i posla je Ptolemeju.

<span id="an_11:18">11:18</span> Treći dan potom umro je kralj Ptolemej,
a građani su pobili njegove posade po tvrđavama.

<span id="an_11:19">11:19</span> Kraljem je godine sto šezdeset i sedme
postao Demetrije.

<span id="an_11:20">11:20</span> U to je vrijeme Jonatan sabrao one koji
su bili u Judeji da osvoji jeruzalemsku Tvrđu. Napao ju je s mnogo
bojnih naprava.

<span id="an_11:21">11:21</span> Tada su neki mrzitelji svog naroda,
ljudi bezakonici, otišli kralju i javili mu kako Jonatan opsjeda Tvrđu.

<span id="an_11:22">11:22</span> Na tu se vijest kralj razgnjevi. Čim je
to čuo, odmah krenu u Ptolemaidu. Odande je pisao Jonatanu da prekine
opsadu i što prije dođe u Ptolemaidu na razgovor s njim.

<span id="an_11:23">11:23</span> Kad je Jonatan primio taj poziv,
zapovjedio je da se nastavi opsada. U pratnji izraelskih starješina i
svećenika, koje je izabrao, i sam se izvrže opasnosti.

<span id="an_11:24">11:24</span> Ponijevši srebra i zlata, odjeće i
mnogo drugih darova, otišao je kralju u Ptolemaidu. Kralj ga primi
milostivo.

<span id="an_11:25">11:25</span> Neki su ga odmetnici optuživali,

<span id="an_11:26">11:26</span> ali je kralj učinio s njime kao što i
njegovi prethodnici: odlikova ga pred svim svojim prijateljima.

<span id="an_11:27">11:27</span> Potvrdio mu je veliko svećeništvo i sve
ostale časti što ih je imao otprije i uvrstio ga među svoje prve
prijatelje.

<span id="an_11:28">11:28</span> Jonatan je zamolio kralja da Judeju
oslobodi od plaćanja poreza, a ujedno i tri pokrajine Samarije, a za to
mu obeća tri stotine talenata.

<span id="an_11:29">11:29</span> Kralj bijaše s time sporazuman te
Jonatanu o svemu tome izda pismo ovog sadržaja:

<span id="an_11:30">11:30</span> "Kralj Demetrije pozdravlja brata
Jonatana i judejski narod.

<span id="an_11:31">11:31</span> Prijepis pisma što smo ga o vama pisali
svome rođaku Lastenu upućujemo i vama da znate:

<span id="an_11:32">11:32</span> kralj Demetrije pozdravlja oca Lastena.

<span id="an_11:33">11:33</span> Odlučili smo da učinimo dobro judejskom
narodu, svojim prijateljima i vjernim saveznicima, zbog njihove
blagonaklonosti prema nama.

<span id="an_11:34">11:34</span> Potvrđujemo im i judejsko područje i
tri pokrajine - Aferemu, Lidu i Ramataim - koje su bile oduzete Samariji
i pripojene Judeji, sa svime što im pripada. Svima koji prinose žrtve u
Jeruzalemu to je u naknadu za poreze što ih je kralj ondje svake godine
ubirao na poljski prirod i plodove drveća.

<span id="an_11:35">11:35</span> Što se tiče naših ostalih prava na
desetine i namete, na solarinu i krunski danak što nam pripada, sve im
to od danas otpuštamo.

<span id="an_11:36">11:36</span> Ništa od toga neće biti opozvano odsele
pa dovijeka.

<span id="an_11:37">11:37</span> Zato se sad pobrinite i načinite od
ovoga prijepis, pa dajte Jonatanu da se na svetoj Gori stavi na vidljivo
mjesto."

<span id="an_11:38">11:38</span> Kad je kralj Demetrije vidio da mu se
zemlja pod njegovom vladom umirila i da mu se više nitko ne opire,
otpustio je sve svoje čete, svaku u svoje mjesto, osim onih stranih,
koje je unovačio na otocima pogana. Zato su ga zamrzile sve čete
njegovih otaca.

<span id="an_11:39">11:39</span> Tada je Trifon, koji je prije pristajao
uz Aleksandra, videći da se sve čete bune protiv Demetrija, otišao k
Arapinu Jamlikuu, koji je odgajao Aleksandrova sina Antioha.

<span id="an_11:40">11:40</span> Usrdno ga je nagovarao da mu preda
dječaka, da se sin zakralji umjesto svog oca. Obavijestio ga je o svemu
što je učinio Demetrije i kako ga mrze njegove čete. Ondje je ostao
mnogo vremena.

<span id="an_11:41">11:41</span> Međuto je Jonatan zatražio od kralja
Demetrija da iz jeruzalemske Tvrđe i ostalih tvrđava povuče posade koje
su neprestano ratovale s Izraelcima.

<span id="an_11:42">11:42</span> Demetrije je poručio Jonatanu: "Ne samo
da ću to za tebe i tvoj narod učiniti negu ću tebe i tvoj narod obasuti
častima čim mi se za to pruži prilika.

<span id="an_11:43">11:43</span> Zasad bi dobro učinio kad bi mi u pomoć
poslao ljude, jer su mi se sve moje čete iznevjerile."

<span id="an_11:44">11:44</span> Jonatan mu je u Antiohiju poslao tri
tisuće ljudi vičnih ratu. Kad su stigli kralju, on se njihovu dolasku
silno obradova.

<span id="an_11:45">11:45</span> Gotovo stotinu i dvadeset tisuća
građana okupilo se usred grada u namjeri da ubiju kralja.

<span id="an_11:46">11:46</span> Kralj je utekao u dvor, a građani
zaposjeli ulice i počeli napadati.

<span id="an_11:47">11:47</span> Tada kralj pozva u pomoć Židove. Oni se
svi odmah skupiše oko njega, potom se raziđoše po gradu i toga dana
pobiše do stotinu tisuća stanovnika.

<span id="an_11:48">11:48</span> Zapalili su grad i pokupili toga dana
mnogo plijena i tako izbaviše kralja.

<span id="an_11:49">11:49</span> Kad su građani vidjeli da Židovi po
miloj volji gospodare gradom, klonuli su srcem i zavapili kralju:

<span id="an_11:50">11:50</span> "Pruži nam desnicu, pa neka Židovi
prestanu udarati na nas i na grad."

<span id="an_11:51">11:51</span> Odbacili su oružje te sklopili mir.
Židovi su se proslavili pred kraljem i pred svima pripadnicima njegova
kraljevstva. Istakli su se u njegovim državama i vratili u Jeruzalem s
mnogo plijena.

<span id="an_11:52">11:52</span> Kralj je Demetrije opet sjeo na svoje
kraljevsko prijestolje, i zemlja je pod njegovom upravom bila mirna.

<span id="an_11:53">11:53</span> Ali je prekršio sva svoja obećanja,
zavadio se s Jonatanom, nije više priznavao njegovih usluga nego ga
silno žalostio. Okršaj kod Hasora

<span id="an_11:54">11:54</span> Poslije toga vratio se Trifon i s njim
dječak Antioh, koji se zakraljio i ovjenčao krunom.

<span id="an_11:55">11:55</span> Tada su se oko njega skupile sve čete
kojih se Demetrije riješio. Zaratile su s Demetrijem, natjerale ga u
bijeg i porazile.

<span id="an_11:56">11:56</span> Trifon se dočepao slonova i zavladao
Antiohijom.

<span id="an_11:57">11:57</span> Mladi je Antioh pisao Jonatanu ovo:
"Potvrđujem te za vrhovnog svećenika i postavljam te nad četiri
pokrajine i određujem da budeš među kraljevim prijateljima."

<span id="an_11:58">11:58</span> Ujedno mu je poslao zlatno posuđe i
stolni pribor, ovlastio ga da pije iz zlatnih čaša, da se oblači u
grimiz i nosi zlatnu kopču.

<span id="an_11:59">11:59</span> Njegova brata Šimuna postavio je za
vojskovođu od Tirskih stepenica do međa egipatskih.

<span id="an_11:60">11:60</span> Jonatan krenu na obilazak Prekorječja i
gradova. Sva sirska vojska prešla je na njegovu stranu da se s njim
zajedno bori. Kad je došao u Askalon, građani su ga svečano dočekali.

<span id="an_11:61">11:61</span> Odande je otišao u Gazu. Gaza je
zatvorila vrata, pa ju je uzeo opsjedati, a okolicu paliti i plijeniti.

<span id="an_11:62">11:62</span> Gažani su stali Jonatana zaklinjati, a
on im dade mira, ali je sinove njihovih starješina uzeo za taoce i
poslao ih u Jeruzalem. Potom je prošao zemljom do Damaska.

<span id="an_11:63">11:63</span> Jonatan je čuo da su Demetrijevi
zapovjednici došli u Kedeš u Galileji s velikom vojskom da ga maknu s
dužnosti.

<span id="an_11:64">11:64</span> On krenu prema njima, a svoga brata
Šimuna ostavi u zemlji.

<span id="an_11:65">11:65</span> Šimun je opsjedao Betsur, napadao ga
mnogo dana i opkoljavao stanovnike.

<span id="an_11:66">11:66</span> Tada ga zamoliše za mir, a on prihvati.
Ali moradoše isprazniti to mjesto, a on zaposjede grad i smjesti u nj
posadu.

<span id="an_11:67">11:67</span> Jonatan se sa svojom vojskom utaborio
kod Genezaretskoga jezera, a u ranu su zoru dosegli ravnicu Hasor.

<span id="an_11:68">11:68</span> Strana vojska pođe ravnicom da ga
presretne, pošto mu je u gorama postavila zasjedu. Dok je ta vojska
nadirala ravno,

<span id="an_11:69">11:69</span> ljudi iz zasjede izbili su iz skrovišta
i zametnuli bitku.

<span id="an_11:70">11:70</span> Svi se Jonatanovi ljudi razbježaše,
nijedan od njih nije ostao, osim Matatije, Apsalomova sina, i Jude,
Halfijeva sina, zapovjednika njegovih vojnika.

<span id="an_11:71">11:71</span> Tada Jonatan razdrije odjeću na sebi,
glavu posu prašinom i pomoli se.

<span id="an_11:72">11:72</span> Vrati se u borbu i suzbi neprijatelja i
natjera ga u bijeg.

<span id="an_11:73">11:73</span> Kad su to vidjeli oni koji bijahu
pobjegli, vratiše se k njemu te su s njim tjerali neprijatelja do
Kedeša, do njegova tabora, pa se tu i oni utaboriše.

<span id="an_11:74">11:74</span> Taj su dan pale tri tisuće ljudi
tuđinske vojske. Jonatan se tada vrati u Jeruzalem.

<span id="an_12:1">12:1</span> Videći da mu je pogodna prilika, Jonatan
izabra ljude i posla ih u Rim da s Rimljanima potvrde i obnove
prijateljstvo.

<span id="an_12:2">12:2</span> Jednaka je pisma poslao i Spartancima i
drugima.

<span id="an_12:3">12:3</span> Tako su oni otišli u Rim, ušli u senat i
rekli: "Veliki svećenik Jonatan i narod židovski poslaše nas da među
sobom obnovimo prijateljstvo i savezništvo kakvo je bilo prije."

<span id="an_12:4">12:4</span> Dali su im pisma za vlasti svake zemlje,
s preporukom da ih upute u miru u judejsku zemlju.

<span id="an_12:5">12:5</span> Evo prijepisa pisma koje je Jonatan pisao
Spartancima:

<span id="an_12:6">12:6</span> "Veliki svećenik Jonatan, narodno vijeće,
svećenici i ostali narod židovski pozdravljaju svoju braću Spartance.

<span id="an_12:7">12:7</span> Već prije poslao je Arije, koji je vladao
među vama, velikom svećeniku Oniji pismo u kojem potvrđuje da ste naša
braća, kako to pokazuje priloženi prijepis.

<span id="an_12:8">12:8</span> Onija je s počastima dočekao čovjeka koji
je bio poslan i primio je pismo koje je jasno govorilo o savezništvu i
prijateljstvu.

<span id="an_12:9">12:9</span> Što se nas tiče, iako nam to ne bi bilo
potrebno budući da nam za utjehu stoje na raspolaganju Svete knjige,

<span id="an_12:10">12:10</span> pokušali smo nekoga poslati da se
obnovi bratstvo i prijateljstvo koje nas s vama veže, da se ne otuđimo
od vas, jer je proteklo mnogo vremena od vašeg poslanstva.

<span id="an_12:11">12:11</span> Mi se vas neprestano sjećamo u svako
doba i u svakoj prilici, o blagdanima i ostalim svečanim danima, kad
prinosimo žrtve i molimo, kako se pristoji i dolikuje sjećati se braće.

<span id="an_12:12">12:12</span> Radujemo se vašoj slavi.

<span id="an_12:13">12:13</span> Oko nas su se umnožile nevolje i ratovi
i na nas su zavojštili kraljevi naši susjedi.

<span id="an_12:14">12:14</span> U tim ratovima nismo vam htjeli biti na
teret, kao ni ostalim našim saveznicima i prijateljima,

<span id="an_12:15">12:15</span> jer nam s Neba dolazi pomoć koja nas
jača. Tako smo izbavljeni od svojih neprijatelja, a oni su poniženi.

<span id="an_12:16">12:16</span> Izabrali smo, dakle, Antiohova sina
Numenija i Jasonova sina Antipatra i poslali ih k Rimljanima da s njima
obnove prijateljstvo i savez koji nas je ujedinjavao prije.

<span id="an_12:17">12:17</span> Njima smo naložili da pođu i k vama, da
vas pozdrave i uruče vam naša pisma o obnavljanju bratstva.

<span id="an_12:18">12:18</span> I sad će nam biti drago ako nam na to
odgovorite."

<span id="an_12:19">12:19</span> Ovo je prijepis pisma što su ga oni
poslali Oniji:

<span id="an_12:20">12:20</span> "Spartanski kralj Arije pozdravlja
velikog svećenika Oniju.

<span id="an_12:21">12:21</span> Našlo se u spisu o Spartancima i
Židovima da su braća i da su od Abrahamova roda.

<span id="an_12:22">12:22</span> Sad, kad to znamo, bit će nam drago ako
nam pišete o vašem blagostanju.

<span id="an_12:23">12:23</span> Mi vam pišemo ovako: vaša stada i vaša
dobra naša su, a naša su vaša. Zato smo odredili da vam se u tom smislu
donese poruka."

<span id="an_12:24">12:24</span> Uto je Jonatan dočuo da su se
Demetrijevi zapovjednici vratili s jačom vojskom nego prije da udare na
nj.

<span id="an_12:25">12:25</span> Izišao je iz Jeruzalema i krenuo prema
njima u zemlju Hamat, jer im nije htio dopustiti da uđu u njegovu
zemlju.

<span id="an_12:26">12:26</span> Poslao je uhode u njihov tabor. Ti su
se vratili i javili mu kako se spremaju da noću navale na njih.

<span id="an_12:27">12:27</span> Kad je zašlo sunce, Jonatan je
zapovjedio svojima da bde i oružje drže pod rukom, da svu noć budu
spremni na boj. Oko tabora postavio je predstraže.

<span id="an_12:28">12:28</span> Na vijest da su Jonatan i njegovi
spremni na boj, neprijatelji su se uplašili i klonuli srcem te su u svom
taboru zapalili vatre.

<span id="an_12:29">12:29</span> Ali Jonatan i njegovi vojnici nisu do
jutra znali za njihov odlazak, jer su vidjeli da gore vatre.

<span id="an_12:30">12:30</span> Jonatan ih stade goniti, ali ih ne
stiže budući da su prešli rijeku Eleuter.

<span id="an_12:31">12:31</span> Jonatan je odatle krenuo protiv Arapa
koji se zovu Zabadejci te ih razbio i oplijenio.

<span id="an_12:32">12:32</span> Zatim je digao tabor i došao u Damask i
prošao svu tu zemlju.

<span id="an_12:33">12:33</span> A Šimun se zaputio i dopro sve do
Askalona i susjednih mjesta. Skrenuo je u Jopu i zauzeo je.

<span id="an_12:34">12:34</span> Čuo je, naime, da stanovnici kane to
mjesto predati Demetrijevim pristašama. U nj je smjestio posadu da ga
čuvaju.

<span id="an_12:35">12:35</span> Kad se Jonatan vratio, sazvao je
skupštinu narodnih starješina i s njima odlučio da u Judeji sagradi
tvrđave,

<span id="an_12:36">12:36</span> da nadogradi jeruzalemske zidove,
podigne visoku pregradu između Tvrđe i grada i tako odijeli Tvrđu od
grada, osami je da njezini ljudi ne mogu ni kupovati ni prodavati.

<span id="an_12:37">12:37</span> Sabrali su se da ponovo ozidaju grad.
Srušio se dio zida na potoku s istočne strane. Obnovili su četvrt zvanu
Kafenata.

<span id="an_12:38">12:38</span> A Šimun ponovo sagradi Adidu u Šefeli,
utvrdi je i namjesti vrata s prijevornicama.

<span id="an_12:39">12:39</span> Trifon je snovao da zavlada Azijom,
ovjenča se krunom i digne ruku na kralja Antioha.

<span id="an_12:40">12:40</span> Bojeći se da ga Jonatan ne spriječi i
da na nj, ako ustreba, ne zavojšti, smišljao je kako bi ga uhvatio i
ubio. Krenuo je u Betšan.

<span id="an_12:41">12:41</span> Jonatan iziđe preda nj sa četrdeset
tisuća ljudi izabranih za borbu. Došao je u Betšan.

<span id="an_12:42">12:42</span> Trifon je vidio kako je došao s velikom
vojskom pa se pobojao na nj staviti ruku.

<span id="an_12:43">12:43</span> I tako ga primi s počastima, preporuči
ga svim svojim prijateljima, obdari ga i svojim prijateljima i četama
zapovjedi da ga slušaju kao njega samoga.

<span id="an_12:44">12:44</span> Jonatanu je rekao: "Zašto si zamarao
sav taj narod kad među nama ne prijeti rat?

<span id="an_12:45">12:45</span> Pošalji ih, dakle, svojim kućama,
izaberi nekoliko ljudi da te prate pa hajde sa mnom u Ptolemaidu. Predat
ću ti taj grad kao i ostale tvrđave, ostatak četa i sve službenike,
zatim ću se vratiti i otići, jer radi toga sam i došao."

<span id="an_12:46">12:46</span> Jonatan mu povjerova i učini kako je on
rekao. Otpustio je čete da odu u židovsku zemlju.

<span id="an_12:47">12:47</span> Uza se je ostavio tri tisuće ljudi, od
kojih je dvije tisuće odvojio u Galileji, a tisuću ih je pošlo s njim.

<span id="an_12:48">12:48</span> Kad je Jonatan ušao u Ptolemaidu,
njezini stanovnici zatvoriše vrata, uhvatiše ga i posjekoše sve njegove
pratioce.

<span id="an_12:49">12:49</span> Trifon je poslao pješake i konjanike u
Galileju i u veliku ravnicu da pobiju sve Jonatanove pristalice.

<span id="an_12:50">12:50</span> Ti su doznali da je Jonatan uhvaćen i
da je poginuo zajedno sa svima svojima. Ohrabrili su jedni druge i pošli
stisnutih redova, spremni za boj.

<span id="an_12:51">12:51</span> Kad su progonitelji vidjeli da im je
život ugrožen, vratiše se.

<span id="an_12:52">12:52</span> Svi su živi i zdravi došli u židovsku
zemlju. Oplakivali su Jonatana i njegovu pratnju. Bili su puni straha.
Sav je narod tugovao.

<span id="an_12:53">12:53</span> Svi su pogani oko njih nastojali da ih
istrijebe. Govorili su: "Nemaju ni vođe ni pomoćnika. Vrijeme je da
udarimo na njih, pa ćemo im zatrti spomen među ljudima!" Ę(143.-134.
prije Krista)

<span id="an_13:1">13:1</span> Šimun je saznao da je Trifon sabrao
veliku vojsku da upadne u judejsku zemlju i da je opustoši.

<span id="an_13:2">13:2</span> Kad je vidio gdje narod strepi od straha,
došao je u Jeruzalem i skupio ga.

<span id="an_13:3">13:3</span> Tješio je narod govoreći: "Dobro znate
što smo ja i moja braća i kuća mog oca učinili za Zakon i za Sveto
mjesto. Poznati su vam i ratovi i nevolje koje smo pretrpjeli.

<span id="an_13:4">13:4</span> Sva su moja braća izginula za Izrael. Ja
sam ostao sam.

<span id="an_13:5">13:5</span> U vrijeme ugnjetavanja nikako ne želim
svog života štedjeti. Nisam bolji od svoje braće.

<span id="an_13:6">13:6</span> Nego radije ću osvetiti svoj narod, Sveto
mjesto, vaše žene i vašu djecu, jer su se svi pogani, gonjeni mržnjom,
udružili da nas zatru."

<span id="an_13:7">13:7</span> Čim je narod čuo te riječi, rasplamtio se
duh u njemu.

<span id="an_13:8">13:8</span> Odgovorili su mu jakim glasom: "Ti si naš
vođa namjesto Jude i svoga brata Jonatana!

<span id="an_13:9">13:9</span> Preuzmi vodstvo u našem ratu. Što nam god
ti zapovjediš, mi ćemo izvršiti."

<span id="an_13:10">13:10</span> Sabrao je sve ljude sposobne za borbu i
žurno dovršio zidove Jeruzalema i unaokolo ga utvrdio.

<span id="an_13:11">13:11</span> Poslao je u Jopu Apsalomova sina
Jonatana i s njim znatnu vojsku. Taj je odande izagnao stanovnike i
ondje se nastanio.

<span id="an_13:12">13:12</span> Trifon se podigao s velikom vojskom iz
Ptolemaide da navali na židovsku zemlju. S njime je bio zasužnjeni
Jonatan.

<span id="an_13:13">13:13</span> Šimun se utaborio kod Adide naprama
ravnici.

<span id="an_13:14">13:14</span> Kad je Trifon doznao da je Šimun
zamijenio svoga brata Jonatana i da kani s njim zametnuti boj, poslao je
poslanike da mu kažu:

<span id="an_13:15">13:15</span> "Zbog srebra što ga tvoj brat Jonatan
duguje kraljevskoj blagajni za službe što ih je obnašao držimo ga u
sužanjstvu.

<span id="an_13:16">13:16</span> Zato sad pošalji stotinu srebrnih
talenata i dva njegova sina kao taoce, da se, kad bude pušten na
slobodu, ne odmetne od nas. Onda ćemo ga pustiti."

<span id="an_13:17">13:17</span> Premda je Šimun znao da mu glasnici
lažu, ipak je poslao po srebro i dječake da na sebe ne navuče veliko
neprijateljstvo naroda.

<span id="an_13:18">13:18</span> Jer bi inače rekli da je Jonatan
poginuo zato što on nije poslao novce i dječake.

<span id="an_13:19">13:19</span> Zato je poslao dječake i stotinu
talenata, ali ga Trifon prevari i ne posla Jonatana.

<span id="an_13:20">13:20</span> Poslije toga Trifon je krenuo da osvoji
zemlju i opustoši je. Odabrali su zaobilazni put prema Adori. Šimun mu
se isprečavao sa svojom vojskom kuda god je on prolazio.

<span id="an_13:21">13:21</span> A oni koji su bili u Tvrđi poslaše
Trifonu poslanike, tražeći da brzo dođe k njima kroz pustinju i opskrbi
ih hranom.

<span id="an_13:22">13:22</span> Tada Trifon odredi da onamo odu svi
njegovi konjanici, ali je te noći pao tako obilan snijeg da nisu mogli
krenuti. Digao je tabor i otišao u Galaaditidu.

<span id="an_13:23">13:23</span> Nadomak Baskame ubio je Jonatana, koga
tu i pokopaše.

<span id="an_13:24">13:24</span> Potom se Trifon vratio u svoju zemlju.

<span id="an_13:25">13:25</span> Šimun je poslao po kosti svoga brata
Jonatana i ukopao ga u Modinu, gradu svojih otaca.

<span id="an_13:26">13:26</span> Za njim je žalio sav Izrael i oplakivao
ga mnogo dana.

<span id="an_13:27">13:27</span> Šimun je na grobnici svog oca i svoje
braće podigao nadgrobnik od kamena uglađena straga i sprijeda, a tako
visok da se vidio iz daljine.

<span id="an_13:28">13:28</span> Podigao je sedam piramida, jednu prema
drugoj, ocu i majci i četvorici braće.

<span id="an_13:29">13:29</span> Načinio im je podnožja, okružio ih
visokim stupovima, na stupove je na vječni spomen postavio bojnu opremu,
a uz bojnu opremu klesane lađe da ih vide svi koji plove morem.

<span id="an_13:30">13:30</span> Takva je grobnica koju je podigao u
Modinu i koja postoji i dan-danas.

<span id="an_13:31">13:31</span> Trifon je mladoga kralja Antioha
pogubio na prijevaru.

<span id="an_13:32">13:32</span> Zavladao je namjesto njega, ovjenčao se
krunom Azije i time navalio mnogo zla na zemlju.

<span id="an_13:33">13:33</span> A Šimun je ponovo sagradio tvrđave po
Judeji, obzidao ih visokim kulama i velikim zidovima, s vratima i
prijevornicama, i tvrđave je opskrbio hranom.

<span id="an_13:34">13:34</span> Potom je Šimun izabrao ljude i poslao
ih kralju Demetriju da zemlji isposluju oprost, jer je Trifon znao samo
otimati.

<span id="an_13:35">13:35</span> Kralj Demetrije poslao je odgovor na
njihov zahtjev u pismu sastavljenu ovako:

<span id="an_13:36">13:36</span> "Kralj Demetrije pozdravlja vrhovnog
svećenika Šimuna, prijatelja kraljeva, starješine i judejski narod.

<span id="an_13:37">13:37</span> Primili smo zlatnu krunu i palmovu
grančicu koju ste nam poslali, pa smo pripravni da s vama sklopimo
potpuni mir i da pišemo svojim službenicima da vas oproste od poreza.

<span id="an_13:38">13:38</span> Sve ono što smo s vama uglavili neka
ostane na snazi i tvrđave što ste ih sagradili neka su vaše.

<span id="an_13:39">13:39</span> Opraštamo vam dosadašnje prijestupe i
propuste i krunu koju dugujete. A ako se kakav drugi porez ubirao u
Jeruzalemu, neka se više ne zahtijeva.

<span id="an_13:40">13:40</span> Ako su koji od vas kadri da se uvrste u
moju tjelesnu stražu, neka se upišu. Neka među nama vlada mir."

<span id="an_13:41">13:41</span> Godine sto sedamdesete skinut je jaram
pogana s Izraela,

<span id="an_13:42">13:42</span> i narod je u svojim poveljama i
ugovorima počeo pisati: "Prve godine istaknutog vrhovnog svećenika,
židovskog vojskovođe i glavara Šimuna."

<span id="an_13:43">13:43</span> U te dane opkoli Šimun Gezer da bi ga
zaposjeo vojskom. Načinio je kule na kotačima i njima se poslužio protiv
grada. Prolomio je jedan od bedema i osvojio ga.

<span id="an_13:44">13:44</span> Oni s kule uskočili su u mjesto. U
gradu nasta velika strka.

<span id="an_13:45">13:45</span> Građani se sa ženama i djecom popeli na
bedeme, trgali na sebi odjeću i Šimunu iza glasa dovikivali da s njima
sklopi mir:

<span id="an_13:46">13:46</span> "Ne postupaj s nama po našoj zloći nego
po svojem milosrđu!"

<span id="an_13:47">13:47</span> Šimun se s njima sporazumio i prestao
je na njih udarati, ali ih je istjerao iz grada, očistio kuće u kojima
su držali idole, a zatim uđe uz pjesme i hvalospjeve.

<span id="an_13:48">13:48</span> Uklonio je odande svaku nečistoću,
naselio ljude koji vrše Zakon, utvrdio grad pa onda u njemu sebi uredio
boravište.

<span id="an_13:49">13:49</span> Onima koji su bili u jeruzalemskoj
Tvrđi nije se dopuštalo da odlaze iz zemlje ili da u nju idu, da kupuju
ili prodaju. Ljuto su izgladnjeli. Mnogi su od njih svisnuli od gladi.

<span id="an_13:50">13:50</span> Zavapili su k Šimunu da s njima sklopi
mir, a on tako i učini, ali ih odande istjera i očisti Tvrđu od svake
poganštine.

<span id="an_13:51">13:51</span> Židovi su u nju ušli dvadeset i trećega
dana drugoga mjeseca godine sto sedamdeset i prve. Klicali su noseći
palmove grane, pjevali himne i hvalospjeve uz citare, harfe i cimbale,
jer velik neprijatelj bijaše slomljen i izbačen iz Izraela.

<span id="an_13:52">13:52</span> Šimun je odredio da se svake godine taj
dan svetkuje s veseljem. Utvrdio je hramsku goru kraj Tvrđe te se ondje
sa svojima nastanio.

<span id="an_13:53">13:53</span> Kad je Šimun vidio da mu je sin Ivan
odrastao do muževne dobi, postavi ga zapovjednikom svih snaga. Ivan se
smjestio u Gezeru.

<span id="an_14:1">14:1</span> Godine sto sedamdeset i druge skupio je
kralj Demetrije svoju vojsku i pošao u Mediju da dobije pomoć za rat
protiv Trifona.

<span id="an_14:2">14:2</span> Kad je perzijski i medijski kralj Arsak
čuo da je Demetrije došao na njegovo područje, posla jednog od svojih
zapovjednika da ga uhvati živa.

<span id="an_14:3">14:3</span> Taj je otišao i porazio Demetrijevu
vojsku, a njega uhvatio i doveo Arsaku, koji ga zatvori.

<span id="an_14:4">14:4</span> Zemlja je bila mirna za sve Šimunove
vlade. Radio je na dobro svog naroda, i njegovu su vlast voljeli i
njegovu slavu za sveg mu života.

<span id="an_14:5">14:5</span> Uz ostala slavna djela zauze Jopu, od nje
učini svoju luku i sebi otvori pristup k morskim otocima.

<span id="an_14:6">14:6</span> Razmakao je međe svog naroda, zadržao
zemlju u ruci

<span id="an_14:7">14:7</span> i skupio mnoštvo zarobljenika.
Zagospodario je Gezerom, Betsurom i Tvrđom, odande je uklonio poganštinu
i nitko se nije našao da mu odoli.

<span id="an_14:8">14:8</span> Ljudi su mirno obrađivali zemlju, zemlja
je davala svoj prirod, a drveće u ravnici plodove.

<span id="an_14:9">14:9</span> Starci su na trgovima sjedili, svi su
razgovarali o blagostanju, mladići su nosili raskošnu odoru i oklop.

<span id="an_14:10">14:10</span> Gradove je opskrbio živežem, opremio ih
utvrdama, slava mu se pronijela do nakraj svijeta.

<span id="an_14:11">14:11</span> Smirio je zemlju te Izrael doživje
veliku radost.

<span id="an_14:12">14:12</span> Svatko je sjedio pod svojom lozom i
smokvom i nitko ga nije uznemirivao.

<span id="an_14:13">14:13</span> Nestali su svi što su ga u zemlji
napadali, i tih su dana kraljevi bili poraženi.

<span id="an_14:14">14:14</span> Pridizao je ponizne u svom narodu i
suzbijao sve bezbožnike i zlikovce. Obdržavao je Zakon,

<span id="an_14:15">14:15</span> vratio slavu Svetištu i obogatio ga
mnogim posuđem.

<span id="an_14:16">14:16</span> Kad se u Rimu i do same Sparte saznalo
da je Jonatan umro, nastade velika žalost.

<span id="an_14:17">14:17</span> Ali su čuli da ga je kao vrhovni
svećenik naslijedio njegov brat Šimun, da je zavladao zemljom i
gradovima u njoj

<span id="an_14:18">14:18</span> i zato su mu pisali na brončanim
pločicama da s njim obnove prijateljstvo i savezništvo koje su već
uglavili s njegovim bratom Judom i Jonatanom.

<span id="an_14:19">14:19</span> To se pročitalo pred skupštinom u
Jeruzalemu.

<span id="an_14:20">14:20</span> Evo prijepisa pisma što su ga poslali
Spartanci: "Glavari i grad Spartanaca pozdravljaju velikog svećenika
Šimuna, starješine, svećenike i sav ostali židovski narod, svoju braću.

<span id="an_14:21">14:21</span> Poslanici koje ste poslali našem narodu
kazivali su nam o vašoj slavi i časti i obradovali smo se njihovu
dolasku.

<span id="an_14:22">14:22</span> Mi smo njihov izvještaj zapisali u
narodnom vijeću ovako: židovski poslanici, Antiohov sin Numenije i
Jasonov sin Antipater, došli su da s nama obnove prijateljstvo.

<span id="an_14:23">14:23</span> I narod je odlučio da ljude primi s
počastima i da se prijepis njihova izvješća stavi među javne spise, da
spartanski narod na to sačuva uspomenu. Osim toga, jedan je prijepis
načinjen za vrhovnog svećenika Šimuna."

<span id="an_14:24">14:24</span> Poslije toga Šimun je poslao Numenija u
Rim s velikim zlatnim štitom, teškim tisuću mina, da s Rimljanima utvrdi
savez.

<span id="an_14:25">14:25</span> Kad je narod saznao za te događaje,
reče: "Kako da zahvalimo Šimunu i njegovim sinovima?

<span id="an_14:26">14:26</span> Jer on se pokazao čvrst, kao i njegova
braća i kuća njegova oca. U bojevima je junački odbio izraelske
neprijatelje i izvojštio slobodu." I ispisaše brončane pločice, koje su
postavili na stupove na gori Sionu.

<span id="an_14:27">14:27</span> A evo, u prijepisu, što su napisali:
"Osamnaestog dana mjeseca Elula godine sto sedamdeset i druge, a to je
treća godina velikog svećenika Šimuna, u Asaramelu,

<span id="an_14:28">14:28</span> na velikoj skupštini svećenika, naroda,
narodnih knezova i zemaljskih starješina objavilo se slijedeće:

<span id="an_14:29">14:29</span> Dok su se česti ratovi vodili u zemlji,
Matatijin sin Šimun, potomak Joaribovih sinova, i njegova braća izlagali
su se opasnosti i opirali se protivnicima svog naroda da održe svoje
Svetište i Zakon i uvelike su proslavili narod.

<span id="an_14:30">14:30</span> Jonatan je okupio narod i postao veliki
svećenik, a zatim se pridružio svom narodu.

<span id="an_14:31">14:31</span> Neprijatelji Židova naumili su osvojiti
njihovu zemlju da opustoše njihovo područje i dignu ruke na Svetište.

<span id="an_14:32">14:32</span> Tada je ustao Šimun i počeo vojevati za
narod. Dao je mnogo svoga blaga, opremao oružjem hrabre ljude svog
naroda i davao im plaću.

<span id="an_14:33">14:33</span> Utvrdio je židovske gradove i Betsur na
židovskoj međi, gdje se prije nalazilo neprijateljsko oružje, i ondje je
smjestio posadu židovskih ratnika.

<span id="an_14:34">14:34</span> Utvrdio je i Jopu na moru i Gezer u
azotskom kraju, gdje su prije bili neprijatelji. Ondje je naselio Židove
i ostavio im sve što im je trebalo za uzdržavanje.

<span id="an_14:35">14:35</span> Narod je upoznao Šimunovu vjernost i
slavu kojom je on nakanio ovjenčati svoj narod. Zbog svih njegovih
zasluga, zbog pravde i vjernosti narodu i jer je svime nastojao da
podigne narod, postaviše ga za svoga vođu i velikog svećenika.

<span id="an_14:36">14:36</span> Onih dana on je uspio odstraniti pogane
iz zemlje koju su zaposjeli i one iz Davidova grada u Jeruzalemu, gdje
su se utvrdili i odakle su provaljivali i onečišćivali okolicu Svetišta
i tako teško obeščašćivali njegovu svetost.

<span id="an_14:37">14:37</span> Smjestio je ondje židovske ratnike i
utvrdio Tvrđu da zemlja i grad budu sigurni. Podigao je i jeruzalemske
zidove.

<span id="an_14:38">14:38</span> Zato mu je kralj Demetrije potvrdio
vrhovno svećeništvo,

<span id="an_14:39">14:39</span> podigao ga u red svojih prijatelja i
okružio ga velikim sjajem.

<span id="an_14:40">14:40</span> Jer je kralj čuo kako Rimljani Židove
nazivaju svojim prijateljima, saveznicima i braćom i kako su Šimunove
poslanike počastili,

<span id="an_14:41">14:41</span> a Židovi i svećenici zaključili neka im
Šimun bude vođa i veliki svećenik dovijeka, dok ne ustane vjerodostojan
prorok.

<span id="an_14:42">14:42</span> Neka im bude upravitelj te određuje one
koji će se brinuti za dobro Svetišta, za upravu zemljom, za oružje i
utvrde.

<span id="an_14:43">14:43</span> Neka se brine za Svetište. Njega neka
svi slušaju, sve isprave u zemlji neka se pišu u njegovo ime, a on da se
oblači u grimiz i nosi zlatan nakit.

<span id="an_14:44">14:44</span> Da se ne usudi nitko, ni od naroda ni
od svećenika, da štogod osujećuje ili se protivi onome što je on
zapovjedio, niti da mimo njega u zemlji saziva skupštine, niti da se
oblači grimizom ili nosi zlatnu kopču.

<span id="an_14:45">14:45</span> Tko se god o to ogriješi ili štogod od
toga osujeti bit će krivac.

<span id="an_14:46">14:46</span> Sav je narod odobrio da se Šimun
ovlasti da radi prema svom nahođenju.

<span id="an_14:47">14:47</span> Šimun je prihvatio i pristao da bude
vrhovni svećenik, vojskovođa i knez Židova i svećenika, da bude na čelu
svima."

<span id="an_14:48">14:48</span> Odredili su da se ta isprava ureže u
brončane ploče i da se one izlože u predvorju Svetišta na vidljivu
mjestu,

<span id="an_14:49">14:49</span> a da se njezini prijepisi pohrane u
riznici tako da njima raspolažu Šimun i njegovi sinovi.

<span id="an_15:1">15:1</span> Antioh, sin kralja Demetrija, posla s
morskih otoka svećeniku i židovskom vođi Šimunu i svemu narodu

<span id="an_15:2">15:2</span> pismo ovog sadržaja: "Kralj Antioh
pozdravlja velikog svećenika i vođu Šimuna i židovski narod.

<span id="an_15:3">15:3</span> Budući da su se pokvarenjaci dočepali
kraljevstva naših otaca, odlučio sam da ga opet osvojim i uspostavim
kako je bilo i prije, i zato sam podigao silne čete i opremio ratno
brodovlje

<span id="an_15:4">15:4</span> da se iskrcam u zemlji i osvetim onima
koji su je upropastili i opustošili mnoge gradove moga kraljevstva.

<span id="an_15:5">15:5</span> Potvrđujem ti sva oslobođenja od poreza
kojih su te oslobodili kraljevi prije mene i svih ostalih prinosa koje
su ti otpustili.

<span id="an_15:6">15:6</span> Dopuštam ti da u svojoj kovnici kuješ
novce koji će zakonito optjecati tvojom zemljom.

<span id="an_15:7">15:7</span> Neka Jeruzalem i Svetište budu slobodni.
Neka ti ostane sve oružje koje si proizveo i sve tvrđave koje si podigao
i koje zapremaš.

<span id="an_15:8">15:8</span> Neka ti se oprosti sve što duguješ
kraljevskoj riznici i ono što ćeš ubuduće dugovati kralju odsele pa
dovijeka.

<span id="an_15:9">15:9</span> Kad ponovo osvojimo svoje kraljevstvo,
obasut ćemo tebe, tvoj narod i Hram takvim častima da će vam slava
zablistati po svoj zemlji."

<span id="an_15:10">15:10</span> Godine sto sedamdeset i četvrte krenu
kralj Antioh u zemlju svojih otaca. Oko njega su se okupile sve čete,
tako da ih je malo ostalo uz Trifona.

<span id="an_15:11">15:11</span> Antioh je udario za njim u potjeru.
Trifon je pobjegao u Doru na moru,

<span id="an_15:12">15:12</span> jer je znao da se na njega svalilo zlo
i da su ga čete ostavile.

<span id="an_15:13">15:13</span> Antioh se utaborio kod Dore sa sto i
dvadeset tisuća pješaka i osam tisuća konjanika.

<span id="an_15:14">15:14</span> Opkolio je grad, pritisnuo ga s kopna i
mora, jer se brodovlje približilo s morske strane, tako da nitko nije
mogao niti ulaziti niti izlaziti.

<span id="an_15:15">15:15</span> Uto je Numenije sa svojom pratnjom
došao iz Rima s pismima za kraljeve i zemlje. Evo njihova sadržaja:

<span id="an_15:16">15:16</span> "Rimski konzul Lucije pozdravlja kralja
Ptolemeja.

<span id="an_15:17">15:17</span> Veliki svećenik Šimun i židovski narod
uputili su nam židovske poslanike kao prijatelje i saveznike da obnove
nekadašnje prijateljstvo i savezništvo.

<span id="an_15:18">15:18</span> Donijeli su zlatan štit od tisuću mina.

<span id="an_15:19">15:19</span> Odlučili smo, dakle, pisati kraljevima
i zemljama da im ne čine nikakva zla niti da udaraju na njih, na njihove
gradove, na njihovu zemlju i da se ne povezuju s onima koji bi ih
napadali.

<span id="an_15:20">15:20</span> Odlučili smo da od njih primimo štit.

<span id="an_15:21">15:21</span> Ako su, dakle, kakvi opaki ljudi utekli
iz njihove zemlje k vama, predajte ih velikom svećeniku Šimunu da ih
kazni po njihovim zakonima!"

<span id="an_15:22">15:22</span> Tako je pisao kralju Demetriju, Atalu,
Ariaratu, i Arsaku

<span id="an_15:23">15:23</span> i u sve zemlje: Sampsami, Spartancima,
u Delos, u Mindos, u Sikion, U Kariju, u Samos, u Pamfiliju, u Likiju, u
Halikarnas, u Rodos, u Faselidu, u Kos, u Sidu, u Arad, Gortinu, Knidos,
Cipar i Kirenu.

<span id="an_15:24">15:24</span> Prijepis tih pisama poslali su velikom
svećeniku Šimunu.

<span id="an_15:25">15:25</span> Antioh je taborio pred Dorom, u njezinu
predgrađu, pa je neprestano upućivao nove odrede protiv grada i
izrađivao bojne naprave. Stisnuo je Trifona tako da se nije moglo niti
izlaziti niti ulaziti.

<span id="an_15:26">15:26</span> Šimun mu je poslao dvije tisuće
odabranih ljudi da mu pomažu u boju, a k tomu srebra i zlata i mnogo
opreme.

<span id="an_15:27">15:27</span> On toga ne htjede primiti. Štoviše,
poništio je sve što je prije sa Šimunom ugovorio. Posve se izmijenio
prema njemu.

<span id="an_15:28">15:28</span> Poslao je k njemu Atenobija, jednog od
svojih prijatelja, da se s njim porazgovori i reče mu: "Vi držite u
svojoj vlasti Jopu, Gezer i jeruzalemsku Tvrđu, gradove moga
kraljevstva.

<span id="an_15:29">15:29</span> Njihova ste područja opustošili,
počinili ste mnogo zla u zemlji i zavladali mnogim krajevima u mom
kraljevstvu.

<span id="an_15:30">15:30</span> Zato sad vratite gradove koje ste
osvojili, zajedno s porezima onih krajeva kojima ste zavladali izvan
židovskih granica.

<span id="an_15:31">15:31</span> Ako pak nećete, dajte mjesto toga pet
stotina srebrnih talenata, a za štete što ste ih počinili i za poreze
gradova drugih pet stotina talenata; ako ni toga nećete, poći ćemo
protiv vas u rat."

<span id="an_15:32">15:32</span> Kraljev je prijatelj Atenobije došao u
Jeruzalem i vidio Šimunov sjaj i ormar sa zlatnim i srebrnim posuđem i
mnogu poslugu. On se zapanjio. Saopćio mu je kraljevu poruku.

<span id="an_15:33">15:33</span> Šimun mu odgovori ovako: "Mi nikako
nismo oteli tuđu zemlju niti smo zavladali tuđim dobrima, nego je to
baština naših otaca: naši su je neprijatelji nepravedno stanovito
vrijeme posjedovali.

<span id="an_15:34">15:34</span> Mi smo pak, koristeći se povoljnim
prilikama, ponovo osvojili baštinu svojih predaka.

<span id="an_15:35">15:35</span> Što se tiče Jope i Gezera, koje ti
tražiš, ti su gradovi mnogo mučili narod i pustošili nam zemlju, za njih
ćemo dati stotinu talenata."

<span id="an_15:36">15:36</span> Poslanik mu na to nije odgovorio ni
riječi. Vratio se gnjevan kralju i upoznao ga sa Šimunovim odgovorom i
veličanstvom, ukratko, sa svim što je vidio, a kralj nato usplamtje
gnjevom.

<span id="an_15:37">15:37</span> Trifon se ukrcao u lađu i pobjegao u
Ortosiju.

<span id="an_15:38">15:38</span> Kralj je Kendebeja postavio za
upravitelja primorja i predao mu pješačke i konjaničke čete.

<span id="an_15:39">15:39</span> Zapovjedio mu je da se utabori pred
Judejom i naložio mu da izgradi Kedron, učvrsti mu vrata i zavojšti na
narod. Kralj je pošao u potjeru za Trifonom.

<span id="an_15:40">15:40</span> Kendebej je došao u Jamniju i počeo
uznemirivati narod, provaljivati u Judeju, odvoditi narod u roblje i
ubijati ga.

<span id="an_15:41">15:41</span> Ponovo je izgradio Kedron te u nj
smjestio konjanike i pješake da provaljuju i obilaze judejskim putovima,
kako mu bješe zapovjedio kralj.

<span id="an_16:1">16:1</span> Ivan uzađe iz Gezera i javi svom ocu
Šimunu što radi Kendebej.

<span id="an_16:2">16:2</span> Šimun tada dozva svoja dva najstarija
sina, Judu i Ivana, i reče im: "Moja braća i ja, i moj očinski dom,
vojevali smo protiv Izraelovih neprijatelja od mladosti do današnjeg
dana i uspjeli smo više puta izbaviti Izraela.

<span id="an_16:3">16:3</span> Sad sam ja ostario, a vi ste se po
Milosti dohvatili snage: stanite, dakle, na moje mjesto i na mjesto mog
brata! Idite i borite se za naš narod, i nebeska pomoć neka bude s
vama!"

<span id="an_16:4">16:4</span> Tada izabra u zemlji dvadeset tisuća
pješaka i konjanike te odoše na Kendebeja. Prenoćili su u Modinu.

<span id="an_16:5">16:5</span> Uranivši ujutro, krenuli su u ravnicu, i
gle, ide na njih velika vojska, pješaci i konjanici. Među njima bijaše
potok.

<span id="an_16:6">16:6</span> Ivan sa svojim ljudima zauze položaj
nasuprot neprijateljima. A kad je vidio da se narod boji prijeći preko
potoka, sam prijeđe prvi. Ljudi, videći ga, prijeđoše za njim.

<span id="an_16:7">16:7</span> Razdijelio je vojsku i konjanike
pomiješao među pješake, jer je neprijateljskih konjanika bilo vrlo
mnogo.

<span id="an_16:8">16:8</span> Odjeknuše trube. Kendebej sa svojom
vojskom pobježe. Mnogi su poginuli, a oni koji su se spasili pobjegoše
put tvrđave.

<span id="an_16:9">16:9</span> Tada bi ranjen Ivanov brat Juda. Ivan ih
je pak gonio dok Kendebej nije stigao do Kedrona, što ga je sam utvrdio.

<span id="an_16:10">16:10</span> Pobijeđeni su utekli do kula u poljima
Azota, a pobjednik ih zapali. Od njih pade oko dvije tisuće ljudi. Ivan
se mirno vratio u Judeju.

<span id="an_16:11">16:11</span> Abubov sin Ptolemej postavljen je
upraviteljem u jerihonskoj ravnici. Imao je mnogo srebra i zlata,

<span id="an_16:12">16:12</span> jer je bio zet velikog svećenika.

<span id="an_16:13">16:13</span> Njegovo se srce uzoholilo. Naumio je da
zavlada zemljom i stvarao je vjerolomne osnove protiv Šimuna i njegovih
sinova.

<span id="an_16:14">16:14</span> Šimun je obilazio gradove u zemlji
nadzirući ih i brinući se za upravu. Tako je došao u Jerihon sa svojim
sinovima Matatijom i Judom godine sto sedamdeset i sedme, jedanaestog
mjeseca, a to je mjesec Sabat.

<span id="an_16:15">16:15</span> Abubov ih sin prijevarom namami u
tvrđavicu zvanu Dok, koju je on i sagradio. Pripravio im je veliku
gozbu, ali je ondje sakrio ljude.

<span id="an_16:16">16:16</span> Kad se Šimun sa svojim sinovima napio,
ustao je Ptolemej sa svojim ljudima, uzeo oružje, navalio na Šimuna u
blagovalištu i ubio njega, njegove sinove i neke od njihove posluge.

<span id="an_16:17">16:17</span> Tako je počinio veliku nevjeru, dobro
uzvratio zlom.

<span id="an_16:18">16:18</span> Ptolemej je o tom pismeno obavijestio
kralja da mu pošalje u pomoć čete i preda mu gradove i zemlju.

<span id="an_16:19">16:19</span> Druge je poslao u Gezer da maknu Ivana
te je pismeno naložio zapovjednicima vojske da dođu k njemu da im dade
srebra, zlata i darova.

<span id="an_16:20">16:20</span> Ostale je poslao da zauzmu Jeruzalem i
hramsku goru.

<span id="an_16:21">16:21</span> Ali je netko potrčao naprijed i Ivanu u
Gezeru javio da su mu poginuli otac i braća. Dodao je: "I poslao je
nekoga da ubije i tebe."

<span id="an_16:22">16:22</span> Na tu se vijest Ivan razgnjevi. Uhvatio
je ljude koji su došli da ga ubiju te ih je pogubio, jer je znao da ga
žele ubiti.

<span id="an_16:23">16:23</span> Ostala Ivanova djela, njegovi ratovi i
junaštva što ih je izvršio, bedemi koje je sagradio i ostali njegovi
pothvati,

<span id="an_16:24">16:24</span> sve je to zapisano u Ljetopisima
njegova vrhovnog svećeništva, od dana kada je poslije svog oca postao
velikim svećenikom.

------------------------------------------------------------------------

[Next: 2 Macabees](ma2.md)
