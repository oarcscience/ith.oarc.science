[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](rev)  [Next](jdt) 

------------------------------------------------------------------------

### Croatian Bible: Tobias

<span id="an_1:1">1:1</span> Povijest Tobita, sina Tobielova, sina
Ananielova, sina Aduelova, sina Gabaelova, potomka Asielova, iz plemena
Naftalijeva -

<span id="an_1:2">1:2</span> koji je u vrijeme Šalmanasara, kralja
asirskoga, bio odveden u sužanjstvo iz Tisbe, koja se nalazi južno od
Kedeša Naftalijeva, u Gornjoj Galileji, nešto poviše Hasora.

<span id="an_1:3">1:3</span> Ja, Tobit, hodio sam putovima istine i
pravde svega svog života. Udijelio sam mnogo milostinje svojoj braći i
ljudima koji su došli sa mnom u Ninivu, zemlju Asiraca.

<span id="an_1:4">1:4</span> Dok sam se, u vrijeme svoje mladosti, još
nalazio u domovini, u zemlji Izraelovoj, sve se pleme Naftalija, oca
mojega, bilo udaljilo od doma Davidova i od Jeruzalema, izabrana među
svim plemenima Izraelovim da bi u njemu prinosili svoje žrtve. Zbog toga
je i bio podignut i posvećen Hram, Prebivalište Svevišnjega, za sva
vjekovita pokoljenja.

<span id="an_1:5">1:5</span> Ali su se sva plemena okrenula, pa i pleme
oca moga Naftalija, i prinosila su žrtve teletu što ga bijaše načinio
Jeroboam, kralj izraelski, u Danu, na brdima galilejskim.

<span id="an_1:6">1:6</span> Često sam tako, za svetkovinu, sam išao u
Jeruzalem, da se poklonim, kako je propisano svemu Izraelu zauvijek,
noseći prvine i desetine plodina i vunu prve postrižine.

<span id="an_1:7">1:7</span> Predavao sam sve to svećenicima, sinovima
Aronovim, za žrtvenik; od svih plodova davao sam desetinu sinovima
Levijevim, koji vrše službu u Jeruzalemu, i prodavao odgovarajući dio
druge desetine te utržak trošio svake godine u Jeruzalemu.

<span id="an_1:8">1:8</span> Najposlije, poklanjao sam treću desetinu
onima kojima je pripadala, kao što mi bijaše naredila Debora, moja baka,
budući da sam iza oca ostao siroče.

<span id="an_1:9">1:9</span> Kad postadoh zreo čovjek oženih se Anom,
djevojkom iz svoga plemena, i dobih s njome sina Tobiju.

<span id="an_1:10">1:10</span> Kad sam kao sužanj došao u Ninivu, sva
moja braća, a tako i moji suplemenici, blagovahu jela poganska;

<span id="an_1:11">1:11</span> a ja sam otklanjao da ih jedem.

<span id="an_1:12">1:12</span> Misli sam i srce upravljao Bogu svome,

<span id="an_1:13">1:13</span> i zato me Svevišnji nagradi milošću i
naklonošću Šalmanasara, komu postadoh upraviteljem dobara.

<span id="an_1:14">1:14</span> Poslije toga išao sam u Mediju, gdje sam
za nj kupovao sve do njegove smrti i ondje pohranih deset srebrenih
talenata u Gabaela, Gabrijeva brata, u Ragesu, gradu medijskom.

<span id="an_1:15">1:15</span> Ali kada Šalmanasar umrije, zakralji se
mjesto njega Sanherib, njegov sin. Ceste njegove postadoše opasne i ja
više nisam mogao ići u Mediju.

<span id="an_1:16">1:16</span> U vrijeme Šalmanasarovo dijelio sam
obilno milostinju svojoj braći:

<span id="an_1:17">1:17</span> hranio sam gladne, odijevao gole, kad bih
vidio koga od roda svoga ubijena pa bačena izvan zidina Ninive, brižno
bih ga ukopao.

<span id="an_1:18">1:18</span> Sahranjivao sam potajno one koje je ubio
kralj Sanherib, natjeran na povlačenje iz Judeje. Uistinu, ubio ih je
mnogo u svome gnjevu: po naređenju kraljevu tražili su mrtva tijela, ali
ih ne mogahu naći.

<span id="an_1:19">1:19</span> Onda jedan iz Ninive ode kralju te me
tuži da sam ja onaj koji ih pokopava; a ja se tada utajah. Doznavši da
me traže kako bi me pogubili, uplašen se udaljih.

<span id="an_1:20">1:20</span> Zaplijenili su mi sva dobra i ne osta mi
ništa do žene Ane i sina Tobije.

<span id="an_1:21">1:21</span> Nije prošlo ni pedeset dana kadli kralja
ubiše njegova dva sina; poslije toga pobjegoše u planinu Ararat, a
zakralji se mjesto njega sin mu Asarhadon. On na čelo državne riznice i
čitave uprave postavi Ahikara, sina moga brata Anaela.

<span id="an_1:22">1:22</span> Ahikar se zauze za me i ja se vratih u
Ninivu. Ahikar je Sanheribu, kralju asirskom, bio peharnik, čuvar
državnog pečata, upravitelj i rizničar. Asarhadon ga imenova na sve te
dužnosti ponovo. A bijaše Ahikar moj bratić.

<span id="an_2:1">2:1</span> Kad sam se dakle sa svojom ženom Anom i sa
sinom Tobijom opet našao na svome, bijaše mi na Pedesetnicu, a to je
Blagdan sedmica, priređen lijep objed i ja sjedoh da blagujem.

<span id="an_2:2">2:2</span> Vidjevši ona mnoga jela, rekoh sinu: "Idi i
dovedi jednoga od naše braće na koga naiđeš a koji se sjeća Gospodina.
Eto, čekat ću te!"

<span id="an_2:3">2:3</span> Kad se sin vratio, kaza: "Oče, jedan od
našega roda zadavljen je i bačen na trg."

<span id="an_2:4">2:4</span> A ja, ništa i ne okusiv, skočih na noge i
unesoh onoga mrtvaca u jednu kuću, gdje mogaše ostati sve do zalaza
sunca.

<span id="an_2:5">2:5</span> Potom se vratih, umih se i pojedoh svoj
objed u žalosti.

<span id="an_2:6">2:6</span> Sjetih se Amosova proročanstva: "Svetkovine
vaše u tugu će se pretvoriti, a radosti vaše kuknjavom će postati." I
zaplakah.

<span id="an_2:7">2:7</span> Kad je sunce zašlo, odoh, iskopah raku i
sahranih mrtvoga.

<span id="an_2:8">2:8</span> Susjedi mi se rugali i govorili: "Zar se ne
boji da će ga zbog toga ubiti? Jednom se izvukao, a sad opet pokopa
mrtvace."

<span id="an_2:9">2:9</span> Iste noći, poslije onog ukopa, vratih se
kući, a kako bijah nečist, legoh kraj zida u vrtu; bilo je toplo pa sam
spavao otkrivena lica.

<span id="an_2:10">2:10</span> Nisam znao da je u zidu bila ptičica. I
kako mi oči bijahu otvorene, padoše mi tople ptičje izmetine u oči i od
toga dobih bijele mrlje. Išao sam liječnicima, ali mi ne mogoše pomoći.
Uzdržavao me Ahikar dok ne ode u Elimaidu.

<span id="an_2:11">2:11</span> Moja je žena Ana odonda zarađivala ručnim
radom: prela je i tkala.

<span id="an_2:12">2:12</span> Kad bi gospodarima obavila posao, platili
bi joj. Sedmoga ožujka dovrši tako jedan rad i posla ga gospodarima. Oni
joj sve isplatiše i povrh toga pokloniše jare.

<span id="an_2:13">2:13</span> Kad ga dovede, jare poče večati. Upitah
ženu: "Odakle ti jare? Da možda nije ukradeno? Vrati ga gospodarima, jer
nije dopušteno jesti što je ukradeno."

<span id="an_2:14">2:14</span> A ona odgovori: "Dadoše mi ga kao dar
povrh plaće." Ali ja nisam vjerovao, nego sam joj, naljutivši se na nju,
svejednako govorio da ga vrati gospodarima. A ona onda odgovori: "Gdje
su tvoje milostinje i tvoja dobra djela? Eto, vide se na tebi!"

<span id="an_3:1">3:1</span> Ojađen zaplakah i počeh moliti pun tuge:

<span id="an_3:2">3:2</span> "Pravedan si, Gospode, sva su tvoja djela i
svi tvoji putovi milosrđe i istina: ti si sudac svijeta.

<span id="an_3:3">3:3</span> Spomeni me se i pogledaj na me: ne
kažnjavaj me zbog mojih grijeha ni zbog prijestupa otaca mojih, koji su
griješili pred tobom.

<span id="an_3:4">3:4</span> Uistinu smo prestupili zapovijedi tvoje te
si nas prepustio pljački, zatočenju, smrti i porugi među svim narodima
među koje si nas razasuo.

<span id="an_3:5">3:5</span> Pravedni su tvoji sudovi zbog grijeha što
ih činih ja i moji oci, jer se nismo držali tvojih zapovijedi, nismo u
istini hodili pred tobom.

<span id="an_3:6">3:6</span> Sad postupaj sa mnom po svojoj volji,
odluči se da prihvatiš moj duh, da umrem i postanem zemlja. Jer mi je
bolje umrijeti nego živjeti i slušati lažne prijekore i gorčinu u duši
kÓupiti. Zapovjedi da budem oslobođen od ove pokore pa da odem u
prostore vječne: ne odvrći lica svoga od mene."

<span id="an_3:7">3:7</span> Istoga dana i Sari, kćeri Raguelovoj, u
Ekbatani Medijskoj, dogodi se te je izruži jedna sluškinja njezina oca

<span id="an_3:8">3:8</span> zbog toga što je sedam muževa za koje Sara
bijaše pošla pakosni zloduh Asmodej ubio prije nego što su ušli k njoj.
Reče joj ona sluškinja: "Jest, ubijaš svoje muževe! Sedam si ih imala, a
ne bijaše ti sreće ni s jednim.

<span id="an_3:9">3:9</span> Zašto nas kažnjavaš? Ako su umrli, poteci
za njima! Nikad mi ne vidjele ni tvoga sina ni tvoje kćeri!"

<span id="an_3:10">3:10</span> Kad je Sara to čula, veoma se
ražalostila. Plačući je otišla u očevu sobu, u nakani da se objesi. Ali
onda, promislivši, reče u sebi: "Zar da mi oca kude i da mu predbacuju:
'Imao si jedinu, ljubljenu, kćer, pa ti se, na nesreću, i ona objesila.'
Starog bih oca svoga rastužila i gurnula u carstvo mrtvih. Ne, neću se
objesiti: bolje mi je moliti Boga da mi udijeli smrt da nikad više ne
čujem ovakvih uvreda."

<span id="an_3:11">3:11</span> I raskrilivši ruke kraj prozora, pomoli
se ovako: "Blagoslovljen, Bože milosrđa, i blagoslovljeno tvoje Ime
navijeke! Blagoslivljaju te sva tvoja djela zauvijek.

<span id="an_3:12">3:12</span> Obraćam, Gospode, lice svoje k tebi i oči
upirem u te.

<span id="an_3:13">3:13</span> Zapovijedi, Gospode, da pođem s ove
zemlje i da više nikada ne čujem one uvrede.

<span id="an_3:14">3:14</span> Ti znaš, Gospode, da sam čista od svakoga
grijeha s čovjekom

<span id="an_3:15">3:15</span> i da nisam uprljala ime svoje, ni ime oca
svojega u zemlji sužanjstva. Jedina sam kći u oca, nema on drugoga
djeteta koje bi ga naslijedilo, niti kakva brata blizu, niti rođaka koga
bih čekala. Sedam sam muževa već izgubila: tÓa čemu bih još živjela? Ne
želiš li mi smrt udijeliti, svrni onda pogled na me i smiluj se da nikad
više ne čujem onih uvreda."

<span id="an_3:16">3:16</span> Obje molitve bijahu uslišane pred Slavom
Gospodnjom.

<span id="an_3:17">3:17</span> I bi poslan Rafael, anđeo Gospodnji, da
ih oboje izliječi: da skine bijele mrlje s Tobita i vid mu vrati; a
Saru, kćer Raguelovu, da dade za ženu Tobiji, sinu Tobitovu, te da okuje
pakosnog zloduha Asmodeja: jer je ona Tobiji bila namijenjena. U isto
vrijeme Tobit se vrati u svoju kuću, a Sara, kći Raguelova, siđe iz
gornje sobe.

<span id="an_4:1">4:1</span> Toga dana Tobit se sjeti novca što ga
bijaše pohranio kod Gabaela, u Ragesu Medijskom.

<span id="an_4:2">4:2</span> I reče u sebi: "Zazivao sam smrt; zašto ne
bih radije dozvao Tobiju, svoga sina, da mu kažem to o novcu prije nego
umrem?"

<span id="an_4:3">4:3</span> Dozvavši ga, reče mu: "Sine, kada umrem,
pristojno me pokopaj. Poštuj svoju majku, ne ostavljaj je svega svog
života, čini sve što će joj biti milo i nemoj je žalostiti.

<span id="an_4:4">4:4</span> Sjeti se, sine, da se ona suočila s mnogim
opasnostima dok si joj bio u krilu. A kad umre, sahrani je pokraj mene u
istome grobu.

<span id="an_4:5">4:5</span> Svakog dana, sine, sjeti se Gospodina Boga
našega; nemoj griješiti ili kršiti njegovih zapovijedi. Čini pravedna
djela svega svog vijeka i ne kroči putovima nepravde.

<span id="an_4:6">4:6</span> Jer ako činiš po istini, uspijevat ćeš u
djelima svojim, kao svi oni koji čine pravdu.

<span id="an_4:7">4:7</span> Djeli milostinju od svoga dobra: kad
dijeliš milostinju, neka ti ne bude oko stisnuto. Ne okreći lica od
siromaha, pa ni Bog neće okrenuti lica od tebe.

<span id="an_4:8">4:8</span> Od onoga što imaš i prema tome koliko imaš
dijeli milostinju: imaš li malo, daj malo, ali ne oklijevaj dati
milostinju.

<span id="an_4:9">4:9</span> Jer dobar polog spremaš sebi za dan
potrebe.

<span id="an_4:10">4:10</span> Udijeljena milostinja oslobađa od smrti i
ne dopušta da odeš u mrak.

<span id="an_4:11">4:11</span> Jer milostinja je mio dar pred licem
Svevišnjega.

<span id="an_4:12">4:12</span> Čuvaj se, sine, svakoga preljuba. I pazi
da ti žena bude iz plemena tvojih otaca; ne uzimaj za ženu tuđinku koja
ne pripada koljenu tvoga oca, jer mi smo sinovi proročki. Noa, Abraham,
Izak, Jakov naši su oci odiskona; sjeti se, sine, da su svi oni uzeli
žene među svojom braćom i da su bili blagoslovljeni u svojoj djeci,
njihovo potomstvo dobit će zemlju u nasljedstvo.

<span id="an_4:13">4:13</span> I onda, sine, ljubi svoju braću i nemoj
se uzoholiti u srcu pred svojom braćom, ni pred sinovima i kćerima svoga
naroda, skanjujući se da odabereš ženu između njih! U oholosti leži
mnoga propast i nemir, a od dangube samo je šteta i bijeda, jer je nerad
majka gladi.

<span id="an_4:14">4:14</span> Neka ničija zarada ne prenoći kod tebe,
nego je isplati odmah. Budeš li služio Bogu, platit će ti se.
Razmišljaj, sine, o svakome svom djelu i lijepo se vladaj.

<span id="an_4:15">4:15</span> Ne čini nikome što bi tebi samomu bilo
mrsko. Ne pij vina do pijanosti; neumjerenost uklanjaj sa svoga puta.

<span id="an_4:16">4:16</span> Dijeli svoj kruh s gladnima, a svojom
odjećom odjeni gologa. Sve što ti je suvišno daj drugima, a kada dijeliš
milostinju, neka ti oko ne bude stisnuto.

<span id="an_4:17">4:17</span> Metni svoj kruh na grob pravednih i ne
daj ga grešnicima.

<span id="an_4:18">4:18</span> Obraćaj se uvijek onome tko je mudar i ne
odbacuj korisna savjeta.

<span id="an_4:19">4:19</span> U svakoj prilici hvali Gospoda Boga i
moli ga da ti upravlja putove, da sve tvoje staze i namjere dobro
završe. Jer nijedan narod ne posjeduje mudrosti: Bog je onaj koji
udjeljuje svako dobro, ponižava kako hoće, sve do dna carstva mrtvih.
Sjeti se, sine, mojih pouka: neka ti se nikada iz srca ne izbrišu.

<span id="an_4:20">4:20</span> A sada ću te, sine, uputiti glede onih
deset srebrnih talenata koje sam pohranio u Gabaela, sina Gabrijeva, u
Ragesu Medijskom.

<span id="an_4:21">4:21</span> Ne plaši se, sine, što smo osiromašili.
Bit ćeš bogat budeš li se bojao Boga, klonio se svakoga grijeha i vršio
ono što je Bogu milo."

<span id="an_5:1">5:1</span> Tobija odgovori ocu: "Oče moj, učinit ću
sve što si mi naredio.

<span id="an_5:2">5:2</span> Samo, kako ću preuzeti novac kad ne znam
onoga u koga je pohranjen."

<span id="an_5:3">5:3</span> Onda mu otac dade zadužnicu i reče:
"Potraži čovjeka koji će ići s tobom, a ja ću ga nagraditi. Idi, dakle,
i podigni novac."

<span id="an_5:4">5:4</span> Tobija ode da potraži takva čovjeka i nađe
Rafaela. Tobija nije znao da je to anđeo Božji.

<span id="an_5:5">5:5</span> I upita ga: "Bi li htio sa mnom u Rages
Medijski? Znaš li put onamo?"

<span id="an_5:6">5:6</span> Anđeo mu odvrati: "Bih. Poći ću s tobom.
Znam put, bijah već gost našega brata Gabaela."

<span id="an_5:7">5:7</span> Tobija mu reče: "Počekaj da javim ocu."

<span id="an_5:8">5:8</span> Anđeo mu kaza: "Idi i ne zadržavaj se."

<span id="an_5:9">5:9</span> Onda Tobija ode ocu te mu reče: "Evo, našao
sam onoga koji će ići sa mnom." A otac će mu: "Dovedi ga meni da čujem
kojemu plemenu pripada i je li pouzdan da ti bude pratilac."

<span id="an_5:10">5:10</span> Tobija ga zovnu, pa kad on uđe, zagrliše
se.

<span id="an_5:11">5:11</span> Onda ga Tobit upita: "Brate, kojemu rodu
i kojoj obitelji pripadaš? Kaži mi!"

<span id="an_5:12">5:12</span> On mu odgovori: "Tražiš li rod i obitelj
ili nekoga koji će za nagradu pratiti tvoga sina?" Tobit će mu na to:
"Brate, hoću da znam koji su ti preci i kako se zoveš."

<span id="an_5:13">5:13</span> A on će: "Ja sam Azarja, sin Ananije,
najstarijeg od tvoje braće."

<span id="an_5:14">5:14</span> Tobit mu kaza: "Dobro mi došao! I ne
ljuti se na me zato što sam htio doznati za tvoj rod i za tvoje ime. Ti
si dakle moj brat iz ugledna i plemenita roda. Poznavao sam dobro i
Ananiju i Jatana, sinove velikog Semeja, kad smo išli zajedno u
Jeruzalem da se poklonimo i prikažemo prvine i desetine plodina. Oni
nisu nikada zašli na stranputicu. Braća su ti ljudi valjani. Pripadaš
plemenitu rodu.

<span id="an_5:15">5:15</span> Ali mi kaži kakvu ću ti nagradu dati:
jednu drahmu na dan i sve što je potrebno tebi i mome sinu.

<span id="an_5:16">5:16</span> I još ću ti dodati nešto povrh plaće kad
se vratite živi i zdravi."

<span id="an_5:17">5:17</span> Dogovoriše se tako. A onda kaza Tobiji:
"Spremi se i sretan vam put obojici!" Sin spremi sve za put. I reče mu
njegov otac: "Idi s ovim čovjekom, a Bog koji na nebu stoluje udijelio
vam sretno putovanje i anđeo njegov pratio vas!"

<span id="an_5:18">5:18</span> Ali Ana, majka Tobijina, zaplaka i ukori
Tobita: "Zašto si dopustio da nam sin ode? Nije li on štap naših ruku
kad ulazi i izlazi pred nama?

<span id="an_5:19">5:19</span> Ne bilo toga novca, smeće je prema našem
sinu.

<span id="an_5:20">5:20</span> Ta ovo što nas je Bog ostavio u životu -
dosta nam je."

<span id="an_5:21">5:21</span> Tobit joj odgovori: "Ne govori tako,
sestro. Vratit će se on živ i zdrav i tvoje će ga oči opet ugledati.

<span id="an_5:22">5:22</span> Ta prati ga dobar anđeo i njegovo će
putovanje biti sretno, vratit će se živ i zdrav."

<span id="an_5:23">5:23</span> Onda ona prestade plakati.

<span id="an_6:1">6:1</span> A sin išao s anđelom i pas za njima.
Predvečer stigoše do rijeke Tigrisa i tu provedoše noć.

<span id="an_6:2">6:2</span> Potom momak siđe u rijeku da se okupa, kad
najednom skoči iz vode velika riba i htjede ga proždrijeti.

<span id="an_6:3">6:3</span> Anđeo mu reče: "Uhvati ribu." Nato se momak
dočepa ribe te je izvuče na suho.

<span id="an_6:4">6:4</span> Onda mu anđeo kaza: "Raspori ribu, izvadi
joj srce, jetru i žuč i dobro ih čuvaj jer su koristan lijek."

<span id="an_6:5">6:5</span> Momak izvrši što mu je anđeo naredio. I
pošto su ribu ispekli, pojedoše je,

<span id="an_6:6">6:6</span> a onda nastaviše put dok se ne primakoše
Ekbatani.

<span id="an_6:7">6:7</span> Mladić potom upita anđela: "Brate Azarja,
čemu će služiti riblja jetra, srce i žuč?"

<span id="an_6:8">6:8</span> A on odgovori: "Srce i jetra služe kad koga
muči demon ili zao duh: treba to pred takvim, bio muškarac ili žena,
spaliti, i nikad ga zao duh više neće mučiti.

<span id="an_6:9">6:9</span> A žuč se uzima da se njome premažu oči na
kojima su bijele mrlje, tako te bolesnik ozdravi."

<span id="an_6:10">6:10</span> Kad bijahu blizu Ekbatane,

<span id="an_6:11">6:11</span> anđeo reče mladiću: "Brate, noćas ćemo
prenoćiti kod Raguela; on ti je rođak, a ima jedinicu kćer koja se zove
Sara.

<span id="an_6:12">6:12</span> Ja ću gledati da ti je dadu za ženu, jer
tebi pripada njezino nasljedstvo: jedini si od njezina roda, djevojka je
lijepa i razborita.

<span id="an_6:13">6:13</span> Sad me poslušaj: govorit ću njenu ocu, i
kad se vratimo iz Ragesa, proslavit ćemo svadbu. Jer ja znam da je
Raguel, prema Mojsijevu zakonu, ne može dati drugome, a kad bi to
uradio, zaslužio bi smrt, jer ti imaš pravo na nasljedstvo pred svakim
drugim."

<span id="an_6:14">6:14</span> Onda mladić kaza anđelu: "Brate Azarja,
čuo sam da je djevojka već bila dana sedmorici ljudi i da su svi nađeni
mrtvi u svadbenoj sobi:

<span id="an_6:15">6:15</span> jedinac sam u oca; bojim se da ću, odem
li k njoj, umrijeti kao i oni prije mene; jer nju ljubi neki demon koji
ne čini zla drugima, osim onima koji joj se približe. Bojim se da ne
umrem i da za sobom, zbog žalosti, ne povučem u grob svoga oca i svoju
majku, a nemaju drugoga sina da ih sahrani."

<span id="an_6:16">6:16</span> Anđeo mu reče: "Ne sjećaš se kako ti je
otac naredio da uzmeš za ženu samo onu koja pripada tvome rodu? Zato me
poslušaj, brate: ona će biti tvoja žena, a ti se ne osvrći na demona,
jer će još noćas biti tvoja.

<span id="an_6:17">6:17</span> Kad budeš ušao u svadbenu sobu, uzet ćeš
tamjanova pepela i metnut ćeš na nj malo ribljeg srca i jetre; kad tako
okadiš, demon će oćutjeti vonj i pobjeći će i neće se više vratiti.

<span id="an_6:18">6:18</span> Kad se htjedneš približiti k njoj, bdijte
oboje i dozivajte milostivog Boga: on će vas spasiti i smilovati vam se.
Ne boj se: ona ti je bila dosuđena oduvijek, ti ćeš je spasiti; ona će
poći s tobom i mislim da ćeš s njom imati poroda." Kad je Tobija čuo sve
to, odmah mu ona omilje i njegova se duša privinu uz njezinu.

<span id="an_7:1">7:1</span> Onda uđoše u Ekbatanu i pođoše prema kući
Raguelovoj. Sara im dođe u susret, pozdravi ih i oni nju pozdraviše, pa
ih ona uvede u kuću.

<span id="an_7:2">7:2</span> Raguel reče Edni, svojoj ženi: "Kako li je
ovaj samo nalik na Tobita, moga rođaka!"

<span id="an_7:3">7:3</span> Raguel ih zapita: "Odakle ste, braćo?"
Odgovoriše mu: "Mi pripadamo Naftalijevim sinovima koji su bili prognani
u Ninivu."

<span id="an_7:4">7:4</span> Kaza im on: "Poznajete li Tobita, brata
našega?" Oni odgovoriše: "Poznajemo ga."

<span id="an_7:5">7:5</span> Onda ih upita: "Je li dobro s njime?" Oni
odgovoriše: "Živ je i dobro je." Tobija nadoda: "To je moj otac."

<span id="an_7:6">7:6</span> Nato ga Raguel zagrli, poljubi ga suznih
očiju i blagoslovi ga čudeći se: "Ti si dakle sin onoga plemenitog i
dobrog čovjeka." Doznavši da je Tobit izgubio vid, ražalosti se i
zaplaka.

<span id="an_7:7">7:7</span> I žena mu Edna i kći Sara zaplakaše i
primiše ih spremno.

<span id="an_7:8">7:8</span> Potom zaklaše ovna i pripremiše jela u
izobilju.

<span id="an_7:9">7:9</span> Tobija kaza Rafaelu: "Brate Azarja, govori
o onome o čemu si mi pripovijedao na putu."

<span id="an_7:10">7:10</span> Anđeo prozbori o tom s Raguelom, a on će
Tobiji: "Jedi, pij i budi veseo, jer tebi pripada moja kći. Ipak ti
moram otkriti istinu:

<span id="an_7:11">7:11</span> već bijah svoju kćer dao sedmorici, ali
kad joj se približiše, svi noću pomriješe. Ali ti sada budi veseo."

<span id="an_7:12">7:12</span> Tobija odgovori: "Neću ništa okusiti dok
se ne odlučite i ne izvršite što treba." Nato mu Raguel kaza: "Uzmi je
od ovoga časa po pravdi: ti si njezin brat i ona pripada tebi. Milosrdni
Bog neka vam udijeli sreću."

<span id="an_7:13">7:13</span> Zatim pozva Saru, svoju kćer; uzevši je
za ruku, dade je kao zaručnicu Tobiji govoreći: "Evo, uzmi je prema
Mojsijevu zakonu i odvedi je k svome ocu." I blagoslovi ih.

<span id="an_7:14">7:14</span> Onda pozva Ednu, ženu svoju. Dohvativši
list, napisa ugovor i udari pečat. Potom počeše blagovati.

<span id="an_7:15">7:15</span> Nakon toga pozva Raguel Ednu, ženu svoju,
i reče joj: "Sestro, pripremi drugu sobu i uvedi je."

<span id="an_7:16">7:16</span> Ona uradi kako joj je zapovjedio i uvede
je. Kći zaplaka.

<span id="an_7:17">7:17</span> Vidjevši suze svoje kćeri, kaza joj:
"Budi hrabra, kćerko: Gospodar neba i zemlje neka te nagradi milošću za
tvoju bol. Budi hrabra, kćerko!"

<span id="an_8:1">8:1</span> Kad su povečerali, uvedoše Tobiju k Sari.

<span id="an_8:2">8:2</span> On se, ulazeći k njoj, sjeti Rafaelovih
riječi: uze tamjanova pepela, metnu na nj riblje srce i jetru i okadi.

<span id="an_8:3">8:3</span> Tek što demon oćutje vonj, pobježe u Gornji
Egipat, a anđeo ga ondje okova.

<span id="an_8:4">8:4</span> Kako su se zatvorili u sobu, Tobija ustade
s postelje i reče: "Ustaj, sestro, molimo se da nam se Bog smiluje."

<span id="an_8:5">8:5</span> Onda se Tobija poče moliti: "Blagoslovljen
da si, Bože naših otaca, blagoslovljeno sveto i slavno ime tvoje u sve
vijeke! Blagoslivljala te nebesa i sva tvoja stvorenja u sve vijeke!

<span id="an_8:6">8:6</span> Ti si stvorio Adama i dao mu pomoćnicu Evu:
od njih je proizašao ljudski rod. Ti si rekao: 'Nije dobro da čovjek
bude sam; načinimo mu pomoćnicu sličnu njemu.'

<span id="an_8:7">8:7</span> Gospode, ne uzimam zbog pohote ovu svoju
sestru nego po istini. Smiluj mi se i učini da s njom doživim starost."

<span id="an_8:8">8:8</span> I zajedno rekoše: "Amen, amen."

<span id="an_8:9">8:9</span> I zaspaše oboje te noći.

<span id="an_8:10">8:10</span> A Raguel usta i pođe da iskopa raku
misleći: "Ako i on umre."

<span id="an_8:11">8:11</span> Raguel se vrati u svoju kuću

<span id="an_8:12">8:12</span> i kaza Edni, ženi svojoj: "Pošalji jednu
od sluškinja da vidi je li živ. Ako je umro, pokopajmo ga odmah da nitko
ne sazna."

<span id="an_8:13">8:13</span> Sluškinja otvori vrata, uđe i nađe kako
oboje spavaju.

<span id="an_8:14">8:14</span> Izađe i javi im: "Dobro je, živ je."

<span id="an_8:15">8:15</span> Nato Raguel zahvali Bogu: "Blagoslovljen
da si, Bože, svakim blagoslovom čistim i svetim. Blagoslivljali te sveti
tvoji i sva tvoja stvorenja! Svi anđeli i svi izabranici tvoji
blagoslivljali te u sve vijeke!

<span id="an_8:16">8:16</span> Blagoslovljen jer si me razveselio i jer
se nije dogodilo čega se bojah, nego si nam iskazao svoje bogato
milosrđe.

<span id="an_8:17">8:17</span> Blagoslovljen jer si se smilovao ovoj
djeci što su jedina. Izlij na njih svoje milosrđe, Gospode, podari im da
zavše život u zdravlju, sa srećom i milosrđem."

<span id="an_8:18">8:18</span> A zatim zapovjedi kućnoj čeljadi da
zatrpaju raku.

<span id="an_8:19">8:19</span> Tada priredi gozbu koja je trajala
četrnaest dana.

<span id="an_8:20">8:20</span> Prije nego što su izminuli svadbeni dani,
Raguel uze zaklinjati Tobiju: "Ne idi na put dok se ne navrši četrnaest
svadbenih dana,

<span id="an_8:21">8:21</span> a onda primi polovicu imutka i vrati se
živ i zdrav svome ocu. Drugi ćeš dio dobiti poslije moje i ženine mi
smrti."

<span id="an_9:1">9:1</span> Onda Tobija pozva Rafaela i reče mu:

<span id="an_9:2">9:2</span> "Brate Azarja, uzmi sa sobom jednog slugu i
dvije deve pa idi Gabaelu u Rages koji se nalazi u Mediji: uzmi od njega
novac pa dovedi i njega na pir,

<span id="an_9:3">9:3</span> jer me Raguel zaklinjao da ne odlazim.

<span id="an_9:4">9:4</span> Znaš da moj otac broji dane, pa budem li se
mnogo zadržavao, bit će zabrinut veoma."

<span id="an_9:5">9:5</span> Tada Rafael ode. Provede noć u Gabaela i
dade mu obveznicu. Gabael izvuče zapečaćene vrećice te mu ih izruči.

<span id="an_9:6">9:6</span> Brzo se krenuše obojica i dođoše na pir.
Tobija blagoslovi svoju ženu.

<span id="an_10:1">10:1</span> A otac Tobijin brojio svaki dan. I kad je
prošlo vrijeme za povratak a sina ne bijaše,

<span id="an_10:2">10:2</span> reče Tobit: "Možda su odbijeni? Ili je
možda umro Gabael pa novac nije predan?"

<span id="an_10:3">10:3</span> I rastuži se veoma.

<span id="an_10:4">10:4</span> Kaza mu žena: "Dijete je stradalo kad ga
tako dugo nema."

<span id="an_10:5">10:5</span> I poče jadikovati: "Kako da ne budem
zabrinuta, dijete moje, kad sam ti dopustila da odeš, svjetlo očiju
mojih!"

<span id="an_10:6">10:6</span> Tobit je stade tješiti: "Šuti, ne govori:
njemu je dobro."

<span id="an_10:7">10:7</span> Ona mu odgovori: "Šuti ti i ne zavaravaj
me; znam ja, stradalo je dijete moje." Svakog je dana izlazila na cestu
kojom je sin krenuo na put; danju ne bi ni dodirnula jela, a noću nije
prestajala jadikovati za svojim Tobijom. Kad prođe četrnaest dana
svadbenih za kojih Raguel zaklinjaše Tobiju da ostane,

<span id="an_10:8">10:8</span> Tobija kaza Raguelu: "Pusti me da idem,
jer su već otac moj i majka moja izgubili nadu da će me još ugledati."

<span id="an_10:9">10:9</span> Tast ga zamoli: "Ostani kod mene, a ja ću
se pobrinuti da pronađem nekoga koji će ocu tvome donijeti vijesti o
tebi." Ali mu Tobija odvrati: "Ne, nego me pusti da idem k ocu svome!"

<span id="an_10:10">10:10</span> Raguel onda ustade, preda mu Saru,
njegovu ženu, i polovicu imutka, sluge, stoku i novac.

<span id="an_10:11">10:11</span> Pošto ih je blagoslovio, oprosti se s
njima govoreći: "Djeco, Bog nebeski nek' vam udijeli sreću još prije
nego što umrem."

<span id="an_10:12">10:12</span> A svojoj kćeri kaza: "Poštuj svekra i
svekrvu: oni su ti sada roditelji. I da čujem samo dobre vijesti o
tebi." I poljubi je.

<span id="an_10:13">10:13</span> Onda Edna reče Tobiji: "Ljubljeni brate
moj, nek' ti Gospodar neba dade sretan povratak, a meni neka udijeli
milost da vidim djecu koju ćeš imati s mojom Sarom, da osjetim radost
pred Gospodom. Evo, predajem ti kćer svoju na čuvanje: ne žalosti je."

<span id="an_10:14">10:14</span> Zahvalivši Bogu što mu je udijelio
sretan put i poželjevši blagoslov Raguelu i Edni, ženi njegovoj, Tobija
krenu.

<span id="an_11:1">11:1</span> Nastaviše put dok se ne približiše
Ninivi.

<span id="an_11:2">11:2</span> Onda Rafael kaza Tobiji: "Ne znaš li,
brate, u kakvu si stanju ostavio oca svoga?

<span id="an_11:3">11:3</span> Potrčimo nas dvojica prije tvoje žene i
priredimo kuću:

<span id="an_11:4">11:4</span> uzmi u ruku riblju žuč." Krenuše, a pas
za njima.

<span id="an_11:5">11:5</span> Dotle je Ana sjedila i gledala na put ne
bi li ugledala svoje dijete.

<span id="an_11:6">11:6</span> Izdaleka ga opazi pa reče Tobitu: "Evo,
vraća se sin tvoj i čovjek koji ga pratio."

<span id="an_11:7">11:7</span> A Rafael reče Tobiji: "Znam da će otac
tvoj otvoriti oči.

<span id="an_11:8">11:8</span> Ribljom žuči namaži njegove oči, a on će
ih, oćutjevši svrbež, protrljati i tako skinuti s njih bijele mrlje i
tebe vidjeti."

<span id="an_11:9">11:9</span> Dotle se Ana, potrčavši naprijed, baci u
zagrljaj sinu svome i reče mu: "Opet te vidim, sine moj! Od ovoga časa
mogu mirno umrijeti!" Nato oboje zaplakaše.

<span id="an_11:10">11:10</span> Tobit iziđe na vrata i spotače se, ali
sin potrča k njemu

<span id="an_11:11">11:11</span> i pridrža ga, razmaza žuč ocu preko
očiju i kaza: "Hrabro, oče moj!"

<span id="an_11:12">11:12</span> Kad ga oči zasvrbješe, protrlja ih, a
iz očinjih mu se kutića oljuštiše bijele mrlje.

<span id="an_11:13">11:13</span> Ugledavši sina, zagrli ga, zaplaka i
probesjedi:

<span id="an_11:14">11:14</span> "Blagoslovljen da si, Bože,
blagoslovljeno tvoje ime uvijeke i blagoslovljeni svi tvoji sveti
anđeli! Jer si me udario pa se smilovao na me: evo gledam svoga sina
Tobiju!"

<span id="an_11:15">11:15</span> Njegov sin, sav sretan, uđe u kuću te
izvijesti oca o velikim događajima što su mu se zbili u Mediji.

<span id="an_11:16">11:16</span> Tobit, prepun radosti i
blagoslivljajući Boga, pođe u susret snahi, prema vratima Ninive. Oni
koji su ga vidjeli kako hoda bijahu zadivljeni što je progledao, a Tobit
priznavaše pred njima da mu se Bog smilovao.

<span id="an_11:17">11:17</span> Kada Tobit dođe do Sare, snahe svoje,
pozdravi je govoreći joj: "Dobro došla, kćeri moja! Blagoslovljen Bog
koji te doveo k nama! I neka su ti blagoslovljeni i otac i majka!"

<span id="an_11:18">11:18</span> I velika radost obuze svu braću njegovu
u Ninivi.

<span id="an_11:19">11:19</span> A dođoše i Ahikar i njegov nećak Nasbas
pa se Tobijina svadba u veselju slavila sedam dana.

<span id="an_12:1">12:1</span> Potom Tobit pozva Tobiju, sina svoga, i
reče mu: "Sine, pobrini se za plaću čovjeku koji je išao s tobom; a
treba mu dati i štogod povrh toga."

<span id="an_12:2">12:2</span> Sin odgovori: "Neću štetovati dadem li mu
i polovicu onoga što sam donio,

<span id="an_12:3">12:3</span> jer me doveo k tebi zdrava, izliječio
moju ženu, podigao moj novac, a onda i tebi vratio zdravlje."

<span id="an_12:4">12:4</span> Starac odgovori: "To mu s pravom
pripada!"

<span id="an_12:5">12:5</span> Onda pozva anđela i kaza mu: "Uzmi
polovicu od svega onoga što ste donijeli."

<span id="an_12:6">12:6</span> Tada anđeo pozva njih dvojicu u stranu i
reče im: "Blagoslivljajte Boga, hvalite ga i veličajte, hvalite ga pred
svim živima zbog onoga što je za vas učinio. Lijepo je hvaliti Boga i
uznositi ime njegovo; bogobojazno razglašavati djela njegova.

<span id="an_12:7">12:7</span> Lijepo je čuvati tajnu kraljevu, ali je
slavno otkrivati djela Božja. Činite dobro, i neće vas zlo snaći.

<span id="an_12:8">12:8</span> Dobra je molitva s postom, s milostinjom
i s pravednošću. Bolje je malo s pravednošću nego mnogo s nepravdom.
Bolje je dijeliti milostinju nego sabirati u hrpe zlato.

<span id="an_12:9">12:9</span> Milostinja oslobađa od smrti, ona čisti
od svakoga grijeha. Koji dijele milostinju i čine pravednost napunit će
se života,

<span id="an_12:10">12:10</span> a koji griješe bit će dušmani životu
svome.

<span id="an_12:11">12:11</span> Neću vam sakriti ništa: kazah već da je
lijepo čuvati tajnu kraljevu, ali je slavno otkrivanje Božjih djela.

<span id="an_12:12">12:12</span> I kad ste molili ti i tvoja snaha Sara,
ja sam nosio vaše molitve Svetome; kad si ti pokapao mrtve, i ja sam bio
uza te;

<span id="an_12:13">12:13</span> kad se nisi skanjivao da ustaneš i
prekineš svoj ručak da bi pokopao onog mrtvaca, nije mi bilo skriveno da
vršiš dobro djelo; i bio sam s tobom.

<span id="an_12:14">12:14</span> Sada, Bog me poslao da izliječim tebe i
tvoju snahu Saru.

<span id="an_12:15">12:15</span> Ja sam Rafael, jedan od sedmorice
svetih anđela koji na nebesima donose molitve svetih i stupaju pred
Slavom Svetoga!"

<span id="an_12:16">12:16</span> Njih se dvojica preplašiše i padoše
ničice, jer ih zahvati velik strah.

<span id="an_12:17">12:17</span> Ali im anđeo reče: "Ne plašite se! Mir
s vama! Blagoslivljajte Boga uvijeke!

<span id="an_12:18">12:18</span> Ta ja ne dođoh jer se meni svidjelo,
nego po zapovijedi Boga našega: zato ga blagoslivljajte uvijeke.

<span id="an_12:19">12:19</span> Sve sam dane dopuštao da me vide vaše
oči, ali nisam ni jeo ni pio: vi ste motrili samo privid.

<span id="an_12:20">12:20</span> Sada hvalite Boga, a ja se vraćam onome
koji me i poslao. Zapišite u knjizi sve što se zbilo."

<span id="an_12:21">12:21</span> Onda oni ustadoše, ali ga više ne
vidješe. Hvalili su velika i čudesna djela Božja i pripovijedali kako im
se ukazao anđeo Gospodnji.

<span id="an_13:1">13:1</span> Tobit potom napisa molitvu u radosti i
reče:

<span id="an_13:2">13:2</span> "Blagoslovljen Bog, koji živi uvijeke, i
njegovo kraljevstvo! Jer on kažnjava i prašta, dovodi u Podzemlje i
odande izvodi, i nema toga tko bi izmakao njegovoj ruci.

<span id="an_13:3">13:3</span> Hvalite ga, sinovi Izraelovi, pred
poganima, jer vas je on među njih rasuo.

<span id="an_13:4">13:4</span> Objavljujte njegovu veličinu uzdižući ga
nad sve živo, jer on je naš Gospod i Bog, on je naš otac za sve vjekove.

<span id="an_13:5">13:5</span> On nas kažnjava zbog naših zlih djela,
ali će se opet smilovati na nas i sabrati nas iz svih naroda među koje
smo razasuti.

<span id="an_13:6">13:6</span> Obratite se k njemu svim srcem svojim i
svom dušom svojom da činite pred njim istinu, i on će se okrenuti k
vama, i neće skrivati lica svoga od vas.

<span id="an_13:7">13:7</span> Gledajte što učini s vama, na sva ga usta
slavite i hvalite, blagoslivljajte Gospoda pravde i uzvisujte kralja
vjekova.

<span id="an_13:8">13:8</span> Ja ga u zemlji progonstva hvalim i
očitujem njegovu moć i veličinu grešnom narodu. Obratite se, grešnici, i
činite pravdu pred njim. Tko zna hoće li pogled svrnuti na vas i milost
vam iskazati!

<span id="an_13:9">13:9</span> Boga svoga ja uznosim, i duša moja hvali
kralja nebeskoga, i radosno klikće veličini njegovoj:

<span id="an_13:10">13:10</span> tako neka kazuju svi i hvale ga u
Jeruzalemu! Jeruzaleme, grade sveti! On će te kazniti zbog djela sinova
tvojih, ali će se opet smilovati sinovima pravednih.

<span id="an_13:11">13:11</span> Podaj hvalu Gospodu zanosno i
blagoslivljaj kralja vjekova da ti njegov Šator ponovno bude podignut uz
veselje;

<span id="an_13:12">13:12</span> da bi se u tebi obradovali prognani i
da bi u tebi ljubav našli siromasi za sva pokoljenja.

<span id="an_13:13">13:13</span> Narodi će dolaziti izdaleka k imenu
Gospoda Boga donoseći u rukama darove, darove za kralja nebeskoga:
pokoljenja upravljat će ti radosne hvale.

<span id="an_13:14">13:14</span> Prokleti svi oni koji te mrze,
blagoslovljeni zauvijek oni koji te ljube.

<span id="an_13:15">13:15</span> Veseli se i raduj se zbog sinova
pravednih, jer će biti sakupljeni i blagoslivljat će Gospoda pravednih.
Blaženi oni koji te ljube! Veselit će se zbog tvoga mira!

<span id="an_13:16">13:16</span> Blaženi svi koji se rastužiše zbog
tvojih nesreća, jer će se radovati kad vide svu tvoju slavu i radovat će
se uvijeke. Duša moja neka hvali Boga, kralja velikoga!

<span id="an_13:17">13:17</span> Jer će Jeruzalem biti obnovljen safirom
i smaragdom, njegove zidine dragim kamenjem, tornjevi i bedemi čistim
zlatom, a trgovi popločani berilom, dijamantom i dragim kamenjem iz
Ofira.

<span id="an_13:18">13:18</span> Njegove će ulice kazivati: 'Aleluja!' i
klicat će: 'Blagoslovljen Bog, uzvišen dovijeka.'"

<span id="an_14:1">14:1</span> Tobit završi pohvalu.

<span id="an_14:2">14:2</span> Bilo mu je pedeset i osam godina kad je
oslijepio, a poslije osam godina opet je progledao. Nastavio je dijeliti
milostinju i sveudilj se bojao Gospoda Boga te ga hvalio.

<span id="an_14:3">14:3</span> Doživio je duboku starost. Na samrti
dozva k sebi sina i sinove sina svoga te kaza Tobiji: "Sinko, uzmi djecu
svoju: evo, ostario sam i već sam blizu da se odijelim od života.

<span id="an_14:4">14:4</span> Preseli se u Mediju, sinko, jer znam da
će se sve dogoditi s Ninivom što je o njoj nagovijestio prorok Jona: bit
će razrušena, a u Mediji bit će mir za neko vrijeme; naša braća koja se
još nalaze u domovini bit će razasuta daleko od lijepe zemlje, Jeruzalem
će opustjeti, a Dom Gospodnji koji se nalazi u njemu izgorjet će i bit
će pust za neko vrijeme.

<span id="an_14:5">14:5</span> Ali će se Bog opet smilovati njima i
vratit će ih u njihovu zemlju; onda će oni sagraditi hram, ali ne onakav
kakav je bio prije, dok se ne ispuni određeno vrijeme. Poslije toga
vratit će se iz krajeva progonstva i podići Jeruzalem s velikim
počastima. I Dom Božji u njemu bit će sazidan od nadasve vrijedne građe
za sva buduća pokoljenja, kao što su kazali za nj proroci:

<span id="an_14:6">14:6</span> svi će se narodi uistinu obratiti i bojat
će se Gospoda Boga i pokopat će svoje idole; svi će narodi
blagoslivljati Gospoda.

<span id="an_14:7">14:7</span> Onda će narod njegov hvaliti Boga, a
Gospod će uzdići narod svoj i bit će radosni svi oni koji ljube Gospoda
Boga u istini i pravdi vršeći milosrđe prema braći svojoj.

<span id="an_14:8">14:8</span> I tako, sine, otiđi iz Ninive, jer će sve
biti što je nagovijestio prorok Jona.

<span id="an_14:9">14:9</span> Ti pak drži zakon i zapovijedi, budi
milosrdan i pravedan da ti bude dobro. Časno me pokopaj, a uza me
pokopaj majku svoju. Poslije toga ne ostani više ni jednoga dana u
Ninivi.

<span id="an_14:10">14:10</span> Sinko moj, razmotri što Aman učini
Ahikaru koji ga je uzgojio: iz svjetla baci ga u tamu i tako zlim plati
dobro njegovo. Ali Ahikar bje spašen, a onoga stiže zaslužena kazna:
siđe on u tminu. Ahikar dijeljaše milostinju i spasi se od smrtonosne
zamke koju mu onaj priredi; u zamku Aman pade i poginu.

<span id="an_14:11">14:11</span> Dakle, sinovi moji, vidite kakvu snagu
ima milostinja i kako pravda spašava." To rekavši, izdahnu. Bijaše mu
sto pedeset i osam godina. Tobija mu priredi častan ukop.

<span id="an_14:12">14:12</span> Kad Ana umrije, pokopa je uz oca, pa sa
ženom i svojim sinovima krenu u Ekbatanu, k svome tastu Raguelu.

<span id="an_14:13">14:13</span> Tu doživje časnu starost, časno pokopa
svoga tasta i punicu te naslijedi imutak njihov, kao što je naslijedio i
očev.

<span id="an_14:14">14:14</span> Umrije u Ekbatani, u sto dvadeset i
sedmoj godini života. Prije nego što je izdahnuo, doznao je za propast
Ninive, koju razoriše Nabukodonozor i Asuer. Tako se prije smrti
uzradova nad propašću Ninive.

------------------------------------------------------------------------

[Next: Judith](jdt)
