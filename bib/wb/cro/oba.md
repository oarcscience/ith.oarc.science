[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](amo)  [Next](jon.md) 

------------------------------------------------------------------------

### Croatian Bible: Obadiah

<span id="an_1:1">1:1</span> Viđenje Obadijino. Ovako govori Jahve
Gospod Edomu! Čuli smo vijest od Jahve, glasnik bi poslan k narodima:
"Ustajte! Na nj u boj krenimo!"

<span id="an_1:2">1:2</span> "Jer gle, učinit ću te najmanjim među
narodima, prezrenim veoma.

<span id="an_1:3">1:3</span> Uznositost srca tvoga zavela te, tebe što
živiš u pećinama kamenim, u visoku stanu svojemu, i u srcu svome zboriš:
'Tko li će me na zemlju skinuti?'

<span id="an_1:4">1:4</span> Da se vineš k'o orao, gnijezdo sviješ među
zvijezdama, i odande skinut ću te" - riječ je Jahvina.

<span id="an_1:5">1:5</span> "Dođu li k tebi lupeži il' kradljivci
noćni, kako li ćeš biti oplijenjen! Neće li te okrasti po miloj volji?
Dođu li trgači k tebi, zar će i pabirka ostaviti?

<span id="an_1:6">1:6</span> Kako li Edom bješe pretresen, skrivena mu
skrovišta pretražena!

<span id="an_1:7">1:7</span> Do granica te potjeraše, svi te saveznici
tvoji prevariše, nadvladaše te tvoji prijatelji! Oni što kruh tvoj jedu
zamku ti staviše: 'Sasvim je bez uma!'

<span id="an_1:8">1:8</span> Neću li u dan onaj - riječ je Jahvina -
uništit' mudraca u Edomu i razum iz gore Ezavljeve?

<span id="an_1:9">1:9</span> Ratnike tvoje, Temane, užas će spopasti, i
posljednji će biti istrijebljen na gori Ezavljevoj." "Za pokolj

<span id="an_1:10">1:10</span> i nasilje nad bratom svojim Jakovom sram
će te pokriti i nestat ćeš zasvagda.

<span id="an_1:11">1:11</span> U dan onaj kad stajaše postrance, dok mu
tuđinci blago odvodiše, dok stranci ulažahu na vrata njegova i ždrijeb
bacahu za Jeruzalem, ti bijaše kao jedan od njih.

<span id="an_1:12">1:12</span> Ne naslađuj se bratu u dan nesreće
njegove! Ne likuj nad sinovima judejskim u dan propasti njine! Ne
razvaljuj usta u dan tjeskobni!

<span id="an_1:13">1:13</span> Ne provaljuj na vrata naroda moga u dan
nesreće njegove! Ne naslađuj se njegovom propašću u dan nesreće njegove!
Ne pružaj ruke na imanje njegovo u dan nesreće njegove!

<span id="an_1:14">1:14</span> Ne stoj na raskršćima da pobiješ njegove
bjegunce! Ne izdaji preživjelih njegovih u dan tjeskobni!"

<span id="an_1:15">1:15</span> Jer blizu je Jahvin dan svima narodima!
Dat će ti se milo za drago, tvoja će djela na tvoju glavu pasti.

<span id="an_1:16">1:16</span> "Jest, kako vi piste na svetoj mi gori,
pit će svi narodi bez oduška, pit će i iskapiti - i bit će k'o da ih
nigda bilo nije.

<span id="an_1:17">1:17</span> Al' na gori Sionu bit će spasenici -
postat će sveta - i dom će Jakovljev baštiniti svoju baštinu.

<span id="an_1:18">1:18</span> Dom će Jakovljev biti oganj, dom Josipov
plamen, dom Ezavljev strnjika. Potpalit će ga i proždrijeti, i od doma
Ezavljeva nitko neće ostati" - riječ je Jahvina.

<span id="an_1:19">1:19</span> Žitelji negepski baštinit će goru
Ezavljevu, žitelji Šefele zemlju filistejsku; baštinit će kraj Efrajimov
i kraj samarijski, a Benjamin će baštiniti Gilead.

<span id="an_1:20">1:20</span> A izgnana nekoć vojska sinova Izraelovih
baštinit će Kanaan sve do Sarfate; izgnanici jeruzalemski što su u
Sefaradu baštinit će gradove negepske.

<span id="an_1:21">1:21</span> Izbavitelji će uzaći na goru Sion da sude
gori Ezavljevoj. I tada će nastat' kraljevstvo Jahvino.

------------------------------------------------------------------------

[Next: Jonah](jon.md)
