[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](ma1.md) 

------------------------------------------------------------------------

### Croatian Bible: 2 Macabees

<span id="an_1:1">1:1</span> Braću Židove u Egiptu pozdravljaju njihova
braća Židovi iz Jeruzalema i iz židovske zemlje i žele im nepomućeni
mir.

<span id="an_1:2">1:2</span> Obasuo vas Bog dobročinstvima i spomenuo se
svog Saveza s Abrahamom, Izakom i Jakovom, svojim vjernim slugama!

<span id="an_1:3">1:3</span> Dao vam svima srce da ga štujete i njegovu
volju vršite velikodušno i radosno!

<span id="an_1:4">1:4</span> Otvorio vaše srce svom Zakonu i svojim
zapovijedima i dao vam mir!

<span id="an_1:5">1:5</span> Uslišao vam molitve, pomirio se s vama i ne
ostavio vas u vrijeme nevolje!

<span id="an_1:6">1:6</span> U ovaj trenutak mi se ovdje za vas molimo.

<span id="an_1:7">1:7</span> Za kraljevanja Demetrijeva godine sto
šezdeset i devete mi smo vam Židovi pisali ovo: "U nevoljama i jadima
koji su zaredali u ovim godinama otkako su Jason i njegove pristalice
izdali Svetu zemlju i kraljevstvo,

<span id="an_1:8">1:8</span> zapalili Velika vrata i prolili nevinu krv,
pomolili smo se Gospodinu i on nas je uslišao. Prinijeli smo žrtvu i
najfinije brašno, upalili svjetiljke i postavili hljebove."

<span id="an_1:9">1:9</span> Sad vam pišemo da biste u mjesecu Kislevu
svetkovali Blagdan sjenica. Godine sto osamdeset i osme.

<span id="an_1:10">1:10</span> Stanovnici Jeruzalema i stanovnici
Judeje, starješine i Juda: savjetniku kralja Ptolemeja Aristobulu, od
roda pomazanih svećenika, i Židovima u Egiptu pozdrav i dobro zdravlje!

<span id="an_1:11">1:11</span> Neka je velika hvala Bogu, koji nas je
izbavio iz velikih pogibli kad smo imali vojevati protiv kralja.

<span id="an_1:12">1:12</span> On je doista odbio one koji su zavojevali
na Sveti grad.

<span id="an_1:13">1:13</span> Kad im je zapovjednik otišao u Perziju,
sasjekli su u Nanejinu hramu i njega i njegovu vojsku, koja se smatrala
nepobjedivom. Nanejini svećenici poslužili su se varkom.

<span id="an_1:14">1:14</span> Antioh je onamo došao sa svojim
prijateljima pod izlikom da će se oženiti Nanejom, a zapravo da, u ime
miraza, prisvoji veliko tamošnje blago.

<span id="an_1:15">1:15</span> Nanejski su svećenici izložili blago. Čim
je Antioh s nekolicinom ušao u hramsko predvorje, svećenici zatvoriše
svetište.

<span id="an_1:16">1:16</span> Otvoriše tajna vrata na stropu, baciše
kamenje i ubiše zapovjednika. Sasjekoše ga na komade, a glave baciše
onima koji bijahu vani.

<span id="an_1:17">1:17</span> Neka je za sve to hvaljen naš Bog, koji
je bezbožnike predao smrti.

<span id="an_1:18">1:18</span> Dvadeset i petog Kisleva svetkovat ćemo
očišćenje Hrama, pa smo smatrali uputnim da vas o tom obavijestimo, kako
biste i vi prikladno svetkovali Blagdan sjenica i vatre koja se pokazala
kad je Nehemija, sagradivši Svetište i žrtvenik, prinio žrtve.

<span id="an_1:19">1:19</span> Kad su, naime, naše oce odvodili u
Perziju, tadašnji su pobožni svećenici uzeli žrtvenu vatru i sakrili je
u udubinu sličnu presahlu bunaru. Spremili su je tako da nitko za to
skrovište ne sazna.

<span id="an_1:20">1:20</span> Poslije mnogo godina bi Božja volja da
perzijski kralj pošalje Nehemiju: ovaj je dao da vatru potraže potomci
onih svećenika koji su je sakrili. Ti izvijestiše da nisu našli vatre
nego nekakvu muljevitu vodu, a on im zapovjedi da je zahvate i donesu.

<span id="an_1:21">1:21</span> Pošto je bilo pripravljeno sve za žrtvu,
naloži Nehemija svećenicima da tom vodom poškrope drva i što je na
njima.

<span id="an_1:22">1:22</span> Tek što su to učinili, u trenutku zasja
sunce, dotad zastrto oblakom, i buknu velika vatra, tako te se svi
zadiviše.

<span id="an_1:23">1:23</span> Dok je žrtva izgarala, svećenici su
molili - svećenici i sav narod. Započinjao je Jonatan, a drugi su,
zajedno s Nehemijom, nastavljali.

<span id="an_1:24">1:24</span> Molitva je glasila ovako: "Gospode,
Gospode Bože, stvoritelju svega, strašni, jaki, pravedni, milosrdni,
jedini kralju, jedini dobri,

<span id="an_1:25">1:25</span> jedini darežljivi, jedini pravedni,
svemogući i vječni, koji spasavaš Izraela od svakog zla, koji si naše
oce izabrao i posvetio,

<span id="an_1:26">1:26</span> primi ovu žrtvu za sav svoj izraelski
narod. Čuvaj svoju baštinu i posveti je!

<span id="an_1:27">1:27</span> Sakupi one od nas koji su razasuti,
izbavi one što robuju među poganima, pogledaj milostivo prezrene i
pogrđene, tako da pogani spoznaju da si ti naš Bog!

<span id="an_1:28">1:28</span> Kazni one koji nas ugnjetavaju i drsko
vrijeđaju!

<span id="an_1:29">1:29</span> Usadi svoj narod u svoje Sveto mjesto,
kao što je rekao Mojsije!"

<span id="an_1:30">1:30</span> Svećenici pak pjevahu hvalospjeve.

<span id="an_1:31">1:31</span> Kad je izgorjela žrtva, zapovjedi
Nehemija da se preostala voda izlije na veliko kamenje.

<span id="an_1:32">1:32</span> Kad su to izvršili, liznu plamen, ali ga
upi jači sjaj vatre na žrtveniku.

<span id="an_1:33">1:33</span> Razglasilo se to, i kralju perzijskom bi
javljeno da se na mjestu gdje svećenici, odvedeni u sužanjstvo, bijahu
sakrili oganj pojavila voda kojom su Nehemija i njegovi ljudi posvetili
žrtve.

<span id="an_1:34">1:34</span> Kralj nato provjeri događaj, dade
ograditi to mjesto i uspostaviti svetište.

<span id="an_1:35">1:35</span> Onima kojima ga je prepustio dao je udio
u velikim prihodima koje je odande izvlačio.

<span id="an_1:36">1:36</span> Nehemija i njegovi ljudi to su mjesto
prozvali Neftar, što znači "očišćenje", ali se ono općenito zove Neftaj.

<span id="an_2:1">2:1</span> U spisima se nalazi kako je prorok Jeremija
prisilno iseljenima zapovjedio da uzmu vatre, kako je već spomenuto,

<span id="an_2:2">2:2</span> i kako je tim prisilno iseljenima prorok
preporučio, kad im je davao Zakon, da ne zaborave zapovijedi Gospodnjih
i ne zastrane vjerom kad budu gledali ukrašene zlatne i srebrne likove.

<span id="an_2:3">2:3</span> Takvim i sličnim riječima opominjaše ih da
ne odvrgnu Zakon od srca.

<span id="an_2:4">2:4</span> U tom je spisu pisalo kako je prorok po
Božjem nadahnuću sa sobom ponio Šator i Kovčeg saveza, pa se uspeo na
goru na koju se bio popeo Mojsije i odakle je motrio Božju baštinu.

<span id="an_2:5">2:5</span> Stigavši onamo, Jeremija nađe stan u
pećini, unese u nj Šator i Kovčeg i kadioni žrtvenik, a ulaz zagradi.

<span id="an_2:6">2:6</span> Neki od njegovih pratilaca došli su zatim
da označe put, ali ga nisu mogli naći.

<span id="an_2:7">2:7</span> Kad je to saznao Jeremija, prekorio ih je
ovako: "Ovo mjesto bit će nepoznato sve dok Bog ponovo ne sabere svoj
narod i ne smiluje mu se.

<span id="an_2:8">2:8</span> Tada će Gospodin ponovo pokazati sve ove
predmete i vidjet će se Gospodinova slava i Oblak, kao što se pojavio za
Mojsija i kad je Salomon molio da hram bude veličanstveno posvećen."

<span id="an_2:9">2:9</span> Tu se također pripovijedalo kako je
Salomon, nadaren mudrošću, prinio žrtvu posvete i završetka Hrama.

<span id="an_2:10">2:10</span> Isto onako kako je Mojsije molio
Gospodina i s neba siđe oganj i sažga žrtvu, tako je i Salomon molio te
je oganj sišao i sagorio žrtve.

<span id="an_2:11">2:11</span> Mojsije bijaše rekao: "Zato što se nije
pojela, okajnica je spaljena."

<span id="an_2:12">2:12</span> Tako je i Salomon svetkovao osam dana.

<span id="an_2:13">2:13</span> O tome se pripovijeda i u spisima i
uspomenama Nehemijinim, i još kako je on, sastavljajući knjižnicu,
sakupio knjige o kraljevima, o prorocima i o Davidu, a tako i darovnice
kraljeva.

<span id="an_2:14">2:14</span> Isto je tako Juda sabrao sve knjige,
razasute zbog rata koji se vodio protiv nas, i sad su u našim rukama.

<span id="an_2:15">2:15</span> Ako vam, dakle, trebaju, pošaljite nam
glasnike da vam ih donesu.

<span id="an_2:16">2:16</span> Pišemo vam zato što namjeravamo
svetkovati očišćenje Hrama. Bilo bi, dakle, lijepo da i vi te dane
svetkujete.

<span id="an_2:17">2:17</span> Bog je spasio sav svoj narod i svima dao
baštinu, kraljevstvo, svećeništvo i Svetište - pa će nam se Bog, kako se
nadamo

<span id="an_2:18">2:18</span> jer je Zakonom obećao, uskoro smilovati i
sabrati nas iz krajeva pod nebom na Sveto mjesto. On nas je izbavio iz
velikih zala i očistio mjesto.

<span id="an_2:19">2:19</span> Povijest Jude Makabeja i njegove braće,
očišćenje velikog Hrama, obnovu žrtvenika;

<span id="an_2:20">2:20</span> zatim bojeve protiv Antioha Epifana i
njegova sina Eupatora;

<span id="an_2:21">2:21</span> nadalje, nebeska ukazanja u prilog junaka
koji su se velikodušno borili za židovstvo, tako da su, premda
malobrojni, oplijenili svu zemlju i barbarske horde natjerali u bijeg;

<span id="an_2:22">2:22</span> zatim kako su ponovo osvojili Svetište,
slavno u svem svijetu, oslobodili Grad, uspostavili zakone kojima je
prijetilo ukinuće, jer im se Gospod smilovao sa svom svojom blagošću;

<span id="an_2:23">2:23</span> sve je to Jason Cirenac ocrtao u pet
knjiga, a mi ćemo pokušati da zbijemo u jedno djelo.

<span id="an_2:24">2:24</span> S obzirom na obilje brojeva i na teškoću
na koju, zbog opsežnosti građe, nailaze oni koji se upuštaju u povijesna
izlaganja,

<span id="an_2:25">2:25</span> nastojali smo pružiti duhovnu okrepu
onima koji žele čitati, lako štivo onima koji bi te činjenice htjeli
upamtiti, a svima bez razlike korist.

<span id="an_2:26">2:26</span> Nama koji smo se latili mučnog posla
skraćivanja ono nije laka zadaća nego rad koji stoji znoja i bdjenja.

<span id="an_2:27">2:27</span> Ali kao što nije lako onome koji
priređuje gozbu i nastoji zadovoljiti druge, i mi ćemo, da zaslužimo
zahvalnost mnogih, radosno podnijeti ovaj mučni posao.

<span id="an_2:28">2:28</span> Prepuštajući povjesničaru brigu da
podrobno opisuje svaki događaj, mi ćemo se truditi da dademo
pojednostavnjen prikaz.

<span id="an_2:29">2:29</span> Kao što se graditelj nove kuće mora
pobrinuti za čitavu zgradu, a onaj koji je ukrašuje i oslikava voštanim
bojama treba da misli što dolazi u obzir za ukrašivanje, tako treba da
bude u našem poslu.

<span id="an_2:30">2:30</span> Udubiti se u stvar, istraživati izvore i
zalaziti u pojedinosti - to je dužnost pisca povijesti.

<span id="an_2:31">2:31</span> A onomu koji sažima treba dopustiti da
bude kratak u izlaganju, kloneći se iscrpne povijesti.

<span id="an_2:32">2:32</span> Počnimo, dakle, izlaganje, kad smo se
toliko zadržali na predgovoru; bilo bi glupo razvlačiti predgovor
povijesti, a zbijati samu povijest.

<span id="an_3:1">3:1</span> Dok se u Svetom gradu živjelo u potpunom
miru i dok su se ondje najstrože obdržavali zakoni, i to zbog pobožnosti
velikog svećenika Onije i njegove mržnje na zlo,

<span id="an_3:2">3:2</span> događalo se da su i sami kraljevi poštovali
Sveto mjesto i častili Hram najdragocjenijim darovima.

<span id="an_3:3">3:3</span> Tako je azijski kralj Seleuk iz vlastitih
dohodaka namirivao sve troškove koji su bili potrebni za bogoslužne
žrtve.

<span id="an_3:4">3:4</span> Ali neki Šimun iz Bilgina plemena, postavši
hramskim predstojnikom, zavadi se s velikim svećenikom zbog gradskoga
tržnog nadzora.

<span id="an_3:5">3:5</span> Kako nije mogao pobijediti Oniju, ode k
Apoloniju iz Tarsa, koji je u to vrijeme bio upravitelj u Celesiriji i
Feniciji.

<span id="an_3:6">3:6</span> Priopći mu kako je jeruzalemska riznica
krcata neizrecivim blagom, tako da mu se količina ne može ustanoviti, i
kako to sve nije potrebno za troškove žrtvovanja te bi se moglo
prebaciti u kraljevsko vlasništvo.

<span id="an_3:7">3:7</span> Prigodom jednog sastanka s kraljem
Apolonije ga obavijesti o prokazanom blagu, a kralj izabra Heliodora,
svoga državnog upravitelja, i posla ga s nalogom da preuzme spomenuto
blago.

<span id="an_3:8">3:8</span> Heliodor odmah krenu na put, pod izlikom da
će izvršiti nadzor nad gradovima Celesirije i Fenicije, a uistinu da
izvrši kraljev nalog.

<span id="an_3:9">3:9</span> Kad je došao u Jeruzalem i kad su ga
vrhovni svećenik i grad ljubezno primili, priopći o prijavi i objasni
radi čega je došao, pa poče ispitivati je li uistinu tako.

<span id="an_3:10">3:10</span> Veliki mu svećenik objasni da su to
pohrane udovica i siročadi;

<span id="an_3:11">3:11</span> a nešto od toga da pripada Hirkanu,
Tobijinu sinu, veoma uglednu čovjeku, te da, suprotno od klevetničke
izjave opakog Šimuna, ima svega četiri stotine talenata srebra i dvije
stotine talenata zlata.

<span id="an_3:12">3:12</span> Nikako nije dopušteno da se oštete oni
koji su se pouzdali u svetost mjesta, u dostojanstvo i nepovredivost
Hrama koji je poštovan u svem svijetu.

<span id="an_3:13">3:13</span> Ali je Heliodor, zbog kraljevih naloga,
rekao da se blago svakako mora preuzeti u kraljevsku blagajnu.

<span id="an_3:14">3:14</span> Na dan koji je za to odredio ušao je da
popiše blago. U gradu je nastala povelika uznemirenost.

<span id="an_3:15">3:15</span> Svećenici su se u svećeničkoj odjeći
bacili ničice pred žrtvenik i zavapili prema nebu, Tvorcu zakona o
pohrani, moleći ga da sačuva netaknuta dobra onima koji su ih pohranili.

<span id="an_3:16">3:16</span> Pogled na lice velikog svećenika razdirao
je srce: njegov izgled i bljedilo lica odavalo je duševnu tjeskobu.

<span id="an_3:17">3:17</span> Obuzeo ga strah te je drhtao cijelim
tijelom, a to je onima koji su ga gledali kazivalo koliko mu srce pati.

<span id="an_3:18">3:18</span> Ljudi su hrlili hrpimice iz kuća na
skupnu molitvu, jer je Svetom mjestu prijetilo oskvrnuće.

<span id="an_3:19">3:19</span> Žene, potpasavši kostrijet ispod grudi,
grnule na ulice. Štoviše, i djevojke, zatvorene u kućama, istrčale jedne
na vrata, druge na zidove, neke se naginjale kroz prozore,

<span id="an_3:20">3:20</span> a sve pružale ruke prema nebu, na
molitvu.

<span id="an_3:21">3:21</span> Bilo je žalosno vidjeti posvuda prostrto
mnoštvo i tjeskobu velikog svećenika zbog onoga što će doći.

<span id="an_3:22">3:22</span> Dok su s jedne strane zazivali svemogućeg
Gospoda da povjerene pologe potpuno netaknute sačuva vlasnicima,

<span id="an_3:23">3:23</span> s druge je strane Heliodor izvršivao ono
što se odlučilo.

<span id="an_3:24">3:24</span> Već je on stigao sa svojom pratnjom pred
riznicu, kad se ukaza Gospodar duhova i svih vlasti u takvu veličanstvu
da je sve koji se usudiše onamo ići udarila Božja sila te su zapali u
nemoć i strah.

<span id="an_3:25">3:25</span> Pred očima im se pojavi konj s prekrasnim
sedlom, a na njem strašan jahač: žestoko se propinjući, konj je udarao
Heliodora prednjim kopitima. Onaj koji je sjedio na njemu kao da je bio
u zlatnu oklopu.

<span id="an_3:26">3:26</span> U isto vrijeme ukazala mu se dva druga
mladića, vrlo snažna, sjajne ljepote, u veličanstvenoj odjeći.
Pristupiše Heliodoru, jedan s jedne a drugi s druge strane, i stadoše ga
bez daha bičevati tučom udaraca.

<span id="an_3:27">3:27</span> Heliodor pade na zemlju; obavi ga gusta
tama, a oni ga pograbiše i staviše na nosila.

<span id="an_3:28">3:28</span> I tako su tog čovjeka, koji je čas prije
ušao u spomenutu riznicu s mnogobrojnom pratnjom i cijelom tjelesnom
stražom, iznijeli bespomoćna, i po tome svi jasno uvidješe Božju silu.

<span id="an_3:29">3:29</span> Dok je on, udaren Božjom moći, ležao bez
riječi i lišen svake nade u spasenje,

<span id="an_3:30">3:30</span> Židovi su veličali Gospodina koji je
čudesno proslavio svoje Sveto mjesto. A Hram, trenutak prije pun straha
i nemira, sada, kad se očitovao Svevladar Gospodin, prelijevao se
radošću i veseljem.

<span id="an_3:31">3:31</span> Neki od Heliodorovih pratilaca brzo su
zatražili Oniju da moli Svevišnjega neka podari život onomu što je ležao
na izdisaju.

<span id="an_3:32">3:32</span> Bojeći se da kralj možda ne bi posumnjao
da su Židovi napakostili Heliodoru, veliki svećenik prinese žrtvu za
spas toga čovjeka.

<span id="an_3:33">3:33</span> Dok je veliki svećenik prinosio žrtvu
pomirnicu, Heliodoru se opet ukazaše oni isti mladići u istoj odjeći.
Stadoše preda nj i rekoše mu: "Budi vrlo zahvalan velikom svećeniku
Oniji, jer ti je Gospodin samo po njemu podario život.

<span id="an_3:34">3:34</span> A ti, koga je Nebo izbičevalo, razglasuj
svima veličanstvenu Božju silu!" To rekavši, iščeznuše.

<span id="an_3:35">3:35</span> Heliodor prinese žrtvu Gospodinu i učini
velike zavjete Onomu koji mu je poklonio život, pa se ljubezno oprosti s
Onijom i vrati se kralju sa svojom vojskom.

<span id="an_3:36">3:36</span> Svjedočio je pred svima o djelima
svevišnjeg Boga koja je vidio svojim očima.

<span id="an_3:37">3:37</span> Kad ga je kralj upitao koji mu se čovjek
čini prikladan da se još jednom pošalje u Jeruzalem, Heliodor odgovori:

<span id="an_3:38">3:38</span> "Ako imaš kakva neprijatelja ili kakva
zavjerenika protiv države, pošalji ga onamo da ti se izbičevan vrati,
ako uopće iznese živu glavu, jer uistinu na onome mjestu vlada Božja
sila.

<span id="an_3:39">3:39</span> Onaj koji stoluje na nebu, bdi nad onim
mjestom i brani ga, a one koji onamo zlonamjerno pristupaju bije i
uništava."

<span id="an_3:40">3:40</span> To su, eto, događaji s Heliodorom i
očuvanjem svete riznice.

<span id="an_4:1">4:1</span> Spomenuti Šimun, izdajnik blaga i domovine,
okleveta Oniju da je rovario protiv Heliodora i upriličio onu nesreću.

<span id="an_4:2">4:2</span> Dobročinitelja grada, zaštitnika svojih
sunarodnjaka, revnitelja za zakone on se usudio nazvati državnim
neprijateljem.

<span id="an_4:3">4:3</span> Mržnja se toliko raspirila da je neki
Šimunov pristaša počinio umorstva.

<span id="an_4:4">4:4</span> Onija je bio svjestan da je takvo
suparništvo mučno i da Menestejev sin Apolonije, upravitelj Celesirije i
Fenicije, potiče Šimuna na zloću;

<span id="an_4:5">4:5</span> zato se uputi kralju, ne da svoje sugrađane
tuži, nego radi opće i pojedinačne koristi sveg naroda.

<span id="an_4:6">4:6</span> Zapravo je dobro vidio da je bez kraljeva
posredovanja već nemoguće održavati javni mir i da se Šimun neće okaniti
svoje ludosti.

<span id="an_4:7">4:7</span> Kad je Seleuk preminuo a kraljevstvo
preuzeo Antioh nazvan Epifan, Onijin brat Jason gledaše da se dočepa
velikog svećeništva.

<span id="an_4:8">4:8</span> Sastavši se s kraljem, obeća mu tri stotine
i šezdeset talenata srebra i još osamdeset talenata na ime drugog
dohotka.

<span id="an_4:9">4:9</span> Osim toga, obećao je da će platiti još
stotinu i pedeset talenata ako mu se dopusti da na svoju ruku podigne
gimnazij i efebij i da Jeruzalemcima podijeli antiohijsko građanstvo.

<span id="an_4:10">4:10</span> Kad je kralj pristao, Jason, čim se
dočepao vlasti, prevede svoje sunarodnjake grčkome načinu života.

<span id="an_4:11">4:11</span> Ukide sloboštine koje je kralj iz
čovjekoljublja bio podijelio Židovima posredstvom Ivana, oca Eupolemova
- to je onaj Eupolem koji će kasnije poći u poslanstvu da s Rimljanima
sklopi prijateljstvo i savez. Ukratko, rušio je zakonite građanske
ustanove i uvodio nove protuzakonite običaje.

<span id="an_4:12">4:12</span> Namjerno je dao ispod tvrđave sagraditi
borilište, a sam je najbolje efebe vodio pod petazom.

<span id="an_4:13">4:13</span> Zbog pokvarenosti bezbožnog Jasona, koji
nije bio nikakav svećenik, helenizam je tako ojačao a strana moda uzela
toliko maha

<span id="an_4:14">4:14</span> da svećenici više u službi oko žrtvenika
nisu pokazivali nikakve revnosti, nego su se, prezirući Hram i
zanemarujući žrtve, na poziv zvečke žurili na Zakonom nedopuštene
priredbe u kazalištu.

<span id="an_4:15">4:15</span> Ne držeći ništa do časti svoje zemlje,
vrlo su visoko cijenili helenske počasti.

<span id="an_4:16">4:16</span> Zato ih je upravo snašla teška nevolja:
postadoše im neprijatelji i krvnici baš oni koje su živo nastojali
nasljedovati u načinu života i u svemu im biti slični.

<span id="an_4:17">4:17</span> Božji se zakoni ne krše nekažnjivo, a to
će pokazati iduće razdoblje.

<span id="an_4:18">4:18</span> Kad su se u Tiru, u kraljevoj nazočnosti,
održavala petogodišnja natjecanja,

<span id="an_4:19">4:19</span> poslao je zločinački Jason kao gledaoce
one Jeruzalemce koji su imali antiohijsko građanstvo; sa sobom su nosili
trista srebrnih drahma za žrtvu Heraklu. No čak i oni koji su ih nosili
smatrali su da ih nije zgodno upotrijebiti za žrtvu nego za nešto drugo.

<span id="an_4:20">4:20</span> Tako je, dakle, novac koji je pošiljalac
odredio za žrtvu Heraklu, odlukom onih koji su ga nosili, potrošen za
gradnju brodova sa tri reda vesala.

<span id="an_4:21">4:21</span> Menestejev sin Apolonije bi poslan u
Egipat da pribiva ustoličenju kralja Filometora. Antioh je doznao da
kralj ne odobrava njegovih pothvata, pa se stao brinuti za svoju
sigurnost. Zato je došao u Jopu, odakle se zaputio u Jeruzalem.

<span id="an_4:22">4:22</span> Veličanstveno su ga primili Jason i grad
i uveli ga uza zublje i klicanje. Poslije isto tako uđe s vojskom u
Feniciju.

<span id="an_4:23">4:23</span> Poslije tri godine Jason posla Menelaja,
brata spomenutog Šimuna, da kralju odnese novaca i da ga podsjeti na
rješenje nekih hitnih poslova.

<span id="an_4:24">4:24</span> A Menelaj pristupi kralju s preporukama
i, dajući dojam ugledna čovjeka, isposlova sebi velikosvećeničku čast,
nudeći tri stotine srebrnih talenata više nego Jason.

<span id="an_4:25">4:25</span> Primivši, dakle, kraljevske naloge, vrati
se a da na njemu nije bilo ničega što bi bilo dostojno
velikosvećeništva: donio je sa sobom samo jarost nasilnika i bijes
divlje zvijeri.

<span id="an_4:26">4:26</span> I tako je Jasona, koji je potkopao
vlastitog brata, potkopao drugi, pa je morao pobjeći u Amanitidu.

<span id="an_4:27">4:27</span> Menelaj se, doduše, čvrsto držao vlasti,
ali kralju nije nikako plaćao obećanih svota,

<span id="an_4:28">4:28</span> iako je to od njega zahtijevao Sostrat,
zapovjednik tvrđave, koji je bio ovlašten da utjeruje dohotke. Zato su
obojica pozvana kralju.

<span id="an_4:29">4:29</span> Menelaj je morao prepustiti veliko
svećeništvo u nasljedstvo bratu Lizimahu, a Sostrata je zamijenio
Krates, zapovjednik Ciprana.

<span id="an_4:30">4:30</span> Dok se to zbivalo, pobunili se Taršani i
Malošani zbog toga što su im gradove darovali u miraz kraljevoj inoči
Antiohidi.

<span id="an_4:31">4:31</span> Kralj je, dakle, brže otišao da ih smiri,
a kao zamjenika ostavi Andronika, jednog od velikih dostojanstvenika.

<span id="an_4:32">4:32</span> Menelaj, računajući da mu se pružila
zgodna prilika, prisvoji nešto zlatnog posuđa iz Hrama i darova ga
Androniku, a drugo porasproda u Tiru i susjednim gradovima.

<span id="an_4:33">4:33</span> Kad je Onija o tom primio točne
obavijesti, oštro ga prekori, pošto se prije povukao u grad-utočište
Dafnu kod Antiohije.

<span id="an_4:34">4:34</span> Stoga je Menelaj nasamo zamolio Andronika
da Oniju ubije. Ovaj dođe k Oniji, prijevarom ga namami pruživši mu
desnicu na zakletvu, i Onija, sumnjajući doduše, iziđe iz utočišta, a on
ga smjesta ubi, ne mareći za pravdu.

<span id="an_4:35">4:35</span> Zbog nepravednog umorstva toga čovjeka
silno su se ogorčili i ožalostili ne samo Židovi nego i mnogi pripadnici
drugih naroda.

<span id="an_4:36">4:36</span> Kad se kralj vratio iz cilicijskih
krajeva, dođe preda nj poslanstvo Židova iz različitih gradova te mu se
potuži; njima su se pridružili i Grci, jer su i oni negodovali zbog
okrutnog umorstva Onije.

<span id="an_4:37">4:37</span> Antioh, jako ožalošćen i ganut, zaplaka
sjećajući se pokojnikove mudrosti i razboritosti.

<span id="an_4:38">4:38</span> Planu gnjevom i smjesta s Andronika skinu
grimizni plašt, razdera mu odijelo i provede ga čitavim gradom sve do
onog mjesta gdje je bezbožno ubio Oniju; tu ubojicu smaknuše. Tako ga je
Gospodin kaznio onako kako je zaslužio.

<span id="an_4:39">4:39</span> Lizimah je s Menelajevim znanjem u gradu
počinio mnogo svetogrdnih krađa. Kad se o tom nadaleko proširio glas,
puk se diže protiv Lizimaha, ali se već mnogo zlatnine raznijelo.

<span id="an_4:40">4:40</span> Protiv pobunjenog mnoštva, gnjevom
raspaljena, Lizimah naoruža oko tri tisuće ljudi i prvi poče vršiti
nasilja, u kojima je četovođa bio neki Auran, čovjek poodmakle dobi i
nipošto manje bezumnosti.

<span id="an_4:41">4:41</span> Kad su ljudi vidjeli da će ih Lizimah
napasti, pograbiše jedni kamenje, drugi toljage, a neki zagrabiše pune
ruke pepela koji se ondje nalazio, pa svi hrpimice navališe na
Lizimahove ljude.

<span id="an_4:42">4:42</span> Mnoge su ranili, neke ubili, ostale
natjerali u bijeg, a samoga oskvrnitelja izmrcvarili kraj riznice.

<span id="an_4:43">4:43</span> Zbog toga bi podignuta tužba protiv
Menelaja.

<span id="an_4:44">4:44</span> Kad je kralj došao u Tir, tri su čovjeka
što ih je poslalo veliko vijeće branila pravednost svoje stvari.

<span id="an_4:45">4:45</span> Menelaj, videći da će izgubiti, obeća
Dorimenovu sinu Ptolemeju mnogo novaca ako za njegovu stvar predobije
kralja.

<span id="an_4:46">4:46</span> Ptolemej odvede kralja pod neki trijem da
se tobože ondje rashladi i skloni ga da promijeni odluku.

<span id="an_4:47">4:47</span> I doista, Menelaja, krivca svega zla,
kralj oslobodi od svih optužbi, dok one bijednike koji bi bili
proglašeni nevinima da su svoju stvar branili i kod Skita - osudi na
smrt.

<span id="an_4:48">4:48</span> Tako oni koji su govorili u obranu grada,
naroda i svetog posuđa smjesta podniješe nepravednu kaznu.

<span id="an_4:49">4:49</span> Čak su im i Tirani, zgražajući se nad
takvom zloćom, priredili svečani ukop.

<span id="an_4:50">4:50</span> Zbog lakomosti vlastodržaca Menelaj se
ipak održi na vlasti; napredujući u pakosti, postade glavni protivnik
svojih sugrađana.

<span id="an_5:1">5:1</span> U to je vrijeme Antioh pripremao drugu
vojnu na Egipat.

<span id="an_5:2">5:2</span> Gotovo četrdeset dana po svem gradu
pojavljivali se konjanici koji su u zlatnim odorama projahivali zrakom;
zatim naoružane čete raspoređene u kohorte;

<span id="an_5:3">5:3</span> pa konjički odredi svrstani u borbene
redove, koji su srljali i napadali jedni na druge; na sve strane
zamahivanje štitovima, šuma sulica, mačevi izvučeni iz korica, blještav
sjaj zlatnih oklopa i svakojake bojne opreme.

<span id="an_5:4">5:4</span> Svi su molili da ta pojava bude dobar znak.

<span id="an_5:5">5:5</span> Uto se pronese lažan glas da je Antioh
preminuo. Jason tada uze ništa manje nego tisuću ljudi te iznenada
napade grad. Pošto su bili istjerani oni koji su branili zidine i grad
već bio zauzet, Menelaj uteče u tvrđavu.

<span id="an_5:6">5:6</span> Jason je stao nemilice klati svoje
sugrađane, ne uviđajući da je uspjeh protiv sunarodnjaka najveći
neuspjeh, misleći da stječe pobjedničku slavu nad neprijateljima, a ne
nad braćom.

<span id="an_5:7">5:7</span> Nije se domogao vlasti, nego je sramotno
završio svoju izdaju i morao opet tražiti utočište u Amanitidi.

<span id="an_5:8">5:8</span> Tako se završilo njegovo opako djelo.
Optužili su ga kod arapskog vladara Arete te je morao bježati od grada
do grada; svi su ga gonili, svi mrzili kao otpadnika od Zakona i
proklinjali kao krvnika svoje domovine i svojih sugrađana, dok konačno
ne zastade u Egiptu.

<span id="an_5:9">5:9</span> Tako je on koji je mnoge izagnao iz
domovine poginuo u tuđini, otišavši Lakedemoncima ne bi li u ime
srodništva našao zaštitu.

<span id="an_5:10">5:10</span> On koji je toliko ljudi bez sahrane bacio
na zemlju ostade neoplakan, bez ukopa i bez mjesta u grobu svojih otaca.

<span id="an_5:11">5:11</span> Kad je kralj doznao što se dogodilo,
pomisli da se Judeja odmetnula. Zato se podiže iz Egipta, zvjerski
razjaren u duši, i zauze grad oružanom rukom.

<span id="an_5:12">5:12</span> Vojnicima zapovjedi da nesmiljeno pobiju
sve one koje sretnu i da pokolju one koji uteknu u kuće.

<span id="an_5:13">5:13</span> Ubijali su mlado i staro, zatirali žene i
djecu, klali djevojke i nejačad.

<span id="an_5:14">5:14</span> U cigla tri dana bilo je osamdeset tisuća
žrtava, od čega je četrdeset tisuća palo od udaraca, a isto ih je toliko
prodano u roblje.

<span id="an_5:15">5:15</span> Ni time se nije izdovoljio, nego se
drznuo ući u Hram najsvetiji na svem svijetu, a vodio ga Menelaj,
izdajica zakona i domovine.

<span id="an_5:16">5:16</span> Tu je svojim nečistim rukama uzimao sveto
posuđe, poganim rukama grabio darove što su ih drugi kraljevi davali za
napredak, slavu i dostojanstvo tog mjesta.

<span id="an_5:17">5:17</span> Antioh se uznio u srcu, ne misleći da se
Gospod samo na kratko vrijeme ljuti na građane zbog njihovih grijeha i
zato ne haje za Sveto mjesto.

<span id="an_5:18">5:18</span> I da nije bilo tolikog mnoštva grijeha, i
njega bi, čim bi ušao, udarci biča odvratili od drskosti, kao što su
odvratili i Heliodora, koga bijaše poslao kralj Seleuk da pregleda
riznicu.

<span id="an_5:19">5:19</span> Ali Gospodin nije izabrao narod radi
Svetog mjesta, nego mjesto radi naroda.

<span id="an_5:20">5:20</span> Zato je i samo mjesto, imajući udjela u
narodnim nevoljama, kasnije sudjelovalo i u blagostanju; zapušteno zbog
srdžbe Svemogućega, bit će opet u svoj svojoj slavi obnovljeno nakon
izmirenja s velikim Gospodinom.

<span id="an_5:21">5:21</span> Antioh, dakle, iz Hrama odnije tisuću i
osam stotina talenata pa se požuri u Antiohiju, misleći u svojoj
oholosti da zemlju može učiniti plovnom a more prohodnim - toliko mu se
uznijelo srce!

<span id="an_5:22">5:22</span> Za nadstojnike, pak, koji će zlostavljati
narod ostavi u Jeruzalemu Filipa, po narodnosti Frigijca, po ćudi
surovijega od onoga koji ga je postavio;

<span id="an_5:23">5:23</span> a na gori Gerizimu Andronika; osim njih
još i Menelaja, koji je opakije od drugih gospodovao svojim sugrađanima,
a bio je osobito neprijateljski raspoložen prema Židovima.

<span id="an_5:24">5:24</span> Posla i namjesnika Apolonija na čelu
vojske od dvadeset i dvije tisuće ljudi, zapovjedivši mu da sve odrasle
pokolje, a žene i mladež proda.

<span id="an_5:25">5:25</span> Kad je taj došao u Jeruzalem,
pretvarajući se kao miroljubiv čovjek, pričeka do svetoga subotnjeg
dana; tada, iskoristivši židovski počinak, zapovjedi svojim podređenima
da izađu pod oružjem.

<span id="an_5:26">5:26</span> Sve one koji su došli da vide smotru dade
poubijati, a potom je, krstareći s naoružanim vojnicima po gradu,
pogubio mnoštvo ljudi.

<span id="an_5:27">5:27</span> Tada se Juda Makabej povuče sa desetak
ljudi u pustinju te su u gorama provodili život kao divlje zvijeri,
hraneći se samo zelenjem da se čime ne bi onečistili.

<span id="an_6:1">6:1</span> Nedugo potom posla kralj Atenjanina Geronta
da Židove prisiljava da krše zakone otaca i da se više u svom životu ne
ravnaju po Božjim zakonima;

<span id="an_6:2">6:2</span> pa da oskvrne jeruzalemski Hram i pridijeli
ga Olimpskom Zeusu, a onaj na Gerizimu Zeusu Gostoljubivom, kako su to
tražili stanovnici tog mjesta.

<span id="an_6:3">6:3</span> Narodu je bilo teško i nepodnosivo toliko
zlo.

<span id="an_6:4">6:4</span> Pogani ispuniše Hram raspuštenošću i
pijankama. Zabavljali su se s djevojčurama i u svetim se predvorjima
upuštali sa ženama. Štoviše, u samu su unutrašnjost unosili koješta
zabranjeno.

<span id="an_6:5">6:5</span> Žrtvenik su natovarili nedopuštenim žrtvama
koje su zakoni branili.

<span id="an_6:6">6:6</span> Čak nije bilo dopušteno svetkovati subotu,
niti slaviti djedovske svetkovine otaca, niti se uopće itko smio
priznavati Židovom.

<span id="an_6:7">6:7</span> Naprotiv, silom su ih tjerali na mjesečne
žrtvene gozbe u spomen kraljeva rođendana, a kad se slavio Dionizov
blagdan, morali su ovjenčani bršljanom izići u Dionizovu povorku.

<span id="an_6:8">6:8</span> Na Ptolemejev poticaj izišla je naredba da
se i u susjednim helenskim gradovima jednako postupa sa Židovima, pa da
i oni sudjeluju u obrednim gozbama,

<span id="an_6:9">6:9</span> a da se ubiju oni koji ne prihvaćaju
helenskih običaja. Bilo je očito kakva je nevolja nastala.

<span id="an_6:10">6:10</span> Tako su bile izvedene pred sud dvije žene
koje su obrezale svoju djecu. Objesili su im dojenčad o dojke te su ih
javno vodili gradom, a onda strmoglavili sa zidina.

<span id="an_6:11">6:11</span> Drugi se sastajali u obližnjim spiljama
da potajno svetkuju sedmi dan: prokazali su ih Filipu te ih zajedno
spališe; iz poštovanja prema tome svetom danu, oni se nisu ni branili.

<span id="an_6:12">6:12</span> One kojima će ova knjiga dopasti u ruke
molim da zbog ovih nevolja ne klonu duhom; neka znaju da su se
progonstva zbila ne na propast nego na popravak našeg naroda.

<span id="an_6:13">6:13</span> Znak je velike milosti kad se grešnici
predugo ne puštaju nekažnjeni, nego ih namah stiže kazna.

<span id="an_6:14">6:14</span> Dok u drugih naroda Gospod strpljivo čeka
da ih kazni onda kad prevrše mjeru grijeha, dotle je s nama odlučio
drukčije postupiti;

<span id="an_6:15">6:15</span> ne čeka da nas kazni istom kad se već
ispuni mjera naših grijeha.

<span id="an_6:16">6:16</span> Zato nam on nikad ne uskraćuje svog
milosrđa niti svoj narod ostavlja, iako ga kažnjava nevoljama.

<span id="an_6:17">6:17</span> Neka je to dovoljno za opomenu. Nakon
ovih nekoliko riječi nastavit ćemo kazivanje.

<span id="an_6:18">6:18</span> Eleazara, jednog od prvaka među
pismoznancima, čovjeka već poodmakle dobi ali otmjene vanjštine,
nagovorili su, silom mu otvarajući usta, da jede svinjetinu.

<span id="an_6:19">6:19</span> Ali je on više volio slavnu smrt nego
sramotan život, pa sam dragovoljno pristupi mučilištu.

<span id="an_6:20">6:20</span> Ali prije ispljunu ono što mu je bilo u
ustima, kako treba da postupi svaki onaj koji se odlučno čuva onoga što
nije dopušteno okusiti ni po cijenu ljubavi prema životu.

<span id="an_6:21">6:21</span> Oni koji su predsjedavali tome bezbožnom
obrednom obroku, kako su odavna poznavali tog čovjeka, uzeše ga nasamo
nagovarati da sa sobom donese mesa koje smije uživati i koje je sam
pripravio. Neka se samo pretvara da po kraljevoj zapovijedi jede od
žrtvenog mesa.

<span id="an_6:22">6:22</span> Učini li tako, izbavit će se od smrti
njihovim čovjekoljubljem, na koje ih obvezuje staro prijateljstvo.

<span id="an_6:23">6:23</span> Ali on stvori plemenitu odluku, dostojnu
svoje dobi i ugleda svoje časne starosti i sijede glave i besprijekorna
života sve od djetinjstva, a još većma dostojnu svetih zakona koje je
postavio sam Bog: bez oklijevanja izjavi neka ga samo pošalju u
Podzemlje.

<span id="an_6:24">6:24</span> "Ne dolikuje našoj dobi pretvarati se, pa
da mnogi mladići pomisle kako je Eleazar sa devedeset godina prešao na
tuđinske običaje.

<span id="an_6:25">6:25</span> Zbog svog pretvaranja da spasim ono malo
prolaznog života, mogli bi i sami zastraniti, a ja bih tako na svoju
starost navukao ljagu i sramotu.

<span id="an_6:26">6:26</span> Jer, sve kad bih sada i umakao ljudskoj
kazni, ni živ ni mrtav neću izbjeći rukama Svemogućega.

<span id="an_6:27">6:27</span> A sada, junački se odričući života,
pokazat ću se dostojnim svoje starosti

<span id="an_6:28">6:28</span> i mladićima ostaviti plemenit primjer
kako se za časne i svete zakone valja spremno i velikodušno izložiti
smrti." Nakon tih riječi odmah pristupi mučilištu.

<span id="an_6:29">6:29</span> Oni koji su ga vodili, promijeniše
dotadašnju naklonost u mržnju: njegove riječi činile im se ludošću.

<span id="an_6:30">6:30</span> Kad je već pod udarcima umirao, uzdahnu i
reče: "Gospodin, koji posjeduje sveto znanje, dobro zna da sam se mogao
izbaviti od smrti, ali da na svom tijelu podnosim teške muke bičevanja
jer u duši radosno sve to podnosim u strahopoštovanju prema njemu."

<span id="an_6:31">6:31</span> I tako je on preminuo i svojom smrću
ostavio ne samo mladeži nego i većini naroda primjer hrabrosti i
spomenik kreposti.

<span id="an_7:1">7:1</span> Uhvatiše tako i sedmoricu braće zajedno s
njihovom majkom. Kralj naredi da ih biju bičevima i volovskim žilama:
htio ih je prisiliti da jedu zabranjeno svinjsko meso.

<span id="an_7:2">7:2</span> Jedan od njih progovori u njihovo ime: "Što
nas želiš pitati i od nas saznati? Radije ćemo umrijeti nego da
prestupimo zakone svojih otaca!"

<span id="an_7:3">7:3</span> Izvan sebe od bijesa, kralj zapovjedi da se
užare tave i kotlovi.

<span id="an_7:4">7:4</span> Kad ih užariše, zapovjedi da se, naočigled
ostale braće i majke, odreže jezik onomu koji je u njihovo ime govorio,
da mu se s glave oguli koža i odsijeku udovi.

<span id="an_7:5">7:5</span> Osakativši ga posvema, zapovjedi da ga još
živa primaknu vatri i prže na tavi. Dok se para s tave širila nadaleko,
drugi se uzajamno poticali s majkom da junački umru.

<span id="an_7:6">7:6</span> "Gospodin Bog gleda", govorahu, "i zaista
će nam se smilovati, kao što Mojsije objavljuje pjesmom koja svečano
svjedoči: 'I svojim ću se slugama smilovati.'"

<span id="an_7:7">7:7</span> Kad je prvi tako preminuo, dovedoše drugoga
na mučenje. Pošto su mu s glave ogulili kožu s kosom, upitaše ga: "Hoćeš
li jesti svinjetine prije nego ti ud po ud izmučimo tijelo?"

<span id="an_7:8">7:8</span> On odgovori jezikom svojih otaca: "Neću!"
Zato su i njega podvrgli mučenju kao i prvog.

<span id="an_7:9">7:9</span> Izdišući reče: "Ti nam, zlikovče, oduzimaš
sadašnji život, ali će nas Kralj svijeta, zato što umiremo za njegove
zakone, uskrisiti na život vječni."

<span id="an_7:10">7:10</span> Poslije njega mučili su trećega. On
spremno isplazi jezik kad su zatražili i hrabro pruži ruke.

<span id="an_7:11">7:11</span> Junački reče: "Od Neba sam primio ove
udove, ali ih zbog njegovih zakona prezirem i nadam se da ću ih od njega
natrag dobiti."

<span id="an_7:12">7:12</span> I sam kralj i njegova pratnja zadiviše se
hrabrosti mladića koji je prezirao muke.

<span id="an_7:13">7:13</span> Kad je taj preminuo, podvrgli su
četvrtoga istim mukama.

<span id="an_7:14">7:14</span> Prije nego što je izdahnuo, reče ovo:
"Blago onom koji umre od ruke ljudi, u čvrstoj nadi koju ima od Boga: da
će ga Bog uskrisiti! A ti - za tebe nema uskrsnuća na život!"

<span id="an_7:15">7:15</span> Zatim dovedoše petoga i stadoše ga
mučiti.

<span id="an_7:16">7:16</span> On upilji oči u kralja i reče: "Iako si
smrtan, imaš vlast nad ljudima i radiš što hoćeš. Ali ne misli da je Bog
naš narod ostavio!

<span id="an_7:17">7:17</span> Samo čekaj, već ćeš vidjeti njegovu
veliku moć: mučit će on tebe i tvoje sjeme!"

<span id="an_7:18">7:18</span> Poslije toga doveli su šestoga, koji pred
smrt reče: "Ne zavaravaj se ludo; mi ovo trpimo zbog sebe jer smo
sagriješili protiv svog Boga, i odatle nam sva ova strahota.

<span id="an_7:19">7:19</span> Ali nemoj misliti da ćeš izbjeći kazni ti
koji se drsko boriš protiv Boga."

<span id="an_7:20">7:20</span> Nadasve vrijedna udivljenja i dostojna
svijetle uspomene bijaše majka, koja je u jednom jedinom danu gledala
smrt svojih sedam sinova: veledušno je to podnijela zato što se ufala u
Gospodina.

<span id="an_7:21">7:21</span> Svakoga od njih poticala je jezikom
otaca. Puna plemenitih osjećaja, ona je svoju ženstvenost oživljavala
muškom hrabrošću.

<span id="an_7:22">7:22</span> Govorila im je: "Ne znam kako ste nastali
u mojoj utrobi, jer nisam vam ja darovala ni duh ni život niti vam tkivo
složila.

<span id="an_7:23">7:23</span> Zato će vam Stvoritelj svijeta, koji je
sazdao ljudski rod i koji svemu dade početak, milosrdno vratiti i duh i
život, jer vi sad ne marite za se iz ljubavi prema njegovim zakonima."

<span id="an_7:24">7:24</span> Antioh pomisli da ga ona omalovažava; u
njezinim je riječima nazrijevao porugu. Kako je najmlađi još živio, on
ga poče ne samo riječima poticati nego mu se i zaklinjati i uvjeravati
ga da će ga obogatiti i usrećiti, sprijateljit će se s njim i povjerit
mu visoke službe ako se odrekne pradjedovskih predaja.

<span id="an_7:25">7:25</span> Kako mladić za to nije ništa mario, kralj
dozove majku i uze je nagovarati neka mladiću savjetuje da sebi spasi
život.

<span id="an_7:26">7:26</span> Poslije duga nagovaranja pristala je da
savjetuje sina.

<span id="an_7:27">7:27</span> Sagnula se k njemu pa je, zavaravajući
okrutnog silnika, ovako progovorila jezikom svojih otaca: "Sinko moj,
smiluj se meni koja sam te devet mjeseci nosila u utrobi i dojila te tri
godine, zatim te othranila i podigla do sadašnje dobi i odgojila.

<span id="an_7:28">7:28</span> Molim te, dijete, pogledaj nebo i zemlju
i sve što je na njima i znaj da je sve to Bog načinio ni od čega i da je
tako nastao i ljudski rod.

<span id="an_7:29">7:29</span> Ne boj se toga krvnika, nego budi
dostojan svoje braće i prihvati smrt, da te s tvojom braćom u vrijeme
milosti opet nađem!"

<span id="an_7:30">7:30</span> Tek što je svoje dorekla, mladić reče:
"Što čekate? Ne pokoravam se kraljevoj zapovijedi, nego se pokoravam
zapovijedi Zakona što ga našim ocima dade Mojsije.

<span id="an_7:31">7:31</span> A ti, začetniče svake zloće protiv
Hebreja, nipošto nećeš izbjeći ruci Božjoj.

<span id="an_7:32">7:32</span> Mi trpimo zbog svojih grijeha.

<span id="an_7:33">7:33</span> Pa ako se živi Gospodin na trenutak na
nas i razgnjevio, da nas pokara i pouči, on će se opet i pomiriti sa
svojim slugama.

<span id="an_7:34">7:34</span> A ti, bezbožniče, od svih ljudi
najpoganiji, ludo se ne uznosi i ne uljuljavaj se ispraznim nadama
dižući ruku protiv sinova Neba,

<span id="an_7:35">7:35</span> jer još nisi izbjegao sudu Boga
Svevladara, Svevida.

<span id="an_7:36">7:36</span> Naša braća, pretrpjevši sada muku
prolaznu za život neprolazni, pala su za Božji Savez, a ti ćeš već na
sudu Božjemu primiti pravednu kaznu za svoju oholost.

<span id="an_7:37">7:37</span> Ja sa svojom braćom za zakone otaca i
tijelo i dušu rado predajem i molim Boga da se našem narodu naskoro
smiluje, a tebe mukama i bičevima prinudi da priznaš da je on Bog
jedini.

<span id="an_7:38">7:38</span> Neka se napokon na meni i na mojoj braći
zaustavi srdžba Boga Svevladara kojom se s pravom oborio na naš narod."

<span id="an_7:39">7:39</span> Sav izvan sebe, kralj se na ovoga
razbjesnio još i više nego na druge: napose je gorko osjećao tu porugu.

<span id="an_7:40">7:40</span> Tako je i ovaj preminuo a da se nije
okaljao, pun pouzdanja u Gospodina.

<span id="an_7:41">7:41</span> Posljednja je, poslije svojih sinova,
umrla majka.

<span id="an_7:42">7:42</span> Toliko, evo, o obrednim gozbama i
prekomjernim progonstvima.

<span id="an_8:1">8:1</span> Juda Makabej i njegovi ljudi stali su
krišom obilaziti sela te sazivati svoje rođake i prikupljati one koji su
ostali vjerni židovstvu. I tako se skupilo kojih šest tisuća ljudi.

<span id="an_8:2">8:2</span> Molili su Gospodina da pogleda narod od
svih potlačen, da se smiluje Hramu koji oskvrnuše bezbožni ljudi;

<span id="an_8:3">8:3</span> da se sažali na grad kojemu prijeti propast
i opasnost da ga sravne sa zemljom; da usliši krv koja vapi k njemu;

<span id="an_8:4">8:4</span> da se spomene zločinačkog pokolja nejačadi;
da osveti pogrde svoga Imena.

<span id="an_8:5">8:5</span> Kad je Makabej stao na čelo svoje vojske,
pogani mu nisu mogli odolijevati budući da se Gospodinov gnjev
preokrenuo u milosrđe.

<span id="an_8:6">8:6</span> Vršio je prepade na gradove i sela i
spaljivao ih; zauzimao je pogodne položaje i neprijatelja često tjerao u
bijeg.

<span id="an_8:7">8:7</span> Takve je navale najradije vršio pod plaštem
noći. Glas o njegovu junaštvu pronosio se na sve strane.

<span id="an_8:8">8:8</span> Videći da taj čovjek u kratko vrijeme
nezaustavno napreduje i sve više uspijeva, Filip zatraži pismeno od
Ptolemeja, upravitelja Celesirije i Fenicije, da kraljevoj stvari
pritekne u pomoć.

<span id="an_8:9">8:9</span> Taj izabra Patroklova sina Nikanora,
jednoga od svojih prvih prijatelja, i posla ga smjesta, na čelu od
najmanje dvadeset tisuća ljudi skupljenih od različitih naroda, da
istrijebi sav židovski narod. Pridružio mu je Gorgiju, vojskovođu od
zanata, vješta bojnim poslovima.

<span id="an_8:10">8:10</span> Nikanor je napose namjeravao da prodajom
židovskih zarobljenika isplati kraljev danak od dvije tisuće talenata
što ih dugovaše Rimljanima.

<span id="an_8:11">8:11</span> Zato žurno pozva primorske gradove na
prodaju židovskog roblja. Obeća ih devedeset za jedan talenat. Nije ni
slutio kakva će ga kazna stići od ruke Svemogućega.

<span id="an_8:12">8:12</span> Uto je Juda doznao za Nikanorov dolazak.
Kad je svojim ljudima saopćio da se približava neprijateljska vojska,

<span id="an_8:13">8:13</span> pobjegoše kukavice i oni koji se nisu
pouzdavali u Božju pravdu.

<span id="an_8:14">8:14</span> Drugi pak prodaše sve što im je preostalo
i zavapiše Gospodinu da ih izbavi od bezbožnoga Nikanora, koji ih je
prodao još prije nego što je došlo do boja;

<span id="an_8:15">8:15</span> neka ih izbavi, ako i ne zbog njih samih,
a ono zbog Saveza s njihovim ocima i zbog toga što se zovu njegovim
svetim i veličanstvenim Imenom.

<span id="an_8:16">8:16</span> Kad je, dakle, Makabej prikupio oko sebe
šest tisuća ljudi, stao ih je hrabriti da se ne plaše neprijatelja niti
boje mnoštva pogana koji ih nepravedno napadaju nego neka se junački
bore.

<span id="an_8:17">8:17</span> Neka imaju pred očima kako su oni
zločinački osramotili Sveto mjesto i kako su zlostavljali i ruglu
izvrgli Grad, a pradjedovske običaje uništili.

<span id="an_8:18">8:18</span> "Oni se uzdaju", dodao je, "u oružje i
smionost, a mi u Boga Svevladara koji jednim migom oka može oboriti naše
napadače i sav svijet."

<span id="an_8:19">8:19</span> Nabrojio im je slučajeve u kojima se Bog
udostojao zaštititi njihove pretke: onaj što se zbio pod Sanheribom kad
je poginulo stotinu osamdeset i pet tisuća ljudi,

<span id="an_8:20">8:20</span> pa onaj u Babiloniji, u bici protiv
Galaćana, gdje se borilo osam tisuća ljudi s pomoću četiri tisuće
Makedonaca, i dok su Makedonci došli u škripac, onih samih osam tisuća,
zahvaljujući pomoći s Neba, porazilo je stotinu i dvadeset tisuća
neprijatelja i zadobilo velik plijen.

<span id="an_8:21">8:21</span> Kad ih je tim riječima osokolio i
pripremio da za svoje zakone i za domovinu i poginu, razdijelio je svoju
vojsku na četiri odreda.

<span id="an_8:22">8:22</span> Na čelo svakom odredu stavio je svoju
braću: Šimuna, Josipa i Jonatana, i dao svakomu po tisuću i pet stotina
ljudi.

<span id="an_8:23">8:23</span> Osim toga, naredi Eleazaru da im pročita
Svetu knjigu, a onda je, davši im bojni zov: "S Božjom pomoću!" stao na
čelo prvog odreda i napao Nikanora.

<span id="an_8:24">8:24</span> Budući da im je Svemogući u boju bio
suborac, pobili su preko devet tisuća neprijatelja, izranili i osakatili
veći dio Nikanorove vojske i nagnali sve u bijeg.

<span id="an_8:25">8:25</span> Zaplijenili su i novac onih koji su ih
došli kupovati. Pošto su ih podugo tjerali, vratiše se natrag jer nisu
imali vremena.

<span id="an_8:26">8:26</span> Bilo je, naime, uoči subote, pa ih nisu
dalje gonili.

<span id="an_8:27">8:27</span> Pokupiše još neprijateljsko oružje i
poskidaše plijen, a onda svetkovahu subotu, obilno hvaleći i slaveći
Gospodina koji ih je tog dana izbavio i opet im počeo iskazivati svoju
milost.

<span id="an_8:28">8:28</span> Poslije subote podijelili su dio plijena
žrtvama progonstva, pa udovicama i siročadi, a ono što je preostalo
podijelili su među sobom i među svojom djecom.

<span id="an_8:29">8:29</span> Završivši taj posao, okupiše se na
zajedničku molitvu i zavapiše milosrdnom Gospodinu da se posve izmiri sa
svojim slugama.

<span id="an_8:30">8:30</span> U kreševu s Timotejevim i Bakidovim
vojnicima pobili su ih dvadeset tisuća i osvojili vrlo visoke tvrđave.
Velik plijen razdijelili su na dva jednaka dijela - jedan za sebe, drugi
za žrtve progonstva, siročad i udovice - a ne zaboraviše ni staraca.

<span id="an_8:31">8:31</span> Zatim su brižno pokupili neprijateljsko
oružje i pohranili ga na prikladnim mjestima. Što je od plijena
preostalo, odnijeli su u Jeruzalem.

<span id="an_8:32">8:32</span> Ubili su vođu Timotejevih četa, čovjeka
bezbožna, koji je Židovima nanio mnogo zala.

<span id="an_8:33">8:33</span> Dok su u domovini slavili pobjedu,
spališe one koji su zapalili Sveta vrata, zajedno s Kalistenom, koji
bijaše utekao u neku kućicu. Tako je za svoje svetogrđe primio zasluženu
plaću.

<span id="an_8:34">8:34</span> A onaj trostruki zlikovac Nikanor, koji
je doveo tri tisuće trgovaca da kupuju Židove,

<span id="an_8:35">8:35</span> bio je Božjom pomoću ponižen od onih koje
je najviše podcjenjivao: morao je skinuti svoju časničku odoru te je
tako, po osamljenim putovima, poput odbjegla roba, stigao u Antiohiju -
sretno umaknuvši, dok mu je sva vojska bila poražena.

<span id="an_8:36">8:36</span> I on, koji je cijenom jeruzalemskih
zarobljenika obećao platiti danak Rimljanima, sad je morao razglasiti da
Židovi imaju Borca koji se za njih bori i da su Židovi upravo zato
neranjivi što slijede zakone koje im je On postavio.

<span id="an_9:1">9:1</span> U isto se vrijeme Antioh sramotno vraćao iz
perzijskih krajeva.

<span id="an_9:2">9:2</span> Bio je provalio u grad Perzepolis i pokušao
opljačkati hram i zaposjesti grad. Ali se pučanstvo podiglo i pograbilo
oružje, tako da se Antioh, jer su ga stanovnici te zemlje natjerali u
bijeg, morao sramotno povlačiti.

<span id="an_9:3">9:3</span> Kad je došao do Ekbatane, saznao je što se
dogodilo s Nikanorom i s Timotejevima.

<span id="an_9:4">9:4</span> Sav izvan sebe od jarosti, smišljao je kako
da se i za uvredu onih koji su ga natjerali u bijeg iskali na Židovima.
Zato je upravljaču kola zapovjedio da njegova bojna kola tjera bez
prestanka, sve dok ne stignu. Ali se već nad njim nadvila kazna s Neba,
jer je ovako oholo govorio: "Načinit ću od Jeruzalema, kad onamo dođem,
židovsko groblje."

<span id="an_9:5">9:5</span> Ali Svevid, Gospodin Bog Izraelov, udari ga
neizlječivom i nevidljivom bolešću. Čim je izgovorio onu riječ, spopade
ga u crijevima nesnosna bol i strašne muke u utrobi.

<span id="an_9:6">9:6</span> Tako je bilo baš i pravo, jer on je
utrobama drugih zadao mnoge i nečuvene muke.

<span id="an_9:7">9:7</span> On se ipak svoga divljaštva nije okanio,
nego nadut od oholosti i rigajući plamen gnjeva na Židove, zapovjedi da
se ubrza vožnja. Tada ispade iz kola u trku, koja su odštropotala dalje,
a on u nesretnu padu poiščaši sve udove na tijelu.

<span id="an_9:8">9:8</span> On, koji je u svome nadljudskom razmetanju
mislio da je kadar zapovijedati morskim valovima, on koji je umišljao da
može mjeriti gorske vrhove, sad se našao zgruhan na tlu, odakle su ga
zatim digli na nosila. Tako se svima očitovala na njemu Božja sila,

<span id="an_9:9">9:9</span> jer su crvi povrvjeli iz bezbožnikova
tijela i sa živog mu tijela, u ljutim bolima, otpadalo meso te je smrad
te gnjileži izazivao gađenje u svoj vojsci.

<span id="an_9:10">9:10</span> Malo prije mišljaše da dohvaća nebeske
zvijezde, a sada ga više nitko, zbog nepodnošljiva smrada, nije mogao
pratiti.

<span id="an_9:11">9:11</span> Istom sada, sav skršen bolima, poče
popuštati u svojoj velikoj oholosti i pod Božjim bičem stao je dolaziti
k pameti, jer su mu se od časa do časa povećavale boli.

<span id="an_9:12">9:12</span> Kad više ni sam nije mogao podnositi
vlastitog smrada, priznade: "Pravo je pokoravati se Bogu i neka se
smrtnik s Bogom ne izjednačuje!"

<span id="an_9:13">9:13</span> Ali taj se zločinac molio Gospodaru u
koga više nije bilo smilovanja.

<span id="an_9:14">9:14</span> Obećavao je da će Sveti grad, kamo se
žurio da ga sravni sa zemljom i pretvori u groblje, proglasiti
slobodnim;

<span id="an_9:15">9:15</span> da će s Atenjanima izjednačiti sve
Židove, koje inače nije smatrao dostojnima ni ukopa, nego vrijednima da
se s njihovom djecom bace za hranu pticama grabilicama i divljim
zvijerima;

<span id="an_9:16">9:16</span> da će najljepšim darovima ukrasiti sveti
Hram, koji je prije oplijenio, i da će mu mnogostruko vratiti sve sveto
posuđe, a troškove žrtvovanja podmirivati od svojih dohodaka;

<span id="an_9:17">9:17</span> i napokon da će i sam postati Židov i da
će krstariti cijelim svijetom i naviještati Božju svemoć.

<span id="an_9:18">9:18</span> Ali kako mu boli nisu ništa popuštale,
jer se na nj oborio pravedan sud Božji, u beznadnu stanju napisao je
Židovima ovo pismo u kojem moli oproštenje. Ono glasi ovako:

<span id="an_9:19">9:19</span> "Odličnim građanima Židovima kralj i
upravitelj Antioh šalje pozdrav želeći im zdravlje i dobru sreću!

<span id="an_9:20">9:20</span> Ako ste dobro vi i vaša djeca, ako vam
poslovi idu od ruke, pun nade u Nebo

<span id="an_9:21">9:21</span> rado se spominjem vašeg štovanja i vaše
blagonaklonosti prema meni. Na povratku iz perzijskih krajeva, pošto sam
zapao u nepodnošljivu bolest, smatram potrebnim da se pobrinem za opće
dobro.

<span id="an_9:22">9:22</span> Ne očajavam zbog svog stanja nego se
čvrsto nadam da ću se iz bolesti izvući.

<span id="an_9:23">9:23</span> Ipak, i moj je otac, kad je s vojskom
polazio u gornje krajeve, odredio sebi nasljednika,

<span id="an_9:24">9:24</span> da se, bude li neočekivanih događaja ili
nepovoljnih glasova, državljani ne uzbunjuju, znajući kome je on
prepustio upravu poslovima.

<span id="an_9:25">9:25</span> Osim toga, znam kako obližnji vladaoci i
susjedi našeg kraljevstva vrebaju priliku i čekaju da se što dogodi.
Zato sam za kralja odredio svoga sina Antioha, koga sam već više puta,
polazeći u gornje krajeve, mnogima od vas povjerio i preporučio. I njemu
sam, uostalom, napisao priloženo pismo.

<span id="an_9:26">9:26</span> Zato vas molim i zaklinjem da se sjetite
dobročinstava koje sam vam svima pojedinačno učinio te da svoju
dosadašnju blagonaklonost prema meni sačuvate i prema mome sinu.

<span id="an_9:27">9:27</span> Zaista sam uvjeren da će on savjesno
slijediti moje nakane i blago i čovjekoljubivo postupati s vama."

<span id="an_9:28">9:28</span> Tako je taj ubojica i hulitelj, poslije
najužasnijih muka, kakve je znao zadavati drugima, najjadnije, u tuđoj
zemlji, u pustim planinama završio život.

<span id="an_9:29">9:29</span> Njegovo je tijelo uzeo sa sobom Filip,
njegov prijatelj od djetinjstva, koji se u strahu od njegova sina
Antioha uputio u Egipat Ptolemeju Filometoru.

<span id="an_10:1">10:1</span> Dotle je Makabej sa svojim drugovima, pod
vodstvom Gospodinovim, opet zauzeo Hram i Grad.

<span id="an_10:2">10:2</span> Srušili su žrtvenike što su ih po trgu
sagradili tuđinci i uništili su posvećene gajeve.

<span id="an_10:3">10:3</span> Potom su očistili Hram i podigli drugi
žrtvenik; onda su iskresali vatru iz kamena i tom vatrom, nakon
prijekida od dvije godine, prinijeli žrtvu; ujedno su obnovili prinos
kada, zapalili svjetiljke i izložili prinesene hljebove.

<span id="an_10:4">10:4</span> Kad su sve to izvršili, pali su ničice i
stali moliti Gospodina da više nikada ne dopusti da padnu u takve
nevolje, nego, ako kad i sagriješe, neka ih primjerno kazni, ali neka ih
ne predaje bogohulnim i divljim narodima.

<span id="an_10:5">10:5</span> Čišćenje Hrama palo je upravo na isti dan
i mjesec u koji su ga pogani i oskvrnuli, na dvadeset i peti dan
Kisleva.

<span id="an_10:6">10:6</span> Svetkovali su to razdragano osam dana,
onako kao i Blagdan sjenica, sjećajući se kako su nedavno, na Blagdan
sjenica, boravili u planinama i spiljama kao divlje zvijeri.

<span id="an_10:7">10:7</span> Zato su, noseći bršljanom ovite štapove,
zelene grančice i palme, zahvaljivali hvalospjevima Onomu koji je sretno
proveo očišćenje svoga Svetog mjesta.

<span id="an_10:8">10:8</span> Ujedno su javno zaključili i izglasali da
sav židovski narod treba da te dane svake godine slavi.

<span id="an_10:9">10:9</span> Takve su, dakle, bile prilike u vrijeme
smrti Antioha, nazvanog Epifana.

<span id="an_10:10">10:10</span> A sad ćemo izvijestiti o događajima s
Antiohom Eupatorom, sinom onoga bezbožnika, sažimajući ukratko ratne
nevolje.

<span id="an_10:11">10:11</span> Kad je taj preuzeo kraljevstvo,
postavio je na čelo državnih poslova nekog Liziju, glavnog upravitelja
Celesirije i Fenicije.

<span id="an_10:12">10:12</span> Ptolemej, nazvan Makron, prvi je sa
Židovima postupao pravedno, pa je zbog nepravde koja im je bila nanesena
nastojao njima upravljati miroljubivo.

<span id="an_10:13">10:13</span> Zato su ga neki prijatelji optužili
Eupatoru, pa je svakom prilikom slušao kako ga nazivaju izdajicom zato
što je ostavio Cipar koji mu je povjerio Filometor i što je prešao
Antiohu Epifanu. Pa kad više časne vlasti nije mogao časno izvršavati,
otrovom je sebi oduzeo život.

<span id="an_10:14">10:14</span> Kad je potom Gorgija postao
upraviteljem tih predjela, skupljao je najamničku vojsku i svakom se
prilikom zaraćivao sa Židovima.

<span id="an_10:15">10:15</span> U isto su vrijeme Idumejci, gospodari
tvrđava na dobrim položajima, dodijavali Židovima te su, prihvaćajući
izbjeglice iz Jeruzalema, nastojali održati ratno stanje.

<span id="an_10:16">10:16</span> Makabej i njegovi drugovi, pošto su se
okupili na molitvu i Boga molili da im bude saveznik, krenuše protiv tih
idumejskih tvrđava.

<span id="an_10:17">10:17</span> Udarivši snažno, osvojiše te položaje i
suzbiše sve one koji su se borili na bedemima. Pobili su sve na koje su
naišli, tako da ih je palo ne manje od dvadeset tisuća.

<span id="an_10:18">10:18</span> Kako je najmanje devet tisuća ljudi
pobjeglo u dvije dobro utvrđene kule, a sa sobom su imali sve što je
potrebno da se izdrži opsada,

<span id="an_10:19">10:19</span> Makabej ostavi Šimuna i Josipa sa
Zakejem i njegovima, njih dovoljan broj za opsadu, a sam ode u druga
mjesta, gdje je bila veća potreba.

<span id="an_10:20">10:20</span> Ali Šimunove ljude, pohlepne za novcem,
potkupiše neki što su se onamo sklonili, tako te oni, primivši
sedamdeset tisuća drahma, pustiše neke da uteknu.

<span id="an_10:21">10:21</span> Kad su Makabeju javili što se dogodilo,
on skupi narodne vođe i optuži krivce da su za novce prodali svoju braću
jer su pustili da pobjegnu neprijatelji.

<span id="an_10:22">10:22</span> Zato ih je dao pogubiti kao izdajice, a
onda odmah zauze obje kule.

<span id="an_10:23">10:23</span> Sretan u oružju, pobi u obadvije
tvrđave preko dvadeset tisuća ljudi.

<span id="an_10:24">10:24</span> Timotej, koga su Židovi prije porazili,
skupi mnogo stranih četa, sabra znatan broj azijskih konjanika i krenu
na Judeju misleći da će je oružjem osvojiti.

<span id="an_10:25">10:25</span> Kad se približavao, Makabej i njegovi
ljudi stadoše zazivati Boga, posuvši glave prahom i pripasavši oko
bokova kostrijet.

<span id="an_10:26">10:26</span> Padnuvši ničice na podnožju žrtvenika,
molili su Boga da im bude milostiv: da bude neprijatelj njihovih
neprijatelja, protivnik njihovih protivnika, kako to objašnjava Zakon.

<span id="an_10:27">10:27</span> Kad su završili molitvu, pograbiše
oružje, prilično se odmaknuše od grada i zaustaviše pred neprijateljem.

<span id="an_10:28">10:28</span> Upravo u cik zore pograbiše se. Jednima
je zalog uspjeha i pobjede, osim hrabrosti, bilo uzdanje u Gospodina, a
drugi su vodstvo boja stavili samo u junaštvo.

<span id="an_10:29">10:29</span> Kad se razmahalo kreševo, protivnicima
se ukaza s neba pet krasnih ljudi na konjima sa zlatnim uzdama; oni
stadoše na čelo Židovima.

<span id="an_10:30">10:30</span> U isto vrijeme uzeše Makabeja među se
da ga štite svojim oružjem i čuvaju neranjena, dok su na protivnike
bacali strelice i munje, tako da su ih zabliještili i smeli te se oni
raspršiše u najvećem neredu.

<span id="an_10:31">10:31</span> Bi tada pobijeno dvadeset tisuća i pet
stotina pješaka i šest stotina konjanika.

<span id="an_10:32">10:32</span> Timotej pobježe u vrlo utvrđeno mjesto
zvano Gezer, kojim je upravljao Hereja.

<span id="an_10:33">10:33</span> Makabej i njegovi srčano su ga
opsjedali četiri dana.

<span id="an_10:34">10:34</span> Uzdajući se u čvrstoću mjesta, oni koji
bijahu ondje užasno su psovali i sipali bestidnosti.

<span id="an_10:35">10:35</span> Kad je peti dan počelo svitati,
dvadeset mladića iz Makabejeve vojske, poneseno gnjevom zbog onih
psovki, jurnu na zid muški hrabro i u divljem žaru pobi svakoga na koga
naiđe.

<span id="an_10:36">10:36</span> Jednako su na opsjednute navalili i
drugi s protivne strane. Zažegli su kule i, raspirivši lomače, žive
sažgali one bogohulnike. Drugi razbiše vrata, pustiše unutra ostalu
vojsku i zaposjedoše grad.

<span id="an_10:37">10:37</span> Timoteja, koji se sakrio u neku
nakapnicu, zaklaše zajedno s njegovim bratom Herejom i Apolofanom.

<span id="an_10:38">10:38</span> Pošto obaviše posao, počeše himnama i
zahvalnicama slaviti Gospodina koji je Izraelu iskazao veliku dobrotu i
dao mu pobjedu.

<span id="an_11:1">11:1</span> Malo zatim kraljev skrbnik i rođak
Lizija, koji je bio na čelu državnih poslova, vrlo teško podnoseći
posljednje događaje,

<span id="an_11:2">11:2</span> skupi kojih osamdeset tisuća pješaka i
svekoliko svoje konjaništvo te krenu na Židove, u nakani da Grad učini
grčkim naseljem

<span id="an_11:3">11:3</span> i da Hram, poput svetišta poganskih
naroda, podloži porezu i svake godine prodaje svećeničku čast.

<span id="an_11:4">11:4</span> Nije nimalo mislio na Božju moć: zanijelo
ga mnoštvo njegovih pješaka i tisuće konjanika te osamdeset njegovih
slonova.

<span id="an_11:5">11:5</span> Upade u Judeju i približi se Betsuru,
utvrđenu mjestu, udaljenu kojih pet stadija od Jeruzalema, te ga ljuto
pritisnu.

<span id="an_11:6">11:6</span> Kad Makabej i njegovi doznaše da Lizija
opsjeda tvrđave, počeše plakati i liti suze, moleći Gospodina da Izraelu
pošalje dobroga anđela da ga spasi.

<span id="an_11:7">11:7</span> Nato Makabej prvi pograbi oružje i potače
druge da se zajedno s njim izlože pogibli i pomognu svojoj braći. Puni
žara, srnuše zajedno.

<span id="an_11:8">11:8</span> Dok su se još nalazili blizu Jeruzalema,
ukaza im se na čelu konjanik u bijelim haljinama koji je vitlao zlatnim
oružjem.

<span id="an_11:9">11:9</span> Tada se svi zajedno zahvališe milosrdnom
Bogu i toliko se ohrabriše da su bili spremni probosti ne samo ljude
nego i najdivljije zvijeri i probiti željezne zidove.

<span id="an_11:10">11:10</span> Kretali su naprijed u bojnom redu sa
suborcem koji im je milošću Gospodnjom stigao s neba.

<span id="an_11:11">11:11</span> Zagnaše se na neprijatelje kao lavovi,
oboriše jedanaest tisuća pješaka i tisuću i šest stotina konjanika, a
ostale natjeraše u bijeg.

<span id="an_11:12">11:12</span> Većina se spasila, ali ranjeni i
razoružani. Sam se Lizija spasio sramotnim bijegom.

<span id="an_11:13">11:13</span> Lizija nije bio nerazuman; razmišljao
je o porazu koji je pretrpio i uvidio je da su Hebreji nepobjedivi jer
im je suborac svesilni Bog.

<span id="an_11:14">11:14</span> Zato im poruči da pod svim pravednim
uvjetima pristanu na mir, a on će kralja sklonuti da im postane
prijatelj.

<span id="an_11:15">11:15</span> Makabej pristade na sve što je Lizija
predlagao, jer mu bijaše stalo do općeg dobra. A sam kralj odobri sve
što je Makabej preko Lizije za Židove pismeno zatražio.

<span id="an_11:16">11:16</span> Pismo što ga je Lizija pisao Židovima
glasilo je ovako: "Lizija pozdravlja židovski narod!

<span id="an_11:17">11:17</span> Vaši poslanici Ivan i Apsalom predali
su mi niže prepisanu ispravu, preporučujući njezin sadržaj.

<span id="an_11:18">11:18</span> Ja sam nato izvijestio kralja o onom s
čime ga je trebalo upoznati, i on je odobrio sve što je bilo
prihvatljivo.

<span id="an_11:19">11:19</span> Ako se, dakle, budete i dalje
blagonaklono odnosili prema državnim probicima, ja ću ubuduće nastojati
da poradim za vaše dobro.

<span id="an_11:20">11:20</span> Ujedno sam vašim i svojim izaslanicima
naložio da s vama rasprave o pojedinostima.

<span id="an_11:21">11:21</span> Da ste zdravo! Godine sto četrdeset i
osme, dvadeset i četvrtoga Dioskora."

<span id="an_11:22">11:22</span> Kraljevo je pismo glasilo ovako: "Kralj
Antioh pozdravlja brata Liziju.

<span id="an_11:23">11:23</span> Naš se otac preselio k bogovima, a mi
želimo da nam se u kraljevstvu svatko nesmetano bavi svojim poslovima.

<span id="an_11:24">11:24</span> Čuli smo da Židovi ne prihvaćaju
helenskih običaja moga oca, nego vole svoj poseban način života i traže
da im se dopusti da se ravnaju po posebnim zakonima.

<span id="an_11:25">11:25</span> Želeći, dakle, da i taj narod bude
nesmetan, odlučujemo da im se vrati Hram, tako da mogu slobodno živjeti
po običajima svojih predaka.

<span id="an_11:26">11:26</span> Zato će biti dobro da im pošalješ
poslanike koji će s njima sklopiti ugovor, pa da se, znajući za našu
odluku, raspoloženi i radosni late svojih poslova."

<span id="an_11:27">11:27</span> Kraljevo pismo židovskom narodu glasilo
je ovako: "Kralj Antioh pozdravlja židovsko starješinstvo i ostale
Židove.

<span id="an_11:28">11:28</span> Nadamo se da ste dobro, kako vam i
želimo. I mi smo zdravi.

<span id="an_11:29">11:29</span> Menelaj nam je saopćio da se želite
vratiti svojim domovima.

<span id="an_11:30">11:30</span> Svima onima koji se kućama vrate do
tridesetog Ksantika bit će zajamčena nekažnjivost.

<span id="an_11:31">11:31</span> Židovi će se služiti svojom posebnom
hranom i zakonima kao i prije. Neka se nikome od njih više nikako ne
dosađuje zbog pogrešaka učinjenih iz neznanja.

<span id="an_11:32">11:32</span> Ujedno vam šaljem Menelaja da vas
umiri.

<span id="an_11:33">11:33</span> Da ste zdravo! Godine sto četrdeset i
osme, petnaestog Ksantika."

<span id="an_11:34">11:34</span> A i Rimljani su Židovima poslali pismo,
koje glasi ovako: "Kvint Memije, Tit Manilije i Manije Sergije, rimski
poslanici, pozdravljaju židovski narod.

<span id="an_11:35">11:35</span> Mi pristajemo na ono što vam je
dopustio kraljev rođak Lizija.

<span id="an_11:36">11:36</span> O onome pak što je on smatrao da treba
predložiti kralju na potvrdu - odmah dobro razmislite i pošaljite nam
smjesta nekoga da bismo to mogli izložiti onako kako odgovara, jer
putujemo u Antiohiju.

<span id="an_11:37">11:37</span> Zato se požurite i pošaljite ljude da i
mi doznamo vaše mišljenje.

<span id="an_11:38">11:38</span> Da ste zdravo! Godine sto četrdeset i
osme, petnaestog dana mjeseca Dioskora."

<span id="an_12:1">12:1</span> Kad su sklopili ugovore, Lizija se vrati
kralju, a Židovi se latiše poljskih radova.

<span id="an_12:2">12:2</span> Ali mjesni upravitelj Timotej i Genejev
sin Apolonije, pa i Jeronim i Demofon, kojima se pridružio i Cipranin
Nikanor, nisu Židovima dali ni mira ni pokoja.

<span id="an_12:3">12:3</span> Uto su Jopljani izvršili veliko nedjelo.
Pozvali su svoje sugrađane Židove sa ženama i djecom na pripremljene
lađe kao da im ništa zlo ne spremaju.

<span id="an_12:4">12:4</span> Na temelju javnoga gradskog zaključka,
Židovi se odazvaše, jer im bijaše stalo do mira, a nisu ni naslućivali
ikakvo zlo. Izvedoše ih na morsku pučinu i potopiše najmanje dvije
stotine.

<span id="an_12:5">12:5</span> Čim je Juda doznao za okrutnost izvršenu
nad njegovim sunarodnjacima, obavijesti o tome svoje ljude;

<span id="an_12:6">12:6</span> zazvavši Boga, pravednog suca, navali na
ubojice svoje braće. Noću zapali pristanište i spali lađe te pobi one
koji su se onamo sklonili.

<span id="an_12:7">12:7</span> Budući da je mjesto bilo zatvoreno,
otišao je s namjerom da se vrati i istrijebi sve Jopljane.

<span id="an_12:8">12:8</span> Kad je doznao da i Jamnijci namjeravaju
jednako postupiti sa svojim sugrađanima Židovima,

<span id="an_12:9">12:9</span> navali noću na njih i zapali im
pristanište s lađama, tako da se blijesak vatre vidio sve do Jeruzalema,
udaljena dvije stotine i četrdeset stadija.

<span id="an_12:10">12:10</span> Kad su odande odmakli devet stadija, na
pohodu protiv Timoteja, navališe na njih Arapi, njih najmanje pet tisuća
pješaka i pet stotina konjanika.

<span id="an_12:11">12:11</span> Zametnu se žestoka bitka, u kojoj su
Judini vojnici s pomoću Božjom pobijedili. Pobijeđeni nomadi zamoliše
Judu za mir. Obećali su da će mu dati stoku i u drugome mu biti na
korist.

<span id="an_12:12">12:12</span> Juda, držeći da će mu zaista moći u
mnogome biti od pomoći, pristade na mir s njima; dadoše si desnice pa se
povukoše pod šatore.

<span id="an_12:13">12:13</span> Potom navali na grad Kaspin, utvrđen
nasipima i okružen bedemima, a naseljen pučanstvom najrazličitijih
narodnosti.

<span id="an_12:14">12:14</span> Njegovi su se građani pouzdavali u
čvrste zidove i zalihu hrane, pa su se drsko vladali prema Judinim
ljudima, rugali im se, psovali, svašta nepristojno govorili.

<span id="an_12:15">12:15</span> Judini ljudi zazvaše velikog Gospodara
svijeta, koji je bez zidodera i naprava u Jošuino vrijeme oborio
Jerihon, i divlje nasrnuše na zid.

<span id="an_12:16">12:16</span> Zauzevši s Božjom voljom grad, izvršiše
neopisiv pokolj, tako da se obližnje jezero, dva stadija široko, činilo
kao da je puno krvi koja je u nj tekla.

<span id="an_12:17">12:17</span> Odmakavši odande sedam stotina i
pedeset stadija, dođoše u Harak, k Židovima zvanim Tubijanci.

<span id="an_12:18">12:18</span> U tim krajevima nisu, doduše, zatekli
Timoteja, jer je odande otišao neobavljena posla, ali je na jednom
mjestu ostavio snažnu posadu.

<span id="an_12:19">12:19</span> Tada Makabejevi zapovjednici Dositej i
Sosipater krenuše onamo i pobiše ljude koje je Timotej ostavio u
tvrđavi, njih više od deset tisuća.

<span id="an_12:20">12:20</span> Nato je Makabej svoju vojsku rasporedio
na kohorte i odredio im zapovjednike, pa navali na Timoteja, koji je oko
sebe imao stotinu i dvadeset tisuća pješaka i dvije tisuće pet stotina
konjanika.

<span id="an_12:21">12:21</span> Kad je Timotej doznao da dolazi Juda,
najprije otposla ženu, djecu i opremu u mjesto zvano Karnion. To je
mjesto bilo neosvojivo i teško pristupačno, jer su onamo vodili sami
tijesni klanci.

<span id="an_12:22">12:22</span> Čim se pojavila prva Judina kohorta,
neprijatelja spopade strava. Ulijevala im je strah pojava Onoga koji sve
vidi. Udariše u bijeg na sve strane, tako da su se često međusobno
ranjavali, probadali se vlastitim mačevima.

<span id="an_12:23">12:23</span> Juda ih je žestoko gonio i probadao te
zlikovce: pobi ih do trideset tisuća.

<span id="an_12:24">12:24</span> Sam pak Timotej dopade u šake
Dositejevim i Sosipatrovim ljudima. Tada ih uze vrlo prepredeno moliti
da ga otpuste živa, jer da kod njega ima mnogo njihovih roditelja i
braće te bi ih moglo zadesiti kakvo zlo.

<span id="an_12:25">12:25</span> Kad ih je napokon uvjerio svečanim
obavezama da će te ljude vratiti žive i zdrave, pustiše ga - da spase
svoju braću.

<span id="an_12:26">12:26</span> Juda krenu na Karnion i Atargatis i
pobi dvadeset i pet tisuća ljudi.

<span id="an_12:27">12:27</span> Pošto je ove pobijedio i uništio, pošao
je s vojskom i na utvrđeni grad Efron, u kojem bijaše Lizanija s četama
najrazličitijih narodnosti. Kršni mladići poredani pred zidovima borili
se snažno, a unutra bilo je mnogo bojnih naprava i zaliha bacača.

<span id="an_12:28">12:28</span> Ali zazvavši u pomoć Svemogućega koji
svojom moći lomi neprijateljske snage, Židovi osvojiše grad i pobiše u
njemu oko dvadeset i pet tisuća stanovnika.

<span id="an_12:29">12:29</span> Podigavši se odande, uputiše se protiv
Scitopolisa, koji je od Jeruzalema udaljen šest stotina stadija.

<span id="an_12:30">12:30</span> Ali su ondje naseljeni Židovi
posvjedočili da su stanovnici Scitopolisa s njima vrlo prijazni te su ih
u teškim vremenima susretljivo primali.

<span id="an_12:31">12:31</span> Juda i njegovi zahvališe im, potičući
ih da se i ubuduće pokažu blagonakloni prema njihovu narodu. Stigoše u
Jeruzalem nešto prije Blagdana sedmica.

<span id="an_12:32">12:32</span> Poslije blagdana Pedesetnice udariše na
idumejskog vojskovođu Gorgiju.

<span id="an_12:33">12:33</span> Taj je izišao sa tri tisuće pješaka i
četiri stotine konjanika.

<span id="an_12:34">12:34</span> U boju pade izvjestan broj Židova.

<span id="an_12:35">12:35</span> Neki Dositej, konjanik iz redova
Tubijanaca, čovjek hrabar, uhvati Gorgiju. Držeći ga za plašt, silom ga
je vukao da prokletnika zarobi živa; ali na nj naletje neki trački
konjanik i odsiječe mu ruku u ramenu. Gorgija pobježe u Marisu.

<span id="an_12:36">12:36</span> Kako su se Ezdrinovi ljudi od dugog
vojevanja izmorili, Juda zamoli Gospodina da im u boju bude pomoćnik i
vođa.

<span id="an_12:37">12:37</span> Potom jezikom otaca zaklikta što mu
grlo dade i zapjeva hvalospjeve te nenadano napade Gorgijine ljude i
natjera ih u bijeg.

<span id="an_12:38">12:38</span> Sabravši vojsku, Juda se uputi u grad
Odolam. Kako je upravo osvanuo sedmi dan, ondje se prema običaju
očistiše i proslaviše subotu.

<span id="an_12:39">12:39</span> Sutradan su došli Judini ljudi - jer je
već bio posljednji čas - da pokupe tjelesa onih što su pali i da ih
pokopaju uz njihove rođake u grobovima otaca.

<span id="an_12:40">12:40</span> Tu su pod odjećom svakoga mrtvaca našli
predmete posvećene jamnijskim idolima, što Zakon Židovima zabranjuje.
Tako je svima postalo jasno da je to uzrok njihove smrti.

<span id="an_12:41">12:41</span> Zato su svi stali blagoslivljati
Gospodina, pravednog suca koji otkriva ono što je sakriveno.

<span id="an_12:42">12:42</span> Zatim se pomoliše da bi se počinjeni
grijeh sasvim oprostio. Plemeniti Juda opomenu vojnike da se čuvaju
čisti od grijeha, jer sad vide što je zbog grijeha zadesilo one koji su
pali.

<span id="an_12:43">12:43</span> Nato je sabrao oko dvije tisuće
srebrnih drahmi i poslao u Jeruzalem da se prinese žrtva okajnica za
grijeh. Učinio je to vrlo lijepo i plemenito djelo jer je mislio na
uskrsnuće.

<span id="an_12:44">12:44</span> Jer da nije vjerovao da će pali vojnici
uskrsnuti, bilo bi suvišno i ludo moliti za mrtve.

<span id="an_12:45">12:45</span> K tome je imao pred ovima najljepšu
nagradu koja čeka one koji usnu pobožno. Svakako, sveta i pobožna misao.
Zato je za pokojne prinio žrtvu naknadnicu da im se oproste grijesi.

<span id="an_13:1">13:1</span> Godine sto četrdeset i devete dočuli su
Judini ljudi da Antioh Eupator dolazi s mnoštvom vojske na Judeju

<span id="an_13:2">13:2</span> i da je s njime njegov skrbnik Lizija,
upravitelj državnih poslova; i da svaki ima grčku vojsku od stotinu i
deset tisuća pješaka, pet tisuća i tri stotine konjanika, dvadeset i dva
slona i tri stotine bojnih kola, opremljenih srpovima.

<span id="an_13:3">13:3</span> Njima se pridružio i Menelaj, vrlo
prepredeno potičući Antioha, ne zato što bi svojoj domovini želio sreću,
nego u nadi da će se održati na vlasti.

<span id="an_13:4">13:4</span> Ali Kralj kraljeva raspiri Antiohov gnjev
na zlikovca, jer je Lizija kralju obrazložio da je Menelaj krivac svemu
zlu. Zato Antioh zapovjedi da ga odvedu u Bereju i ondje pogube prema
mjesnom običaju.

<span id="an_13:5">13:5</span> U tom se mjestu nalazi kula visoka
pedeset lakata, puna pepela, a na njoj je naprava koja se okreće naokolo
i odasvud sunovraćuje u pepeo.

<span id="an_13:6">13:6</span> Tu se mora popeti krivac svetogrdne
pljačke ili kakvih drugih velikih zločina da ga odande strmoglave u
smrt.

<span id="an_13:7">13:7</span> Takva je smrtna kazna zadesila tog
nevjernika Menelaja a da ga nisu ni pokopali.

<span id="an_13:8">13:8</span> I to s pravom; sagriješio je mnogo protiv
žrtvenika, kojega je i oganj i pepeo svet, i zato ga je stigla smrt u
pepelu.

<span id="an_13:9">13:9</span> U to se primicao kralj, premećući u glavi
najokrutnije nakane kako bi Židovima napakostio još gore nego njegov
otac.

<span id="an_13:10">13:10</span> Kad je Juda za to saznao, odredio je da
narod danju i noću zazivlje Gospodina, da i sad kao nekoć pritekne u
pomoć onima kojima prijeti pogibao da ih liše Zakona, domovine i svetog
Hrama

<span id="an_13:11">13:11</span> te da ne dopusti da puk koji je malo
odahnuo opet padne pod vlast bogohulnih naroda.

<span id="an_13:12">13:12</span> Kad su svi zajedno izvršili taj nalog,
zaklinjući milosrdnog Gospodina suzama i postovima, prostrti ničice tri
dana zaredom, Juda ih ohrabri i pozva da se spreme.

<span id="an_13:13">13:13</span> Potom je sa starješinama odlučio da ne
čekaju, nego da iziđu i s Božjom pomoći riješe stvar prije nego kraljeva
vojska upadne u Judeju i zauzme grad.

<span id="an_13:14">13:14</span> Prepustivši, dakle, pothvat Stvoritelju
svijeta, potaknu svoje drugove da se za zakone, Hram, Grad, domovinu i
ustanove junački bore na život i smrt, pa se utabori kod Modina.

<span id="an_13:15">13:15</span> Davši tada svojima bojni zov: "Božja je
pobjeda!", noću s najboljim poizbor momcima napade kraljev šator; pobi u
taboru oko dvije tisuće ljudi, a njegovi ljudi probodoše najvećega slona
i njegova upravljača u kućici.

<span id="an_13:16">13:16</span> Ispuniše sav tabor stravom i metežom pa
se pobjedonosno povukoše.

<span id="an_13:17">13:17</span> Kad je počela svitati zora, sve je bilo
gotovo, jer je Gospod pomogao i štitio Judu.

<span id="an_13:18">13:18</span> Kad je kralj iskusio židovsku hrabrost,
pokuša varkama napadati njihove položaje.

<span id="an_13:19">13:19</span> Približi se snažnoj židovskoj tvrđavi
Betsur, ali je bio odbijen, svladan, pobijeđen.

<span id="an_13:20">13:20</span> Juda je opsjednutima slao što im je
bilo potrebno.

<span id="an_13:21">13:21</span> Ali je neki Rodok iz židovske vojske
neprijateljima odao tajne. Pronašli su ga, uhvatili i smaknuli.

<span id="an_13:22">13:22</span> Kralj je i drugi put poveo pregovore s
onima u Betsuru, ponudio im mir, prihvatio uvjete pa se povukao; a zatim
napade Judu i njegove ljude, ali bi poražen.

<span id="an_13:23">13:23</span> Kad je doznao da je Filip, koga je
postavio za državnog upravitelja u Antiohiji, podigao bunu, usplahirio
se pa stade opet pregovarati sa Židovima; prihvati njihove uvjete i
zakletvom se na njih obveza. Poslije izmirenja prinese žrtvu, počasti
Hram i nadari Sveto mjesto.

<span id="an_13:24">13:24</span> Dobro je primio Makabeja i postavio ga
za namjesnika od Ptolemaide do zemlje Gerenijaca.

<span id="an_13:25">13:25</span> Ode u Ptolemaidu, ali se njezini
građani nisu slagali s ugovorom; negodovali su zbog nekih stavaka i
tražili da se ponište.

<span id="an_13:26">13:26</span> Tada se na besjedište pope Lizija.
Branio je nagodbu kako je najbolje znao; uvjeri stanovnike, umiri ih i
pridobi, a onda se vrati u Antiohiju. Tako se završio kraljev vojni
pohod i uzmak.

<span id="an_14:1">14:1</span> Poslije tri godine saznali su Juda i
njegovi ljudi da je Seleukov sin Demetrije s jakom vojskom i brodovljem
doplovio u luku Tripolis,

<span id="an_14:2">14:2</span> zavladao zemljom i pogubio Antioha i
njegova skrbnika Liziju.

<span id="an_14:3">14:3</span> Neki Alkim, koji je prije bio veliki
svećenik a poslije se u vrijeme pobune svojevoljno okaljao, videći da se
nikako ne može održati i da mu je posve onemogućen pristup k svetom
žrtveniku,

<span id="an_14:4">14:4</span> pođe godine sto pedeset i prve kralju
Demetriju i donese mu zlatnu krunu i palmu, i k tome maslinove grančice
koje se običavaju prikazivati u Hramu. Inače tog dana nije učinio ništa
više.

<span id="an_14:5">14:5</span> Ali kad ga je potom Demetrije pozvao u
vijeće i upitao kakvo je raspoloženje i koje su nakane Židova, on
iskoristi tu priliku za svoje lude namjere i odgovori:

<span id="an_14:6">14:6</span> "Židovi koji se zovu Hasideji, a kojima
je na čelu Juda Makabej, vode neprestano ratove i dižu bune te ne daju
da se kraljevstvo naužije blagostanja.

<span id="an_14:7">14:7</span> Zato sam ja, lišen pradjedovske časti, to
jest velikog svećeništva, došao ovamo,

<span id="an_14:8">14:8</span> jer su mi na srcu u prvom redu kraljevska
prava, a u drugom naši sugrađani, jer zbog nepromišljenosti spomenutih
ljudi sav naš narod trpi nemalu štetu.

<span id="an_14:9">14:9</span> Kad sve to potanko saznaš, o kralju, po
svojoj blagoj čovjekoljubivosti koju gojiš prema svima, udostoj se
pobrinuti za dobro naše zemlje i našega naroda, kojemu prijeti pogibao
sa svih strana.

<span id="an_14:10">14:10</span> Jer dok Juda živi, ne može država
uživati mira."

<span id="an_14:11">14:11</span> Čim je to izgovorio, ostali kraljevi
prijatelji, neprijateljski raspoloženi prema Judi, još većma uzeše
podjarivati Demetrija.

<span id="an_14:12">14:12</span> On odmah dozva Nikanora, koji je
zapovijedao odredom slonova, te ga imenova upraviteljem Judeje i posla
ga

<span id="an_14:13">14:13</span> s nalogom da Judu pogubi a njegove
ljude rastjera te da Alkima postavi za velikog svećenika veličanstvenog
Svetišta.

<span id="an_14:14">14:14</span> Oni pogani koji bijahu pred Judom iz
Judeje pobjegli pridružiše se hrpimice Nikanoru, jer su mislili da će se
nezgode i nesreće Židova okrenuti u njihovu korist.

<span id="an_14:15">14:15</span> Kad su Židovi čuli za Nikanorov dolazak
i za navalu pogana, posuli su se prašinom i stali se moliti Onome koji
je dovijeka uspostavio svoj narod i koji se uvijek vidljivim znakovima
zauzima za svoju Baštinu.

<span id="an_14:16">14:16</span> Na nalog svog zapovjednika odmah
krenuše odande i sukobiše se s njima kod mjesta Desaua.

<span id="an_14:17">14:17</span> Judin brat Šimun uhvati se s Nikanorom,
ali, iznenađen neočekivanim dolaskom protivničkih četa, pretrpje malen
neuspjeh.

<span id="an_14:18">14:18</span> Ipak se Nikanor bojao da odluči krvlju,
jer je čuo o junaštvu Jude i njegovih, o njihovoj neustrašivosti u
bojevima za domovinu.

<span id="an_14:19">14:19</span> Zato je poslao Posidonija, Teodota i
Natatiju da Židovima predlože i prihvate mirovne ponude.

<span id="an_14:20">14:20</span> Ispitavši dublje te prijedloge,
zapovjednik ih priopći svojim vojnicima; pokazalo se da su jednodušni i
da pristaju na nagodbu.

<span id="an_14:21">14:21</span> Uglavili su dan kada će se zapovjednici
sastati na istom mjestu. Tada su sa svake strane došla po jedna bojna
kola te su postavili počasne stolice.

<span id="an_14:22">14:22</span> Juda je na prikladnim mjestima
razmjestio naoružane ljude spremne ako bi neprijatelji iznenada što
vjerolomno pokušali. Lijepo su se sporazumjeli.

<span id="an_14:23">14:23</span> Nikanor se zadržao u Jeruzalemu, ne
čineći ništa nepravedno. Štoviše, otpustio je ljude koji se bijahu
okupili oko njega.

<span id="an_14:24">14:24</span> Judu je neprestano imao uza se, jer je
u srcu osjećao sklonost prema tom čovjeku.

<span id="an_14:25">14:25</span> Nagovorio ga da se oženi i da ima
djecu. Juda se oženio, živio u blagostanju i nauživao se života.

<span id="an_14:26">14:26</span> Kad je Alkim vidio njihovu međusobnu
sklonost i shvatio da su sklopili ugovor, otišao je Demetriju i rekao mu
da Nikanor ima izdajničke namjere, jer je Judu, protivnika njegova
kraljevstva, imenovao nasljednikom.

<span id="an_14:27">14:27</span> Nato se kralj razgnjevi: razjaren
klevetama tog nitkova, napisa Nikanoru pismo i poruči mu da zbog nagodbe
veoma negoduje; i zapovjedi mu da mu odmah u Antiohiju pošalje Makabeja
okovana.

<span id="an_14:28">14:28</span> Kad je to stiglo Nikanoru, zbunio se,
jer mu bijaše teško da pogazi nagodbu s čovjekom koji nije ništa kriv.

<span id="an_14:29">14:29</span> Ali kako nije bilo moguće usprotiviti
se kralju, vrebao je prigodu da taj nalog izvrši lukavštinom.

<span id="an_14:30">14:30</span> Makabej je ipak zamijetio da se Nikanor
hladnije vlada prema njemu i da ga susreće grublje nego što je običavao
te nasluti da ta hladnoća nije dobar znak. Zato skupi oko sebe mnogo
svojih pristalica i stade izbjegavati Nikanora.

<span id="an_14:31">14:31</span> A ovaj, videći kako ga je čovjek vješto
nadmudrio, pođe u uzvišeni i sveti Hram upravo kad su svećenici
prinosili obredne žrtve i zapovjedi da mu predaju tog čovjeka.

<span id="an_14:32">14:32</span> Kako su mu oni pod zakletvom
izjavljivali da ne znaju gdje je čovjek koga traži,

<span id="an_14:33">14:33</span> on podiže desnicu prema Hramu i zakle
se ovako: "Ako mi ne predate Judu svezana lancima, sravnit ću to Božje
svetište sa zemljom, raskopat ću žrtvenik te ću na istome mjestu podići
divan hram Dionizu."

<span id="an_14:34">14:34</span> Rekavši to, ode. Tada svećenici
podigoše ruke prema nebu i zazvaše Onoga koji je uvijek branio naš
narod:

<span id="an_14:35">14:35</span> "O ti Gospodaru komu ništa ne treba,
tebi se svidjelo da se Hram u kojem prebivaš nalazi među nama.

<span id="an_14:36">14:36</span> Zato sad, sveti Gospodaru svake
svetosti, sačuvaj dovijeka neoskvrnjen ovaj Dom koji je nedavno
očišćen."

<span id="an_14:37">14:37</span> Uto Nikanoru optužiše Razisa, jednog od
jeruzalemskih starješina, čovjeka koji je ljubio svoje sugrađane i bio
na vrlo dobru glasu, pa su ga zbog njegove dobrote nazivali ocem Židova.

<span id="an_14:38">14:38</span> On je već u prvim vremenima pobune bio
okrivljen zbog židovstva te se tijelom i dušom najpostojanije izložio za
židovstvo.

<span id="an_14:39">14:39</span> Stoga je Nikanor, da pokaže svoju
otvorenu nesklonost prema Židovima, poslao preko pet stotina vojnika da
ga uhvate,

<span id="an_14:40">14:40</span> jer nije sumnjao da će nestanak tog
čovjeka za Židove značiti težak udarac.

<span id="an_14:41">14:41</span> Kad je, dakle, rulja već gotovo
osvojila kulu i jurišala na ulazna vrata, kad je već bio izdan nalog da
se podmetne vatra i vrata zapale, Razis se, opkoljen odasvud, baci na
vlastiti mač.

<span id="an_14:42">14:42</span> Radije je htio časno poginuti nego
dopasti u bezbožničke ruke da podnosi uvrede nedostojne njegove
plemenitosti.

<span id="an_14:43">14:43</span> Ali kako se u bojnoj žurbi nije smrtno
pogodio, a rulja na vrata prodirala unutra, odvažno otrča na zid te se
junački strmoglavi na rulju.

<span id="an_14:44">14:44</span> Kako su se svi odmah razmakli, pade
usred praznine.

<span id="an_14:45">14:45</span> Još dišući, ponesen gnjevom, ustade sav
obliven krvlju i unatoč teškim ranama potrča kroz rulju te stade na
strmu pećinu.

<span id="an_14:46">14:46</span> Već posve bez krvi, istrže sebi utrobu
uhvativši je objema rukama te je baci na rulju, moleći Gospodara života
i duha da mu je jednom opet vrati. Tako je preminuo.

<span id="an_15:1">15:1</span> Kad je Nikanor doznao da se Juda i
njegovi nalaze u području Samarije, odlučio je da ih bez ikakve
opasnosti napadne na dan počinka.

<span id="an_15:2">15:2</span> Židovi koji su ga prisilno slijedili
opomenuše ga: "Nemoj ih tako divljački i barbarski zatirati, nego poštuj
dan što ga je Onaj koji bdi nad svime napose posvetio."

<span id="an_15:3">15:3</span> Tada ih taj trostruki zlikovac upita
postoji li na nebu vladalac koji je zapovjedio da se svetkuje dan
subotnji.

<span id="an_15:4">15:4</span> Kad su mu oni izjavili: "Postoji živi
Gospod, Vladalac na nebu, koji zapovjedi da se svetkuje sedmi dan",

<span id="an_15:5">15:5</span> on odgovori: "A ja sam vladalac na zemlji
i ja zapovijedam da se pograbi oružje i da se izvrše kraljevski
poslovi." Ipak mu nije uspjelo da izvrši svoju zločinačku odluku.

<span id="an_15:6">15:6</span> Dok se Nikanor u krajnjoj razmetljivosti
nadimao te odlučio da plijenom, otetim Judi i njegovima, podigne
zajednički spomenik,

<span id="an_15:7">15:7</span> Makabej se opet postojano i
nepokolebljivo uzdao da će mu Gospodin priteći u pomoć.

<span id="an_15:8">15:8</span> Hrabrio je svoje ljude neka se ne plaše
navale pogana, nego neka se sjete pomoći što su je od Neba već primili i
nadaju se da će im i sada Svemogući udijeliti pobjedu.

<span id="an_15:9">15:9</span> Osokolivši ih riječima Zakona i Proroka,
podsjetivši ih na bojeve što su ih već b§ili, učvrsti ih u hrabrosti.

<span id="an_15:10">15:10</span> Kad im je tako osmjelio srca, još ih
upozori kako pogani okreću vjerom i krše zakletvu.

<span id="an_15:11">15:11</span> Pošto je tako svakoga od njih naoružao
manje pouzdanjem u štitove i koplja a više smjelošću i pobudnim
riječima, ispriča im vjerodostojan san, viđenje, a oni mu se svi
obradovaše.

<span id="an_15:12">15:12</span> Evo što je vidio: bivši veliki svećenik
Onija, čovjek dobar i čestit, skroman u ophođenju, blage ćudi, otmjen u
govoru, od djetinjstva vičan svakoj kreposti, podigao ruke i molio za
svu židovsku zajednicu.

<span id="an_15:13">15:13</span> Zatim se Judi ukazao i čovjek vremešan
i častan, čudesna i veličanstvena dostojanstva.

<span id="an_15:14">15:14</span> Tada Onija progovori: "Ovo je ljubitelj
svoje braće koji se mnogo moli za narod i za sav Sveti grad - Božji
prorok Jeremija."

<span id="an_15:15">15:15</span> Nato Jeremija pruži desnicu i Judi
preda zlatan mač. Predajući mu ga, reče:

<span id="an_15:16">15:16</span> "Prihvati ovaj sveti mač: Božji je dar,
njime ćeš slomiti neprijatelje!"

<span id="an_15:17">15:17</span> Obodreni tim lijepim Judinim riječima,
što su mogle nadahnuti junaštvom i mlada srca ispuniti muževnošću,
Židovi odlučiše da se i ne utabore, nego da odmah navale i junački, u
borbi prsa o prsa, sve riješe, budući da su Grad i svetinje i Hram bili
u opasnosti.

<span id="an_15:18">15:18</span> Nisu se toliko zabrinjavali za žene,
djecu, braću i rođake, koliko ih je morio najveći i prvi strah - strah
za posvećeni Hram.

<span id="an_15:19">15:19</span> Ali je i one koji su ostali u gradu
obuzimala velika tjeskoba: bili su u strahu zbog bitke na otvorenom
polju.

<span id="an_15:20">15:20</span> Svi su iščekivali ishod bitke:
neprijatelj se već bio sabrao i svrstao za boj, slonove su doveli na
prikladna mjesta, a konjanike razmjestili na krilima.

<span id="an_15:21">15:21</span> Makabej vidje to veliko mnoštvo,
raznovrsnu opremu i strašnu pojavu slonova. Podiže ruke k nebu i zazva
čudotvorca Gospodina, jer je znao da on pobjede ne dijeli prema oružju
nego prema tomu koga smatra dostojnim.

<span id="an_15:22">15:22</span> Zazvao je ovako: "Ti si, o Gospodaru,
za judejskog kralja Ezekije poslao svog anđela, koji pobi sto osamdeset
i pet tisuća Sanheribovih ljudi.

<span id="an_15:23">15:23</span> Zato, o nebeski Vladaru, pošalji i sad
ispred nas dobra anđela da sije strah i trepet!

<span id="an_15:24">15:24</span> Jakom mišicom svojom udari one koji,
huleći, izađoše da napadnu tvoj sveti narod!" Tako je završio molitvu.

<span id="an_15:25">15:25</span> Dok su se Nikanorove čete primicale uz
jeku truba i bojne pjesme,

<span id="an_15:26">15:26</span> Judini se ljudi sukobiše s
neprijateljem uz vapaje i molitve.

<span id="an_15:27">15:27</span> Boreći se rukama a moleći se srcima
Bogu, oborili su ne manje od trideset i pet tisuća ljudi, obradovani
očevidnom Božjom pomoći.

<span id="an_15:28">15:28</span> Kad su se poslije boja veselo vraćali,
opaziše Nikanora gdje leži u bojnoj opremi.

<span id="an_15:29">15:29</span> Podiže se vika i nasta metež, a oni
uzeše slaviti Svemogućega jezikom svojih otaca.

<span id="an_15:30">15:30</span> Nato Juda, koji se tijelom i dušom
bacio u prve redove za svoje sugrađane i koji je prema svojim
sunarodnjacima gajio mladenačku blagonaklonost, zapovjedi da Nikanoru
odsijeku glavu i ruku u ramenu i odnesu ih u Jeruzalem.

<span id="an_15:31">15:31</span> I sam je onamo pošao, sazvao svoje
sunarodnjake i svećenike te stao pred žrtvenik. Tada posla po one u
Tvrđi:

<span id="an_15:32">15:32</span> pokaza im glavu zločinačkog Nikanora i
ruku koju taj hulitelj bijaše drzovito podigao protiv svetog Doma
Svevladara.

<span id="an_15:33">15:33</span> Odrezavši jezik bezbožnog Nikanora,
naredi da se komad po komad dade pticama i da se pred Hramom objesi
njegova luđačka ruka.

<span id="an_15:34">15:34</span> Svi su tada, upravivši oči nebu,
blagoslivljali Gospoda koji se očitovao: "Blagoslovljen bio Onaj koji je
svoje Prebivalište sačuvao neoskvrnjeno!"

<span id="an_15:35">15:35</span> Juda objesi Nikanorovu glavu na Tvrđu,
da svima bude na vidiku kao očevidan znak pomoći Gospodnje.

<span id="an_15:36">15:36</span> Svi jednodušno zaključiše da se taj dan
nipošto ne zaboravi, nego da se slavi trinaestog dana dvanaestog
mjeseca, koji se aramejskim jezikom zove Adar, uoči dana Mordokajeva.

<span id="an_15:37">15:37</span> Budući da je s Nikanorom dokončano te
su Hebreji od tog vremena zavladali gradom, ja ću ovim završiti svoju
povijest.

<span id="an_15:38">15:38</span> Ako sam je dobro i vješto sastavio,
ispunila mi se želja. Ako li slabo i osrednje, učinio sam što sam mogao.

<span id="an_15:39">15:39</span> Jer kao što je štetno piti samo vino
ili samu vodu, dok je vino pomiješano s vodom tečnije i ugodnije, tako
se i pravilno raspoređen prikaz sviđa ušima onih koji knjigu slušaju.
Time završavam.
