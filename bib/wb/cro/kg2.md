[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](kg1)  [Next](ch1) 

------------------------------------------------------------------------

### Croatian Bible: 2 Kings

<span id="an_1:1">1:1</span> Poslije smrti Ahabove pobuni se Moab protiv
Izraela.

<span id="an_1:2">1:2</span> Kako Ahazja bijaše pao preko prozorske
rešetke svoje gornje odaje u Samariji i ozlijedio se, posla glasnike
kojima reče: "Idite, pitajte Baal Zebuba, boga ekronskog, hoću li
ozdraviti od ove bolesti."

<span id="an_1:3">1:3</span> Ali je Anđeo Jahvin rekao Iliji Tišbijcu:
"Ustani! Idi u susret glasnicima samarijanskoga kralja i reci im: 'Zar
nema Boga u Izraelu te se idete savjetovati s Baal Zebubom, bogom
ekronskim?'

<span id="an_1:4">1:4</span> I zato veli Jahve ovako: 'Nećeš sići s
postelje u koju si se popeo; sigurno ćeš umrijeti.'" I ode Ilija.

<span id="an_1:5">1:5</span> Glasnici se vratiše k Ahazji, a on im reče:
"Kako to da ste se već vratili?"

<span id="an_1:6">1:6</span> Oni mu odgovoriše: "Sreo nas neki čovjek i
rekao nam: 'Idite, vratite se pred kralja koji vas je poslao i recite
mu: Ovako veli Jahve: Zar nema Boga u Izraelu te si poslao po savjet k
Baal Zebubu, bogu ekronskom? Zato nećeš sići s postelje na koju si se
popeo, nego ćeš umrijeti.'"

<span id="an_1:7">1:7</span> On ih upita: "Kakav bijaše na oči taj
čovjek koji vas je sreo i rekao vam te riječi?"

<span id="an_1:8">1:8</span> A oni mu odgovoriše: "Bio je to čovjek u
kožuhu i s kožnim pojasom oko bedara." On reče: "To je Ilija Tišbijac!"

<span id="an_1:9">1:9</span> Tada mu posla pedesetnika s njegovom
pedesetoricom i ode taj k njemu i, našavši ga gdje sjedi na vrhu
brijega, reče mu: "Čovječe Božji! Kralj je naredio: Siđi!"

<span id="an_1:10">1:10</span> Ilija odgovori i reče pedesetniku: "Ako
sam čovjek Božji, neka oganj siđe s neba i neka te proguta, tebe i tvoju
pedesetoricu." I oganj se spusti s neba i proguta ga, njega i njegovu
pedesetoricu.

<span id="an_1:11">1:11</span> Kralj mu posla drugoga pedesetnika i
njegovu pedesetoricu; a taj, kad dođe, reče mu: "Čovječe Božji! Kralj je
ovo zapovjedio: Brže siđi!"

<span id="an_1:12">1:12</span> Ilija odgovori i reče mu: "Ako sam čovjek
Božji, neka siđe oganj s neba i proguta tebe i tvoju pedesetoricu." I
spusti se oganj s neba i proguta ga, njega i njegovu pedesetoricu.

<span id="an_1:13">1:13</span> Kralj posla opet trećega pedesetnika i
njegovu pedesetoricu. Treći pedesetnik dođe, prignu koljena pred Ilijom
i zamoli ga ovako: "Čovječe Božji! Neka bude dragocjen u tvojim očima
moj život i život ovih pedeset tvojih slugu!

<span id="an_1:14">1:14</span> Oganj se spustio s neba i progutao je oba
pedesetnika s njihovom pedesetoricom; ali sada neka barem moj život bude
dragocjen u tvojim očima!"

<span id="an_1:15">1:15</span> Anđeo Jahvin reče Iliji: "Siđi s njim, ne
boj se!" On ustade i siđe s njim pred kralja

<span id="an_1:16">1:16</span> i reče mu: "Ovako veli Jahve: zato što si
slao glasnike Baal Zebubu, bogu ekronskom, po savjet, nećeš sići s
postelje na koju si se popeo, nego ćeš umrijeti."

<span id="an_1:17">1:17</span> I umrije po riječi Jahvinoj koju je
objavio Ilija. A Joram, njegov brat, zakralji se mjesto njega druge
godine Jorama, sina Jošafata, judejskoga kralja, jer ovaj nije imao
sinova.

<span id="an_1:18">1:18</span> Ostala povijest Ahazje, sve što je
učinio, zar to nije zapisano u knjizi Ljetopisa kraljeva izraelskih?

<span id="an_2:1">2:1</span> Evo što se dogodilo kad je Jahve uznio
Iliju na nebo u vihoru: Ilija i Elizej pošli iz Gilgala.

<span id="an_2:2">2:2</span> I reče Ilija Elizeju: "Ostani ovdje jer me
Jahve šalje do Betela." Elizej odgovori: "Života mi Jahvina i tvoga: ja
te neću ostaviti!" I siđoše do Betela.

<span id="an_2:3">2:3</span> A proročki sinovi koji su boravili u Betelu
iziđoše Elizeju u susret i rekoše mu: "Znaš li da će danas Jahve uzeti
tvoga gospodara iznad tvoje glave?" On reče: "I ja to znam; tiho!"

<span id="an_2:4">2:4</span> Ilija mu reče: "Elizeju! Ostani ipak ovdje
jer me Jahve šalje do Jerihona." Ali on odgovori: "Života mi Jahvina i
tvoga: ja te neću ostaviti!" I uđoše u Jerihon.

<span id="an_2:5">2:5</span> Proročki sinovi koji su živjeli u Jerihonu
priđoše Elizeju i rekoše mu: "Znaš li da će danas Jahve uzeti tvoga
gospodara iznad tvoje glave?" On reče: "I ja to znam; tiho!"

<span id="an_2:6">2:6</span> Ilija mu reče: "Ostani ipak ovdje jer me
Jahve šalje do Jordana." Ali on odgovori: "Života mi Jahvina i tvoga: ja
te neću ostaviti!" I tako pođoše obojica.

<span id="an_2:7">2:7</span> I pedeset proročkih sinova pođe i zaustavi
se podalje, dok su se njih dvojica zadržala na obali Jordana.

<span id="an_2:8">2:8</span> Tada Ilija uze svoj ogrtač, smota ga i
udari njime po vodi, a voda se razdijeli na dvije strane. I obojica
prijeđoše po suhu.

<span id="an_2:9">2:9</span> A kad prijeđoše, Ilija će Elizeju: "Traži
što da ti još učinim prije nego što budem uznesen ispred tebe!" A Elizej
odgovori: "Neka mi u dio padne obilje tvoga duha!"

<span id="an_2:10">2:10</span> Ilija odgovori: "Mnogo tražiš: ako me
budeš vidio kad budem uznesen ispred tebe, bit će ti tako; ako pak ne
budeš vidio, neće ti biti."

<span id="an_2:11">2:11</span> I dok su tako išli i razgovarali, gle:
ognjena kola i ognjeni konji stadoše među njih i Ilija u vihoru uziđe na
nebo.

<span id="an_2:12">2:12</span> Elizej je gledao i vikao: "Oče moj, oče
moj! Kola Izraelova i konjanici njegovi!" I više ga nije vidio. Uze tada
svoje haljine i razdera ih nadvoje.

<span id="an_2:13">2:13</span> I podiže Ilijin plašt, koji bijaše pao s
njega, te se vrati i zaustavi se na obali Jordana.

<span id="an_2:14">2:14</span> Uze onda Ilijin plašt i udari po vodi
govoreći: "Gdje je Jahve, Bog Ilijin?" I kad udari po vodi, ona se
razdijeli na dvije strane i Elizej prijeđe.

<span id="an_2:15">2:15</span> Proročki su sinovi to sa strane vidjeli
pa rekoše: "Duh je Ilijin počinuo na Elizeju!" I krenuše mu u susret,
baciše se pred njim na zemlju

<span id="an_2:16">2:16</span> i rekoše mu: "Evo ovdje s tvojim slugama
pedeset junaka. Dopusti im da idu tražiti tvoga gospodara; možda ga je
Duh Jahvin uzdigao i bacio na koju goru ili u kakvu dolinu." On im
odgovori: "Ne šaljite nikoga."

<span id="an_2:17">2:17</span> Ali kako su oni svejednako navaljivali,
reče im: "Pošaljite!" I poslaše pedesetoricu; tražili su ga tri dana,
ali ga nisu našli.

<span id="an_2:18">2:18</span> Vratiše se Elizeju, koji je ostao u
Jerihonu, i on im reče: "Nisam li vam rekao: 'Nemojte ići!'"

<span id="an_2:19">2:19</span> Ljudi iz grada rekoše Elizeju: "Lijepo je
u gradu, kako to može vidjeti i naš gospodar, ali je voda loša i zemlja
neplodna."

<span id="an_2:20">2:20</span> On reče: "Donesite mi novu zdjelu i
metnite soli u nju!" I oni mu je donesoše.

<span id="an_2:21">2:21</span> On tada ode na izvor, baci u nj soli i
reče: "Ovako govori Jahve: 'Ozdravljam ovu vodu. Neće od nje više biti
ni smrti ni neplodnosti.'"

<span id="an_2:22">2:22</span> I voda postade zdrava i takva je do
današnjeg dana, po riječi koju je izrekao Elizej.

<span id="an_2:23">2:23</span> Odatle je uzašao u Betel. Dok je išao
putem, dječaci bijahu izišli iz grada i rugahu mu se govoreći: "Hodi,
ćelo! Hodi, ćelo!"

<span id="an_2:24">2:24</span> On se obazre, pogleda ih i prokle ih u
ime Jahvino. I odmah iziđoše dva medvjeda iz šume i rastrgaše četrdeset
i dvoje djece.

<span id="an_2:25">2:25</span> Odatle ode on na goru Karmel, a odande se
vrati u Samariju.

<span id="an_3:1">3:1</span> Joram, sin Ahabov, zakralji se nad Izraelom
u Samariji osamnaeste godine Jošafatova kraljevanja u Judeji. I vladao
je dvanaest godina.

<span id="an_3:2">3:2</span> Činio je što je zlo u očima Jahvinim, ali
ne kao njegov otac i mati, jer je uklonio Baalov stup što ga bijaše
podigao njegov otac.

<span id="an_3:3">3:3</span> Ali je prianjao uz grijeh kojim je
Jeroboam, sin Nebatov, zavodio Izraela; i nije odstupao od njega.

<span id="an_3:4">3:4</span> Meša, kralj moapski, bio je stočar i slao
je izraelskom kralju u danak stotinu tisuća janjaca i vunu od stotine
tisuća ovnova.

<span id="an_3:5">3:5</span> Ali kad je umro Ahab, pobuni se kralj
moapski protiv izraelskog kralja.

<span id="an_3:6">3:6</span> U to je baš vrijeme kralj Joram izišao iz
Samarije i izvršio smotru svih Izraelaca.

<span id="an_3:7">3:7</span> Zatim je poručio judejskom kralju Jošafatu:
"Moapski se kralj pobunio protiv mene. Hoćeš li sa mnom u rat protiv
Moabaca?" Judejski kralj odgovori: "Hoću! Ja kao ti, moj narod kao tvoj
narod, moji konji kao i tvoji konji."

<span id="an_3:8">3:8</span> I doda: "Kojim ćemo putem?" A drugi mu
odgovori: "Kroz Edomsku pustinju."

<span id="an_3:9">3:9</span> I tako krenu izraelski kralj s judejskim
kraljem i s kraljem edomskim. Sedam su dana lutali, a nije bilo vode
četama ni stoci koja je išla za njima.

<span id="an_3:10">3:10</span> Tada povika kralj izraelski: "Jao, Jahve
je pozvao ova tri kralja da ih preda u ruke Moapcima!"

<span id="an_3:11">3:11</span> Ali Jošafat reče: "Nema li tu proroka
Jahvina da se preko njega posavjetujemo s Jahvom?" Tada odgovori jedan
između slugu izraelskoga kralja: "Ovdje je Elizej, sin Šafatov, koji je
lijevao vodu na Ilijine ruke."

<span id="an_3:12">3:12</span> Jošafat reče: "U njega je riječ Božja." I
kralj izraelski, kralj judejski i kralj edomski odoše Elizeju.

<span id="an_3:13">3:13</span> A Elizej reče kralju izraelskom: "Što ja
imam s tobom? Potraži proroke svoga oca i proroke svoje majke!"
Izraelski kralj odgovori mu: "Ne! Jer Jahve je pozvao ova tri kralja da
ih preda u ruke Moapcima."

<span id="an_3:14">3:14</span> Elizej uzvrati: "Tako mi živoga Jahve
Sebaota, komu služim, kad ne bih gledao na judejskog kralja Jošafata, ne
bih ti obraćao pažnje niti bih te pogledao.

<span id="an_3:15">3:15</span> Sada mi dovedite svirača." I dok je
glazbenik svirao, siđe ruka Jahvina nada nj.

<span id="an_3:16">3:16</span> I on reče: "Ovako veli Jahve: 'Iskopajte
u ovoj dolini mnogo jama.

<span id="an_3:17">3:17</span> Jer ovako veli Jahve: nećete osjetiti
vjetra niti ćete vidjeti dažda, a ova će se dolina napuniti vodom. I pit
ćete vi, vaš marva i vaša stoka.'

<span id="an_3:18">3:18</span> Ali to još nije ništa u očima Jahve: on
će predati Moab u vaše ruke.

<span id="an_3:19">3:19</span> Vi ćete zauzeti sve utvrđene gradove,
posjeći sve plodno drveće, zatrpati sve izvore i opustošiti najbolja
polja: kamenjem ćete ih zasijati."

<span id="an_3:20">3:20</span> I doista, ujutro, u vrijeme kad se
prinosi žrtva, dođe voda od Edoma i preplavi svu okolinu.

<span id="an_3:21">3:21</span> Kad su Moapci čuli da su kraljevi došli s
njima ratovati, pozvaše sve koji bijahu sposobni za oružje i postaviše
ih na granicu.

<span id="an_3:22">3:22</span> Kad su ujutro ustali i kad je sunce
granulo nad onom vodom, Moapcima se sa strane voda učini crvenom kao
krv.

<span id="an_3:23">3:23</span> I rekoše: "To je krv! Zacijelo su se
kraljevi međusobno pobili i jedan drugoga pogubili. A sada: na plijen,
Moapci!"

<span id="an_3:24">3:24</span> Ali kad su stigli do izraelskog tabora,
digoše se Izraelci i potukoše Moapce, tako te ovi pobjegoše pred njima.
A Izraelci pojuriše da dotuku Moapce.

<span id="an_3:25">3:25</span> Razorili su im gradove, bacali svaki po
kamen na najbolje njive da ih zaspu, zatrpali izvore i posjekli sve
plodno drveće. Konačno, ostao je samo grad Kir Harešet; praćari su ga
opkolili i tukli ga.

<span id="an_3:26">3:26</span> Kada je moapski kralj vidio da neće
izdržati bitku, uze sa sobom sedam stotina ljudi naoružanih mačevima,
pokuša se probiti i doći do kralja edomskog, ali ne uspje.

<span id="an_3:27">3:27</span> Tada uze svoga sina prvenca, koji ga
imaše naslijediti, i prinese ga kao paljenicu na zidu. To se tako silno
zgadilo Izraelcima te odoše od njih i vratiše se u svoju zemlju.

<span id="an_4:1">4:1</span> Žena jednoga od proročkih sinova zamoli
Elizeja ovako: "Tvoj sluga, moj muž, umro je; a znaš da se tvoj sluga
bojao Jahve. Sada je došao vjerovnik da mi uzme oba sina i učini ih
svojim robovima."

<span id="an_4:2">4:2</span> Elizej joj reče: "Što ti mogu učiniti! Reci
mi što imaš u kući?" Ona odgovori: "Tvoja sluškinja nema ništa u kući,
osim vrča ulja."

<span id="an_4:3">4:3</span> Tada joj reče: "Idi i posudi od svih svojih
susjeda praznih sudova, ali neka ih ne bude premalo!

<span id="an_4:4">4:4</span> Zatim se vrati kući, zatvori vrata za sobom
i za svojim sinovima i nalijevaj ulje u sve te sudove i pune stavljaj na
stranu."

<span id="an_4:5">4:5</span> I ode ona od njega, zatvori vrata za sobom
i za svojim sinovima. Oni su joj dodavali sudove, a ona ih punila.

<span id="an_4:6">4:6</span> I kad se sudovi napuniše, reče ona svome
sinu: "Dodaj mi još jedan sud!" Ali joj on odgovori: "Nema više sudova."
I ulje stade.

<span id="an_4:7">4:7</span> Ona ode i kaza čovjeku Božjem, a on joj
reče: "Idi, prodaj ulje i podmiri svoj dug, a od ostatka živjet ćeš ti i
tvoji sinovi!"

<span id="an_4:8">4:8</span> Jednoga je dana Elizej prolazio kroza
Šunam. A živjela ondje ugledna žena i ona ga pozva k stolu. Odonda, kad
god prolazaše onuda, uvratio bi se k njoj na jelo.

<span id="an_4:9">4:9</span> Ona reče svome mužu: "Evo, znam i vidim da
je svet onaj čovjek Božji što prolazi ovuda.

<span id="an_4:10">4:10</span> Načinimo mu sobicu na krovu, stavimo mu
ondje postelju, stol, stolicu i svjetiljku: kad dođe k nama, povući će
se onamo."

<span id="an_4:11">4:11</span> Jednoga dana dođe on onamo, povuče se u
gornju sobu i počinu ondje.

<span id="an_4:12">4:12</span> Reče zatim svome momku Gehaziju: "Pozovi
tu Šunamku!" On je pozva te ona stade preda nj.

<span id="an_4:13">4:13</span> I još mu reče: "Kaži joj: 'Lijepo se
brineš za nas. Što možemo učiniti za te? Treba li reći riječ za te
kralju ili vojskovođi?'" Ali ona odgovori: "Ja živim usred svoga
naroda."

<span id="an_4:14">4:14</span> On nastavi: "Dakle, što da učinimo za
nju?" Gehazi odgovori: "Eto, nema sina, a muž joj je vremešan."

<span id="an_4:15">4:15</span> A on reče: "Pozovi je!" Pozva je, a ona
stade kod ulaza.

<span id="an_4:16">4:16</span> "Dogodine u ovo doba", reče joj, "zagrlit
ćeš sina u naručju." A ona reče: "Ne, gospodaru moj, ne varaj službenice
svoje!"

<span id="an_4:17">4:17</span> Ali je žena doista zatrudnjela i rodila
je sina druge godine u ono doba, kako joj je rekao Elizej.

<span id="an_4:18">4:18</span> Dječak je rastao. Jednoga dana ode ocu
kod žetelaca.

<span id="an_4:19">4:19</span> I potuži se ocu: "Jao, glava, glava
moja!" A otac zapovjedi jednom momku da ga odnese majci.

<span id="an_4:20">4:20</span> On ga uze i odvede ga njegovoj majci. Na
njenim je koljenima ostao do podne i onda umrije.

<span id="an_4:21">4:21</span> Ona tada ode gore i položi ga u postelju
Božjega čovjeka. Izišla je zatim i zaključala vrata.

<span id="an_4:22">4:22</span> Potom je pozvala svoga muža i rekla:
"Pošalji mi jednoga od momaka i jednu magaricu; otrčat ću do čovjeka
Božjeg i vratit ću se."

<span id="an_4:23">4:23</span> On je upita: "Zašto da danas pođeš k
njemu? Nije ni mlađak niti je subota." Ali ona odgovori: "Ostaj u miru!"

<span id="an_4:24">4:24</span> Pošto joj je momak osamario magaricu, ona
će mu: "Povedi i pođi! Ne zadržavaj me na putu, osim ako ti naredim."

<span id="an_4:25">4:25</span> Ode ona i dođe k čovjeku Božjem, na goru
Karmel. Kada je čovjek Božji ugleda izdaleka, reče svome momku Gehaziju:
"Evo one Šunamke.

<span id="an_4:26">4:26</span> Otrči pred nju i pitaj je: 'Kako si? Je
li ti muž dobro? Je li ti dijete zdravo?'" Ona odgovori: "Zdravi smo."

<span id="an_4:27">4:27</span> Kada je stigla do čovjeka Božjega na
gori, obujmi mu noge. Gehazi pristupi da je odmakne, ali mu čovjek Božji
reče: "Pusti je jer joj je duša ojađena. Jahve mi krije, nije mi ništa
objavio."

<span id="an_4:28">4:28</span> A ona reče: "Zar sam ja tražila sina od
svoga gospodara? Nisam li ti govorila da me ne zavaravaš?"

<span id="an_4:29">4:29</span> On tada reče Gehaziju: "Opaši se, uzmi u
ruku moj štap pa idi! Ako koga susretneš, ne pozdravljaj ga; ako te tko
pozdravi, ne odzdravljaj mu. Moj štap položi na dječaka."

<span id="an_4:30">4:30</span> Ali dječakova majka reče: "Života mi
Jahvina i tvoga, neću te ostaviti!" On tada ustade i pođe za njom.

<span id="an_4:31">4:31</span> Gehazi je otišao prije njih i položio
štap na dječaka, ali ne bješe ni glasa ni odziva. Vrati se on pred
Elizeja i javi mu: "Dječak se nije probudio."

<span id="an_4:32">4:32</span> Elizej uđe u kuću i nađe dječaka gdje
mrtav leži na njegovoj postelji.

<span id="an_4:33">4:33</span> Ušavši, zatvori vrata za sobom i pomoli
se Jahvi.

<span id="an_4:34">4:34</span> Zatim se pope na postelju, leže na
dječaka, položi svoja usta na njegova usta, svoje oči na njegove oči,
svoje ruke na njegove ruke; disao je nad njim te se ugrijalo tijelo
dječakovo.

<span id="an_4:35">4:35</span> Potom ustade i prošeta se po kući
tamo-amo, zatim se opet pope i disaše nad njim. A dječak tada kihnu
sedam puta i otvori oči.

<span id="an_4:36">4:36</span> I zovnu Elizej Gehazija i reče: "Pozovi
tu Šunamku." On je pozva. Kad je stigla preda nj, reče joj: "Uzmi svoga
sina."

<span id="an_4:37">4:37</span> Ona, ušavši, pade mu pred noge i pokloni
se do zemlje. Zatim uze svoga sina te iziđe.

<span id="an_4:38">4:38</span> Elizej se vrati u Gilgal, a bijaše glad u
zemlji. I kad su proročki sinovi sjedili pred njim, reče svome momku:
"Stavi veliki lonac na vatru i skuhaj jelo sinovima proročkim."

<span id="an_4:39">4:39</span> Jedan od njih ode u polje da nabere
zelja, ali nađe divlju povijušu i nabra s nje punu haljinu gorkih
plodova. Vrati se i nareza ih u lonac, jer nije znao kakvi su.

<span id="an_4:40">4:40</span> Usuše ljudima da jedu. Ali kad su počeli
jesti, povikaše: "Čovječe Božji! Smrt je u loncu!" I nisu mogli jesti.

<span id="an_4:41">4:41</span> Tada će Elizej: "Donesite brašna!" I baci
ga u lonac i reče: "Uspite ljudima neka jedu!" I ništa više nije bilo
štetno u loncu.

<span id="an_4:42">4:42</span> Neki čovjek došao iz Baal Šališe i donio
čovjeku Božjem kruh od prvina, dvadeset ječmenih hljebova i kaše u
torbi. A on zapovjedi: "Daj ljudima neka jedu!"

<span id="an_4:43">4:43</span> Ali njegov momak odgovori: "Kako to mogu
postaviti pred stotinu ljudi?" On odgovori: "Podaj ljudima i neka jedu,
jer ovako veli Jahve: 'Jest će i preostat će.'"

<span id="an_4:44">4:44</span> I postavi on pred njih. I jedoše i još
preosta, prema riječi Jahvinoj.

<span id="an_5:1">5:1</span> Naaman, vojskovođa aramskoga kralja, bijaše
ugledan čovjek i poštovan pred svojim gospodarom, jer je po njemu Jahve
dao pobjedu Aramejcima. Ali taj vrsni ratnik bješe gubav.

<span id="an_5:2">5:2</span> Jednom su Aramejci otišli u pljačku i na
području izraelskom zarobili mladu djevojku, koja je zatim služila ženi
Naamanovoj.

<span id="an_5:3">5:3</span> Ona reče svojoj gospodarici: "Ah, kad bi se
samo moj gospodar obratio proroku koji je u Samariji! On bi ga zacijelo
oslobodio gube!"

<span id="an_5:4">5:4</span> Naaman ode i obavijesti svoga gospodara:
"Tako je i tako rekla djevojka koja je došla iz zemlje izraelske."

<span id="an_5:5">5:5</span> Aramejski kralj odgovori: "Idi onamo! Ja ću
poslati pismo kralju izraelskom." Naaman ode; ponio je deset talenata
srebra; šest tisuća zlatnih šekela i deset svečanih haljina.

<span id="an_5:6">5:6</span> I predade kralju izraelskom pismo što
kazivaše: "Uz pismo koje ti stiže, šaljem ti, evo, svoga slugu Naamana
da ga izliječiš od gube."

<span id="an_5:7">5:7</span> Kad je izraelski kralj pročitao pismo,
razdera haljine na sebi i reče: "Zar sam ja Bog da mogu usmrćivati i
oživljavati te ga ovaj šalje k meni da ga izliječim od njegove gube?
Gledajte samo kako traži povoda da me napadne!"

<span id="an_5:8">5:8</span> A kad je Elizej saznao da je kralj
izraelski razderao na sebi odjeću, poruči kralju: "Zašto si razderao
haljine svoje? Neka onaj samo dođe k meni i neka se uvjeri da ima prorok
u Izraelu."

<span id="an_5:9">5:9</span> I tako Naaman stiže sa svojim konjima i
kolima i stade pred vratima Elizejeve kuće.

<span id="an_5:10">5:10</span> A Elizej poruči dolazniku: "Idi i okupaj
se sedam puta u Jordanu i tijelo će ti opet biti čisto."

<span id="an_5:11">5:11</span> Naaman se naljuti i pođe govoreći: "Gle,
ja mišljah, izići će preda me, zazvat će ime Jahve, Boga svoga, stavit
će ruku na bolesno mjesto i odnijeti mi gubu.

<span id="an_5:12">5:12</span> Nisu li rijeke u Damasku, Abana i Parpar,
bolje od svih voda izraelskih? Ne bih li se mogao u njima okupati da
postanem čist?" Okrenu se i ode odande ljutit.

<span id="an_5:13">5:13</span> Ali mu pristupiše sluge njegove i rekoše:
"Oče moj, da ti je prorok odredio i teže, zar ne bi učinio? A nekmoli
kad ti je rekao: 'Okupaj se, i bit ćeš čist.'"

<span id="an_5:14">5:14</span> I tako siđe, opra se sedam puta u
Jordanu, prema riječi čovjeka Božjega; i tijelo mu posta opet kao u
malog djeteta - očistio se!

<span id="an_5:15">5:15</span> Vrati se on Elizeju sa svom svojom
pratnjom, uđe, stade preda nj i reče mu: "Evo, sad znam da nema Boga na
svoj zemlji, osim u Izraelu. Zato te molim, primi dar od svoga sluge."

<span id="an_5:16">5:16</span> Ali on odgovori: "Tako mi živog Jahve,
komu služim, ne primam." Naaman navaljivaše da primi, ali on ne htjede.

<span id="an_5:17">5:17</span> Tada Naaman reče: "Dobro, kad nećeš. Ali
barem dopusti da meni, tvome sluzi, dadu ove zemlje koliko mogu ponijeti
dvije mazge. Jer sluga tvoj neće više prinositi pomirnica ni klanica
drugim bogovima nego samo Jahvi.

<span id="an_5:18">5:18</span> A Jahve neka oprosti ovo sluzi tvome: kad
moj gospodar pođe u hram Rimonov da se ondje pokloni, pa se nasloni na
moju ruku, onda bih se i ja poklonio u hramu Rimonovu. Neka Jahve
oprosti taj čin sluzi tvome."

<span id="an_5:19">5:19</span> A on mu reče: "Idi s mirom." I udalji se
Naaman i prijeđe dio puta.

<span id="an_5:20">5:20</span> Gehazi, momak Elizeja, Božjega čovjeka,
pomisli: "Moj je gospodar poštedio Naamana, toga Aramejca, i nije primio
ništa od onoga što mu je ponudio. Tako mi živog Jahve, potrčat ću ja za
njim i uzet ću štogod od njega."

<span id="an_5:21">5:21</span> I Gehazi pohitje za Naamanom. Kada ga je
Naaman vidio da za njim trči, skoči mu sa svojih kola u susret i upita
ga: "Je li sve dobro?"

<span id="an_5:22">5:22</span> On odgovori: "Dobro je. Moj gospodar
šalje me da ti kažem: upravo su stigla dva mladića iz Efrajimove gore,
dvojica od proročkih sinova. Daj za njih, molim te, talenat srebra i
dvoje haljine."

<span id="an_5:23">5:23</span> Naaman reče: "Uzmi, molim te, dva
telenta!" I navaljivaše da uzme. I zaveza dva talenta srebra u dvije
kese, i dvoje haljine, i predade ih dvojici svojih momaka da ih nose
pred njim.

<span id="an_5:24">5:24</span> Kad je Gehazi stigao do Ofela, uze ih iz
njihovih ruku i pohrani ih u kući. Zatim otpusti ljude i oni odoše.

<span id="an_5:25">5:25</span> Kad je došao, stao je pred svoga
gospodara. Elizej ga upita "Odakle, Gehazi?" On odgovori: "Tvoj sluga
nije nikamo odlazio."

<span id="an_5:26">5:26</span> Ali Elizej reče: "Nije li Duh moj bio s
tobom kad je netko sišao sa svojih kola te izišao preda te? Sad si
primio srebro, pa možeš kupiti maslinike, vinograde, sitno i krupno
blago, sluge i sluškinje.

<span id="an_5:27">5:27</span> Ali će se guba Naamanova prilijepiti za
te i za tvoje potomstvo zauvijek." I Gehazi se udalji od njega, bijel od
gube kao od snijega.

<span id="an_6:1">6:1</span> Proročki sinovi rekoše Elizeju: "Gle,
tijesan nam je prostor u tebe.

<span id="an_6:2">6:2</span> Nego da odemo do Jordana, pa da svaki ondje
uzmemo po brvno i načinimo sebi ondje prebivalište." On odgovori:
"Idite."

<span id="an_6:3">6:3</span> Jedan od njih reče mu: "Udostoj se poći sa
svojim slugama." On odgovori: "Hoću."

<span id="an_6:4">6:4</span> I pođe s njima. Kad su stigli do Jordana,
uzeše sjeći drva.

<span id="an_6:5">6:5</span> A dok je jedan od njih tesao gredu, pade mu
sjekira u vodu i on povika: "Jao, gospodaru! I još je bila posuđena!"

<span id="an_6:6">6:6</span> A čovjek Božji upita ga: "Gdje je pala?"
Onaj mu pokaza mjesto. Tada on odsiječe komad drveta, baci ga na ono
mjesto i učini da sjekira ispliva.

<span id="an_6:7">6:7</span> I reče: "Izvadi je!" I čovjek pruži ruku te
je uze.

<span id="an_6:8">6:8</span> Aramejski kralj bio u ratu s Izraelom.
Posavjetovao se sa svojim časnicima i rekao: "Podignite šatore na tom
mjestu."

<span id="an_6:9">6:9</span> Ali Elizej poruči izraelskom kralju: "Čuvaj
se onoga mjesta jer su se Aramejci ondje utaborili."

<span id="an_6:10">6:10</span> I kralj izraelski upozori ljude na mjesto
za koje mu je rekao čovjek Božji. On je upozoravao i kralj se čuvao; a
bilo je to više puta.

<span id="an_6:11">6:11</span> Srce aramejskog kralja uznemiri se zbog
toga, pa on pozva svoje časnike te ih upita: "Nećete li mi reći tko od
naših drži s kraljem Izraelovim?"

<span id="an_6:12">6:12</span> Jedan od časnika odgovori: "Ne, gospodaru
kralju; Elizej, prorok Izraelov, otkriva izraelskom kralju riječi koje
kazuješ u svojoj spavaonici."

<span id="an_6:13">6:13</span> On reče: "Idite i pogledajte gdje je, pa
ću već poslati da ga uhvate." I javiše mu: "Eno ga u Dotanu."

<span id="an_6:14">6:14</span> Tada kralj posla onamo konje, kola i jake
čete. Oni stigoše noću i opkoliše grad.

<span id="an_6:15">6:15</span> Ujutro, ustavši, čovjek Božji iziđe, a to
oko grada stoji vojska s konjima i kolima! Njegov mu momak reče: "Ah,
gospodaru moj, što nam je činiti?"

<span id="an_6:16">6:16</span> A on odgovori: "Ne boj se jer ih ima više
s nama nego s njima."

<span id="an_6:17">6:17</span> I Elizej se pomoli ovako: "Jahve, otvori
mu oči da vidi!" I Jahve otvori oči momku i on vidje: gora oko Elizeja
sva prekrivena ognjenim konjima i kolima!

<span id="an_6:18">6:18</span> Kad su Aramejci sišli prema njemu, Elizej
se ovako pomoli Jahvi: "Udari sljepoćom ove ljude!" I na riječ Elizejevu
udari ih sljepoćom.

<span id="an_6:19">6:19</span> Elizej im reče: "Nije ovo put i nije ovo
grad. Pođite za mnom, ja ću vas odvesti čovjeku koga tražite." Ali ih
odvede u Samariju.

<span id="an_6:20">6:20</span> Kad su ulazili u Samariju, Elizej reče:
"Jahve, otvori ovima oči da progledaju." Jahve im otvori oči i oni
vidješe da su usred Samarije!

<span id="an_6:21">6:21</span> Kad ih vidje kralj Izraela, reče Elizeju:
"Treba li ih poubijati, oče moj?"

<span id="an_6:22">6:22</span> A on odgovori: "Nemoj ih ubiti. Zar ćeš
ubiti one koje nisi zarobio svojim lukom i mačem? Ponudi im kruha i
vode; neka jedu i piju i neka se vrate svome gospodaru."

<span id="an_6:23">6:23</span> Kralj im priredi veliku gozbu. Pošto su
jeli i pili, otpusti ih. I vratiše se svome gospodaru. I tako aramejski
pljačkaši nisu više zalazili na izraelsko tlo.

<span id="an_6:24">6:24</span> Dogodi se poslije toga te aramejski kralj
Ben-Hadad skupi svu svoju vojsku i uzađe i opkoli Samariju.

<span id="an_6:25">6:25</span> I nasta velika glad u Samariji, a opsada
potraja toliko da je magareća glava stajala osamdeset šekela srebra, a
četvrt kaba golubinje nečisti pet šekela srebra.

<span id="an_6:26">6:26</span> Kada je kralj prolazio po zidinama, neka
mu žena vikne: "Pomozi, gospodaru kralju!"

<span id="an_6:27">6:27</span> On odgovori: "Neka ti pomogne Jahve! Kako
ću ti ja pomoći? Nečim s gumna ili iz tijeska?"

<span id="an_6:28">6:28</span> Još joj kralj reče: "Što ti je?" Ona
odgovori: "Ova mi je žena rekla: 'Daj svoga sina da ga pojedemo danas, a
sutra ćemo pojesti moga!'

<span id="an_6:29">6:29</span> Skuhale smo moga sina i pojele ga. A
sutradan rekoh joj: 'Daj svoga sina da ga pojedemo.' Ali je ona sakrila
svoga sina."

<span id="an_6:30">6:30</span> Kada je kralj čuo riječi te žene,
razdrije na sebi haljine. I kad je išao po zidinama, narod vidje da mu
je na tijelu kostrijet.

<span id="an_6:31">6:31</span> I reče tada kralj: "Neka mi Bog učini ovo
zlo i doda drugo ako glava Elizeja, sina Šafatova, ostane danas na
njegovim ramenima!"

<span id="an_6:32">6:32</span> Elizej sjedio u svojoj kući i starješine
sjedile s njim. Kralj je ispred sebe poslao glasnika, ali Elizej reče
starješinama, prije nego što je glasnik stigao do njega: "Vidite li da
je onaj krvnički sin naredio da mi skinu glavu? Pazite: kada glasnik
stigne, zatvorite vrata i odbijte ga od vrata. Ne čuje li se topot
koraka njegova gospodara za njim?"

<span id="an_6:33">6:33</span> Dok im je još govorio, kralj stupi preda
nj i reče mu: "Ova je nevolja, gle, od Jahve! Što da još očekujem od
Jahve?"

<span id="an_7:1">7:1</span> Elizej reče tada: "Čuj riječ Jahvinu! Ovako
veli Jahve: 'Sutra će u ovo doba na vratima Samarije biti mjera finoga
brašna za šekel, a dvije mjere ječmenog brašna za šekel.'"

<span id="an_7:2">7:2</span> Dvorjanik, o čiju se ruku kralj oslanjao,
odgovori čovjeku Božjemu: "I kad bi Jahve načinio okna na nebu, bi li to
moglo biti?" A Elizej odgovori: "Vidjet ćeš svojim očima, ali nećeš
jesti."

<span id="an_7:3">7:3</span> A pred gradskim vratima bijahu četiri
gubavca; rekoše oni jedan drugome: "Zašto stojimo ovdje i očekujemo
smrt?

<span id="an_7:4">7:4</span> Ako odlučimo ući u grad, glad je u gradu te
ćemo ondje umrijeti; ako ostanemo ovdje, opet ćemo umrijeti. Hajde!
Pobjegnimo i prijeđimo u aramejski tabor: ako nas ostave na životu,
živjet ćemo; ako nas ubiju, pa dobro: umrijet ćemo!"

<span id="an_7:5">7:5</span> U sumračje, ustavši, krenuše odande u
aramejski tabor. Stigoše do ruba tabora, i gle - ondje nikoga!

<span id="an_7:6">7:6</span> Jer je Jahve učinio te se u taboru
aramejskom čula buka kola i konja, buka goleme vojske. I govorili su
među sobom: "Eto, kralj Izraela najmio je protiv nas kraljeve hetitske i
kraljeve egipatske da krenu protiv nas."

<span id="an_7:7">7:7</span> Digli su se i pobjegli u sumraku: ostavili
su svoje šatore, konje i magarce, sav tabor kakav bijaše. Pobjegli su da
iznesu živu glavu.

<span id="an_7:8">7:8</span> Kad su gubavci, dakle, došli do ruba
tabora, uvukoše se u jedan šator. Pošto su se najeli i napili, uzeše
odande srebro, zlato i haljine pa odoše da ih sakriju. Vratiše se onda
pa uđoše u drugi šator: uzeše plijen iz njega te odoše i sakriše ga.

<span id="an_7:9">7:9</span> Rekoše tada jedan drugome: "Ne smijemo tako
raditi. Današnji je dan pun dobrih vijesti, a mi šutimo. Ako dočekamo
jutro, bit ćemo krivi. Zato pođimo! Javimo dvoru novost."

<span id="an_7:10">7:10</span> I vratiše se, pozvaše gradsku stražu i
javiše: "Otišli smo u tabor aramejski, a ondje nigdje čovjeka ni
ljudskoga glasa; samo konji privezani i magarci, a šatori ostavljeni
kakvi jesu."

<span id="an_7:11">7:11</span> Stražari viknuše i dojaviše u
unutrašnjost dvora.

<span id="an_7:12">7:12</span> Kralj ustade noću i reče svojim
časnicima: "Ja ću vam objasniti što su nam učinili Aramejci. Kako znaju
da smo gladni, izišli su iz tabora i sakrili se u polju, misleći: već će
oni izići iz grada, a mi ćemo ih žive pohvatati i ući u grad."

<span id="an_7:13">7:13</span> A jedan između njegovih časnika odgovori:
"Neka se uzme ipak pet od preostalih konja. S njima će biti kao sa svim
mnoštvom Izraelovim koje je ovdje preostalo. Pošaljimo ih pa ćemo
vidjeti."

<span id="an_7:14">7:14</span> I uzeše dva konja kolska i kralj posla
ljude za aramejskim taborom govoreći: "Idite, izvidite!"

<span id="an_7:15">7:15</span> Išli su za njima do Jordana; put bijaše
sav prekriven haljinama i stvarima koje su Aramejci pobacali u bijegu.
Glasnici se vratiše i obavijestiše kralja.

<span id="an_7:16">7:16</span> I narod iziđe i uze pljačkati aramejski
tabor: i bijaše mjera finoga brašna za šekel, a dvije mjere ječmenoga za
jedan šekel, prema riječi Jahvinoj.

<span id="an_7:17">7:17</span> Kralj je postavio na gradska vrata onoga
dvorjanika o čiju se ruku oslanjao; a narod ga izgazi na vratima i on
umrije, prema riječi što ju je rekao Božji čovjek kad mu kralj bijaše
došao.

<span id="an_7:18">7:18</span> Dogodilo se kako je čovjek Božji rekao
kralju: "Sutra u ovo doba na vratima Samarije bit će dvije mjere
ječmenoga brašna za šekel i mjera finoga brašna za šekel."

<span id="an_7:19">7:19</span> Dvorjanik je odgovorio Elizeju: "Pa da
Jahve načini i okna na nebu, bi li moglo biti što kažeš?" Elizej mu je
odgovorio: "Vidjet ćeš svojim očima, ali nećeš jesti."

<span id="an_7:20">7:20</span> I doista, tako mu se dogodilo: izgazio ga
narod na vratima te on umrije.

<span id="an_8:1">8:1</span> Elizej bijaše savjetovao ženi kojoj je
oživio sina: "Ustani, pođi sa svojom obitelji i skloni se kao tuđinka
bilo kamo, jer je Jahve pustio glad; već je došla u zemlju za sedam
godina."

<span id="an_8:2">8:2</span> Žena usta i učini kako joj je rekao čovjek
Božji: otišla je, ona i njena obitelj, i ostala sedam godina u zemlji
filistejskoj.

<span id="an_8:3">8:3</span> Na kraju sedme godine žena se vrati iz
zemlje filistejske i ode kralju da zatraži svoju kuću i njivu.

<span id="an_8:4">8:4</span> Upravo je kralj razgovarao s Gehazijem,
momkom Božjega čovjeka. Govorio mu je: "Pripovijedaj mi o svim velikim
djelima koja je Elizej učinio."

<span id="an_8:5">8:5</span> I kad je pripovijedao kralju o uskrisenju
djeteta, eto žene kojoj je Elizej oživio sina; ona se obrati kralju radi
svoje kuće i njive. A Gezahi reče: "Gospodaru kralju, evo one žene i evo
njena sina koga je Elizej oživio."

<span id="an_8:6">8:6</span> Kralj upita ženu i ona mu sve pripovjedi.
Tada joj kralj dade jednoga slugu, komu naredi: "Neka joj se vrati sve
što je njeno i svi prihodi od njive od dana kada je ostavila zemlju do
danas!"

<span id="an_8:7">8:7</span> Elizej dođe u Damask. Ben-Hadad, kralj
aramejski, bijaše obolio. Odmah mu javiše: "Božji čovjek došao ovamo."

<span id="an_8:8">8:8</span> Tada reče kralj Hazaelu: "Uzmi sa sobom dar
pa idi pred Božjeg čovjeka. I preko njega se posavjetuj s Jahvom da bi
saznao hoću li se izliječiti od ove bolesti."

<span id="an_8:9">8:9</span> Hazael ode pred Elizeja i donese mu u dar
što bijaše od ponajboljeg u Damasku, sve to natovareno na četrdeset
deva. Dođe on i stade preda nj i reče: "Tvoj sin Ben-Hadad, kralj
aramejski, šalje me k tebi i pita hoće li ozdraviti od one bolesti."

<span id="an_8:10">8:10</span> Elizej mu odgovori: "Idi i reci mu:
'Ozdravit ćeš, dakako!' Ali mi je Jahve pokazao da će umrijeti."

<span id="an_8:11">8:11</span> I čovjek Božji uprije pogled preda se,
smeten, i zaplaka.

<span id="an_8:12">8:12</span> Hazael reče: "Zašto plačeš, moj
gospodaru?" Elizej odgovori: "Zato što znam sva zla koja ćeš ti učiniti
Izraelcima: spalit ćeš im utvrde, mačem ćeš poubijati njihove ratnike,
njihovu ćeš djecu satirati, a trudne žene parati."

<span id="an_8:13">8:13</span> Hazael reče: "Ali što je tvoj sluga? Zar
je pas da učini tako strašne stvari?" Elizej odgovori: "U jednoj
Jahvinoj objavi vidio sam tebe kao kralja aramejskog."

<span id="an_8:14">8:14</span> Hazael ode od Elizeja i vrati se svome
gospodaru, koji ga upita: "Što ti je rekao Elizej?" On odgovori: "Rekao
mi je da ćeš ozdraviti."

<span id="an_8:15">8:15</span> Ali sutradan uze pokrivač, namoči ga u
vodi i pokri kralja preko lica te on umrije. A na njegovo mjesto
zakralji se Hazael.

<span id="an_8:16">8:16</span> Pete godine kraljevanja Jorama, sina
Ahabova, u Izraelu, postade judejskim kraljem Joram, sin Jošafatov.

<span id="an_8:17">8:17</span> Bile su mu trideset i dvije godine kad se
zakraljio, a kraljevao je osam godina u Jeruzalemu.

<span id="an_8:18">8:18</span> Živio je poput izraelskih kraljeva, kao i
dom Ahabov, jer mu je kći Ahabova bila žena; radio je što je zlo u
Jahvinim očima.

<span id="an_8:19">8:19</span> Ipak Jahve ne htjede razoriti Judeje zbog
sluge svoga Davida, zato što mu obeća da će dati svjetiljku njemu i
njegovim sinovima zauvijek.

<span id="an_8:20">8:20</span> U njegovo se vrijeme Edomci odmetnuše
ispod judejske vlasti i postaviše sebi kralja.

<span id="an_8:21">8:21</span> Joram ode u Seir i s njim sva bojna kola.
Diže se noću i pobi Edomce koji su bili opkolili njega i zapovjednike
bojnih kola. Narod pobježe u svoje šatore.

<span id="an_8:22">8:22</span> Ipak su se Edomci oslobodili ispod
judejske vlasti sve do danas. U isto se doba odmetnu i Libna.

<span id="an_8:23">8:23</span> Ostala povijest Jorama, sve što je
učinio, zar to nije zapisano u knjizi Ljetopisa kraljeva judejskih?

<span id="an_8:24">8:24</span> Joram počinu kraj svojih otaca i bi
pokopan k svojim ocima u Davidovu gradu. Njegov sin Ahazja zakralji se
mjesto njega.

<span id="an_8:25">8:25</span> Dvanaeste godine Jorama, sina Ahabova,
kralja Izraela, postade judejskim kraljem Ahazja, sin Joramov.

<span id="an_8:26">8:26</span> Ahazji bijahu dvadeset i dvije godine kad
se zakraljio, a kraljevao je godinu dana u Jeruzalemu. Mati mu se zvala
Atalija, a bila je kći izraelskog kralja Omrija.

<span id="an_8:27">8:27</span> I on je hodio putem obitelji Ahabove i
činio je zlo u očima Jahvinim, kao i obitelj Ahabova, jer je s njom bio
u rodu.

<span id="an_8:28">8:28</span> On je pošao s Joramom, sinom Ahabovim, u
Ramot Gilead u boj protiv Hazaela, aramskog kralja.

<span id="an_8:29">8:29</span> Kralj Joram vratio se u Jizreel da se
liječi od rana što mu ih zadadoše u Rami kad se borio s aramejskim
kraljem Hazaelom. Joramov sin Ahazja, judejski kralj, sišao je u Jizreel
da posjeti Ahabova sina Jorama jer se Joram razbolio.

<span id="an_9:1">9:1</span> Prorok Elizej pozva jednoga od proročkih
sinova i reče mu: "Opaši se, uzmi sa sobom ovu posudu s uljem pa idi u
Ramot Gilead.

<span id="an_9:2">9:2</span> Kad onamo stigneš, potraži Jehua, sina
Jošafatova, sina Nimšijeva. Kad ga nađeš, izvedi ga između njegovih
drugova i uvedi ga u pokrajnju sobu.

<span id="an_9:3">9:3</span> I uzmi posudu s uljem, izlij mu je na glavu
i reci: 'Ovako veli Jahve: Pomazao sam te za kralja izraelskoga.' Zatim
otvori vrata i bježi, ne oklijevaj."

<span id="an_9:4">9:4</span> Tada mladi prorok ode u Ramot Gilead.

<span id="an_9:5">9:5</span> Kad je stigao, zapovjednici vojske upravo
su sjedili na okupu. On reče: "Imam ti riječ reći, zapovjedniče!" Jehu
upita: "Komu od nas?" On odgovori: "Tebi, zapovjedniče!"

<span id="an_9:6">9:6</span> Jehu tada ustade i uđe u kuću. Mladi mu
čovjek izli ulje na glavu i reče mu: "Ovako veli Jahve, Bog Izraelov:
'Pomazao sam te za kralja nad Jahvinim narodom, nad Izraelom.

<span id="an_9:7">9:7</span> Ti ćeš pobiti obitelj Ahaba, gospodara
tvoga, a ja ću osvetiti krv svojih slugu proroka i krv sviju službenika
Jahvinih na Izebeli

<span id="an_9:8">9:8</span> i na svoj obitelji Ahabovoj. Iskorijenit ću
Ahabu sve što mokri uza zid, robove i slobodnjake u Izraelu.

<span id="an_9:9">9:9</span> Učinit ću s domom Ahabovim kao s domom
Jeroboama, sina Nebatova, i kao s domom Baše, sina Ahijina.

<span id="an_9:10">9:10</span> A Izebelu će proždrijeti psi na polju
jizreelskom i nitko je neće pokopati.'" - Zatim otvori vrata i pobježe.

<span id="an_9:11">9:11</span> Jehu iziđe k časnicima svoga gospodara.
Oni ga upitaše: "Je li sve u miru? Zašto je ta budala dolazila k tebi?"
On im odgovori: "Znate čovjeka i besjedu njegovu."

<span id="an_9:12">9:12</span> Oni rekoše: "Ne znamo! Kazuj nam!" On im
reče: "Govorio mi je tako i tako i rekao mi: 'Ovako veli Jahve: Pomazao
sam te za kralja nad Izraelom.'"

<span id="an_9:13">9:13</span> Odmah oni uzeše svoje ogrtače i
prostriješe ih pred njim po stepenicama, zatrubiše u rogove i povikaše:
"Jehu je kralj!"

<span id="an_9:14">9:14</span> Tako Jehu, sin Jošafata, sina Nimšijeva,
skova urotu protiv Jorama - Joram je tada branio Ramot Gilead sa svim
Izraelcima protiv Hazaela, aramejskog kralja.

<span id="an_9:15">9:15</span> Ali se kralj Joram vratio u Jizreel da
liječi rane koje su mu zadali Aramejci u boju s Hazaelom, aramejskim
kraljem. - I reče Jehu: "Ako vam je po volji, neka nitko ne utekne iz
grada da odnese vijest u Jizreel."

<span id="an_9:16">9:16</span> Jehu se tada pope na kola i ode prema
Jizreelu, jer je Joram ondje bolovao, i Ahazja, kralj judejski, došao ga
posjetiti.

<span id="an_9:17">9:17</span> Stražar koji je stajao na kuli u
Jizreelu, videći da dolazi Jehuova četa, javi: "Vidim nekakvu četu."
Joram naredi: "Uzmi konjanika i pošalji ga pred njih da upita: je li sve
s mirom."

<span id="an_9:18">9:18</span> Ode konjanik preda nj i reče: "Ovako veli
kralj: je li sve s mirom?" - Jehu odgovori: "Što te briga je li s mirom!
Hajde za mnom." Stražar javi: "Glasnik je stigao do njih, ali se ne
vraća."

<span id="an_9:19">9:19</span> Kralj posla drugoga konjanika. Taj dođe k
njima i upita: "Ovako veli kralj: je li sve s mirom?" - Jehu mu
odgovori: "Što te briga je li s mirom! Hajde za mnom."

<span id="an_9:20">9:20</span> Stražar opet javi: "Došao je do njih, ali
se ne vraća. A vožnja je kao vožnja Jehua, sina Nimšijeva: vozi kao
mahnit!"

<span id="an_9:21">9:21</span> Joram reče: "Preži!" I upregoše u njegova
kola. Joram, kralj Izraela, i judejski kralj Ahazja iziđoše, svaki u
svojim kolima, u susret Jehuu. Susretoše ga u polju Nabota Jizreelca.

<span id="an_9:22">9:22</span> Kad Joram ugleda Jehua, upita ga: "Je li
sve u miru, Jehu?" Ovaj odgovori: "Kakvu miru dok traju bludništva tvoje
majke Izebele i njena mnoga čaranja!"

<span id="an_9:23">9:23</span> Joram okrenu i udari u bijeg govoreći
Ahazji: "Izdaja, Ahazja!"

<span id="an_9:24">9:24</span> Jehu se lati luka, ustrijeli Jorama među
pleća: strijela mu prođe posred srca te se on sruši u kola.

<span id="an_9:25">9:25</span> Jehu reče svome dvorjaniku Bidkaru:
"Digni ga i baci na njivu Nabota Jizreelca. Sjeti se: kad smo ja i ti
jahali za njegovim ocem Ahabom, kako Jahve izreče protiv njega:

<span id="an_9:26">9:26</span> 'Kunem se: kako sinoć vidjeh krv Nabotovu
i krv njegovih sinova,' riječ je Jahvina, 'tako ću ti vratiti isto na
ovome polju,' riječ je Jahvina. Digni ga, dakle, i baci ga na to polje,
prema riječi Jahvinoj."

<span id="an_9:27">9:27</span> Kada je to vidio judejski kralj Ahazja,
pobježe prema Bet Haganu, ali ga je Jehu gonio i naredio: "Ubijte i
njega!" Ranili su ga u kolima na brdu Guru, koje se nalazi kod Jibleama.
Ali je umakao u Megido i ondje umrije.

<span id="an_9:28">9:28</span> Njegove su ga sluge u kolima prenijele u
Jeruzalem i sahranile ga u grobnici kraj njegovih otaca, u Davidovu
gradu.

<span id="an_9:29">9:29</span> Jedanaeste godine kraljevanja Jorama,
sina Ahabova, Ahazja postade kralj nad Judejom.

<span id="an_9:30">9:30</span> A Jehu bijaše ušao u Jizreel. Kad je to
čula Izebela, namaza oči, uresi glavu i pogleda s prozora.

<span id="an_9:31">9:31</span> I kad je Jehu ulazio na vrata, ona reče:
"Kako je, Zimri, ubojico svoga gospodara?"

<span id="an_9:32">9:32</span> Jehu okrenu lice prema prozoru i reče:
"Tko je sa mnom, tko?" I dva-tri dvoranina pogledaše prema njemu.

<span id="an_9:33">9:33</span> On reče: "Bacite je dolje." I oni je
baciše. Njena je krv poprskala zidove i konje, koji je pogaziše.

<span id="an_9:34">9:34</span> Ušao je on, jeo i pio, a zatim naredio:
"Pogledajte onu prokletnicu i sahranite je, jer je bila kraljevska kći."

<span id="an_9:35">9:35</span> I odoše da je sahrane, ali ne nađoše
ništa od nje, osim lubanje, nogu i ruku.

<span id="an_9:36">9:36</span> Vratiše se i javiše, a Jehu reče: "To je
riječ koju je Jahve objavio preko svoga sluge Ilije Tišbijca: 'U polju
jizreelskom psi će proždrijeti Izebelino tijelo.

<span id="an_9:37">9:37</span> Izebelino truplo bit će kao gnoj u polju,
da se neće moći kazati: Ovo je Izebela.'"

<span id="an_10:1">10:1</span> U Samariji bijaše sedamdeset Ahabovih
sinova. Jehu napisa pismo i posla ga u Samariju zapovjednicima grada,
starješinama i skrbnicima Ahabove djece. Kazivaše u njemu:

<span id="an_10:2">10:2</span> "Sada, kad vam stigne ovo pismo - vi, u
kojih su sinovi vašeg gospodara, koji imate kola i konje, tvrde gradove
i oružje -

<span id="an_10:3">10:3</span> pogledajte koji je između sinova vašeg
gospodara najbolji i najdostojniji, pa ga postavite na prijestolje
njegova oca i borite se za dom svoga gospodara."

<span id="an_10:4">10:4</span> Ali se oni veoma uplašiše i rekoše: "Eto,
dva mu kralja nisu mogla odoljeti, kako ćemo mu mi odoljeti?"

<span id="an_10:5">10:5</span> Upravitelj dvora, zapovjednik grada,
starješine i skrbnici poručiše ovo Jehuu: "Mi smo tvoje sluge, činit
ćemo sve što nam budeš naredio; kraljem proglašavati nećemo nikoga. Čini
što misliš da je dobro."

<span id="an_10:6">10:6</span> Jehu im napisa drugo pismo i u njemu
reče: "Ako ste za mene i želite me slušati, uzmite glave ljudi, sinova
svoga gospodara, i potražite me sutra u ovo doba u Jizreelu." Sedamdeset
je naime kraljevih sinova bilo kod uglednih građana koji su ih odgajali.

<span id="an_10:7">10:7</span> I kad im je stiglo ovo pismo, uzeli su
kraljeve sinove i pobili ih svih sedamdeset. Njihove su glave metnuli u
košare i poslali su ih njemu u Jizreel.

<span id="an_10:8">10:8</span> Glasnik dođe i javi mu: "Donijeli su
glave kraljevih sinova." On reče: "Stavite ih do sutra kod ulaznih
vrata, u dvije hrpe."

<span id="an_10:9">10:9</span> Ujutro iziđe, stade i reče svomu narodu:
"Vi ste pravedni! Ja sam se urotio protiv svoga gospodara i ja sam ga
ubio, ali tko pobi sve ove?

<span id="an_10:10">10:10</span> Znajte, dakle, da nije izostala nijedna
riječ koju reče Jahve o obitelji Ahabovoj; nego je Jahve izvršio sve što
je rekao preko sluge svoga Ilije."

<span id="an_10:11">10:11</span> I Jehu pobi sve koji su u Jizreelu
ostali iz kuće Ahabove, sve velikaše njegove, pouzdanike i svećenike
njegove. Nije poštedio nikoga.

<span id="an_10:12">10:12</span> Potom usta Jehu i pođe u Samariju. Kad
je bio na cesti kod Bet Ekeda pastirskoga,

<span id="an_10:13">10:13</span> nađe braću judejskog kralja Ahazje te
ih upita: "Tko ste?" Oni mu odgovoriše: "Mi smo braća Ahazjina, a
silazimo da pozdravimo sinove kraljeve i sinove kraljičine."

<span id="an_10:14">10:14</span> Tada zapovjedi: "Pohvatajte ih žive!" I
žive ih pohvataše i pobiše ih na studencu kod Bet Ekeda, njih četrdeset
i dvojicu. Nije ostavio ni jednoga od njih.

<span id="an_10:15">10:15</span> Otišavši odatle, nađe Jonadaba, sina
Rekabova, koji mu je dolazio u susret. On ga pozdravi i reče mu: "Je li
tvoje srce iskreno prema mome, kao što je moje prema tvome srcu?"
Jonadab odgovori: "Jest." - "Ako je tako, daj mi ruku." Jonadab mu pruži
ruku i Jehu ga posadi kraj sebe na kola.

<span id="an_10:16">10:16</span> I reče mu: "Hodi sa mnom, divit ćeš se
mojoj revnosti za Jahvu." I odvede ga na svojim kolima.

<span id="an_10:17">10:17</span> Ušao je u Samariju i poubijao sve
preživjele iz obitelji Ahabove u Samariji. Sve ih je iskorijenio po
riječi koju Jahve bijaše rekao Iliji.

<span id="an_10:18">10:18</span> Jehu je sakupio sav narod i rekao mu:
"Ahab je malo poštivao Baala; Jehu će ga više poštivati.

<span id="an_10:19">10:19</span> Sada mi pozovite sve proroke Baalove,
sve njegove sluge i sve njegove svećenike, neka ni jedan ne izostane,
jer ću žrtvovati veliku žrtvu Baalu. Tko izostane, izgubit će život."
Jehu je radio lukavo, da bi uništio Baalove vjernike.

<span id="an_10:20">10:20</span> Jehu reče: "Sazovite svečani zbor
Baalu." I sazvaše ga.

<span id="an_10:21">10:21</span> Jehu je nato poslao glasnike po svem
Izraelu i došli su svi Baalovi vjernici: nije bilo ni jednoga da bi
izostao. Skupili su se u Baalov hram, koji se ispunio od jednoga zida do
drugoga.

<span id="an_10:22">10:22</span> Jehu reče čuvaru haljina: "Iznesi
haljine svim Baalovim vjernicima." I iznese im haljine.

<span id="an_10:23">10:23</span> Jehu uđe u hram Baalov s Jonadabom,
sinom Rekabovim, i reče Baalovim vjernicima: "Provjerite dobro da nema
ovdje među vama Jahvina sluge nego samih Baalovih vjernika."

<span id="an_10:24">10:24</span> I pođe žrtvovati klanice i paljenice.
Ali je Jehu postavio vani osamdeset svojih ljudi i rekao im: "Ako koji
od vas pusti da utekne i jedan od ovih ljudi što ih predajem u vaše
ruke, svojim će životom platiti njegov život."

<span id="an_10:25">10:25</span> Kad je Jehu završio prinos paljenice,
naredi tjelesnoj straži i dvoranima: "Uđite, pobijte ih! Nitko neka ne
iziđe!" Tjelesna straža i dvorani uđoše, pobiše ih oštricom mača i
prodriješe sve do svetišta Baalova hrama.

<span id="an_10:26">10:26</span> Iznesoše Baalov lik iz hrama i spališe
ga.

<span id="an_10:27">10:27</span> Raskopaše žrtvenik Baalov, srušiše i
hram Baalov i pretvoriše ga u jame za nečist, koje su ostale do danas.

<span id="an_10:28">10:28</span> Tako je Jehu istrijebio Baala iz
Izraela.

<span id="an_10:29">10:29</span> Ali se Jehu nije okrenuo od grijeha
Jeroboama, sina Nebatova, kojima je zavodio Izraela, od zlatnih telaca u
Betelu i Danu.

<span id="an_10:30">10:30</span> Jahve je rekao Jehuu: "Zato što si
dobro izvršio ono što mi je po volji i što si učinio sve što sam nosio u
srcu protiv kuće Ahabove, tvoji će sinovi sve do četvrtoga koljena
sjediti na prijestolju Izraelovu."

<span id="an_10:31">10:31</span> Ali Jehu nije vjerno i svim srcem
svojim slijedio zakon Jahve, Boga Izraelova. Nije se odvratio od grijeha
kojima je Jeroboam zavodio Izraela.

<span id="an_10:32">10:32</span> U ono je vrijeme Jahve počeo krnjiti
zemlju izraelsku, i Hazael se tukao s Izraelcima na svom području,

<span id="an_10:33">10:33</span> od Jordana prema sunčevu izlasku, u
svoj zemlji Gileadu, u zemlji Gadovoj, Rubenovoj i Manašeovoj, sve od
Aroera na obali Arnona, do Gileada i Bašana.

<span id="an_10:34">10:34</span> Ostala povijest Jehuova, sve što je
učinio, sva njegova djela, zar to nije zapisano u knjizi Ljetopisa
kraljeva izraelskih?

<span id="an_10:35">10:35</span> Počinuo je kraj svojih otaca i pokopaše
ga u Samariji. Joahaz, sin njegov, zakralji se mjesto njega.

<span id="an_10:36">10:36</span> Jehu je vladao u Samariji nad Izraelom
dvadeset i osam godina.

<span id="an_11:1">11:1</span> Zato Ahazjina mati Atalija, vidjevši gdje
joj sin poginu, ustade i posmica sav kraljevski rod.

<span id="an_11:2">11:2</span> Ali Jošeba, kći kralja Jorama i sestra
Ahazjina, uze Ahazjina sina Joaša; ukravši ga između kraljevih sinova
koje su ubijali, metnu ga s dojiljom u ložnicu. Tako ga je sakrila od
Atalije te nije pogubljen.

<span id="an_11:3">11:3</span> Bio je sakriven u Domu Jahvinu šest
godina, sve dok je zemljom vladala Atalija.

<span id="an_11:4">11:4</span> Sedme godine Jojada posla po satnike
Karijaca i tjelesnu stražu i pozva ih k sebi u Dom Jahvin. Sklopi s
njima savez, zakle ih i pokaza im kraljeva sina.

<span id="an_11:5">11:5</span> I reče im: "Evo što valja da učinite:
trećina vas koji subotom ulazite u službu neka čuva stražu kod
kraljevskoga dvora.

<span id="an_11:6">11:6</span> Druga trećina, ona kod Surskih vrata, i
treća trećina, ona kod stražnjih stražarskih vrata, neka čuvaju stražu
kod ulaza u dvor;

<span id="an_11:7">11:7</span> a ostala dva vaša odreda, svi koji
subotom izlaze iz službe, neka čuvaju stražu u Domu Jahvinu kod kralja.

<span id="an_11:8">11:8</span> Tako ćete okružiti kralja, svaki s
oružjem u ruci. I tko god pokuša proći kroz vaše redove, neka bude
pogubljen. Budite uz kralja kamo god pođe ili izađe."

<span id="an_11:9">11:9</span> Satnici su učinili sve kako im je naredio
svećenik Jojada. Svaki je od njih uzeo svoje ljude koji subotom ulaze u
službu s onima koji subotom izlaze. I svi su došli svećeniku Jojadi.

<span id="an_11:10">11:10</span> Svećenik dade satnicima koplja i
štitove kralja Davida što su bili u Domu Jahvinu.

<span id="an_11:11">11:11</span> Stražari se svrstaše, s oružjem u ruci,
od južne do sjeverne strane Doma i prema žrtveniku i Domu oko kralja
unaokolo.

<span id="an_11:12">11:12</span> Tada Jojada izvede sina kraljeva, stavi
mu krunu i dade mu Svjedočanstvo te ga pomaza za kralja. Pljeskali su i
vikali: "Živio kralj!"

<span id="an_11:13">11:13</span> Kad Atalija ču viku naroda, dođe k
narodu u Dom Jahvin.

<span id="an_11:14">11:14</span> Pogleda bolje, kad gle, kralj, po
običaju, stoji na svojem mjestu, a pred kraljem zapovjednici i svirači;
sav puk klikće od radosti i trubi u trube. Tad Atalija razdrije haljine
i povika: "Izdaja! Izdaja!"

<span id="an_11:15">11:15</span> Svećenik Jojada naredi satnicima i
vojnim zapovjednicima: "Izvedite je kroz redove i tko krene za njom
pogubite ga mačem." Još je svećenik dodao: "Nemojte je smaknuti u Domu
Jahvinu."

<span id="an_11:16">11:16</span> Staviše ruke na nju; a kad je kroz
Konjska vrata stigla do kraljevskog dvora, ondje je pogubiše.

<span id="an_11:17">11:17</span> Tada Jojada sklopi savez između Jahve,
kralja i naroda da narod bude narod Jahvin.

<span id="an_11:18">11:18</span> Potom sav narod ode u Baalov hram i
razoriše ga, porušiše žrtvenike i polomiše likove; a Baalova svećenika
Matana ubiše pred žrtvenicima. A svećenik opet postavi straže kod Doma
Jahvina.

<span id="an_11:19">11:19</span> Zatim uze satnike Karijaca, stražu i
sav narod. Oni izvedoše kralja iz Doma Jahvina i uvedoše ga u dvor kroz
Vrata stražarska. I Joaš sjede na kraljevsko prijestolje.

<span id="an_11:20">11:20</span> Sav se puk veselio i grad se smirio kad
su Ataliju ubili mačem u kraljevskom dvoru.

<span id="an_12:1">12:1</span> Joašu je bilo sedam godina kad se
zakraljio.

<span id="an_12:2">12:2</span> Sedme godine Jehuova kraljevanja Joaš je
postao kraljem i kraljevao je četrdeset godina u Jeruzalemu. Majka mu se
zvala Sibja i bila je iz Beer Šebe.

<span id="an_12:3">12:3</span> Joaš je činio što je pravo u očima Jahve
svega svog vijeka jer ga je poučavao svećenik Jojada.

<span id="an_12:4">12:4</span> Ali uzvišica nisu srušili i narod je
svejednako prinosio žrtve i kad na uzvišicama.

<span id="an_12:5">12:5</span> Joaš reče svećenicima: "Sav novac od
posvećenih darova što se donosi u Dom Jahvin, novac koji je nekomu
nametnut procjenom i novac što ga tko od svoje volje donose u Dom Jahvin

<span id="an_12:6">12:6</span> neka svećenici uzimaju svaki od svoga
znanca i oni neka tim poprave Dom gdje god se nađe koje oštećenje."

<span id="an_12:7">12:7</span> Ali u dvadeset i trećoj godini
kraljevanja Joaševa svećenici nisu još popravili Doma.

<span id="an_12:8">12:8</span> Tada kralj Joaš pozva svećenika Jojadu i
druge svećenike i reče im: "Zašto ne popravljate Dom? Odsad ne smijete
više sebi uzimati novac od svojih znanaca nego ga morate dati za
popravak Doma."

<span id="an_12:9">12:9</span> Svećenici pristadoše da ne uzimaju novac
od naroda, ali ni Doma da ne popravljaju.

<span id="an_12:10">12:10</span> Tada svećenik Jojada uze kovčeg,
proreza rupu na zaklopcu i stavi ga uza žrtvenik, zdesna od ulaza u Dom
Jahvin. Svećenici, čuvari praga, stavljali su u nj sav novac sabran u
Domu Jahvinu.

<span id="an_12:11">12:11</span> Kad bi se vidjelo da u kovčegu ima
mnogo novaca, došao bi kraljev tajnik s velikim svećenikom te bi
prebrojili i zavezali novac koji se nalazio u Domu Jahvinu.

<span id="an_12:12">12:12</span> Prebrojeni novac uručivao se
upraviteljima poslova oko popravka Doma Jahvina, a oni su isplaćivali
drvodjeljama i graditeljima koji su radili u Domu Jahvinu

<span id="an_12:13">12:13</span> i zidarima i klesačima kamena, i za
nabavu drveta i tesanog kamena određena za popravak Doma Jahvina,
ukratko: za troškove oko popravka Doma.

<span id="an_12:14">12:14</span> Ali u Domu Jahvinu nisu se pravile
srebrne čaše, ni noževi, ni plitice, ni trube, niti bilo kakav predmet
od zlata ili srebra za novac koji je darovan,

<span id="an_12:15">12:15</span> nego su ga davali radnicima koje su
najmili za popravak Jahvina Doma.

<span id="an_12:16">12:16</span> Nije se tražio obračun od ljudi kojima
su predavali novac da ga daju radnicima, jer su oni radili savjesno.

<span id="an_12:17">12:17</span> Novac naknadnice i okajnice nije se
unosio u Dom Jahvin, nego je pripao svećenicima.

<span id="an_12:18">12:18</span> Tada Hazael, aramejski kralj, pođe u
rat protiv Gata i osvoji ga. Zatim odluči poći protiv Jeruzalema.

<span id="an_12:19">12:19</span> Joaš, judejski kralj, uze sve posvećene
darove koje su posvetili judejski kraljevi, njegovi oci: Jošafat, Joram
i Ahazja, sve što je sam prikazao i sve zlato koje se našlo u riznicima
Doma Jahvina i kraljevskog dvora. Sve to posla Hazaelu, aramejskom
kralju, i tako se ovaj udalji od Jeruzalema.

<span id="an_12:20">12:20</span> Ostala povijest Joaševa i sve što je
učinio, zar sve to nije zapisano u knjizi Ljetopisa kraljeva judejskih?

<span id="an_12:21">12:21</span> Njegovi časnici ustadoše i skovaše
zavjeru; ubiše Joaša u Bet Milu kad je u nj silazio.

<span id="an_12:22">12:22</span> Njegovi časnici Jozakar, sin Šimatov, i
Jozabad, sin Šomerov, zadaše mu smrtni udarac. Pokopali su ga kraj
njegovih otaca u Davidovu gradu, a njegov sin Amasja zakralji se mjesto
njega.

<span id="an_13:1">13:1</span> Dvadeset i treće godine kraljevanja
judejskog kralja Joaša, sina Ahazjina, postade Joahaz, sin Jehuov,
izraelskim kraljem u Samariji. Kraljevao je sedamnaest godina.

<span id="an_13:2">13:2</span> On je činio što je zlo u očima Jahvinim i
poveo se za grijesima Jeroboama, sina Nebatova, koji je zavodio Izraela.
Od njih nije odstupao.

<span id="an_13:3">13:3</span> Tada Jahve uskipje gnjevom na Izraela i
predade ga u ruke aramejskog kralja Hazaela i u ruke Ben-Hadada, sina
Hazaelova, za sve ono vrijeme.

<span id="an_13:4">13:4</span> Ali je Joahaz ublažio lice Jahvino i
Jahve ga je uslišio, jer je vidio nevolju koju je aramejski kralj
nanosio Izraelu.

<span id="an_13:5">13:5</span> Jahve je dao Izraelu izbavitelja koji ga
je izbavio od ruke aramejske te su Izraelci živjeli u svojim šatorima
kao i prije.

<span id="an_13:6">13:6</span> Ali nisu odstupali od grijeha kojim
Jeroboam bijaše zaveo Izraela: ustrajali su u njemu, pa i ašere ostadoše
u Samariji.

<span id="an_13:7">13:7</span> Jahve je ostavio Joahazu samo pedeset
konjanika kao vojsku, deset bojnih kola i deset tisuća pješaka; kralj
aramejski bijaše ih uništio i zgazio ih kao prah u vršidbi.

<span id="an_13:8">13:8</span> Ostala povijest Joahazova, sve što je
učinio i poduzimao, zar sve to nija zapisano u knjizi Ljetopisa kraljeva
izraelskih?

<span id="an_13:9">13:9</span> Joahaz je počinuo sa svojim ocima i bi
pokopan u Samariji, a njegov sin Joaš zakralji se mjesto njega.

<span id="an_13:10">13:10</span> Trideset i sedme godine kraljevanja
judejskoga kralja Joaša postade Joaš, sin Joahazov, izraelskim kraljem u
Samariji; kraljevao je šesnaest godina.

<span id="an_13:11">13:11</span> Činio je što je zlo u očima Jahvinim.
Nije odstupao od grijeha Jeroboama, sina Nebatova, koji je zaveo
Izraela. Za njim se poveo.

<span id="an_13:12">13:12</span> Ostala povijest Joaševa, sve što je
učinio, junaštva njegova, kako je ratovao s Amasjom, judejskim kraljem,
zar sve to nije zapisano u knjizi Ljetopisa kraljeva izraelskih?

<span id="an_13:13">13:13</span> Joaš je počinuo sa svojim ocima, a
Jeroboam se popeo na njegovo prijestolje. Joaša pokopaše u Samariji uz
izraelske kraljeve.

<span id="an_13:14">13:14</span> Kad se Elizej razbolio od bolesti od
koje mu valjade umrijeti, dođe mu izraelski kralj Joaš, rasplaka se nad
njim i reče mu: "Oče moj, oče moj! Kola Izraelova i konjanici njegovi!"

<span id="an_13:15">13:15</span> Elizej mu reče: "Uzmi luk i strijele."
I on dohvati luk i strijele.

<span id="an_13:16">13:16</span> Elizej će tada kralju: "Nategni luk!" I
on ga nateže. Elizej stavi ruke na ruke kraljeve,

<span id="an_13:17">13:17</span> zatim reče: "Otvori prozor prema
istoku." I on ga otvori, a nato će Elizej: "Odapni!" I on odape, a
Elizej reče: "Pobjedonosna strijela Jahvina! Pobjednička strijela nad
Aramejcima! Do nogu ćeš potući Aramejce kod Afeka."

<span id="an_13:18">13:18</span> I nastavi: "Uzmi strijele!" On ih uze.
Elizej tada reče kralju: "Udri o zemlju!" On udari tri puta i stade.

<span id="an_13:19">13:19</span> Tada se rasrdi na njega Božji čovjek i
reče: "Pet ili šest puta trebalo je da udariš! Tada bi potpuno potukao
Aramejce; ovako ćeš ih pobijediti samo tri puta."

<span id="an_13:20">13:20</span> Elizej zatim umrije i pokopaše ga. A
pljačkaške čete Moabaca napadale zemlju svake godine.

<span id="an_13:21">13:21</span> Dogodilo se te su neki, sahranjujući
čovjeka, opazili razbojnike: baciše mtrvaca u grob Elizejev i odoše.
Mrtvac, dotakavši se Elizejevih kostiju, oživje i stade na noge.

<span id="an_13:22">13:22</span> Aramejski kralj Hazael ugnjetavaše
Izraelce svega vijeka Joahazova.

<span id="an_13:23">13:23</span> Ali im se Jahve smilova i ražali se nad
njima. Pogleda na njih zbog svoga Saveza koji je sklopio s Abrahamom,
Izakom i Jakovom. Nije ih htio uništiti i nije ih odbacio daleko od
svoga lica do danas.

<span id="an_13:24">13:24</span> Hazael, aramejski kralj, umrije, a
njegov sin Ben-Hadad zavlada namjesto njega.

<span id="an_13:25">13:25</span> Tada Joaš, sin Joahazov, opet uze iz
ruke Ben-Hadada, sina Hazaelova, gradove koje Hazael u ratu bijaše oteo
njegovu ocu Joahazu. Joaš ga je tri puta potukao i vratio gradove
Izraelove.

<span id="an_14:1">14:1</span> Druge godine kraljevanja Joaša, sina
Joahazova, nad Izraelom, postade judejskim kraljem Amasja, sin Joašev.

<span id="an_14:2">14:2</span> Bilo mu je dvadeset i pet godina kad se
zakraljio, a kraljevao je dvadeset i devet godina u Jeruzalemu. Mati mu
se zvala Joadana i bila je iz Jeruzalema.

<span id="an_14:3">14:3</span> Činio je što je pravo u Jahvinim očima,
ali ne sasvim kao praotac njegov David. U svemu je slijedio Joaša, svoga
oca.

<span id="an_14:4">14:4</span> Ali uzvišica nije razrušio i narod je
svejednako prinosio žrtve i kad na uzvišicama.

<span id="an_14:5">14:5</span> Kad je učvrstio kraljevstvo, smakao je
one časnike koji su mu ubili oca.

<span id="an_14:6">14:6</span> Ali nije pogubio sinova onih ubojica,
prema onome što je napisano u knjizi Zakona Mojsijeva, gdje Jahve
zapovijeda: "Neka se očevi ne pogubljuju za sinove ni sinovi za očeve,
nego svatko neka gine za svoj grijeh."

<span id="an_14:7">14:7</span> On je potukao Edomce u Slanoj dolini,
deset tisuća njih, i u bitki je zauzeo Selu; dao joj je ime Jokteel,
koje nosi do današnjega dana.

<span id="an_14:8">14:8</span> Tada Amasja posla glasnike izraelskom
kralju Joašu, sinu Jehuova sina Joahaza, i poruči mu: "Dođi da se
ogledamo!"

<span id="an_14:9">14:9</span> A izraelski kralj Joaš odvrati judejskom
kralju Amasji: "Libanonski je trn jedanput poslao glasnike k libanonskom
cedru: 'Daj kćer mome sinu za ženu', ali su divlje zvijeri libanonske
prošle i trn izgazile.

<span id="an_14:10">14:10</span> Potukao si Edomce, pa ti se srce
uzobijestilo i tražiš slavu! Radije ostani kod kuće. Zašto izazivaš zlo
i hoćeš da propadneš ti i svi Judejci s tobom?"

<span id="an_14:11">14:11</span> Ali Amasja ne posluša. Izađe izraelski
kralj Joaš te se ogledaše u boju on i judejski kralj Amasja u Bet Šemešu
u Judeji.

<span id="an_14:12">14:12</span> Izraelci poraziše Judejce i oni
pobjegoše svaki pod svoj šator.

<span id="an_14:13">14:13</span> Izraelski kralj Joaš uhvati u Bet
Šemešu judejskoga kralja Amasju, sina Joaševa, sina Ahazjina, i odvede
ga u Jeruzalem. Tada sruši jeruzalemski zid od Efrajimovih vrata do
Ugaonih vrata, u dužini od četiri stotine lakata.

<span id="an_14:14">14:14</span> Uzevši sve zlato, srebro i posuđe što
se nalazilo u Domu Jahvinu i u riznici kraljevskog dvora, povrh toga i
taoce, vrati se u Samariju.

<span id="an_14:15">14:15</span> Ostala povijest Joaševa, sve što je
činio i poduzimao i kako je ratovao s Amasjom, judejskim kraljem, zar
sve to nije zapisano u knjizi Ljetopisa izraelskih kraljeva?

<span id="an_14:16">14:16</span> Joaš je počinuo sa svojim ocima i
pokopan je u Samariji uz kraljeve izraelske. Sin njegov Jeroboam
zakralji se mjesto njega.

<span id="an_14:17">14:17</span> Amasja, sin Joašev, judejski kralj,
živio je još petnaest godina poslije smrti izraelskog kralja Joaša, sina
Joahazova.

<span id="an_14:18">14:18</span> A ostala povijest Amasjina zar nije
zapisana u knjizi Ljetopisa kraljeva judejskih?

<span id="an_14:19">14:19</span> Protiv njega je skovana urota u
Jeruzalemu. Iako je on pobjegao u Lakiš, poslaše za njim u Lakiš ljude
koji ga ondje ubiše.

<span id="an_14:20">14:20</span> Odande su ga prenijeli na konjima i
sahranili u Jeruzalemu kraj njegovih otaca, u Davidovu gradu.

<span id="an_14:21">14:21</span> Tada sav judejski narod uze Azahju,
komu bijaše šesnaest godina, i zakralji ga namjesto njegova oca Amasje.

<span id="an_14:22">14:22</span> On opet sagradi Elat povrativši ga
Judeji, pošto je kralj počinuo kod svojih otaca.

<span id="an_14:23">14:23</span> Petnaeste godine kraljevanja judejskog
kralja Amasje, sina Joaševa, postade izraelskim kraljem u Samariji
Jeroboam, sin Joašev. On je kraljevao četrdeset i jednu godinu.

<span id="an_14:24">14:24</span> Činio je što je zlo u očima Jahvinim,
nije se ostavio nijednoga grijeha Jeroboama, sina Nebatova, koji je
zaveo Izraela.

<span id="an_14:25">14:25</span> On je dobio natrag izraelsko područje
od Ulaza u Hamat do Mrtvoga mora, prema riječi koju je Jahve, Bog
Izraelov, rekao preko sluge svoga Jone, sina Amitajeva, proroka iz Gat
Hahefera.

<span id="an_14:26">14:26</span> Jer je Jahve vidio ljutu nevolju
Izraelovu da više nema ni slobodnih ni robova i nikoga da pomogne
Izraelu.

<span id="an_14:27">14:27</span> Ali Jahve nije odlučio izbrisati ispod
neba ime Izraelovo: spasio ga je rukom Jeroboama, sina Joaševa.

<span id="an_14:28">14:28</span> Ostala povijest Jeroboama, sve što je
učinio i sve što je poduzimao, kako je ratovao i kako je vratio Damask
Judi i Izraelu, zar sve to nije zapisano u knjizi Ljetopisa kraljeva
izraelskih?

<span id="an_14:29">14:29</span> Jeroboam je počinuo sa svojim ocima.
Pokopali su ga u Samariji uz kraljeve izraelske, a njegov sin Zaharija
zakralji se mjesto njega.

<span id="an_15:1">15:1</span> Dvadeset i sedme godine kraljevanja
Jeroboama, kralja izraelskog, postade judejskim kraljem Azarja, sin
Amasjin.

<span id="an_15:2">15:2</span> Bilo mu je šesnaest godina kad se
zakraljio, a kraljevao je pedeset i dvije godine u Jeruzalemu. Mati mu
se zvala Jekolija, a bila je iz Jeruzalema.

<span id="an_15:3">15:3</span> Činio je što je pravo u Jahvinim očima,
sasvim kao i njegov otac Amasja.

<span id="an_15:4">15:4</span> Samo uzvišica nije srušio i narod je
svejednako prinosio žrtve i kad na uzvišicama.

<span id="an_15:5">15:5</span> Ali Jahve udari kralja i ostade on gubav
do smrti. Stanovao je u odvojenoj kući. Kraljev sin Jotam bio upravitelj
dvora i sudio je puku zemlje.

<span id="an_15:6">15:6</span> Ostala povijest Azarjina i sve što je
učinio, zar sve to nije zapisano u knjizi Ljetopisa kraljeva judejskih?

<span id="an_15:7">15:7</span> Azarja je počinuo i sahraniše ga kraj
njegovih otaca u Davidovu gradu. A na njegovo se mjesto zakralji sin mu
Jotam.

<span id="an_15:8">15:8</span> Trideset i osme godine Azarjina
kraljevanja u Judeji postade izraelskim kraljem u Samariji za šest
mjeseci Zaharija, sin Jeroboamov.

<span id="an_15:9">15:9</span> On je činio što je zlo u očima Jahvinim,
kao što su činili njegovi oci; nije odstupao od grijeha Jeroboama, sina
Nebatova, koji je na grijeh naveo Izraela.

<span id="an_15:10">15:10</span> Šalum, sin Jabešov, uroti se protiv
njega; udario ga je i usmrtio u Jibleamu te se zakraljio mjesto njega.

<span id="an_15:11">15:11</span> Ostala povijest Zaharijina zapisana je
u knjizi Ljetopisa izraelskih kraljeva.

<span id="an_15:12">15:12</span> Ispunila se riječ koju je Jahve rekao
Jehuu: "Tvoji će sinovi sjediti na prijestolju Izraela sve do četvrtog
koljena." I tako je bilo.

<span id="an_15:13">15:13</span> Šalum, sin Jabešov, postade kraljem
trideset i devete godine kraljevanja Uzije, judejskog kralja, i
kraljevao je mjesec dana u Samariji.

<span id="an_15:14">15:14</span> Menahem, sin Gadijev, ode iz Tirse, uđe
u Samariju te udari Šaluma, sina Jabešova, usmrti ga i zakralji se
mjesto njega.

<span id="an_15:15">15:15</span> Ostala povijest Šalumova i urota koju
je skovao, sve je zapisano u knjizi Ljetopisa kraljeva izraelskih.

<span id="an_15:16">15:16</span> Tada je Menahem razorio Tifnah i sve
što je u njem bilo i njegovo područje od Tirse jer mu nisu otvorili
vrata. Razorio ga je i rasporio sve trudnice u njemu.

<span id="an_15:17">15:17</span> Trideset i devete godine kraljevanja
Azarje u Judeji postade Menahem, sin Gadijev, kraljem Izraela. Kraljevao
je deset godina u Samariji.

<span id="an_15:18">15:18</span> Činio je što je zlo u očima Jahvinim;
nije odstupao od grijeha Jeroboama, sina Nebatova, koji je zaveo
Izraela. U njegovo vrijeme

<span id="an_15:19">15:19</span> Pul, kralj Asirije, osvoji zemlju.
Menahem dade Pulu tisuću talenata srebra da mu pomogne učvrstiti
kraljevsku vlast u njegovim rukama.

<span id="an_15:20">15:20</span> Menahem ubra taj novac od Izraela, od
svih imućnih ljudi, da bi ga mogao dati asirskom kralju. Po osobi je
bilo pedeset šekela srebra. Tako se asirski kralj vratio i nije ondje
ostao u zemlji.

<span id="an_15:21">15:21</span> Ostala povijest Menahema i sve što je
učinio, zar sve to nije zapisano u knjizi Ljetopisa kraljeva izraelskih?

<span id="an_15:22">15:22</span> Menahem je počinuo sa svojim ocima, a
sin njegov Pekahja zakralji se na njegovo mjesto.

<span id="an_15:23">15:23</span> Pedesete godine kraljevanja judejskog
kralja Azarje postade kraljem izraelskim u Samariji Pekahja, sin
Menahemov. Kraljevao je dvije godine.

<span id="an_15:24">15:24</span> On je činio što je zlo u očima
Jahvinim; nije odstupao od grijeha Jeroboama, sina Nebatova, koji je
zaveo Izraela.

<span id="an_15:25">15:25</span> Njegov dvoranin Pekah, sin Remalijin,
uroti se protiv njega i ubi ga u Samariji, u kuli kraljevskog dvora, s
Argobom i Arjeom. Imao je sa sobom pedeset ljudi iz Gileada. Ubio je
kralja i zakraljio se mjesto njega.

<span id="an_15:26">15:26</span> Ostala povijest Pekahje i sve što je
učinio, sve je to zapisano u knjizi Ljetopisa izraelskih kraljeva.

<span id="an_15:27">15:27</span> Pedeset i druge godine kraljevanja
Azarje, judejskoga kralja, postade kraljem u Samariji Pekah, sin
Remalijin. Kraljevao je dvadeset godina.

<span id="an_15:28">15:28</span> On je činio što je zlo u očima
Jahvinim; nije odstupao od grijeha Jeroboama, sina Nebatova, koji je
zaveo Izraela.

<span id="an_15:29">15:29</span> U vrijeme izraelskog kralja Pekaha
došao je asirski kralj Tiglat Pileser i zauzeo Ijon, Abel Bet Maaku,
Janoah, Kedeš, Hasor, Gilead, Galileju i svu zemlju Naftalijevu. I odveo
je stanovništvo u Asiriju.

<span id="an_15:30">15:30</span> Hošea, sin Elin, uroti se protiv
Pekaha, sina Remalijina, ubi ga i zakralji mjesto njega dvadesete godine
Jotama, sina Uzijina.

<span id="an_15:31">15:31</span> Ostala povijest Pekahova, sve što je
učinio, sve je to zapisano u knjizi Ljetopisa izraelskih kraljeva.

<span id="an_15:32">15:32</span> Druge godine kraljevanja Pekaha, sina
Remalijina, nad Izraelom, postade judejskim kraljem Jotam, sin Uzijin.

<span id="an_15:33">15:33</span> Bilo mu je dvadeset i pet godina kad se
zakraljio, a kraljevao je šesnaest godina u Jeruzalemu. Materi mu bješe
ime Jeruša, Sadokova kći.

<span id="an_15:34">15:34</span> Činio je što je pravo u Jahvinim očima,
sasvim kao i otac mu Uzija.

<span id="an_15:35">15:35</span> Ali ni on nije srušio uzvišica; narod
je svejednako prinosio žrtve i kad na uzvišicama. On je sagradio Gornja
vrata na Domu Jahvinu.

<span id="an_15:36">15:36</span> Ostala povijest Jotama i sve što je
učinio, zar to nije sve zapisano u knjizi Ljetopisa judejskih kraljeva?

<span id="an_15:37">15:37</span> U njegove je dane Jahve počeo slati
protiv Judeje aramejskog kralja Resina i Pekaha, sina Remalijina.

<span id="an_15:38">15:38</span> Tada Jotam počinu kod otaca i sahraniše
ga u gradu njegova praoca Davida. A na njegovo se mjesto zakralji sin mu
Ahaz.

<span id="an_16:1">16:1</span> Sedamnaeste godine vladanja Pekaha, sina
Remalijina, postade judejskim kraljem Ahaz, sin Jotamov.

<span id="an_16:2">16:2</span> Ahazu je bilo dvadeset godina kad se
zakraljio, a kraljevao je šesnaest godina u Jeruzalemu, ali nije činio
što je pravo u očima Jahve, Boga njegova, kao što je činio predak mu
David.

<span id="an_16:3">16:3</span> Živio je poput izraelskih kraljeva i sam
je proveo svoga sina kroz oganj po gnusnom običaju naroda što ih je
Jahve protjerao pred Izraelovim sinovima.

<span id="an_16:4">16:4</span> Prinosio je žrtve i kad po uzvišicama i
brežuljcima i pod svakim zelenim drvetom.

<span id="an_16:5">16:5</span> Tada aramejski kralj Resin i Pekah, sin
Remalijin, kralj Izraela, pođoše u rat protiv Jeruzalema. Opsjedoše ga,
ali ga ne mogoše osvojiti.

<span id="an_16:6">16:6</span> U to vrijeme aramejski kralj Resin vrati
Elat Edomcima; protjerao je Judejce iz Elata; ušli su Edomci u njega i
ondje su ostali do danas. -

<span id="an_16:7">16:7</span> Tada Ahaz uputi poslanike asirskom kralju
Tiglat-Pileseru da mu kažu: "Ja sam tvoj sluga i sin tvoj! Dođi i izbavi
me iz ruku aramejskog kralja i kralja Izraela, koji su se digli protiv
mene."

<span id="an_16:8">16:8</span> Ahaz je uzeo srebro i zlato što se
nalazilo u Domu Jahvinu i u riznicama kraljevskog dvora i sve je poslao
na dar asirskom kralju.

<span id="an_16:9">16:9</span> I posluša ga asirski kralj: otišao je na
Damask i osvojio ga. Stanovništvo je odveo u sužanjstvo u Kir, a Resina
je pogubio.

<span id="an_16:10">16:10</span> Kralj Ahaz otišao je u Damask u susret
asirskom kralju Tiglat-Pileseru. I vidio je žrtvenik koji bijaše u
Damasku. Tada kralj Ahaz posla svećeniku Uriji mjere žrtvenika, njegov
nacrt i sve pojedinosti njegove građe.

<span id="an_16:11">16:11</span> Svećenik Urija sagradi žrtvenik; sve je
upute što ih je kralj Ahaz uputio iz Damaska izvršio svećenik Urija
prije nego što se kralj Ahaz vratio iz Damaska.

<span id="an_16:12">16:12</span> Pošto je kralj Ahaz stigao iz Damaska,
vidio je žrtvenik, prišao mu i popeo se na nj.

<span id="an_16:13">16:13</span> Spalio je na žrtveniku svoju paljenicu
i svoju prinosnicu, izlio svoju ljevanicu i krvlju pričesnica poškropio
žrtvenik.

<span id="an_16:14">16:14</span> A mjedeni žrtvenik, koji bijaše pred
Jahvom, maknuo je ispred Hrama, gdje je bio između novoga žrtvenika i
Doma Jahvina. I postavio ga je pokraj novoga žrtvenika sa sjevera.

<span id="an_16:15">16:15</span> Kralj Ahaz zapovjedio je svećeniku
Uriji: "Na velikom ćeš žrtveniku spaljivati jutarnju paljenicu i
večernju prinosnicu, kraljevu paljenicu i njegovu prinosnicu, i
paljenice, prinosnice i ljevanice svega naroda. Po njemu ćeš izlijevati
svu krv paljenica i klanica. A o žrtveniku od mjedi još ću razmisliti."

<span id="an_16:16">16:16</span> Svećenik Urija učini sve što mu je
naredio kralj Ahaz.

<span id="an_16:17">16:17</span> Kralj Ahaz skinuo je okvire s podnožja;
s njih je skinuo i umivaonike. A mjedeno more skinuo je s volova koji su
stajali pod njim i stavio ga na kameni pod.

<span id="an_16:18">16:18</span> Pred asirskim je kraljem uklonio iz
Jahvina Doma Subotnji hodnik koji bijahu sagradili i vanjski kraljevski
prilaz.

<span id="an_16:19">16:19</span> Ostala povijest Ahazova i sve što je
učinio, zar to nije sve zapisano u knjizi Ljetopisa judejskih kraljeva?

<span id="an_16:20">16:20</span> Ahaz je počinuo sa svojim ocima i
sahranjen je u Davidovu gradu. Na njegovo se mjesto zakraljio sin mu
Ezekija.

<span id="an_17:1">17:1</span> Dvanaeste godine kraljevanja Ahaza u
Judeji, postao je Hošea, sin Elin, izraelskim kraljem u Samariji.
Kraljevao je devet godina.

<span id="an_17:2">17:2</span> On je činio što je zlo u očima Jahvinim,
ali ne kao izraelski kraljevi, njegovi prethodnici.

<span id="an_17:3">17:3</span> Asirski kralj Salmanasar pošao je protiv
Hošee, koji mu se pokorio i plaćao mu danak.

<span id="an_17:4">17:4</span> Ali je asirski kralj otkrio da mu Hošea
sprema zavjeru: još je Hošea poslao poslanike egipatskom kralju Sou i
nije platio danaka asirskom kralju kao svake godine. Tada ga asirski
kralj baci u tamnicu.

<span id="an_17:5">17:5</span> Asirski kralj osvoji svu zemlju i krenu
opsjedati Samariju. Opsjedao ju je tri godine.

<span id="an_17:6">17:6</span> Devete godine Hošeine vladavine zauze
asirski kralj Samariju i odvede Izraelce u sužanjstvo u Asiriju. Naselio
ih je u Helahu, i na Haboru, rijeci u Gozanu, i u gradovima medijskim.

<span id="an_17:7">17:7</span> I tako se dogodilo zato što su Izraelci
sagriješili protiv Jahve, Boga svoga, koji ih je izveo iz zemlje
egipatske, ispod vlasti faraona, kralja egipatskog. Štovali su druge
bogove,

<span id="an_17:8">17:8</span> slijedili običaje naroda što ih je Jahve
protjerao pred sinovima Izraelovim, živjeli po običajima što su ih uveli
kraljevi Izraelovi.

<span id="an_17:9">17:9</span> Izraelci i njihovi kraljevi potajno su
činili neprikladna djela protiv Jahve, Boga svoga. Podigli su uzvišice u
svim svojim naseljima: od stražarskih kula pa do utvrđenih gradova.

<span id="an_17:10">17:10</span> Podizali su stupove i ašere na svakom
humku i pod svakim zelenim drvetom.

<span id="an_17:11">17:11</span> Ondje su, na svim uzvišicama, palili
kad po običaju naroda što ih je Jahve protjerao ispred njih i činili su
zla djela te izazivali gnjev Jahvin.

<span id="an_17:12">17:12</span> Služili su idolima, premda im Jahve
bijaše rekao: "Ne činite toga!"

<span id="an_17:13">17:13</span> A Jahve opominjaše Izraelce i Judejce
preko svih svojih proroka i sviju vidjelaca: "Obratite se od zlog puta
svoga", govorio je, "i pokoravajte se naredbama i zapovijedima mojim
prema Zakonu koji sam naložio ocima vašim i prema svemu što sam vam
objavio preko slugu svojih - proroka."

<span id="an_17:14">17:14</span> Ali oni nisu poslušali nego su ostali
tvrdovrati kao i njihovi oci, koji nisu vjerovali u Jahvu, Boga svoga.

<span id="an_17:15">17:15</span> Prezreli su njegove zakone i Savez koji
je sklopio s njihovim ocima i opomene njegove koje im je upućivao.
Težili su za ispraznošću, pa su i sami postali isprazni slijedeći narode
oko sebe, premda im je Jahve zapovjedio da ne čine kao oni.

<span id="an_17:16">17:16</span> Odbacili su sve zapovijedi Jahve, Boga
svoga, i načinili su sebi salivene idole, dva teleta. Podigli su ašere,
klanjali se svoj vojsci nebeskoj i služili Baalu.

<span id="an_17:17">17:17</span> Provodili su svoje sinove i kćeri kroz
oganj, odavali se vračanju i gatanju, čineći tako zlo u očima Jahvinim i
razjarujući ga.

<span id="an_17:18">17:18</span> Tada se Jahve razgnjevi na Izraela i
odbaci ga ispred svoga lica. Ostalo je samo pleme Judino.

<span id="an_17:19">17:19</span> Ali ni pleme Judino nije držalo
zapovijedi Jahve, Boga svoga, i slijedilo je običaje kojih su se držali
Izraelci.

<span id="an_17:20">17:20</span> I Jahve odbaci sav rod Izraela, ponizi
ga i predade ga pljačkašima, dok ih konačno ne odbaci daleko od svoga
lica.

<span id="an_17:21">17:21</span> On je, konačno, otrgnuo Izraelce od
kuće Davidove, a Izrael je proglasio kraljem Jeroboama, sina Nebatova.
Jeroboam je odvratio Izraela od Jahve i naveo ih na veliku grehotu.

<span id="an_17:22">17:22</span> Izraelci su slijedili svaki grijeh koji
je Jeroboam počinio i od njega se nisu odvraćali,

<span id="an_17:23">17:23</span> dok konačno Jahve nije odbacio Izraela
ispred svoga lica, kako to bijaše objavio po svojim slugama, prorocima.
Odveo je Izraelce iz njihove zemlje u sužanjstvo u Asiriju, gdje su do
današnjega dana.

<span id="an_17:24">17:24</span> Asirski je kralj doveo ljude iz
Babilona, iz Kute, iz Ave, Hamata i iz Sefarvajima, i naselio ih u
gradovima Samarije mjesto Izraelaca. Oni su zaposjeli Samariju i
nastanili se u gradovima njezinim.

<span id="an_17:25">17:25</span> U vrijeme naseljavanja u zemlju nisu
štovali Jahve i on je poslao protiv njih lavove da ih rastrgaju.

<span id="an_17:26">17:26</span> Zato su rekli asirskom kralju: "Narodi
koje si preselio da ih nastaniš u gradovima Samarije ne znaju kako valja
štovati Boga ove zemlje i on je na njih poslao lavove, koji ih usmrćuju,
jer ti narodi ne poznaju bogoštovlja ove zemlje."

<span id="an_17:27">17:27</span> Tada je asirski kralj izdao ovu
zapovijed: "Neka ide onamo jedan od svećenika koje sam odande doveo u
sužanjstvo; neka ide, neka se ondje nastani i pouči ih u štovanju Boga
one zemlje."

<span id="an_17:28">17:28</span> Tako ode jedan od svećenika koji su
bili odvedeni iz Samarije i nastani se u Betelu. On ih je poučio kako
treba štovati Jahvu.

<span id="an_17:29">17:29</span> Svaki je narod imao likove svojih
bogova i postavili su ih u hramove na uzvišicama koje su podigli
Samarijanci, svaki narod u svojim gradovima u kojima življaše.

<span id="an_17:30">17:30</span> Babilonci načiniše Sukot Benota, Kušani
Nergala, Hamaćani Ašimu;

<span id="an_17:31">17:31</span> Avijci načiniše Nibhaza i Tartaka, a
Sefarvajimci spaljivahu svoju djecu na ognju u čast Adrameleka i
Anameleka, sefarvajimskih bogova.

<span id="an_17:32">17:32</span> Oni su štovali i Jahvu i postavili su
neke između sebe za svećenike uzvišica koji su im prinosili žrtve u
hramovima uzvišica.

<span id="an_17:33">17:33</span> Štovali su Jahvu i služili su svojim
bogovima po običaju onih naroda između kojih su ih preselili.

<span id="an_17:34">17:34</span> Oni se još i danas drže starih običaja.
Ne štuju Jahve i ne usklađuju svojih pravila i običaja sa Zakonom i
zapovijedima što ih je Jahve naredio djeci Jakova komu je nadjenuo ime
Izrael.

<span id="an_17:35">17:35</span> Jahve bijaše s njima sklopio Savez i
zapovjedio im: "Ne štujte tuđih bogova niti im se klanjajte. Nemojte ih
štovati niti im žrtava prinositi.

<span id="an_17:36">17:36</span> Samo je Jahve onaj koji vas je velikom
snagom svoje ispružene ruke izveo iz zemlje egipatske; njega štujte,
njemu se klanjajte i njemu žrtve prinosite.

<span id="an_17:37">17:37</span> Držite se pravila i običaja, zakona i
naredaba koje vam je propisao da ih vjerno ispunjavate uvijek i ne
štujte tuđih bogova.

<span id="an_17:38">17:38</span> Nemojte zaboraviti Saveza koji sam
sklopio s vama i nemojte štovati drugih bogova,

<span id="an_17:39">17:39</span> samo Jahvu, Boga svoga, poštujte i on
će vas izbaviti iz ruke svih vaših neprijatelja."

<span id="an_17:40">17:40</span> Ali oni nisu poslušali, nego su se i
dalje držali svoga starog običaja.

<span id="an_17:41">17:41</span> Tako su ti narodi štovali Jahvu, a
služili su i svojim idolima. Njihovi sinovi i sinovi njihovih sinova
čine do dana današnjega onako kako su činili njihovi oci.

<span id="an_18:1">18:1</span> Treće godine kraljevanja Hošee, sina
Elina, u Izraelu, postao je judejskim kraljem Ezekija, sin Ahazov.

<span id="an_18:2">18:2</span> Bilo mu je dvadeset i pet godina kad se
zakraljio. Kraljevao je dvadeset i devet godina u Jeruzalemu. Materi mu
je bilo ime Abija, Zaharijina kći.

<span id="an_18:3">18:3</span> Činio je što je pravo u očima Jahvinim,
sasvim kao njegov otac David.

<span id="an_18:4">18:4</span> On je uklonio uzvišice, srušio je
stupove, sasjekao je ašere i razbio zmiju od mjedi koju bijaše načinio
Mojsije. Izraelci su joj sve do tada prinosili žrtve. Zvali su je
Nehuštan.

<span id="an_18:5">18:5</span> Pouzdavao se u Jahvu, Boga Izraelova. Ni
prije njega ni poslije njega ne bijaše mu ravna među kraljevima
judejskim.

<span id="an_18:6">18:6</span> Prionuo je uz Jahvu i nikada se nije
okrenuo od njega. Držao je sve zapovijedi što ih je Jahve dao preko
Mojsija.

<span id="an_18:7">18:7</span> I Jahve bijaše s njim, pomagaše ga u svim
njegovim pothvatima. Pobunio se protiv asirskog kralja i nije mu više
bio podložan.

<span id="an_18:8">18:8</span> On je potukao Filistejce do Gaze,
opustošio njihovo područje od stražarskih kula sve do utvrđenih gradova.

<span id="an_18:9">18:9</span> Četvrte godine vladavine Ezekijine, a to
je bila sedma godina kraljevanja izraelskog kralja Hošee, sina Elina,
napade asirski kralj Salmanasar Samariju i opsjede je.

<span id="an_18:10">18:10</span> Osvojio ju je nakon tri godine. Šeste
godine Ezekijine vladavine, a devete godine izraelskog kralja Hošee,
pala je Samarija.

<span id="an_18:11">18:11</span> Asirski je kralj odveo Izraelce u
sužanjstvo u Asiriju i naselio ih u Halahu, na Haboru, rijeci gozanskoj,
i u medijskim gradovima.

<span id="an_18:12">18:12</span> Bijaše to stoga što nisu poslušali glas
Jahve, Boga svoga, i što su prekršili njegov Savez i sve što im je
naredio Mojsije, sluga Jahvin. Nisu ništa slušali niti vršili.

<span id="an_18:13">18:13</span> Četrnaeste godine Ezekijina kraljevanja
asirski kralj Sanherib napade utvrđene judejske gradove i osvoji ih.

<span id="an_18:14">18:14</span> Tada judejski kralj Ezekija poruči
asirskom kralju u Lakiš: "Pogriješio sam! Obustavi svoje napade na me.
Snosit ću sve što mi nametneš." Asirski kralj zatraži od Ezekije,
judejskog kralja, tri stotine talenata srebra i trideset talenata zlata.

<span id="an_18:15">18:15</span> I dade Ezekija sve srebro što se našlo
u Domu Jahvinu i u riznicama kraljevskog dvora.

<span id="an_18:16">18:16</span> U to je vrijeme Ezekija obio vrata i
vratnice na Svetištu Jahvinu što ih bijaše pozlatio on sam, judejski
kralj Ezekija, i posla to asirskom kralju.

<span id="an_18:17">18:17</span> Asirski je kralj poslao iz Lakiša u
Jeruzalem kralju Ezekiji vrhovnog zapovjednika vojske, velikog dvoranina
i peharnika s jakom vojskom. Krenuše oni, a kad su stigli u Jeruzalem,
stadoše kod vodovoda Gornjeg ribnjaka, na putu u Valjarevo polje.

<span id="an_18:18">18:18</span> Oni pozvaše kralja. Pred njim je izašao
upravitelj dvora Elijakim, sin Hilkijin, pisar Šebna i savjetnik Joah,
sin Asafov.

<span id="an_18:19">18:19</span> Veliki peharnik reče im: "Kažite
Ezekiji: 'Ovako veli veliki kralj, kralj asirski: kakvo je to pouzdanje
u koje se uzdaš?

<span id="an_18:20">18:20</span> Misliš li da su prazne riječi već
savjet i snaga za rat? U koga se uzdaš da si se pobunio protiv mene?

<span id="an_18:21">18:21</span> Eto, oslanjaš se na Egipat, na
slomljenu trsku koja probada i prodire dlan onomu tko se na nju nasloni.
Takav je faraon, kralj egipatski, svima koji se uzdaju u njega.'

<span id="an_18:22">18:22</span> Možda ćete mi odgovoriti: 'Uzdamo se u
Jahvu, Boga svojega.' Ali nije li njemu Ezekija uklonio uzvišice i
žrtvenike i zapovjedio Judejcima i Jeruzalemu: 'Samo se pred ovim
žrtvenikom u Jeruzalemu klanjajte.'

<span id="an_18:23">18:23</span> Hajde, okladi se s mojim gospodarom,
asirskim kraljem: dat ću ti dvije tisuće konja ako mogneš naći jahače za
njih!

<span id="an_18:24">18:24</span> Kako ćeš onda odoljeti jednome jedinom
od najmanjih slugu moga gospodara? Ali se ti uzdaš u Egipat da će ti
dati kola i konjanika.

<span id="an_18:25">18:25</span> Naposljetku, zar sam ja mimo volju
Jahvinu krenuo protiv ovoga mjesta da ga razorim? Sam mi je Jahve rekao:
'Idi na tu zemlju i razori je!'"

<span id="an_18:26">18:26</span> Elijakim, Šebna i Joah rekoše velikom
peharniku: "Molimo te, govori svojim slugama aramejski, jer mi
razumijemo; ne govori s nama judejski da čuje narod koji je na
zidinama!"

<span id="an_18:27">18:27</span> Ali im veliki peharnik odgovori: "Zar
me moj gospodar poslao da ovo kažem tvome gospodaru i tebi, a ne upravo
onim ljudima koji sjede na zidinama, osuđeni da s vama jedu svoju nečist
i piju svoju mokraću?"

<span id="an_18:28">18:28</span> Tada se veliki peharnik uspravi i u sav
glas povika na judejskom ove riječi: "Čujte riječ velikoga kralja,
kralja asirskog!

<span id="an_18:29">18:29</span> Ovako veli kralj: 'Neka vas Ezekija ne
zavarava, jer vas ne može izbaviti iz moje ruke.

<span id="an_18:30">18:30</span> Neka vas Ezekija ne hrabri pouzdanjem u
Jahvu govoreći: Jahve će nas sigurno izbaviti, ovaj grad neće pasti u
ruke kralju asirskom.'

<span id="an_18:31">18:31</span> Ne slušajte Ezekije, jer ovako veli
asirski kralj: 'Sklopite mir sa mnom, predajte mi se, pa neka svaki od
vas jede plodove iz svoga vinograda i sa svoje smokve i neka pije vode
iz svojega studenca

<span id="an_18:32">18:32</span> dok ne dođem i ne odvedem vas u zemlju
kao što je vaša, u zemlju pšenice i mošta, u zemlju kruha i vinograda, u
zemlju ulja i meda da biste živjeli i da ne pomrete. Ne dajte da vas
Ezekija zaludi govoreći vam: Jahve će vas izbaviti.'

<span id="an_18:33">18:33</span> Jesu li bogovi drugih naroda izbavili
svoje zemlje iz ruku asirskoga kralja?

<span id="an_18:34">18:34</span> Gdje su bogovi hamatski i arpadski,
gdje su bogovi sefarvajimski, henski i ivski, gdje su bogovi samarijski
da izbave Samariju iz ruke moje?

<span id="an_18:35">18:35</span> Koji su među svim bogovima tih zemalja
izbavili svoju zemlju iz moje ruke da bi Jahve izbavio Jeruzalem iz ruke
moje?"

<span id="an_18:36">18:36</span> Šutjeli su i ni riječi mu nisu
odgovorili, jer kralj bijaše zapovjedio: "Ne odgovarajte mu!"

<span id="an_18:37">18:37</span> Upravitelj dvora Elijakim, sin
Hilkijin, pisar Šebna i savjetnik Joah, sin Asafov, dođoše k Ezekiji,
razdrijevši haljine, i saopćiše mu riječi velikoga peharnika

<span id="an_19:1">19:1</span> Čuvši to, kralj Ezekija razdrije svoje
haljine, obuče kostrijet i ode u Dom Jahvin.

<span id="an_19:2">19:2</span> Zatim posla Elijakima, upravitelja dvora,
pisara Šebnu i svećeničke starješine, odjevene u kostrijet, k proroku
Izaiji, sinu Amosovu.

<span id="an_19:3">19:3</span> Oni mu rekoše: "Ovako veli Ezekija: 'Ovo
je dan nevolje, kazne i rugla. Prispješe djeca do rođenja, a nema snage
da se rode.

<span id="an_19:4">19:4</span> Možda je Jahve, Bog tvoj, čuo što je
rekao veliki peharnik koga je asirski kralj, gospodar njegov, poslao da
se izruguje Bogu živome i možda će Jahve, Bog tvoj, kazniti riječi koje
je čuo! Pomoli se pobožno za Ostatak koji je još preostao.'"

<span id="an_19:5">19:5</span> Kad su sluge kralja Ezekije stigle k
Izaiji,

<span id="an_19:6">19:6</span> on im reče: "Kažite svome gospodaru:
'Ovako veli Jahve: Ne boj se riječi koje si čuo kada su na me hulile
sluge kralja asirskoga.

<span id="an_19:7">19:7</span> Udahnut ću u njega duh i kad čuje jednu
vijest, vratit će se u svoju zemlju. I učinit ću da u svojoj zemlji
pogine od mača.'"

<span id="an_19:8">19:8</span> Veliki peharnik vrati se i nađe asirskoga
kralja gdje opsjeda Libnu, jer bijaše čuo da je kralj otišao iz Lakiša.

<span id="an_19:9">19:9</span> Dočuo je, naime, vijest o Tirhaku, kralju
etiopskome: "Evo, izašao je da se bori protiv tebe." Tada Sanherib
ponovo uputi poslanike da kažu Ezekiji:

<span id="an_19:10">19:10</span> "Ovako recite judejskom kralju Ezekiji:
'Neka te ne vara tvoj Bog, u koga se uzdaš, govoreći ti: Jeruzalem neće
pasti u ruke asirskog kralja!

<span id="an_19:11">19:11</span> Ti znaš što su asirski kraljevi učinili
svim zemljama izručivši ih prokletstvu! A ti, ti li ćeš se spasiti?

<span id="an_19:12">19:12</span> Jesu li bogovi spasili narode što su ih
uništili moji oci: Gozance, Harane, Resefce i Edence, u Tel Basaru?

<span id="an_19:13">19:13</span> Gdje je kralj hamatski, kralj arpadski,
kralj Sefarvajima, Hene i Ive?'"

<span id="an_19:14">19:14</span> Ezekija primi pismo iz ruke poslanikove
i pročita ga. Zatim uđe u Dom Jahvin i razvi ga ondje pred Jahvom.

<span id="an_19:15">19:15</span> I pomoli se Ezekija Jahvi ovako:
"Jahve, Bože Izraelov, koji stoluješ nad kerubima, ti si Bog jedini nad
svim zemaljskim kraljevstvima, ti si stvorio nebo i zemlju.

<span id="an_19:16">19:16</span> Prikloni uho, Jahve, i počuj, otvori
oči, Jahve, i vidi! Sanheribove čujder riječi koje poruči da izruga Boga
živoga.

<span id="an_19:17">19:17</span> Istina je, o Jahve, asirski su kraljevi
zatrli narode i zemlje njihove;

<span id="an_19:18">19:18</span> pobacali im u oganj bogove; jer ne
bijahu bogovi to, već djela ruku ljudskih, od drveta i kamena; zato ih i
uništiše.

<span id="an_19:19">19:19</span> Ali sada, Jahve, Bože naš, izbavi nas
iz ruke njegove da spoznaju sva kraljevstva zemlje da si ti, Jahve, Bog
jedini."

<span id="an_19:20">19:20</span> Tada Izaija, sin Amosov, poruči
Ezekiji: "Ovako veli Jahve, Bog Izraelov: 'Uslišah molitvu koju mi uputi
zbog Sanheriba, kralja asirskog.'

<span id="an_19:21">19:21</span> Evo riječi što je Jahve objavi protiv
njega: Prezire te, ruga ti se djevica, kći sionska; za tobom maše glavom
kći jeruzalemska.

<span id="an_19:22">19:22</span> Koga si grdio, hulio? Na koga si glasno
vikao, ohol pogled dizao? Na Sveca Izraelova!

<span id="an_19:23">19:23</span> Po slugama si svojim vrijeđao Gospoda.
Govorio si: s mnoštvom kola ja popeh se na vrh gora, na najviše vrhunce
Libanona. Posjekoh mu cedre najviše i čemprese ponajljepše. Dosegoh mu
vrh najviši i vrt njegov šumoviti.

<span id="an_19:24">19:24</span> Kopao sam i pio sam vode tuđe;
stopalima tad isuših sve rijeke egipatske.

<span id="an_19:25">19:25</span> Čuješ li dobro? Odavna to sam snovao,
od iskona smišljao, sada to ostvarujem: na tebi je da prometneš gradove
tvrde u razvaline.

<span id="an_19:26">19:26</span> Stanovnici njini, nemoćni, prepadnuti i
smeteni, bjehu kao trava u polju, kao mlado zelenilo, kao trava vrh
krovova opaljena vjetrom istočnim.

<span id="an_19:27">19:27</span> Znam kad se dižeš i kad sjedaš, kad
izlaziš i kad se vraćaš.

<span id="an_19:28">19:28</span> Jer bjesnio si na me i jer obijest
tvoja do ušiju mi dođe, prsten ću ti provuć' kroz nozdrve, uzde stavit'
u žvale, vratit ću te putem kojim si i došao!

<span id="an_19:29">19:29</span> A znak nek' ti bude ovo: Ove će se
godine jesti što se samo okrÄunÄi, dogodine što samo uzraste, a treće
godine sijte i žanjite, sadite vinograde, jedite im rod.

<span id="an_19:30">19:30</span> Preživjeli iz kuće Judine žilje će
pustit' u dubinu, plodom rodit' u visinu.

<span id="an_19:31">19:31</span> Jer će iz Jeruzalema izići Ostatak,
Sačuvani s gore Siona. Sve će to učinit' ljubomora Jahvina!

<span id="an_19:32">19:32</span> Zato ovo govori Jahve o kralju
asirskom: 'U ovaj grad on ući neće, ovamo strijele svoje neće izmetati,
k njemu neće ni štit okrenuti, niti oko njega nasipe kopati.

<span id="an_19:33">19:33</span> Vratit će se putem kojim je i došao, u
grad ovaj neće ući' - Jahvina je riječ.

<span id="an_19:34">19:34</span> Grad ću ovaj štitit, spasiti ga, sebe
radi i rad sluge svoga Davida."

<span id="an_19:35">19:35</span> Te iste noći iziđe Anđeo Jahvin i pobi
u asirskom taboru stotinu osamdeset i pet tisuća ljudi. Ujutro kad je
valjalo ustati, gle, bijahu ondje sve sami mrtvaci.

<span id="an_19:36">19:36</span> Sanherib podiže tabor i ode. Vratio se
u Ninivu.

<span id="an_19:37">19:37</span> Jednoga dana, dok se klanjao u hramu
svoga boga Nisroka, njegovi ga sinovi Adramelek i Sareser ubiše mačem i
pobjegoše u zemlju araratsku. Na njegovo se mjesto zakralji sin mu
Asar-Hadon.

<span id="an_20:1">20:1</span> U ono se vrijeme Ezekija razbolje nasmrt.
Prorok Izaija, sin Amosov, dođe mu i reče: "Ovako veli Jahve: 'Uredi
kuću svoju jer ćeš umrijeti; nećeš ozdraviti.'"

<span id="an_20:2">20:2</span> Ezekija se okrenu zidu i ovako se pomoli
Jahvi:

<span id="an_20:3">20:3</span> "Ah, Jahve! Sjeti se milostivo da sam
pred tobom hodio vjerno i poštena srca i da sam činio što je dobro u
tvojim očima." I Ezekija briznu u gorak plač.

<span id="an_20:4">20:4</span> Izaija još ne bijaše izišao iz središnjeg
predvorja kad mu je stigla riječ Jahvina:

<span id="an_20:5">20:5</span> "Vrati se i reci Ezekiji, glavaru moga
naroda. Ovako veli Jahve, Bog tvoga oca Davida: 'Uslišao sam tvoju
molitvu, vidio sam tvoje suze. Izliječit ću te; za tri dana uzići ćeš u
Dom Jahvin.

<span id="an_20:6">20:6</span> Dodat ću tvome vijeku još petnaest
godina. Izbavit ću tebe i ovaj grad iz ruku asirskoga kralja; zakrilit
ću ovaj grad radi sebe i sluge svoga Davida.'"

<span id="an_20:7">20:7</span> Izaija naloži: "Uzmite oblog od smokava,
privijte mu ga na čir i on će ozdraviti."

<span id="an_20:8">20:8</span> Ezekija upita Izaiju: "Po kojem ću znaku
prepoznati da će me Jahve izliječiti i da ću za tri dana uzići u Dom
Jahvin?"

<span id="an_20:9">20:9</span> Izaija odgovori: "Evo ti znaka od Jahve
da će učiniti što je rekao: hoćeš li da se sjena pomakne za deset
stupnjeva naprijed ili da se vrati za deset stupnjeva?"

<span id="an_20:10">20:10</span> Ezekija odgovori: "Lako je sjeni
pomaknuti se deset stupnjeva naprijed! Ne! Neka se sjena vrati natrag za
deset stupnjeva!"

<span id="an_20:11">20:11</span> Prorok Izaija zazva Jahvu i on učini da
se sjena vrati za deset stupnjeva. Sišla je za deset posljednjih
stupnjeva na Ahazovu sunčaniku.

<span id="an_20:12">20:12</span> U to vrijeme posla babilonski kralj
Merodak-Baladan, sin Baladanov, pisma s darom Ezekiji, jer bijaše čuo da
se razbolio i ozdravio.

<span id="an_20:13">20:13</span> Ezekija se obradova tome i pokaza
poslanicima svoju riznicu - srebro, zlato, miomirise, mirisavo ulje -
svoju oružanu i sve što je bilo u skladištima. Nije bilo ničega u
njegovu dvoru i svemu njegovu gospodarstvu što im Ezekija nije pokazao.

<span id="an_20:14">20:14</span> Tada prorok Izaija dođe kralju Ezekiji
i upita ga: "Što su rekli ti ljudi i odakle su došli k tebi?" Ezekija
odgovori: "Došli su iz daleke zemlje, iz Babilona."

<span id="an_20:15">20:15</span> Izaija upita dalje: "Što su vidjeli u
tvojem dvoru?" Ezekija odgovori: "Vidjeli su sve što je u mojem dvoru;
nema u mojim skladištima ničega što im nisam pokazao."

<span id="an_20:16">20:16</span> Tada Izaija reče Ezekiji: "Čuj riječ
Jahvinu:

<span id="an_20:17">20:17</span> 'Evo dolaze dani kada će sve što je u
tvojem dvoru, sve što su tvoji oci nakupili do danas, biti odneseno u
Babilon. Ništa neće ostati, ' kaže Jahve.

<span id="an_20:18">20:18</span> A od sinova što poteku od tebe, što ti
se rode, neke će uzeti da budu uškopljeni dvorani u palači babilonskoga
kralja."

<span id="an_20:19">20:19</span> Ezekija odgovori Izaiji: "Povoljna je
riječ koju ti je Jahve objavio." A mislio je: "Zašto ne? Ako bude mira i
sigurnosti za moga života!"

<span id="an_20:20">20:20</span> Ostala povijest Ezekijina, svi njegovi
pothvati i kako je sagradio ribnjak i prorov da dovede vodu u grad, zar
sve to nije zapisano u knjizi Ljetopisa judejskih kraljeva?

<span id="an_20:21">20:21</span> Ezekija je počinuo sa svojim ocima, a
njegov sin Manaše zakralji se mjesto njega.

<span id="an_21:1">21:1</span> Manašeu je bilo dvanaest godina kad se
zakraljio. Pedeset i pet godina kraljevao je u Jeruzalemu. Njegova se
majka zvala Hefsi-Bah.

<span id="an_21:2">21:2</span> Činio je što je zlo u Jahvinim očima,
povodeći se za gnusobama naroda što ih je Jahve protjerao pred
Izraelovim sinovima.

<span id="an_21:3">21:3</span> Obnovio je uzvišice što ih bijaše oborio
otac mu Ezekija, podigao je žrtvenik Baalu, načinio ašere kako bijaše
učinio izraelski kralj Ahab; i stao se klanjati svoj vojsci nebeskoj i
služiti joj.

<span id="an_21:4">21:4</span> Podigao je žrtvenike i u Domu Jahvinu, za
koji bijaše rekao Jahve: "U Jeruzalemu će prebivati moje Ime zauvijek."

<span id="an_21:5">21:5</span> Sagradio je žrtvenike svoj nebeskoj
vojsci u oba predvorja Doma Jahvina.

<span id="an_21:6">21:6</span> I sinove je svoje proveo kroz oganj.
Vračao je, gatao, stvorio bajače i opsjenare, učinio je premnogo zla u
očima Jahve i razjarivao ga.

<span id="an_21:7">21:7</span> Dao je načiniti lik Ašere i posadio ga u
Domu, za koji Jahve bijaše rekao Davidu i njegovu sinu Salomonu: "U ovom
Domu i u Jeruzalemu, koji sam izabrao među svim izraelskim plemenima,
postavit ću svoje Ime zauvijek.

<span id="an_21:8">21:8</span> Neću više dati da noga Izraelaca uzmakne
iz zemlje koju sam dao u baštinu njihovim očevima, samo ako budu držali
i provodili u djelo sve što sam im zapovjedio: Zakon što im ga je
objavio moj sluga Mojsije."

<span id="an_21:9">21:9</span> Ali oni nisu poslušali, Manaše ih je
zaveo te su radili još gore nego narodi što ih je Jahve iskorijenio pred
Izraelovim sinovima.

<span id="an_21:10">21:10</span> Tada je Jahve ovako govorio preko slugu
svojih proroka:

<span id="an_21:11">21:11</span> "Zato što je judejski kralj Manaše
činio te gnusobe, zato što je učinio više zla nego što su prije njega
radili Amorejci i što je zaveo Judejce svojim idolima,

<span id="an_21:12">21:12</span> ovako veli Jahve, Bog Izraelov: 'Evo,
učinit ću da dođe nevolja na Jeruzalem i Judeju, takva da će zazujati
oba uha onima koji o njoj čuju.

<span id="an_21:13">21:13</span> Nategnut ću nad Jeruzalemom isto uže
kao nad Samarijom, isto mjerilo kao nad kućom Ahabovom; zbrisat ću
Jeruzalem kao što se briše zdjela pa se tad izvrne.

<span id="an_21:14">21:14</span> Odbacit ću ostatke svoje baštine,
predat ću ih u ruke njihovih neprijatelja; služit će za plijen i grabež
svim svojim neprijateljima

<span id="an_21:15">21:15</span> jer su činili što je zlo u mojim očima
jer su izazivali moj gnjev od dana kada su njihovi oci izišli iz Egipta
pa sve do danas.'"

<span id="an_21:16">21:16</span> I mnogo je nedužne krvi prolio Manaše,
tako da se njome napunio Jeruzalem od jednoga kraja do drugoga, da se i
ne spominje njegov grijeh kojim je zaveo Judu da čini što je zlo u očima
Jahvinim.

<span id="an_21:17">21:17</span> Ostala povijest Manašeova, njegova
djela i grijesi koje je počinio, zar sve to nije zapisano u knjizi
Ljetopisa judejskih kraljeva?

<span id="an_21:18">21:18</span> Manaše je počinuo kraj svojih otaca i
sahranjen je u vrtu svojeg dvora, u vrtu Uzinu. Sin mu Amon zakralji se
mjesto njega.

<span id="an_21:19">21:19</span> Amonu bijahu dvadeset i dvije godine
kad je zavladao, a kraljevao je dvije godine u Jeruzalemu. Njegova se
majka zvala Mešulemet, kći Harusova, i bila je iz Jotbe.

<span id="an_21:20">21:20</span> On je činio što je zlo u očima
Jahvinim, kao što je činio njegov otac Manaše.

<span id="an_21:21">21:21</span> U svemu je slijedio put svoga oca,
služio je idolima kojima je služio i njegov otac i klanjao im se.

<span id="an_21:22">21:22</span> On je ostavio Jahvu, Boga svojih
praotaca, i nije hodio putem Jahvinim.

<span id="an_21:23">21:23</span> Amonovi se časnici urotiše protiv njega
i ubiše kralja u dvoru.

<span id="an_21:24">21:24</span> Ali je prosti puk pobio sve one koji se
bijahu urotili protiv kralja Amona i na njegovo mjesto zakraljio sina mu
Jošiju.

<span id="an_21:25">21:25</span> Ostala povijest Amonova i sve što je
činio, zar sve to nije zapisano u knjizi Ljetopisa judejskih kraljeva?

<span id="an_21:26">21:26</span> Pokopali su ga u grobnicu njegova oca,
u vrtu Uzinu, a njegov sin Jošija zakralji se mjesto njega.

<span id="an_22:1">22:1</span> Jošiji je bilo osam godina kad se
zakraljio. Kraljevao je trideset i jednu godinu u Jeruzalemu. Mati mu se
zvala Jedida, kći Adajina, i bila je iz Boskata.

<span id="an_22:2">22:2</span> Činio je što je pravo u Jahvinim očima. U
svemu je hodio putem svoga oca Davida, ne skrećući ni desno ni lijevo.

<span id="an_22:3">22:3</span> Osamnaeste godine svoga kraljevanja
Jošija posla svoga tajnika Šafana, sina Asalijahina, sina Mešulamova, u
Dom Jahvin i reče mu:

<span id="an_22:4">22:4</span> "Idi velikom svećeniku Hilkiji da ti
pripremi novac koji je odnesen u Dom Jahvin i koji su čuvari praga
sakupili od naroda.

<span id="an_22:5">22:5</span> Neka ga uruči poslovođama postavljenim u
Domu Jahvinu, a oni neka isplate radnike koji popravljaju Dom Jahvin,

<span id="an_22:6">22:6</span> drvodjelje, graditelje i zidare, i da se
kupuje drvo i kamenje klesano što je potrebno za popravak Doma.

<span id="an_22:7">22:7</span> Ali neka se ne traži od njih račun za
uručeni novac jer oni rade pošteno."

<span id="an_22:8">22:8</span> Veliki svećenik Hilkija reče tajniku
Šafanu: "Našao sam Knjigu Zakona u Domu Jahvinu." I Hilkija dade knjigu
Šafanu, koji ju je pročitao.

<span id="an_22:9">22:9</span> Tajnik Šafan dođe kralju te ga izvijesti:
"Tvoje sluge", reče on, "pokupile su novac koji se našao u Domu i
predale su ga poslovođama postavljenim u Domu Jahvinu."

<span id="an_22:10">22:10</span> Tada tajnik Šafan obavijesti kralja:
"Svećenik Hilkija dade mi jednu knjigu." I Šafan je poče čitati pred
kraljem.

<span id="an_22:11">22:11</span> Čuvši riječi Knjige Zakona, kralj
razdrije haljine svoje.

<span id="an_22:12">22:12</span> I naredi svećeniku Hilkiji, Šafanovu
sinu Ahikamu, Mikinu sinu Akboru, tajniku Šafanu i kraljevu sluzi Asaji:

<span id="an_22:13">22:13</span> "Idite i upitajte Jahvu o meni, i o
narodu, i o svoj Judeji zbog ove knjige što je nađena, jer je velika
Jahvina jarost što se izlila na nas zato što naši očevi nisu slušali
riječi ove knjige, nisu vršili što nam je u njoj napisano."

<span id="an_22:14">22:14</span> Svećenik Hilkija, Ahikam, Akbor, Šafan
i Asaja odoše proročici Huldi, ženi Šaluma, sina Tikvina, sina
Harkasova, čuvara odjeće; ona je živjela u Jeruzalemu, u novom gradu.
Kad joj to kazaše,

<span id="an_22:15">22:15</span> ona im reče: "Ovako veli Jahve, Bog
Izraelov: 'Kažite čovjeku koji vas je poslao k meni:

<span id="an_22:16">22:16</span> Ovako veli Jahve: Evo, dovest ću
nesreću na ovaj grad i na njegove stanovnike, izvršit ću sve što kaže
knjiga koju je pročitao judejski kralj.

<span id="an_22:17">22:17</span> Jer su me ostavili i prinose žrtve
tuđim bogovima da bi me ljutili svim djelima ruku svojih, planut će
jarost moja na to mjesto i neće se ugasiti.'

<span id="an_22:18">22:18</span> A judejskom kralju, koji vas je poslao
po Jahvin savjet, recite ovo: 'Ovako veli Jahve, Bog Izraelov: Riječi si
čuo.

<span id="an_22:19">22:19</span> Ali kako ti je omekšalo srce i jer si
se ponizio pred Jahvom čuvši što sam objavio tome gradu i njegovim
stanovnicima, koje će pogoditi pustošenje i prokletstvo, i jer si razdro
haljine svoje i plakao preda mnom, zato sam te uslišio' - riječ je
Jahvina.

<span id="an_22:20">22:20</span> 'Evo, sjedinit ću te s ocima tvojim i s
mirom ćeš leći u grob da ne vidiš svojim očima svu nesreću koju ću
svaliti na ovo mjesto.'" Oni odnesoše taj odgovor kralju.

<span id="an_23:1">23:1</span> Tada kralj posla da se saberu kod njega
sve judejske i jeruzalemske starješine.

<span id="an_23:2">23:2</span> Kralj potom uzađe u Dom Jahvin s
Judejcima, Jeruzalemcima, svećenicima i prorocima i sa svim narodom, od
najmanjega do najvećega. I pročita im sve riječi Knjige Saveza koja je
nađena u Domu Jahvinu.

<span id="an_23:3">23:3</span> Kralj, stojeći na svome mjestu, obnovi
pred Jahvom Savez da će slijediti Jahvu i držati se njegovih zapovijedi,
pouka i uredaba svim srcem i svom dušom da bi ispunio sve stavke toga
Saveza zapisane u ovoj knjizi. Sav je narod stupio u Savez.

<span id="an_23:4">23:4</span> Kralj je zapovjedio velikom svećeniku
Hilkiji, svećenicima drugog reda i čuvarima hramskog praga da iz
Svetišta Jahvina iznesu sve bogoslužne predmete što bijahu načinjeni za
Baala, za Ašeru i za svu nebesku vojsku. Odredio je da sve to spale
izvan Jeruzalema u poljima kidronskim, a pepeo je odnio u Betel.

<span id="an_23:5">23:5</span> Uklonio je lažne svećenike koje su
judejski kraljevi postavili da pale kad na uzvišicama, u gradovima
judejskim i u okolici Jeruzalema; i one koji su palili kad Baalu, suncu,
mjesecu, zvijezdama i svoj vojsci nebeskoj.

<span id="an_23:6">23:6</span> Izvan Jeruzalema iznio je iz Doma
Jahvina, u dolinu kidronsku, Ašeru i spalio ju je u dolini kidronskoj,
satro u prah, a prah bacio na groblje sinova pučkih.

<span id="an_23:7">23:7</span> Razorio je stanove posvećenih bludnica
koji su bili u Domu Jahvinu i u kojima su žene tkale haljine Ašeri.

<span id="an_23:8">23:8</span> Iz svih judejskih gradova doveo je
svećenike i oskvrnuo je uzvišice gdje su ti svećenici prinosili kad, od
Gebe do Beer Šebe. Zatim je srušio uzvišice pred vratima, one koje su
bile na ulazu vrata Jošue, upravitelja grada, nalijevo kad se prilazi
gradskim vratima.

<span id="an_23:9">23:9</span> Isto tako svećenici uzvišica nisu mogli
uzlaziti žrtveniku Jahvinu u Jeruzalemu, ali su jeli kruhove bez kvasa
među svojom braćom.

<span id="an_23:10">23:10</span> Oskvrnio je Tofet u dolini Ben Hinom,
kako nitko ne bi svoga sina ili kćerku provodio kroz oganj u čast
Moleku.

<span id="an_23:11">23:11</span> Razagnao je konje koje su judejski
kraljevi prinijeli suncu na ulazu u Dom Jahvin, kraj sobe dvoranina
Netan Meleka, koja se nalazila u blizini, i spalio je u ognju sunčana
kola.

<span id="an_23:12">23:12</span> Žrtvenike na krovu koje bijahu
sagradili judejski kraljevi i one koje je sagradio Manaše u oba
predvorja Hrama Jahvina, kralj je srušio, uklonio ih odatle i bacio
njihov prah u dolinu kidronsku.

<span id="an_23:13">23:13</span> Uzvišice koje su bile sučelice
Jeruzalemu, na južnom dijelu Maslinske gore, i koje je izraelski kralj
Salomon bio sagradio Aštarti, sramoti sidonskoj, Kemošu, sramoti
moapskoj, i Milkomu, nakazi amonskoj - sve ih je kralj oskvrnio.

<span id="an_23:14">23:14</span> Razbio je stupove, iskorijenio ašere i
njihova je mjesta ispunio ljudskim kostima.

<span id="an_23:15">23:15</span> Isto tako i žrtvenik u Betelu, uzvišicu
koju je sagradio Jeroboam, sin Nebatov, koji je naveo Izraela na grijeh,
kralj je srušio, oborio žrtvenik i tu uzvišicu, satro kamenje u prah,
spalio ašere.

<span id="an_23:16">23:16</span> A kad se Jošija okrenuo i vidio grobove
koji bijahu ondje na gori, posla da se sakupe kosti iz onih grobova i
spali ih na žrtveniku. Tako ga je oskvrnuo, izvršavajući riječ Jahvinu,
koju je objavio čovjek Božji (dok je Jeroboam bio na žrtveniku za
vrijeme svečanosti). Okrenuvši se, Jošija baci oči na grob čovjeka
Božjeg koji je objavio sve to

<span id="an_23:17">23:17</span> i upita: "Kakav je ono spomenik što ga
vidim?" Ljudi iz grada odgovoriše mu: "To je grob čovjeka Božjeg koji je
došao iz Judeje i koji je prorekao sve ovo što si ti učinio s betelskim
žrtvenikom."

<span id="an_23:18">23:18</span> "Pustite ga na miru", reče kralj, "i
neka nitko ne dira njegove kosti." Tako su ostale njegove kosti
netaknute s kostima proroka koji je došao iz Samarije.

<span id="an_23:19">23:19</span> Jošija je jednako razorio sve hramove
uzvišica koje su izraelski kraljevi sagradili po gradovima Samarije da
bi srdili Jahvu i učinio je s njima kao što je učinio u Betelu.

<span id="an_23:20">23:20</span> Sve svećenike uzvišica poklao je na
žrtvenicima; na njima je spalio i ljudske kosti. Potom se vratio u
Jeruzalem.

<span id="an_23:21">23:21</span> Kralj naredi svemu narodu: "Svetkujte
Pashu u čast Jahve, Boga svoga, po običaju koji je zapisan u ovoj Knjizi
Saveza."

<span id="an_23:22">23:22</span> Takva se Pasha nije svetkovala od
vremena sudaca koji su sudili Izraelu i za sve vrijeme kraljeva
izraelskih i judejskih.

<span id="an_23:23">23:23</span> Samo je osamnaeste godine kraljevanja
Jošijina svetkovana takva Pasha u čast Jahve, u Jeruzalemu.

<span id="an_23:24">23:24</span> Osim toga, sve bajače i sve vračare,
sve kućne bogove i idole i sve sramote koje se mogu vidjeti u zemlji
judejskoj i Jeruzalemu - sve je to Jošija uklonio da izvrši riječi
Zakona, zapisane u knjizi koju je našao Hilkija, svećenik Doma Jahvina.

<span id="an_23:25">23:25</span> Nije bilo prije njega takva kralja koji
se obratio Jahvi svim srcem svojim, svom dušom svojom i svom snagom
svojom, u svemu vjeran Zakonu Mojsijevu, a ni poslije njega nije mu bilo
ravna.

<span id="an_23:26">23:26</span> Ipak Jahve nije odustao od plamena
svoga velikoga gnjeva kojim je uskipio protiv Judejaca zbog svih izazova
kojima ga je Manaše ljutio.

<span id="an_23:27">23:27</span> Jahve je odlučio: "Maknut ću Judejce
ispred sebe kao što sam maknuo Izraela; odbacit ću ovaj grad koji sam
izabrao, Jeruzalem, i Dom o kojem rekoh: 'Tu će biti Ime moje.'"

<span id="an_23:28">23:28</span> Ostala povijest Jošijina i sve što je
učinio, zar sve to nije zapisano u knjizi Ljetopisa judejskih kraljeva?

<span id="an_23:29">23:29</span> U njegvo je vrijeme faraon Neko,
egipatski kralj, krenuo protiv asirskoga kralja na rijeci Eufratu. Kralj
Jošija pošao je preda nj, ali ga on ubi u Megidu, pri prvom susretu.

<span id="an_23:30">23:30</span> Sluge njegove prenesoše mu tijelo
kolima iz Megida, odvezoše ga u Jeruzalem i sahraniše u njegovoj
grobnici. Sav narod zemlje primi Joahaza, sina Jošijina; pomazaše ga i
proglasiše kraljem namjesto njegova oca.

<span id="an_23:31">23:31</span> Joahazu bijahu dvadeset i tri godine
kad se zakraljio. Kraljevao je tri mjeseca u Jeruzalemu. Njegova se
majka zvala Hamitah, kći Jeremije, i bila je iz Libne.

<span id="an_23:32">23:32</span> On je činio što je zlo u očima
Jahvinim, sve kao što su činili oci njegovi.

<span id="an_23:33">23:33</span> Faraon Neko bacio ga je u okove u
Ribli, na području Hamata, da ne vlada u Jeruzalemu i udario je na
zemlju danak od stotinu talenata srebra i deset talenata zlata.

<span id="an_23:34">23:34</span> Faraon Neko postavio je za kralja
Elijakima, sina Jošijina, na mjesto njegova oca Jošije. I ime mu je
promijenio u Jojakim. A Joahaza je uzeo i odveo u Egipat te on umrije
ondje.

<span id="an_23:35">23:35</span> Jojakim je dao faraonu srebro i zlato,
ali je nametnuo zemlji porez da bi smogao svotu koju je faraon
zahtijevao. Svakome je nametnuo prema njegovu stanju, uzimao srebro i
zlato koje je morao davati faraonu Neku.

<span id="an_23:36">23:36</span> Jojakimu je bilo dvadeset i pet godina
kad je postao kraljem i kraljevao je jedanaest godina u Jeruzalemu.
Materi mu je bilo ime Zebida, kći Pedajina, i bila je iz Rume.

<span id="an_23:37">23:37</span> On je činio što je zlo u očima
Jahvinim, sve kao što su činili i oci njegovi.

<span id="an_24:1">24:1</span> U njegovo je vrijeme došao Nabukodonozor,
kralj babilonski, i Jojakim mu je bio podložan tri godine, zatim se
ponovno pobunio protiv njega.

<span id="an_24:2">24:2</span> Ovaj pak posla protiv njega kaldejske
pljačkaške čete, aramejske, moapske i amonske, sve ih posla protiv
Judeje da je opustoše, potvrđujući riječ koju je Jahve bio objavio po
slugama svojim prorocima.

<span id="an_24:3">24:3</span> To se dogodilo Judeji prema prijetnji
Jahvinoj da će je istrijebiti ispred svoga lica zbog grijeha Manašeovih:
zbog svega što je Manaše učinio

<span id="an_24:4">24:4</span> i zbog nedužne krvi koju je prolio,
natopio Jeruzalem krvlju nedužnom. Jahve nije htio oprostiti.

<span id="an_24:5">24:5</span> Ostala povijest Jojakimova i sve što je
učinio, zar sve to nije zapisano u knjizi Ljetopisa judejskih kraljeva?

<span id="an_24:6">24:6</span> Jojakim je počinuo kraj svojih otaca, a
njegov sin Jojakin zavlada mjesto njega.

<span id="an_24:7">24:7</span> Egipatski kralj nije više izlazio iz
zemlje, jer je babilonski kralj osvojio od Egipatskog potoka do rijeke
Eufrata sve što je pripadalo egipatskom kralju.

<span id="an_24:8">24:8</span> Jojakinu je bilo osamnaest godina kad se
zakraljio i kraljevao je tri mjeseca u Jeruzalemu. Materi mu je bilo ime
Nehušta, kći Elnatana, i bila je iz Jeruzalema.

<span id="an_24:9">24:9</span> On je činio što je zlo u očima Jahvinim,
sve kao što je činio i njegov otac.

<span id="an_24:10">24:10</span> U ono vrijeme krenu ljudstvo
babilonskog kralja Nabukodonozora protiv Jeruzalema i grad je bio
opkoljen.

<span id="an_24:11">24:11</span> Dođe i babilonski kralj Nabukodonozor
da napadne grad, dok ga je njegovo ljudstvo opsjedalo.

<span id="an_24:12">24:12</span> Tada je judejski kralj Jojakin izišao
pred babilonskoga kralja: on, njegova majka, njegove sluge, njegove
vojskovođe i dvorani, a babilonski kralj zarobi ga - osme godine svoga
kraljevanja.

<span id="an_24:13">24:13</span> On je odnio sve iz riznice Doma Jahvina
i iz riznica kraljevskog dvora i razbio je sve zlatne predmete koje je
Salomon, kralj Izraela, načinio za Svetište Jahvino. Tako se ispunila
riječ Jahvina.

<span id="an_24:14">24:14</span> Odveo je u progonstvo sav Jeruzalem,
sve vojskovođe i sve vrsne ratnike, oko deset tisuća prognanika, sa svim
kovačima i bravarima. Jedino je preostao najsiromašniji narod zemlje.

<span id="an_24:15">24:15</span> Odveo je Jojakina u Babilon; tako isto
i kraljevu majku i sve žene kraljeve, njegove dvorane, plemenitaše
zemlje, sve ih je odveo iz Jeruzalema u progonstvo u Babilon.

<span id="an_24:16">24:16</span> Sve sposobne ljude, njih sedam tisuća
na broju; kovače i bravare, tisuću na broju; sve ljude sposobne za boj,
sve ih je kralj babilonski odveo u Babilon, u sužanjstvo.

<span id="an_24:17">24:17</span> Babilonski je kralj postavio za kralja
mjesto Jojakina njegova strica Mataniju, ali mu je promijenio ime u
Sidkija.

<span id="an_24:18">24:18</span> Sidkiji je bila dvadeset i jedna godina
kad se zakraljio, a kraljevao je jedanaest godina u Jeruzalemu. Materi
mu bijaše ime Hamitala, kći Jeremije, i bila je iz Libne.

<span id="an_24:19">24:19</span> Činio je što je zlo u očima Jahvinim,
sve kao što je činio Jojakin.

<span id="an_24:20">24:20</span> To je zadesilo Jeruzalem i Judu zbog
gnjeva Jahvina; Jahve ih napokon i odbaci ispred lica svoga. Sidkija se
pobuni protiv babilonskog kralja.

<span id="an_25:1">25:1</span> Devete godine njegova kraljevanja,
desetoga dana desetoga mjeseca, krenu sam babilonski kralj Nabukodonozor
sa svom svojom vojskom na Jeruzalem. Utabori se pred gradom i opasa ga
opkopom.

<span id="an_25:2">25:2</span> Grad osta opkoljen do jedanaeste godine
Sidkijina kraljevanja.

<span id="an_25:3">25:3</span> Devetoga dana četvrtoga mjeseca, kad je u
gradu zavladala takva glad da priprosti puk nije imao ni kruha,

<span id="an_25:4">25:4</span> neprijatelj provali u grad. Tada kralj i
svi ratnici pobjegoše noću kroz vrata između dva zida nad Kraljevim
vrtom - Kaldejci bijahu opkolili grad - i krenuše putem prema Arabi.

<span id="an_25:5">25:5</span> Kaldejske čete nagnuše u potjeru za
kraljem i sustigoše ga na Jerihonskim poljanama, a sva se njegova vojska
razbježala.

<span id="an_25:6">25:6</span> Kaldejci uhvatiše kralja i odvedoše ga u
Riblu pred kralja babilonskog, koji mu izreče presudu.

<span id="an_25:7">25:7</span> Sidkijine sinove pokla pred njegovim
očima, Sidkiji iskopa oči, okova ga verigama i odvede u Babilon.

<span id="an_25:8">25:8</span> Sedmoga dana petoga mjeseca - devetnaeste
godine kraljevanja Nabukodonozora, kralja babilonskog - uđe u Jeruzalem
Nebuzaradan, zapovjednik kraljeve tjelesne straže i časnik babilonskog
kralja.

<span id="an_25:9">25:9</span> On zapali Dom Jahvin, kraljevski dvor i
sve kuće u Jeruzalemu.

<span id="an_25:10">25:10</span> Kaldejske čete, pod zapovjednikom
kraljevske tjelesne straže, razoriše zidine koje su okruživale
Jeruzalem.

<span id="an_25:11">25:11</span> Nebuzaradan, zapovjednik kraljeve
tjelesne straže, odvede u sužanjstvo ostatak naroda koji bijaše ostao u
gradu, a tako i prebjege babilonskom kralju i ostalu svjetinu.

<span id="an_25:12">25:12</span> Neke od malih ljudi ostavi zapovjednik
u zemlji kao vinogradare i ratare.

<span id="an_25:13">25:13</span> Kaldejci razbiše tučane stupove u Domu
Jahvinu, podnožja i mjedeno more koji su bili u Domu Jahvinu i tuč
odniješe u Babilon.

<span id="an_25:14">25:14</span> Uzeše i lonce, lopate, noževe, posudice
i uopće sav tučani pribor koji se upotrebljavao za bogoslužja.

<span id="an_25:15">25:15</span> Zapovjednik uze i kadionice i
škropionice, uopće sve što bijaše od zlata i srebra,

<span id="an_25:16">25:16</span> dva stupa, jedno more i podnožja, što
je Salomon dao izraditi za Dom Jahvin. Nije moguće procijeniti koliko je
tuča bilo u svim tim predmetima.

<span id="an_25:17">25:17</span> Prvi stup bijaše visok osamnaest
lakata, imao je glavicu od tuča, visoku pet lakata; obvijaše je oplet i
mogranji, sve od tuča. Takav je bio i drugi stup.

<span id="an_25:18">25:18</span> Zapovjednik straže odveo je svećeničkog
poglavara Seraju, drugog svećenika, Sefaniju, i tri čuvara praga.

<span id="an_25:19">25:19</span> Iz grada je odveo jednog dvoranina,
vojničkog zapovjednika, pet ljudi iz kraljeve pratnje koji se zatekoše u
gradu, pisara zapovjednika vojske koji je novačio puk i šezdeset pučana
koji se također zatekoše u gradu.

<span id="an_25:20">25:20</span> Zapovjednik kraljevske tjelesne straže
Nebuzaradan odvede ih pred kralja babilonskoga u Riblu.

<span id="an_25:21">25:21</span> I kralj babilonski zapovjedi da ih
pogube u Ribli, u zemlji hamatskoj. Tako su judejski narod odveli s
njegove rodne grude.

<span id="an_25:22">25:22</span> Narodu što je ostao u zemlji judejskoj
i što ga je ostavio babilonski kralj Nabukodonozor - postavio je ovaj za
upravitelja Gedaliju, sina Ahikamova, unuka Šafanova.

<span id="an_25:23">25:23</span> Svi vojni zapovjednici i njihovi ljudi
saznaše da je babilonski kralj postavio zemlji za namjesnika Gedaliju i
dođoše pred njega u Mispu: Netanijin sin Jišmael; Kareahov sin Johanan;
sin Tanhumeta iz Netofe, Seraja; Maakatijev sin Jaazanija - oni i svi
njihovi ljudi.

<span id="an_25:24">25:24</span> Gedalija se zakle njima i njihovim
ljudima i reče: "Ne bojte se služiti Kaldejcima; ostanite u zemlji,
budite podložni babilonskom kralju i bit će vam dobro."

<span id="an_25:25">25:25</span> Ali sedmoga mjeseca Jišmael, sin
Netanijin, unuk Elišamin, koji bijaše kraljevskog roda, i još deset
ljudi s njim ubiše Gedaliju te on umrije kao i svi Judejci i Kaldejci
koji bijahu s njim u Mispi.

<span id="an_25:26">25:26</span> Tada sav narod, od maloga do velikog, i
svi zapovjednici četa ustadoše i odoše u Egipat jer se bojahu Kaldejaca.

<span id="an_25:27">25:27</span> Trideset i sedme godine otkako je
zasužnjen judejski kralj Jojakin, dvadeset i sedmog dana dvanaestoga
mjeseca, babilonski kralj Evil Merodak u prvoj godini svoje vladavine
pomilova judejskog kralja Jojakina i pusti ga iz tamnice.

<span id="an_25:28">25:28</span> Ljubezno je s njime razgovarao i
stolicu mu postavio više nego ostalim kraljevima koji bijahu s njim u
Babilonu.

<span id="an_25:29">25:29</span> Jojakin je odložio svoje tamničke
haljine i jeo s kraljem za istim stolom svega svoga vijeka.

<span id="an_25:30">25:30</span> Do kraja njegova života babilonski mu
je kralj trajno, iz dana u dan, davao uzdržavanje.

------------------------------------------------------------------------

[Next: 1 Chronicles](ch1)
