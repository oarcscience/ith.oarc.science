[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](psa)  [Next](ecc) 

------------------------------------------------------------------------

### Croatian Bible: Proverbs

<span id="an_1:1">1:1</span> Mudre izreke Salomona, sina Davidova,
kralja izraelskog:

<span id="an_1:2">1:2</span> da se spozna mudrost i pouka, da se shvate
razumne riječi;

<span id="an_1:3">1:3</span> da se primi umna pouka, pravda i pravica i
nepristranost;

<span id="an_1:4">1:4</span> da se dade pamet neiskusnima, mladiću
znanje i umijeće;

<span id="an_1:5">1:5</span> kad mudar čuje, da umnoži znanje, a razuman
steče mudrije misli;

<span id="an_1:6">1:6</span> da razumije izreke i prispodobe, riječi
mudraca i njihove zagonetke.

<span id="an_1:7">1:7</span> Strah je Gospodnji početak spoznaje, ali
ludi preziru mudrost i pouku.

<span id="an_1:8">1:8</span> Poslušaj, sine moj, pouku oca svoga i ne
odbacuj naputka svoje majke!

<span id="an_1:9">1:9</span> Jer će ti biti ljupki vijenac na glavi i
ogrlica oko tvoga vrata.

<span id="an_1:10">1:10</span> Sine moj, ako te grešnici mame, ne
pristaj;

<span id="an_1:11">1:11</span> ako bi rekli: "Hodi s nama, da vrebamo
krv, čekamo u zasjedi nevina ni za što;

<span id="an_1:12">1:12</span> da ih progutamo žive kao carstvo smrti i
cijele kao one koji silaze u grob;

<span id="an_1:13">1:13</span> naplijenit ćemo svakojaka blaga, napuniti
svoje kuće plijenom;

<span id="an_1:14">1:14</span> bacat ćeš s nama svoj ždrijeb, svi ćemo
zajedno imati jednu kesu."

<span id="an_1:15">1:15</span> Sine moj, ne idi s njima na put, makni
nogu od njihove staze.

<span id="an_1:16">1:16</span> Jer na zlo trče svojim nogama i hite
prolijevati krv.

<span id="an_1:17">1:17</span> Jer uzalud je razapinjati mrežu pred
očima svima pticama.

<span id="an_1:18">1:18</span> A oni vrebaju vlastitu krv, postavljaju
zasjedu svojemu životu.

<span id="an_1:19">1:19</span> Takva je sudba svih lakomih na ružan
dobitak: on ih života stane.

<span id="an_1:20">1:20</span> Mudrost glasno uzvikuje na ulici, na
trgovima diže svoj glas;

<span id="an_1:21">1:21</span> propovijeda po bučnim uglovima, na
otvorenim gradskim vratima govori svoje riječi:

<span id="an_1:22">1:22</span> "Dokle ćete, vi glupi, ljubiti glupost i
dokle će podsmjevačima biti milo podsmijevanje, i dokle će bezumnici
mrziti znanje?

<span id="an_1:23">1:23</span> Poslušajte moju opomenu! Gle, svoj duh
pred vas izlijevam, hoću vas poučiti svojim riječima.

<span id="an_1:24">1:24</span> Koliko sam vas zvala, a vi ste odbijali;
pružala sam ruku, ali je nitko ne opazi.

<span id="an_1:25">1:25</span> Nego ste odbacili svaki moj savjet i
niste poslušali moje opomene;

<span id="an_1:26">1:26</span> zato ću se i ja smijati vašoj propasti,
rugat ću se kad vas obuzme tjeskoba:

<span id="an_1:27">1:27</span> kad navali na vas strah kao nevrijeme i
zgrabi vas propast kao vihor, kad navali na vas nevolja i muka.

<span id="an_1:28">1:28</span> Tada će me zvati, ali se ja neću
odazvati; tražit će me, ali me neće naći.

<span id="an_1:29">1:29</span> Jer su mrzili spoznaju i nisu izabrali
Gospodnjeg straha

<span id="an_1:30">1:30</span> niti su poslušali moj savjet, nego su
prezreli svaku moju opomenu.

<span id="an_1:31">1:31</span> Zato će jesti plod svojeg vladanja i
nasititi se vlastitih savjeta.

<span id="an_1:32">1:32</span> Jer glupe će ubiti njihovo odbijanje, a
nemar će upropastiti bezumne.

<span id="an_1:33">1:33</span> A tko sluša mene, bezbrižan ostaje i
spokojno živi bez straha od zla."

<span id="an_2:1">2:1</span> Sine moj, ako primiš moje riječi i pohraniš
u sebi moje zapovijedi,

<span id="an_2:2">2:2</span> i uhom svojim osluhneš mudrost i obratiš
svoje srce razboru;

<span id="an_2:3">2:3</span> jest, ako prizoveš razum i zavapiš za
razborom;

<span id="an_2:4">2:4</span> ako ga potražiš kao srebro i tragaš za njim
kao za skrivenim blagom -

<span id="an_2:5">2:5</span> tada ćeš shvatiti strah Gospodnji i naći
ćeš Božje znanje.

<span id="an_2:6">2:6</span> Jer Jahve daje mudrost, iz njegovih usta
dolazi znanje i razboritost.

<span id="an_2:7">2:7</span> On pravednicima pruža svoju pomoć, štit je
onih koji hode u bezazlenosti.

<span id="an_2:8">2:8</span> Jer on štiti staze pravde i čuva pute
svojih pobožnika.

<span id="an_2:9">2:9</span> Tada ćeš shvatiti pravdu, pravicu,
pravednost i sve staze dobra,

<span id="an_2:10">2:10</span> jer će mudrost ući u tvoje srce i
spoznaja će obradovati tvoju dušu.

<span id="an_2:11">2:11</span> Oprez će paziti na te i razboritost će te
čuvati:

<span id="an_2:12">2:12</span> da te izbavi od zla puta, od varava
čovjeka,

<span id="an_2:13">2:13</span> od onih koji ostavljaju staze poštenja te
idu mračnim putovima;

<span id="an_2:14">2:14</span> koji se vesele čineći zlo i likuju u
opačinama zloće;

<span id="an_2:15">2:15</span> kojih su staze krive i koji su opaki na
svojim putovima;

<span id="an_2:16">2:16</span> da te izbavi od preljubnice i od tuđinke
koja laska riječima;

<span id="an_2:17">2:17</span> koja ostavlja prijatelja svoje mladosti i
zaboravlja zavjet svoga Boga

<span id="an_2:18">2:18</span> jer joj kuća tone u smrt i njezini putovi
vode mrtvima.

<span id="an_2:19">2:19</span> Tko god zalazi k njoj ne vraća se nikad i
ne nalazi više putove života.

<span id="an_2:20">2:20</span> Zato idi putem čestitih i drži se staza
pravedničkih!

<span id="an_2:21">2:21</span> Jer samo će pravedni nastavati zemlju i
bezazleni će ostati na njoj.

<span id="an_2:22">2:22</span> A opake će zbrisati sa zemlje i
bogohulnike iščupati iz nje.

<span id="an_3:1">3:1</span> Sine moj, ne zaboravljaj moje pouke, i
tvoje srce neka čuva moje zapovijedi,

<span id="an_3:2">3:2</span> jer će ti produljiti dane i životne godine
i podariti spokojstvo.

<span id="an_3:3">3:3</span> Neka te ne ostavljaju dobrota i vjernost,
objesi ih sebi oko vrata, upiši ih na ploču srca svoga.

<span id="an_3:4">3:4</span> Tako ćeš steći ugled i uspjeti pred Božjim
i ljudskim očima.

<span id="an_3:5">3:5</span> Uzdaj se u Jahvu svim srcem i ne oslanjaj
se na vlastiti razbor.

<span id="an_3:6">3:6</span> Misli na nj na svim svojim putovima i on će
ispraviti tvoje staze.

<span id="an_3:7">3:7</span> Ne umišljaj da si mudar: boj se Jahve i
kloni se zla.

<span id="an_3:8">3:8</span> To će biti lijek tvome tijelu i okrepa
tvojim kostima.

<span id="an_3:9">3:9</span> Časti Jahvu svojim blagom i prvinama svega
svojeg prirasta.

<span id="an_3:10">3:10</span> I tvoje će žitnice biti prepune i tvoje
će se kace prelijevati novim vinom.

<span id="an_3:11">3:11</span> Sine moj, ne odbacuj Jahvine opomene i
nemoj da ti omrzne njegov ukor.

<span id="an_3:12">3:12</span> Jer koga Jahve ljubi onoga i kori, kao
otac sina koga voli.

<span id="an_3:13">3:13</span> Blago čovjeku koji je stekao mudrost i
čovjeku koji je zadobio razboritost.

<span id="an_3:14">3:14</span> Jer bolje je steći nju nego steći srebro,
i veći je dobitak ona i od zlata.

<span id="an_3:15">3:15</span> Skupocjenija je od bisera, i što je god
tvojih dragocjenosti, s njome se porediti ne mogu;

<span id="an_3:16">3:16</span> dug joj je život u desnoj ruci, a u
lijevoj bogatstvo i čast.

<span id="an_3:17">3:17</span> Njezini su putovi putovi miline i sve su
njene staze pune spokoja.

<span id="an_3:18">3:18</span> Životno je drvo onima koji se nje drže i
sretan je onaj tko je zadrži.

<span id="an_3:19">3:19</span> Jahve je mudrošću utemeljio zemlju i umom
utvrdio nebesa;

<span id="an_3:20">3:20</span> njegovim su se znanjem otvorili bezdani i
oblaci osuli rosom.

<span id="an_3:21">3:21</span> Sine moj, ne gubi to iz očiju, sačuvaj
razbor i oprez.

<span id="an_3:22">3:22</span> I bit će život tvojoj duši i ures vratu
tvome.

<span id="an_3:23">3:23</span> Bez straha ćeš tada kročiti svojim putem
i noga ti se neće spoticati.

<span id="an_3:24">3:24</span> Kad legneš, nećeš se plašiti, i kad
zaspiš, slatko ćeš snivati.

<span id="an_3:25">3:25</span> Ne boj se nenadne strahote ni nagle
propasti kad stigne bezbožnike.

<span id="an_3:26">3:26</span> Jer će ti Jahve biti uzdanje i čuvat će
nogu tvoju od zamke.

<span id="an_3:27">3:27</span> Ne uskrati dobročinstva potrebitim kad
god to možeš učiniti.

<span id="an_3:28">3:28</span> Ne reci svome bližnjemu: "Idi i dođi
opet, sjutra ću ti dati", kad možeš već sada.

<span id="an_3:29">3:29</span> Ne kuj zla svome bližnjemu dok on bez
straha kod tebe boravi.

<span id="an_3:30">3:30</span> Ne pravdaj se ni s kim bez razloga ako ti
nije učinio nikakva zla.

<span id="an_3:31">3:31</span> Nemoj zavidjeti nasilniku niti slijediti
njegove pute,

<span id="an_3:32">3:32</span> jer su Jahvi mrski pokvarenjaci, a prisan
je s pravednima.

<span id="an_3:33">3:33</span> Jahvino je prokletstvo na domu
bezbožnika, a blagoslov u stanu pravednika.

<span id="an_3:34">3:34</span> S podsmjevačima on se podsmijeva, a
poniznima dariva milost.

<span id="an_3:35">3:35</span> Mudri će baštiniti čast, a bezumnici
snositi sramotu.

<span id="an_4:1">4:1</span> Slušajte, djeco, pouku očevu i pazite kako
biste spoznali mudrost,

<span id="an_4:2">4:2</span> jer dobar vam nauk dajem: ne prezrite moga
naputka.

<span id="an_4:3">4:3</span> I ja sam bio sin u svoga oca i nježan
jedinac u svoje matere;

<span id="an_4:4">4:4</span> i mene je on učio i govorio mi: "Zadrži
moje riječi u svojem srcu, poštuj moje zapovijedi i živjet ćeš.

<span id="an_4:5">4:5</span> Steci mudrost, steci razbor, ne smeći ih s
uma i ne odstupi od riječi mojih usta.

<span id="an_4:6">4:6</span> Ne ostavljaj je i čuvat će te; ljubi je i
obranit će te.

<span id="an_4:7">4:7</span> Početak je mudrosti: steci sebi mudrost i
svim svojim imanjem steci razboritost.

<span id="an_4:8">4:8</span> Veličaj je i uzvisit će te; donijet će ti
čast kad je prigrliš.

<span id="an_4:9">4:9</span> Stavit će ti ljupki vijenac na glavu, i
obdarit će te krasnom krunom."

<span id="an_4:10">4:10</span> Poslušaj, sine moj, primi moje riječi i
umnožit će se godine tvojeg života.

<span id="an_4:11">4:11</span> Poučih te putu mudrosti, navratih te na
prave staze;

<span id="an_4:12">4:12</span> neće ti se zapletati koraci kad staneš
hoditi; potrčiš li, nećeš posrnuti.

<span id="an_4:13">4:13</span> Čvrsto se drži pouke, ne puštaj je, čuvaj
je, jer ona ti je život.

<span id="an_4:14">4:14</span> Ne idi stazom opakih i ne stupaj putem
zlikovaca.

<span id="an_4:15">4:15</span> Ostavi ga, ne hodi njime; kloni ga se i
zaobiđi ga.

<span id="an_4:16">4:16</span> Jer oni ne spavaju ako ne učine zla, i
san im ne dolazi ako koga ne obore.

<span id="an_4:17">4:17</span> Jer jedu kruh opačine i piju vino
nasilja.

<span id="an_4:18">4:18</span> A pravednička je staza kao svjetlost
svanuća, koja je sve jasnija do potpunog dana.

<span id="an_4:19">4:19</span> A put je opakih kao mrkli mrak: ne znaju
o što će se spotaknuti.

<span id="an_4:20">4:20</span> Sine moj, pazi na moje riječi, prigni uho
svoje mojim besjedama.

<span id="an_4:21">4:21</span> Ne gubi ih nikad iz očiju, pohrani ih
usred srca svoga.

<span id="an_4:22">4:22</span> Jer su život onima koji ih nalaze i
ozdravljenje svemu tijelu njihovu.

<span id="an_4:23">4:23</span> A svrh svega, čuvaj svoje srce, jer iz
njega izvire život.

<span id="an_4:24">4:24</span> Drži daleko od sebe lažna usta i udalji
od sebe usne prijevarne.

<span id="an_4:25">4:25</span> Nek' tvoje oči gledaju u lice i neka ti
je pogled uvijek prav.

<span id="an_4:26">4:26</span> Pazi na stazu kojom kročiš i neka ti svi
putovi budu pouzdani.

<span id="an_4:27">4:27</span> Ne skreći ni desno ni lijevo, drži svoj
korak daleko oda zla.

<span id="an_5:1">5:1</span> Sine moj, čuj moju mudrost, prigni uho
mojoj razboritosti

<span id="an_5:2">5:2</span> da sačuvaš oprez, da ti usne zadrže znanje.

<span id="an_5:3">5:3</span> Jer s usana žene preljubnice kaplje med i
nepce joj je glađe od ulja,

<span id="an_5:4">5:4</span> ali je ona naposljetku gorka kao pelin,
oštra kao dvosjekli mač.

<span id="an_5:5">5:5</span> Njene noge silaze k smrti, a koraci vode u
Podzemlje.

<span id="an_5:6">5:6</span> Ona ne pazi na put života, ne mari što su
joj staze kolebljive.

<span id="an_5:7">5:7</span> Zato me sada poslušaj, sine, i ne odstupaj
od riječi mojih usta.

<span id="an_5:8">5:8</span> Neka je put tvoj daleko od nje i ne
približuj se vratima njezine kuće,

<span id="an_5:9">5:9</span> da drugima ne bi dao svoju slavu i
okrutnima svoje godine;

<span id="an_5:10">5:10</span> da se ne bi tuđinci nasitili tvoga dobra
i da tvoja zaslužba ne ode u tuđu kuću;

<span id="an_5:11">5:11</span> da ne ridaš na koncu kad ti nestane
tijela i puti

<span id="an_5:12">5:12</span> i da ne kažeš: "Oh, kako sam mrzio pouku
i kako mi je srce preziralo ukor!

<span id="an_5:13">5:13</span> I ne slušah glasa svojih učitelja, niti
priklonih uho onima što me poučavahu.

<span id="an_5:14">5:14</span> I umalo ne zapadoh u svako zlo, usred
zbora i zajednice!"

<span id="an_5:15">5:15</span> Pij vodu iz svoje nakapnice i onu što
teče iz tvoga studenca.

<span id="an_5:16">5:16</span> Moraju li se tvoji izvori razlijevati i
tvoji potoci teći ulicama?

<span id="an_5:17">5:17</span> Nego neka oni budu samo tvoji, a ne i
tuđinaca koji su uza te.

<span id="an_5:18">5:18</span> Neka je blagoslovljen izvor tvoj i raduj
se sa ženom svoje mladosti:

<span id="an_5:19">5:19</span> neka ti je kao mila košuta i ljupka
gazela, neka te grudi njene opajaju u svako doba, njezina ljubav
zatravljuje bez prestanka!

<span id="an_5:20">5:20</span> TÓa zašto bi se, sine moj, zanosio
preljubnicom i grlio tuđinki njedra?

<span id="an_5:21">5:21</span> Jer pred Jahvinim su očima čovjekovi
putovi i on motri sve njegove staze.

<span id="an_5:22">5:22</span> Opakoga će uhvatiti njegova zloća i sapet
će ga užad njegovih grijeha.

<span id="an_5:23">5:23</span> Umrijet će jer nema pouke, propast će
zbog svoje goleme gluposti.

<span id="an_6:1">6:1</span> Sine moj, kad jamčiš bližnjemu svojem i daš
svoju ruku drugome,

<span id="an_6:2">6:2</span> vezao si se vlastitim usnama, uhvatio se
riječima svojih usta;

<span id="an_6:3">6:3</span> učini onda ovo, sine moj: oslobodi se! Jer
si dopao u ruke bližnjemu svojemu; idi, baci se preda nj i salijeći
bližnjega svoga.

<span id="an_6:4">6:4</span> Ne daj sna svojim očima ni drijema svojim
vjeđama;

<span id="an_6:5">6:5</span> otmi se kao gazela iz mreže i kao ptica iz
ruku ptičaru.

<span id="an_6:6">6:6</span> Idi k mravu, lijenčino, promatraj njegove
pute i budi mudar:

<span id="an_6:7">6:7</span> on nema vođe, nadzornika, ni nadstojnika,

<span id="an_6:8">6:8</span> ljeti se sebi brine za hranu i prikuplja
jelo u doba žetve.

<span id="an_6:9">6:9</span> A ti, dokle ćeš, lijenčino, spavati? Kad
ćeš se dići oda sna svoga?

<span id="an_6:10">6:10</span> Još malo odspavaj, još malo odrijemaj,
još malo podvij ruke za počinak

<span id="an_6:11">6:11</span> i doći će tvoje siromaštvo kao skitač i
tvoja oskudica kao oružanik.

<span id="an_6:12">6:12</span> Nevaljalac i opak čovjek hodi s lažljivim
ustima;

<span id="an_6:13">6:13</span> namiguje očima, lupka nogama, pokazuje
prstima;

<span id="an_6:14">6:14</span> prijevare su mu u srcu, snuje zlo u svako
doba, zameće svađe.

<span id="an_6:15">6:15</span> Zato će mu iznenada doći propast, i učas
će se slomiti i neće mu biti lijeka.

<span id="an_6:16">6:16</span> Šest je stvari koje Gospod mrzi, a sedam
ih je gnusoba njegovu biću:

<span id="an_6:17">6:17</span> ohole oči, lažljiv jezik, ruke koje
prolijevaju krv nevinu,

<span id="an_6:18">6:18</span> srce koje smišlja grešne misli, noge koje
hitaju na zlo,

<span id="an_6:19">6:19</span> lažan svjedok koji širi laži, i čovjek
koji zameće svađe među braćom.

<span id="an_6:20">6:20</span> Sine moj, čuvaj zapovijedi oca svoga i ne
odbacuj nauka matere svoje.

<span id="an_6:21">6:21</span> Priveži ih sebi na srce zauvijek, ovij ih
oko svoga grla;

<span id="an_6:22">6:22</span> da te vode kada hodiš, da te čuvaju kada
spavaš i da te razgovaraju kad se probudiš.

<span id="an_6:23">6:23</span> Jer je zapovijed svjetiljka, pouka je
svjetlost, opomene stege put su života;

<span id="an_6:24">6:24</span> da te čuvaju od zle žene, od laskava
jezika tuđinke.

<span id="an_6:25">6:25</span> Ne poželi u svom srcu njezine ljepote i
ne daj da te osvoji trepavicama svojim,

<span id="an_6:26">6:26</span> jer bludnici dostaje i komad kruha, dok
preljubnica lovi dragocjeni život.

<span id="an_6:27">6:27</span> Može li tko nositi oganj u njedrima a da
mu se odjeća ne upali?

<span id="an_6:28">6:28</span> Može li tko hoditi po živom ugljevlju a
svojih nogu da ne ožeže?

<span id="an_6:29">6:29</span> Tako biva onomu tko ide k ženi svoga
bližnjega: neće ostati bez kazne tko god se nje dotakne.

<span id="an_6:30">6:30</span> Ne sramote li lupeža sve ako je krao da
gladan utoli glad:

<span id="an_6:31">6:31</span> uhvaćen, on sedmerostruko vraća i plaća
svim imanjem kuće svoje.

<span id="an_6:32">6:32</span> Nerazuman je, dakle, tko se upušta s
preljubnicom; dušu svoju gubi koji tako čini.

<span id="an_6:33">6:33</span> Bruke i sramote dopada i rug mu se nikad
ne briše.

<span id="an_6:34">6:34</span> Jer bijesna je ljubomornost u muža: on ne
zna za milost u osvetni dan;

<span id="an_6:35">6:35</span> ne pristaje ni na kakav otkup i ne prima
ma kolike mu darove dao.

<span id="an_7:1">7:1</span> Čuvaj, sine, riječi moje i pohrani moje
zapovijedi kod sebe.

<span id="an_7:2">7:2</span> Čuvaj moje zapovijedi, i bit ćeš živ, i
nauk moj kao zjenicu oka svoga.

<span id="an_7:3">7:3</span> Priveži ih sebi na prste, upiši ih na ploči
srca svoga;

<span id="an_7:4">7:4</span> reci mudrosti: "Moja si sestra" i
razboritost nazovi "sestričnom",

<span id="an_7:5">7:5</span> da te čuva od žene preljubnice, od tuđinke
koja laskavo govori.

<span id="an_7:6">7:6</span> Kad bijah jednom na prozoru svoje kuće i
gledah van kroz rešetku,

<span id="an_7:7">7:7</span> vidjeh među lakovjernima, opazih među
momcima nerazumna mladića:

<span id="an_7:8">7:8</span> prolazio je ulicom kraj njezina ugla i
koracao putem k njezinoj kući

<span id="an_7:9">7:9</span> u sumraku između dana i večeri kad se hvata
noćna tmina;

<span id="an_7:10">7:10</span> i gle, susrete ga žena, bludno odjevena i
s prijevarom u srcu.

<span id="an_7:11">7:11</span> Jogunasta bijaše i razuzdana, noge joj se
nisu mogle u kući zadržati;

<span id="an_7:12">7:12</span> bila je čas na ulici, čas na trgovima i
vrebala kod svakog ugla;

<span id="an_7:13">7:13</span> i uhvati ga i poljubi i reče mu
bezobrazna lica:

<span id="an_7:14">7:14</span> "Bila sam dužna žrtvu pričesnicu, i danas
izvrših svoj zavjet;

<span id="an_7:15">7:15</span> zato sam ti izašla u susret, da te
tražim, i nađoh te.

<span id="an_7:16">7:16</span> Svoju sam postelju nastrla sagovima,
vezenim pokrivačima misirskim;

<span id="an_7:17">7:17</span> svoj sam krevet namirisala smirnom,
alojem i cimetom.

<span id="an_7:18">7:18</span> Hajde da se opijamo nasladom do jutra i
da se radujemo užicima ljubavi.

<span id="an_7:19">7:19</span> Jer muža mi nema kod kuće: otišao je na
dalek put;

<span id="an_7:20">7:20</span> uzeo je sa sobom novčani tobolac; a
vratit će se kući tek o uštapu."

<span id="an_7:21">7:21</span> Tako ga zavede svojim vičnim nagovorom,
odvuče ga svojim glatkim usnama.

<span id="an_7:22">7:22</span> I ludo on pođe za njom, kao što vol ide
na klaonicu i kao što jelen zapleten u mrežu čeka

<span id="an_7:23">7:23</span> dok mu strijela ne probije jetra, i kao
ptica što ulijeće u zamku, i ne znajući da će ga to života stajati.

<span id="an_7:24">7:24</span> Zato me, sine moj, poslušaj i čuj riječi
mojih usta.

<span id="an_7:25">7:25</span> Nek' ti srce ne zastranjuje na njezine
putove i ne lutaj po njezinim stazama.

<span id="an_7:26">7:26</span> Jer je mnoge smrtno ranila i oborila, i
mnogo je onih što ih je pobila.

<span id="an_7:27">7:27</span> U Podzemlje vode putovi kroz njenu kuću,
dolje u odaje smrti.

<span id="an_8:1">8:1</span> Ne propovijeda li mudrost i ne diže li
razboritost svoj glas?

<span id="an_8:2">8:2</span> Navrh brda, uza cestu, na raskršćima stoji,

<span id="an_8:3">8:3</span> kod izlaza iz grada, kraj ulaznih vrata,
ona glasno viče:

<span id="an_8:4">8:4</span> "Vama, o ljudi, propovijedam i upravljam
svoj glas sinovima ljudskim.

<span id="an_8:5">8:5</span> Shvatite mudrost, vi neiskusni, a vi
nerazumni, urazumite srce.

<span id="an_8:6">8:6</span> Slušajte, jer ću zboriti o važnim stvarima,
i moje će usne otkriti što je pravo.

<span id="an_8:7">8:7</span> Jer moje nepce zbori istinu i zloća je
mojim usnama mrska.

<span id="an_8:8">8:8</span> Sve su riječi mojih usta pravične, u njima
nema ništa ni krivo ni prijetvorno.

<span id="an_8:9">8:9</span> Sve su one jasne razboritomu i pravedne
onomu tko je stekao spoznaju.

<span id="an_8:10">8:10</span> Primajte radije moju pouku no srebro i
znanje požudnije od zlata.

<span id="an_8:11">8:11</span> Jer mudrost je vrednija od biserja i
nikakve se dragocjenosti ne mogu porediti s njom.

<span id="an_8:12">8:12</span> Ja, mudrost, boravim s razboritošću i
posjedujem znanje umna djelovanja.

<span id="an_8:13">8:13</span> Strah Gospodnji mržnja je na zlo.
Oholost, samodostatnost, put zloće i usta puna laži - to ja mrzim.

<span id="an_8:14">8:14</span> Moji su savjet i razboritost, ja sam
razbor i moja je jakost.

<span id="an_8:15">8:15</span> Po meni kraljevi kraljuju i velikaši
dijele pravdu.

<span id="an_8:16">8:16</span> Po meni knezuju knezovi i odličnici i svi
suci zemaljski.

<span id="an_8:17">8:17</span> Ja ljubim one koji ljube mene i nalaze me
koji me traže.

<span id="an_8:18">8:18</span> U mene je bogatstvo i slava, postojano
dobro i pravednost.

<span id="an_8:19">8:19</span> Moj je plod bolji od čista i žežena zlata
i moj je prihod bolji od čistoga srebra.

<span id="an_8:20">8:20</span> Ja kročim putem pravde, sred pravičnih
staza,

<span id="an_8:21">8:21</span> da dadem dobra onima koji me ljube i
napunim njihove riznice.

<span id="an_8:22">8:22</span> Jahve me stvori kao počelo svoga djela,
kao najraniji od svojih čina, u pradoba;

<span id="an_8:23">8:23</span> oblikovana sam još od vječnosti,
odiskona, prije nastanka zemlje.

<span id="an_8:24">8:24</span> Rodih se kad još nije bilo pradubina, dok
nije bilo izvora obilnih voda.

<span id="an_8:25">8:25</span> Rodih se prije nego su utemeljene gore,
prije brežuljaka.

<span id="an_8:26">8:26</span> Kad još ne bijaše načinio zemlje, ni
poljana, ni početka zemaljskom prahu;

<span id="an_8:27">8:27</span> kad je stvarao nebesa, bila sam nazočna,
kad je povlačio krug na licu bezdana.

<span id="an_8:28">8:28</span> Kad je u visini utvrđivao oblake i kad je
odredio snagu izvoru pradubina;

<span id="an_8:29">8:29</span> kad je postavljao moru njegove granice da
mu se vode ne preliju preko obala, kad je polagao temelje zemlji,

<span id="an_8:30">8:30</span> bila sam kraj njega, kao graditeljica,
bila u radosti, iz dana u dan, igrajući pred njim sve vrijeme:

<span id="an_8:31">8:31</span> igrala sam po tlu njegove zemlje, i moja
su radost djeca čovjekova.

<span id="an_8:32">8:32</span> Tako, djeco, poslušajte me, blago onima
koji čuvaju moje putove.

<span id="an_8:33">8:33</span> Poslušajte pouku - da stečete mudrost i
nemojte je odbaciti.

<span id="an_8:34">8:34</span> Blago čovjeku koji me sluša i bdi na
mojim vratima svaki dan i koji čuva dovratnike moje.

<span id="an_8:35">8:35</span> Jer tko nalazi mene, nalazi život i
stječe milost od Jahve.

<span id="an_8:36">8:36</span> A ako se ogriješi o mene, udi svojoj
duši: svi koji mene mrze ljube smrt."

<span id="an_9:1">9:1</span> Mudrost je sazidala sebi kuću, i otesala
sedam stupova.

<span id="an_9:2">9:2</span> Poklala je svoje klanice, pomiješala svoje
vino i postavila svoj stol.

<span id="an_9:3">9:3</span> Poslala je svoje djevojke da objave svrh
gradskih visina:

<span id="an_9:4">9:4</span> "Tko je neiskusan, neka se svrati ovamo!" A
nerazumnima govori:

<span id="an_9:5">9:5</span> "Hodite, jedite od mojega kruha i pijte
vina koje sam pomiješala.

<span id="an_9:6">9:6</span> Ostavite ludost, da biste živjeli, i hodite
putem razboritosti."

<span id="an_9:7">9:7</span> Tko poučava podrugljivca, prima pogrdu, i
tko prekorava opakoga, prima ljagu.

<span id="an_9:8">9:8</span> Ne kori podsmjevača, da te ne zamrzi; kori
mudra, da te zavoli.

<span id="an_9:9">9:9</span> Pouči mudroga, i bit će još mudriji; uputi
pravednoga, i uvećat će se njegovo znanje.

<span id="an_9:10">9:10</span> Gospodnji strah početak je mudrosti, a
razboritost je spoznaja Presvetog.

<span id="an_9:11">9:11</span> "Po meni ti se umnožavaju dani i množe ti
se godine života.

<span id="an_9:12">9:12</span> Ako si mudar, sebi si mudar; budeš li
podsmjevač, sam ćeš snositi."

<span id="an_9:13">9:13</span> Gospođa ludost puna je strasti, prosta je
i ne zna ništa.

<span id="an_9:14">9:14</span> I sjedi na vratima svoje kuće na stolici,
u gradskim visinama,

<span id="an_9:15">9:15</span> te poziva one koji prolaze putem, koji
ravno idu svojim stazama:

<span id="an_9:16">9:16</span> "Tko je neiskusan, neka se svrati ovamo!"
I nerazumnomu govori:

<span id="an_9:17">9:17</span> "Kradena je voda slatka i ugodno je
potajno jesti kruh."

<span id="an_9:18">9:18</span> A on ne zna da su Sjene ondje, da
uzvanici njezini počivaju u Podzemlju.

<span id="an_10:1">10:1</span> Mudar sin veseli oca, a lud je sin žalost
majci svojoj.

<span id="an_10:2">10:2</span> Ne koristi krivo stečeno blago, dok
pravednost izbavlja od smrti.

<span id="an_10:3">10:3</span> Ne dopušta Jahve da gladuje duša
pravednika, ali odbija pohlepu opakih.

<span id="an_10:4">10:4</span> Lijena ruka osiromašuje čovjeka, a
marljiva ga obogaćuje.

<span id="an_10:5">10:5</span> Tko sabira ljeti, razuman je sin, a tko
hrče o žetvi, navlači sramotu.

<span id="an_10:6">10:6</span> Blagoslovi su nad glavom pravedniku, a
usta opakih kriju nasilje.

<span id="an_10:7">10:7</span> Pravednikov je spomen blagoslovljen, a
opakom se ime proklinje.

<span id="an_10:8">10:8</span> Tko je mudra srca, prima zapovijedi, dok
brbljava luda propada.

<span id="an_10:9">10:9</span> Tko nedužno živi, hodi bez straha, a tko
ide krivim putovima, poznat će se.

<span id="an_10:10">10:10</span> Tko žmirka okom, zadaje tugu, a tko
ludo zbori, propada.

<span id="an_10:11">10:11</span> Pravednikova su usta izvor života, a
opakomu usta kriju nasilje.

<span id="an_10:12">10:12</span> Mržnja izaziva svađu, a ljubav pokriva
sve pogreške.

<span id="an_10:13">10:13</span> Na usnama razumnoga nalazi se mudrost,
a batina je za leđa nerazumna čovjeka.

<span id="an_10:14">10:14</span> Mudri kriju znanje, a luđakova su usta
blizu propasti.

<span id="an_10:15">10:15</span> Blago je bogatomu tvrdi grad, a ubogima
je propast njihovo siromaštvo.

<span id="an_10:16">10:16</span> Pravednik prirađuje za život, a opaki
prirađuje za grijeh.

<span id="an_10:17">10:17</span> Tko se naputka drži, na putu je života,
a zabluđuje tko se na ukor ne osvrće.

<span id="an_10:18">10:18</span> Lažljive usne kriju mržnju, a tko
klevetu širi, bezuman je!

<span id="an_10:19">10:19</span> Obilje riječi ne biva bez grijeha, a
tko zauzdava svoj jezik, razuman je.

<span id="an_10:20">10:20</span> Pravednikov je jezik odabrano srebro, a
razum opakoga malo vrijedi.

<span id="an_10:21">10:21</span> Pravednikove su usne hrana mnogima, a
luđaci umiru s ludosti svoje.

<span id="an_10:22">10:22</span> Gospodnji blagoslov obogaćuje i ne
prati ga nikakva muka.

<span id="an_10:23">10:23</span> Bezumniku je radost učiniti sramotno
djelo, a razumnu čovjeku biti mudar.

<span id="an_10:24">10:24</span> Čega se opaki boji, ono će ga stići, a
pravednička se želja ispunjava.

<span id="an_10:25">10:25</span> Kad oluja prohuja, opakoga nestane, a
pravednik ima temelj vječni.

<span id="an_10:26">10:26</span> Kakav je ocat zubima i dim očima, takav
je ljenivac onima koji ga šalju.

<span id="an_10:27">10:27</span> Strah Gospodnji umnaža dane, a opakima
se prekraćuju godine.

<span id="an_10:28">10:28</span> Pravedničko je ufanje puno radosti, a
opakima je nada uprazno.

<span id="an_10:29">10:29</span> Gospodnji je put okrilje bezazlenu, a
propast onima koji čine zlo.

<span id="an_10:30">10:30</span> Pravednik se neće nikad pokolebati, a
opakih će nestati s lica zemlje.

<span id="an_10:31">10:31</span> Pravednikova usta rađaju mudrošću, a
opak jezik čupa se s korijenom.

<span id="an_10:32">10:32</span> Pravednikove usne znaju što je milo,
dok usta opakih poznaju zloću.

<span id="an_11:1">11:1</span> Lažna je mjera mrska Jahvi, a puna mjera
mila mu je.

<span id="an_11:2">11:2</span> S ohološću dolazi sramota, a u smjernih
je mudrost.

<span id="an_11:3">11:3</span> Pravednike vodi nevinost njihova, a
bezbožnike upropašćuje njihova opačina.

<span id="an_11:4">11:4</span> Ne pomaže bogatstvo u dan Božje srdžbe, a
pravednost izbavlja od smrti.

<span id="an_11:5">11:5</span> Nedužnomu pravda njegova put utire, a zao
propada od svoje zloće.

<span id="an_11:6">11:6</span> Poštene izbavlja pravda njihova, a
bezbožnici se hvataju u svoju lakomost.

<span id="an_11:7">11:7</span> Kad zao čovjek umre, nada propada i
ufanje u imetak ruši se.

<span id="an_11:8">11:8</span> Pravednik se od tjeskobe izbavlja, a
opaki dolazi na mjesto njegovo.

<span id="an_11:9">11:9</span> Bezbožnik ustima ubija svoga bližnjega, a
pravednici se izbavljaju znanjem.

<span id="an_11:10">11:10</span> Sa sreće pravedničke grad se raduje i
klikuje zbog propasti opakoga.

<span id="an_11:11">11:11</span> Blagoslovom pravednika grad se diže, a
ustima opakih razara se.

<span id="an_11:12">11:12</span> Nerazumnik prezire svoga bližnjega, dok
čovjek uman šuti.

<span id="an_11:13">11:13</span> Tko s klevetom hodi, otkriva tajnu, a
čovjek pouzdana duha čuva se.

<span id="an_11:14">11:14</span> Gdje vodstva nema, narod propada, jer
spasenje je u mnogim savjetnicima.

<span id="an_11:15">11:15</span> Veoma zlo prolazi tko jamči za drugoga,
a bez straha je tko mrzi na jamstvo.

<span id="an_11:16">11:16</span> Ljupka žena stječe slavu, a krepki
muževi bogatstvo.

<span id="an_11:17">11:17</span> Dobrostiv čovjek sam sebi dobro čini, a
okrutnik muči vlastito tijelo.

<span id="an_11:18">11:18</span> Opak čovjek pribavlja isprazan dobitak,
a tko sije pravdu, ima sigurnu nagradu.

<span id="an_11:19">11:19</span> Tko je čvrst u pravednosti, ide u
život, a tko za zlom trči, na smrt mu je.

<span id="an_11:20">11:20</span> Mrski su Jahvi srcem opaki, a mili su
mu životom savršeni.

<span id="an_11:21">11:21</span> Zaista, zao čovjek neće proći bez
kazne, a rod će se pravednički izbaviti.

<span id="an_11:22">11:22</span> Zlatan je kolut na rilu svinjskom: žena
lijepa, a bez razuma.

<span id="an_11:23">11:23</span> Pravednička je želja samo na sreću, a
nada je opakih prolazna.

<span id="an_11:24">11:24</span> Tko dijeli obilato, sve više ima, a tko
škrtari, sve je siromašniji.

<span id="an_11:25">11:25</span> Podašna duša nalazi okrepu, i tko
napaja druge, sam će se napojiti.

<span id="an_11:26">11:26</span> Tko ne da žita, kune ga narod, a
blagoslov je nad glavom onoga koji ga prodaje.

<span id="an_11:27">11:27</span> Tko traži dobro, nalazi milost, a tko
za zlom ide, ono će ga snaći.

<span id="an_11:28">11:28</span> Tko se uzda u bogatstvo, propada, a
pravednici uspijevaju kao zeleno lišće.

<span id="an_11:29">11:29</span> Tko vlastitu kuću zapusti, vjetar
žanje, a luđak je sluga mudromu.

<span id="an_11:30">11:30</span> Plod je pravednikov drvo života, i
mudrac je tko predobiva žive duše.

<span id="an_11:31">11:31</span> Ako se pravedniku plaća na zemlji, još
će se više opakomu i grešniku.

<span id="an_12:1">12:1</span> Tko ljubi pouku, ljubi znanje, a tko mrzi
ukor, lud je.

<span id="an_12:2">12:2</span> Dobar dobiva milost od Jahve, a podmukao
osudu.

<span id="an_12:3">12:3</span> Zloćom se čovjek ne utvrđuje, a korijen
se pravedniku ne pomiče.

<span id="an_12:4">12:4</span> Kreposna je žena vijenac mužu svojemu, a
sramotna mu je kao gnjilež u kostima.

<span id="an_12:5">12:5</span> Pravedničke su misli pravične, spletke
opakih prijevarne.

<span id="an_12:6">12:6</span> Riječi opakih pogubne su zamke, a
pravedne izbavljaju usta njihova.

<span id="an_12:7">12:7</span> Opaki se ruše i nema ih više, a kuća
pravednika ostaje.

<span id="an_12:8">12:8</span> Čovjek se hvali po oštrini svoga razuma,
a prezire se tko je opak srcem.

<span id="an_12:9">12:9</span> Bolje je biti malen i imati samo jednog
slugu nego se hvastati a nemati ni kruha.

<span id="an_12:10">12:10</span> Pravednik pazi i na život svog
živinčeta, dok je opakomu srce okrutno.

<span id="an_12:11">12:11</span> Tko obrađuje svoju zemlju, sit je
kruha, a tko trči za ništavilom, nerazuman je.

<span id="an_12:12">12:12</span> Čežnja je opakoga mreža od zala, a
korijen pravednika daje ploda.

<span id="an_12:13">12:13</span> Opakomu je zamka grijeh njegovih usana,
a pravednik se izbavlja od tjeskobe.

<span id="an_12:14">12:14</span> Od ploda svojih usta nasitit će se
svatko obilno, a ono što je rukama učinio vratit će mu se.

<span id="an_12:15">12:15</span> Luđaku se čini pravim njegov put, a
mudar čovjek sluša savjete.

<span id="an_12:16">12:16</span> Luđak odmah odaje svoj bijes, a pametan
pokriva sramotu.

<span id="an_12:17">12:17</span> Tko govori istinu, otkriva što je
pravo, a lažljiv svjedok prijevaru.

<span id="an_12:18">12:18</span> Nesmotren govori kao da mačem probada,
a jezik je mudrih iscjeljenje.

<span id="an_12:19">12:19</span> Istinita usta traju dovijeka, a lažljiv
jezik samo za čas.

<span id="an_12:20">12:20</span> Prijevara je u srcu onih koji snuju
zlo, a veselje u onih koji dijele miroljubive savjete.

<span id="an_12:21">12:21</span> Pravednika ne stiže nikakva nevolja, a
opaki u zlu grcaju.

<span id="an_12:22">12:22</span> Mrske su Jahvi usne lažljive, a mili su
mu koji zbore istinu.

<span id="an_12:23">12:23</span> Promišljen čovjek prikriva svoje
znanje, a srce bezumničko razglašuje svoju ludost.

<span id="an_12:24">12:24</span> Marljiva ruka vlada, a nemar vodi u
podložnost.

<span id="an_12:25">12:25</span> Briga u srcu pritiskuje čovjeka, a
blaga riječ veseli ga.

<span id="an_12:26">12:26</span> Pravednik vodi svojeg prijatelja, a
opake zavodi njihov put.

<span id="an_12:27">12:27</span> Nemaran ne ulovi svoje lovine, a
marljivost je čovjeku blago dragocjeno.

<span id="an_12:28">12:28</span> Na stazi pravice stoji život i na
njezinu putu nema smrti.

<span id="an_13:1">13:1</span> Mudar sin sluša naputak očev, a
podsmjevač ne sluša ukora.

<span id="an_13:2">13:2</span> Od ploda usta svojih uživa čovjek sreću,
a srce je nevjernika puno nasilja.

<span id="an_13:3">13:3</span> Tko čuva usta svoja, čuva život svoj, a
tko nesmotreno zbori, o glavu mu je.

<span id="an_13:4">13:4</span> Uzaludna je žudnja lijenčine, a ispunit
će se želja marljivih.

<span id="an_13:5">13:5</span> Pravednik mrzi na lažljivu riječ, a opaki
goji mržnju i sramotu.

<span id="an_13:6">13:6</span> Pravda čuva pobožna, a opake grijeh
obara.

<span id="an_13:7">13:7</span> Netko se gradi bogatim, a ništa nema,
netko se gradi siromašnim, a ima veliko bogatstvo.

<span id="an_13:8">13:8</span> Otkup života bogatstvo je čovjeku; a
siromah ne sluša opomene.

<span id="an_13:9">13:9</span> Svjetlost pravednička blistavo sja, a
svjetiljka opakih gasi se.

<span id="an_13:10">13:10</span> Oholost rađa samo svađu, a mudrost je u
onih koji primaju savjet.

<span id="an_13:11">13:11</span> Naglo stečeno bogatstvo iščezava, a tko
sabire pomalo, biva bogat.

<span id="an_13:12">13:12</span> Predugo očekivanje ubija srce, a
ispunjena želja drvo je života.

<span id="an_13:13">13:13</span> Tko riječ prezire, taj propada, a tko
poštiva zapovijedi, plaću dobiva.

<span id="an_13:14">13:14</span> Pouka mudračeva izvor je životni, ona
izbavlja od zamke smrti.

<span id="an_13:15">13:15</span> Uvid u dobro pribavlja milost, a put
bezbožnika hrapav je.

<span id="an_13:16">13:16</span> Svatko pametan djeluje promišljeno, a
bezumnik se hvališe svojom ludošću.

<span id="an_13:17">13:17</span> Zao glasnik zapada u zlo, a vjeran
poslanik donosi spasenje.

<span id="an_13:18">13:18</span> Siromaštvo i sramota onomu tko odbija
pouku, a tko ukor prima, doći će do časti.

<span id="an_13:19">13:19</span> Slatka je duši ispunjena želja, a
bezumnicima je mrsko kloniti se oda zla.

<span id="an_13:20">13:20</span> Druži se s mudrima, i postat ćeš mudar,
a tko se drži bezumnika, postaje opak.

<span id="an_13:21">13:21</span> Grešnika progoni zlo, a dobro je
nagrada pravednima.

<span id="an_13:22">13:22</span> Valjan čovjek ostavlja baštinu unucima,
a bogatstvo se grešnikovo čuva pravedniku.

<span id="an_13:23">13:23</span> Izobilje je hrane na krčevini
siromaškoj, a ima i tko propada s nepravde.

<span id="an_13:24">13:24</span> Tko štedi šibu, mrzi na sina svog, a
tko ga ljubi, na vrijeme ga opominje.

<span id="an_13:25">13:25</span> Pravednik ima jela do sitosti, a trbuh
opakih poznaje oskudicu.

<span id="an_14:1">14:1</span> Ženska mudrost sagradi kuću, a ludost je
rukama razgrađuje.

<span id="an_14:2">14:2</span> Tko živi s poštenjem, boji se Jahve, a
tko ide stranputicom, prezire ga.

<span id="an_14:3">14:3</span> U luđakovim je ustima šiba za oholost
njegovu, a mudre štite vlastite usne.

<span id="an_14:4">14:4</span> Gdje nema volova, prazne su jasle, a
obilna je žetva od snage bikove.

<span id="an_14:5">14:5</span> Istinit svjedok ne laže, a krivi svjedok
širi laž.

<span id="an_14:6">14:6</span> Podsmjevač traži mudrost i ne nalazi je,
a razumni lako dolazi do znanja.

<span id="an_14:7">14:7</span> Idi od čovjeka bezumna jer nećeš upoznati
usne što zbore znanje.

<span id="an_14:8">14:8</span> Mudrost je pametna čovjeka u tom što pazi
na svoj put, a bezumnička ludost prijevara je.

<span id="an_14:9">14:9</span> Luđacima je grijeh šala, a milost je
Božja s poštenima.

<span id="an_14:10">14:10</span> Srce poznaje svoj jad, i veselje
njegovo ne može dijeliti nitko drugi.

<span id="an_14:11">14:11</span> Dom opakih propast će, a šator će
pravednika procvasti.

<span id="an_14:12">14:12</span> Neki se put učini čovjeku prav, a na
koncu vodi k smrti.

<span id="an_14:13">14:13</span> I u smijehu srce osjeća bol, a poslije
veselja dolazi tuga.

<span id="an_14:14">14:14</span> Otpadnik se siti svojim prestupcima, a
dobar čovjek svojim radom.

<span id="an_14:15">14:15</span> Glupan vjeruje svakoj riječi, a pametan
pazi na korak svoj.

<span id="an_14:16">14:16</span> Mudar se boji i oda zla se uklanja, a
bezuman se raspaljuje i bez straha je.

<span id="an_14:17">14:17</span> Nagao čovjek čini ludosti, a razborit
ih podnosi.

<span id="an_14:18">14:18</span> Glupaci baštine ludost, a mudre
ovjenčava znanje.

<span id="an_14:19">14:19</span> Zli padaju ničice pred dobrima i opaki
pred vratima pravednikovim.

<span id="an_14:20">14:20</span> I svom prijatelju mrzak je siromah, a
bogataš ima mnogo ljubitelja.

<span id="an_14:21">14:21</span> Griješi tko prezire bližnjega svoga, a
blago onomu tko je milostiv ubogima.

<span id="an_14:22">14:22</span> Koji snuju zlo, ne hode li
stranputicom, a zar nisu dobrota i vjernost s onima koji snuju dobro?

<span id="an_14:23">14:23</span> U svakom trudu ima probitka, a pusto
brbljanje samo je na siromaštvo.

<span id="an_14:24">14:24</span> Mudrima je vijenac bogatstvo njihovo, a
bezumnima kruna - njihova ludost.

<span id="an_14:25">14:25</span> Istinit svjedok izbavlja duše, a tko
laži širi, taj je varalica.

<span id="an_14:26">14:26</span> U strahu je Gospodnjem veliko pouzdanje
i njegovim je sinovima utočište.

<span id="an_14:27">14:27</span> Strah Gospodnji izvor je života: on
izbavlja od zamke smrti.

<span id="an_14:28">14:28</span> Mnoštvo je naroda ponos kralju, a bez
puka knez propada.

<span id="an_14:29">14:29</span> Tko se teško srdi, velike je
razboritosti, a nabusit duhom pokazuje ludost.

<span id="an_14:30">14:30</span> Mirno je srce život tijelu, a ljubomor
je gnjilež u kostima.

<span id="an_14:31">14:31</span> Tko tlači siromaha huli na stvoritelja,
a časti ga tko je milostiv ubogomu.

<span id="an_14:32">14:32</span> Opaki propada zbog vlastite pakosti, a
pravednik i u samoj smrti nalazi utočište.

<span id="an_14:33">14:33</span> U razumnu srcu mudrost počiva, a što je
u bezumnome, to se i pokaže.

<span id="an_14:34">14:34</span> Pravednost uzvisuje narod, a grijeh je
sramota pucima.

<span id="an_14:35">14:35</span> Kralju je mio razborit sluga, a na
sramotna se srdi.

<span id="an_15:1">15:1</span> Blag odgovor ublažava jarost, a riječ
osorna uvećava srdžbu.

<span id="an_15:2">15:2</span> Jezik mudrih ljudi proslavlja znanje, a
usta bezumnih prosipaju ludost.

<span id="an_15:3">15:3</span> Oči su Jahvine na svakome mjestu i budno
motre i zle i dobre.

<span id="an_15:4">15:4</span> Blaga je besjeda drvo života, a pakosna
je rana duhu.

<span id="an_15:5">15:5</span> Luđak prezire pouku oca svog, a tko ukor
prima, pametno čini.

<span id="an_15:6">15:6</span> U pravednikovoj je kući mnogo blaga, a
opaki zarađuje propast svoju.

<span id="an_15:7">15:7</span> Usne mudrih siju znanje, a srce je
bezumnika nepostojano.

<span id="an_15:8">15:8</span> Žrtva opakog mrska je Jahvi, a mila mu je
molitva pravednika.

<span id="an_15:9">15:9</span> Put opakih Jahvi je mrzak, a mio mu je
onaj koji ide za pravicom.

<span id="an_15:10">15:10</span> Oštra kazna čeka onog tko ostavlja
pravi put, a umrijet će tko mrzi ukor.

<span id="an_15:11">15:11</span> I Šeol i Abadon stoje pred Jahvom, a
nekmoli srca sinova ljudskih.

<span id="an_15:12">15:12</span> Podsmjevač ne ljubi onog tko ga kori:
on se ne druži s mudrima.

<span id="an_15:13">15:13</span> Veselo srce razvedrava lice, a bol u
srcu tjeskoba je duhu.

<span id="an_15:14">15:14</span> Razumno srce traži znanje, a bezumnička
se usta bave ludošću.

<span id="an_15:15">15:15</span> Svi su dani bijednikovi zli, a komu je
srce sretno, na gozbi je bez prestanka.

<span id="an_15:16">15:16</span> Bolje je malo sa strahom Gospodnjim
nego veliko blago i s njime nemir.

<span id="an_15:17">15:17</span> Bolji je obrok povrća gdje je ljubav
nego od utovljena vola gdje je mržnja.

<span id="an_15:18">15:18</span> Gnjevljiv čovjek zameće svađu, a
ustrpljiv utišava raspru.

<span id="an_15:19">15:19</span> Put je ljenivčev kao glogov trnjak, a
utrta je staza pravednika.

<span id="an_15:20">15:20</span> Mudar sin veseli oca, a bezumnik
prezire majku svoju.

<span id="an_15:21">15:21</span> Ludost je veselje nerazumnomu, a
razuman čovjek pravo hodi.

<span id="an_15:22">15:22</span> Ne uspijevaju nakane kad nema
vijećanja, a ostvaruju se gdje je mnogo savjetnika.

<span id="an_15:23">15:23</span> Čovjek se veseli odgovoru usta svojih,
i riječ u pravo vrijeme - kako je ljupka!

<span id="an_15:24">15:24</span> Razumnu čovjeku put života ide gore, da
izmakne carstvu smrti koje je dolje.

<span id="an_15:25">15:25</span> Jahve ruši kuću oholima, a postavlja
među udovici.

<span id="an_15:26">15:26</span> Mrske su Jahvi zle misli, a dobrostive
riječi mile su mu.

<span id="an_15:27">15:27</span> Tko se grabežu oda, razara svoj dom, a
tko mrzi mito, živjet će.

<span id="an_15:28">15:28</span> Pravednikovo srce smišlja odgovor, a
opakomu usta govore zlobom.

<span id="an_15:29">15:29</span> Daleko je Jahve od opakih, a uslišava
molitvu pravednih.

<span id="an_15:30">15:30</span> Bistar pogled razveseli srce i radosna
vijest oživi kosti.

<span id="an_15:31">15:31</span> Uho koje posluša spasonosan ukor
prebiva među mudracima.

<span id="an_15:32">15:32</span> Tko odbaci pouku, prezire vlastitu
dušu, a tko posluša ukor, stječe razboritost.

<span id="an_15:33">15:33</span> Strah je Gospodnji škola mudrosti, jer
pred slavom ide poniznost.

<span id="an_16:1">16:1</span> Čovjek snuje u srcu, a od Jahve je što će
jezik odgovoriti.

<span id="an_16:2">16:2</span> Čovjeku se svi njegovi putovi čine čisti,
a Jahve ispituje duhove.

<span id="an_16:3">16:3</span> Prepusti Jahvi svoja djela, i tvoje će se
namisli ostvariti.

<span id="an_16:4">16:4</span> Jahve je sve stvorio u svoju svrhu, pa i
opakoga za dan zli.

<span id="an_16:5">16:5</span> Mrzak je Jahvi svatko ohola duha: takav
zaista ne ostaje bez kazne.

<span id="an_16:6">16:6</span> Ljubavlju se i vjernošću pomiruje
krivnja, i strahom se Gospodnjim uklanja zlo.

<span id="an_16:7">16:7</span> Kad su Jahvi mili putovi čovječji, i
neprijatelje njegove miri s njim.

<span id="an_16:8">16:8</span> Bolje je malo s pravednošću nego veliki
dohoci s nepravdom.

<span id="an_16:9">16:9</span> Srce čovječje smišlja svoj put, ali Jahve
upravlja korake njegove.

<span id="an_16:10">16:10</span> Proročanstvo je na usnama kraljevim: u
osudi se njegova usta neće ogriješiti.

<span id="an_16:11">16:11</span> Mjere i tezulje pripadaju Jahvi;
njegovo su djelo i svi utezi.

<span id="an_16:12">16:12</span> Mrsko je kraljevima počiniti opačinu,
jer se pravdom utvrđuje prijestolje.

<span id="an_16:13">16:13</span> Mile su kraljevima usne pravedne i oni
ljube onog koji govori pravo.

<span id="an_16:14">16:14</span> Jarost je kraljeva vjesnik smrti ali je
mudar čovjek ublaži.

<span id="an_16:15">16:15</span> U kraljevu je vedru licu život, i
njegova je milost kao oblak s kišom proljetnom.

<span id="an_16:16">16:16</span> Probitačnije je steći mudrost nego
zlato, i stjecati razbor dragocjenije je nego srebro.

<span id="an_16:17">16:17</span> Životni je put pravednih: kloniti se
zla, i tko pazi na svoj put, čuva život svoj.

<span id="an_16:18">16:18</span> Pred slomom ide oholost i pred padom
uznositost.

<span id="an_16:19">16:19</span> Bolje je biti krotak s poniznima nego
dijeliti plijen s oholima.

<span id="an_16:20">16:20</span> Tko pazi na riječ, nalazi sreću, i tko
se uzda u Jahvu, blago njemu.

<span id="an_16:21">16:21</span> Mudar srcem naziva se razumnim i
prijazne usne uvećavaju znanje.

<span id="an_16:22">16:22</span> Izvor je životni razum onima koji ga
imaju, a ludima je kazna njihova ludost.

<span id="an_16:23">16:23</span> Mudračev duh urazumljuje usta njegova,
na usnama mu znanje umnožava.

<span id="an_16:24">16:24</span> Saće meda riječi su ljupke, slatke duši
i lijek kostima.

<span id="an_16:25">16:25</span> Neki se put čini čovjeku prav, a na
kraju vodi k smrti.

<span id="an_16:26">16:26</span> Radnikova glad radi za nj; jer ga
tjeraju usta njegova.

<span id="an_16:27">16:27</span> Bezočnik pripravlja samo zlo i na
usnama mu je oganj plameni.

<span id="an_16:28">16:28</span> Himben čovjek zameće svađu i klevetnik
razdor među prijatelje.

<span id="an_16:29">16:29</span> Nasilnik zavodi bližnjega svoga i
navodi ga na rđav put.

<span id="an_16:30">16:30</span> Tko očima namiguje, himbu smišlja, a
tko usne stišće, već je smislio pakost.

<span id="an_16:31">16:31</span> Sijede su kose prekrasna kruna, nalaze
se na putu pravednosti.

<span id="an_16:32">16:32</span> Tko se teško srdi, bolji je od junaka,
i tko nad sobom vlada, bolji je od osvojitelja grada.

<span id="an_16:33">16:33</span> U krilo plašta baca se kocka, ali je od
Jahve svaka odluka.

<span id="an_17:1">17:1</span> Bolji je zalogaj suha kruha s mirom nego
sa svađom kuća puna žrtvene pečenke.

<span id="an_17:2">17:2</span> Razuman sluga vlada nad sinom sramotnim i
s braćom će dijeliti baštinu.

<span id="an_17:3">17:3</span> Taljika je za srebro i peć za zlato, a
srca iskušava Jahve sam.

<span id="an_17:4">17:4</span> Zločinac rado sluša usne prijevarne, i
lažac spremno prisluškuje pogubnu jeziku.

<span id="an_17:5">17:5</span> Tko se ruga siromahu, podruguje se
Stvoritelju njegovu, i tko se veseli nesreći, ne ostaje bez kazne.

<span id="an_17:6">17:6</span> Unuci su vijenac starcima, a sinovima
ures oci njihovi.

<span id="an_17:7">17:7</span> Ne dolikuje budali uzvišena besjeda, a
još manje odličniku usne lažljive.

<span id="an_17:8">17:8</span> Dar je čarobni kamen u očima onoga koji
ga daje: kamo se god okrene, uspijeva.

<span id="an_17:9">17:9</span> Tko prikriva prijestup, traži ljubav, a
tko glasinu širi, razgoni prijatelje.

<span id="an_17:10">17:10</span> Razumna se ukor jače doima nego bezumna
stotina udaraca.

<span id="an_17:11">17:11</span> Opak čovjek ide samo za zlom, ali se
okrutan glasnik šalje na nj.

<span id="an_17:12">17:12</span> Bolje je nabasati na medvjedicu kojoj
ugrabiše mlade nego na bezumnika u njegovoj ludosti.

<span id="an_17:13">17:13</span> Tko dobro zlom uzvraća neće ukloniti
nesreću od doma svojeg.

<span id="an_17:14">17:14</span> Zametnuti svađu isto je kao pustiti
poplavu: stoga prije nego svađa izbije, udalji se!

<span id="an_17:15">17:15</span> Tko opravdava krivoga i tko osuđuje
pravoga, obojica su mrski Jahvi.

<span id="an_17:16">17:16</span> Čemu novac u ruci bezumnomu? Da njime
mudrost kupi, kad nema razbora!

<span id="an_17:17">17:17</span> Prijatelj ljubi u svako vrijeme, a u
nevolji i bratom postaje.

<span id="an_17:18">17:18</span> Nerazuman čovjek daje ruku i jamči pred
svojim bližnjim.

<span id="an_17:19">17:19</span> Grijeh ljubi tko ljubi svađu, i tko
visoko diže svoja vrata, traži propast.

<span id="an_17:20">17:20</span> Opak srcem ne nalazi sreće, i komu je
jezik zao, zapada u nesreću.

<span id="an_17:21">17:21</span> Tko rodi bezumna, na tugu mu je; a nije
veseo ni otac budale.

<span id="an_17:22">17:22</span> Veselo je srce izvrstan lijek, a
neveseo duh suši kosti.

<span id="an_17:23">17:23</span> Opaki prima dar iz njedara da bi
iskrivio putove pravici.

<span id="an_17:24">17:24</span> Razuman ima mudrost pred sobom, a
bezumniku su oči na kraj zemlje.

<span id="an_17:25">17:25</span> Briga je ocu bezuman sin i žalost
roditeljki svojoj.

<span id="an_17:26">17:26</span> Ne valja kažnjavati pravednika, a nije
pravo ni tući odličnike.

<span id="an_17:27">17:27</span> Tko usteže svoje riječi, razumije
mudrost, i razuman je čovjek mirna duha.

<span id="an_17:28">17:28</span> I luđak se smatra mudrim kada šuti i
razumnim kad susteže svoje usne.

<span id="an_18:1">18:1</span> Vlastitoj požudi popušta onaj tko
zastranjuje, i svađa se usprkos svakom razboru.

<span id="an_18:2">18:2</span> Bezumnomu nije mio razum; stalo mu je
dati srcu oduška.

<span id="an_18:3">18:3</span> Kad dolazi opačina, dolazi i prezir i
bruka sa sramotom.

<span id="an_18:4">18:4</span> Duboke su vode riječi iz usta nečijih,
izvor mudrosti bujica što se razlijeva.

<span id="an_18:5">18:5</span> Ne valja se obazirati na opaku osobu, da
se pravedniku nanese nepravda na sudu.

<span id="an_18:6">18:6</span> Bezumnikove se usne upuštaju u svađu i
njegova usta izazivlju udarce.

<span id="an_18:7">18:7</span> Bezumnomu su propast vlastita usta i usne
su mu zamka životu.

<span id="an_18:8">18:8</span> Klevetnikove su riječi kao poslastice:
spuštaju se u dno utrobe.

<span id="an_18:9">18:9</span> Tko je nemaran u svom poslu, brat je
onomu koji rasipa.

<span id="an_18:10">18:10</span> Tvrda je kula ime Jahvino: njemu se
pravednik utječe i nalazi utočišta.

<span id="an_18:11">18:11</span> Bogatstvo je bogatašu njegova tvrđava i
kao visok zid u mašti njegovoj.

<span id="an_18:12">18:12</span> Pred slomom se oholi srce čovječje, a
pred slavom ide poniznost.

<span id="an_18:13">18:13</span> Tko odgovara prije nego što sasluša, na
ludost mu je i sramotu.

<span id="an_18:14">18:14</span> Kad je čovjek bolestan, njegov ga duh
podiže, a ubijen duh tko će podići?

<span id="an_18:15">18:15</span> Razumno srce stječe znanje i uho mudrih
traži znanje.

<span id="an_18:16">18:16</span> Dar čovjeku otvara put i vodi ga pred
velikaše.

<span id="an_18:17">18:17</span> Prvi je pravedan u svojoj parnici, a
kad dođe njegov protivnik, opovrgne ga.

<span id="an_18:18">18:18</span> Ždrijeb poravna svađe, pa i među
moćnicima odlučuje.

<span id="an_18:19">18:19</span> Uvrijeđen brat jači je od tvrda grada i
svađe su kao prijevornice na tvrđavi.

<span id="an_18:20">18:20</span> Svatko siti trbuh plodom usta svojih,
nasićuje se rodom usana svojih.

<span id="an_18:21">18:21</span> Smrt i život u vlasti su jeziku, a tko
ga miluje, jede od ploda njegova.

<span id="an_18:22">18:22</span> Tko je našao ženu, našao je sreću i
stekao milost od Jahve.

<span id="an_18:23">18:23</span> Ponizno moleći govori siromah, a grubo
odgovara bogataš.

<span id="an_18:24">18:24</span> Ima prijatelja koji vode u propast, a
ima i prijatelja privrženijih od brata.

<span id="an_19:1">19:1</span> Bolji je siromah koji živi u nedužnosti
nego čovjek opakih usana i k tomu bezuman.

<span id="an_19:2">19:2</span> Revnost bez razboritosti nije dobra, i
tko brzo hoda, spotiče se.

<span id="an_19:3">19:3</span> Ludost čovjeku kvari život, a srce mu se
ljuti na Jahvu!

<span id="an_19:4">19:4</span> Bogatstvo pribavlja mnoge prijatelje, a
siromaha i njegov prijatelj ostavlja.

<span id="an_19:5">19:5</span> Lažljiv svjekok ne ostaje bez kazne, i
tko širi laži, neće uteći.

<span id="an_19:6">19:6</span> Mnogi laskaju licu odličnikovu i svatko
je prijatelj čovjeku darežljivu.

<span id="an_19:7">19:7</span> Na siromaha mrze sva braća njegova, još
više se udaljuju od njega prijatelji njegovi: on hlepi za dobrim
riječima, ali ih ne nalazi!

<span id="an_19:8">19:8</span> Tko stječe razboritost, ljubi sebe, a tko
čuva razum, nalazi sreću.

<span id="an_19:9">19:9</span> Lažljiv svjedok ne ostaje bez kazne, i
tko širi laži, propada.

<span id="an_19:10">19:10</span> Ne dolikuje bezumnomu živjeti raskošno,
a još manje sluzi vlast nad knezovima.

<span id="an_19:11">19:11</span> Um čovjeka usteže od srdžbe, a čast mu
je oprostiti krivicu.

<span id="an_19:12">19:12</span> Kraljev je gnjev kao rika lavlja, a
njegova milost kao rosa bilju.

<span id="an_19:13">19:13</span> Nesreća je ocu svojemu bezuman sin, i
neprestano prokišnjavanje svađe su ženine.

<span id="an_19:14">19:14</span> Kuća se i bogatstvo baštine od otaca, a
od Jahve je žena razumna.

<span id="an_19:15">19:15</span> Lijenost navlači čovjeku dubok san i
nemarna duša gladuje.

<span id="an_19:16">19:16</span> Tko se drži zapovijedi, čuva život
svoj, a tko ne pazi putove svoje, umire.

<span id="an_19:17">19:17</span> Jahvi pozaima tko je siromahu milostiv,
i on će mu platiti dobročinstvo.

<span id="an_19:18">19:18</span> Kažnjavaj sina svoga dok ima nade, ali
ne idi za tim da ga ubiješ.

<span id="an_19:19">19:19</span> Tko je jarostan, plaća globu, i kad ga
štediš, samo uvećavaš njegov gnjev.

<span id="an_19:20">19:20</span> Slušaj savjet i primaj pouku, kako bi
naposljetku postao mudar.

<span id="an_19:21">19:21</span> Mnogo je namisli u srcu čovječjem, ali
što Jahve naumi, to i bude.

<span id="an_19:22">19:22</span> Dražest je čovjekova u dobroti
njegovoj, i bolji je siromah od lažljivca.

<span id="an_19:23">19:23</span> Strah Gospodnji daje život, i tko se
njime ispuni, zlo ga ne pohodi.

<span id="an_19:24">19:24</span> Lijenčina umače ruku u zdjelu, ali je
ustima svojim ne prinosi.

<span id="an_19:25">19:25</span> Udari podsmjehivača, i lud se opameti;
ukori razumnog, i shvatit će znanje.

<span id="an_19:26">19:26</span> Sin je sramotan i pokvaren tko
zlostavlja oca i odgoni majku.

<span id="an_19:27">19:27</span> Prestani, sine moj, slušati naputke
koji odvode od riječi spoznaje!

<span id="an_19:28">19:28</span> Nevaljao se svjedok podruguje pravdi i
usta opakih gutaju nepravdu.

<span id="an_19:29">19:29</span> Pripravljene su kazne podsmjevačima i
udarci za leđa bezumnika.

<span id="an_20:1">20:1</span> Vino je podsmjevač, žestoko piće bukač, i
tko se njima odaje neće steći mudrosti.

<span id="an_20:2">20:2</span> Kraljev je gnjev kao rika lavlja: tko ga
izaziva, griješi protiv sebe samog.

<span id="an_20:3">20:3</span> Čast je čovjeku ustegnuti se od raspre, a
tko je bezuman počinje svađu.

<span id="an_20:4">20:4</span> Lijenčina u jesen ne ore: u doba žetve on
traži, i ništa nema.

<span id="an_20:5">20:5</span> Savjet je u srcu čovječjem voda duboka i
razuman će je čovjek iscrpsti.

<span id="an_20:6">20:6</span> Mnogi se naziva dobrim čovjekom, ali tko
će naći vjerna čovjeka?

<span id="an_20:7">20:7</span> Pravednik hodi u bezazlenosti svojoj:
blago sinovima njegovim poslije njega!

<span id="an_20:8">20:8</span> Kralj koji sjedi na stolici sudačkoj
istražuje svako zlo svojim očima.

<span id="an_20:9">20:9</span> Tko može reći: "Očistih srce svoje, oprah
se od grijeha svoga?"

<span id="an_20:10">20:10</span> Dvojaki utezi i dvojaka mjera mrski su
Jahvi podjednako.

<span id="an_20:11">20:11</span> I dijete se poznaje po onome što čini,
je li čisto i pravedno djelo njegovo.

<span id="an_20:12">20:12</span> I uho koje čuje i oko koje vidi, oboje
je Jahve načinio.

<span id="an_20:13">20:13</span> Ne ljubi sna, da ne osiromašiš; otvori
oči svoje i nasitit ćeš se kruha.

<span id="an_20:14">20:14</span> "Loše, loše", govori kupac, a kad ode,
hvali se dobrom kupovinom.

<span id="an_20:15">20:15</span> Ima zlata i mnogih bisera, ali su mudre
usne najdragocjeniji nakit.

<span id="an_20:16">20:16</span> Uzmi haljinu onomu tko je jamčio za
drugoga; oplijeni njega umjesto tuđinca.

<span id="an_20:17">20:17</span> Sladak je čovjeku kruh prijevare, ali
mu se usta poslije napune pijeskom.

<span id="an_20:18">20:18</span> Naumi se provode savjetom: zato dobro
razmisli pa vodi boj!

<span id="an_20:19">20:19</span> Tko okolo kleveće, otkriva tajne: zato
se ne miješaj s onim komu su usne uvijek otvorene.

<span id="an_20:20">20:20</span> Tko kune oca svoga i majku svoju
svjetiljka mu se gasi usred tmine.

<span id="an_20:21">20:21</span> Od početka brzo stečeno imanje na koncu
nije blagoslovljeno.

<span id="an_20:22">20:22</span> Nemoj govoriti: "Osvetit ću se za zlo";
čekaj Jahvu, i on će te spasiti.

<span id="an_20:23">20:23</span> Mrski su Jahvi dvojaki utezi, i kriva
mjera ne valja.

<span id="an_20:24">20:24</span> Od Jahve su koraci čovječji, i kako da
čovjek razumije svoj put?

<span id="an_20:25">20:25</span> Zamka je čovjeku nesmotreno reći: "Ovo
je sveto", a poslije promišljati što je zavjetovao.

<span id="an_20:26">20:26</span> Mudar kralj umije izlučiti opake i
stavlja ih pod točkove.

<span id="an_20:27">20:27</span> Svjetiljka je Gospodnja duh čovječji:
ona istražuje sve do dna utrobe.

<span id="an_20:28">20:28</span> Dobrota i vjernost čuvaju kralja, jer
dobrotom utvrđuje prijestol svoj.

<span id="an_20:29">20:29</span> Ljepota je mladićima njihova snaga, a
starcima je ures sijeda kosa.

<span id="an_20:30">20:30</span> Krvave masnice očiste zlo i udarci
pročiste odaje utrobe.

<span id="an_21:1">21:1</span> Kraljevo je srce u ruci Jahve kao voda
tekućica; vodi ga kuda god hoće.

<span id="an_21:2">21:2</span> Svaki je put čovjeku pravedan u vlastitim
očima, a Jahve ispituje srca.

<span id="an_21:3">21:3</span> Da se vrši pravda i čini pravo, draže je
Jahvi nego žrtva.

<span id="an_21:4">21:4</span> Ponosite oči i oholo srce i svjetiljka
opakih - to je grijeh.

<span id="an_21:5">21:5</span> Namisli marljivoga samo su na korist, a
nagloga samo na siromaštvo.

<span id="an_21:6">21:6</span> Blago stečeno jezikom lažljivim nestalna
je ispraznost onih koji traže smrt.

<span id="an_21:7">21:7</span> Opake će odnijeti nasilje njihovo jer ne
žele činiti pravice.

<span id="an_21:8">21:8</span> Zapleten je put zločinca, a pravo je
djelo čista čovjeka.

<span id="an_21:9">21:9</span> Bolje je živjeti pod rubom krova nego u
zajedničkoj kući sa ženom svadljivom.

<span id="an_21:10">21:10</span> Duša opakoga želi zlo: u njega nema
samilosti ni za bližnjega.

<span id="an_21:11">21:11</span> Kad se podsmjevač kazni, neiskusan
postaje mudar, a mudri iz pouke crpe znanje.

<span id="an_21:12">21:12</span> Na kuću opakoga pazi Svepravedni i
opake strovaljuje u nesreću.

<span id="an_21:13">21:13</span> Tko zatvori uho svoje pred vikom
siromaha, i sam će vikati, ali ga neće nitko uslišati.

<span id="an_21:14">21:14</span> Potajan dar utišava srdžbu, a poklon
ispod ruke i žestoku jarost.

<span id="an_21:15">21:15</span> Sud pravičan radost je pravedniku a
užas zločincima.

<span id="an_21:16">21:16</span> Čovjek koji skreće s puta razbora
počivat će u zboru mrtvačkom.

<span id="an_21:17">21:17</span> Tko ljubi veselje, postaje siromah, i
tko ljubi vino i mirisno ulje, ne obogati se.

<span id="an_21:18">21:18</span> Opak čovjek otkup je za pravednika, i
bezbožnik stupa na mjesto pravednog.

<span id="an_21:19">21:19</span> Bolje je živjeti u pustinji nego sa
ženom svadljivom i gnjevljivom.

<span id="an_21:20">21:20</span> Krasno je blago i ulje u stanu mudroga,
a bezuman ih čovjek rasipa.

<span id="an_21:21">21:21</span> Tko teži za pravdom i dobrohotnošću,
nalazi život i čast.

<span id="an_21:22">21:22</span> Mudrac nadvladava i grad pun ratnika i
krši silu u koju su se uzdali.

<span id="an_21:23">21:23</span> Tko čuva usta i jezik svoj, čuva sebe
od nevolje.

<span id="an_21:24">21:24</span> Drzovitom i oholici ime je
"podsmjevač"; on sve radi s prekomjernom drskošću.

<span id="an_21:25">21:25</span> Lijenčinu ubija želja njegova jer mu
ruke bježe od posla.

<span id="an_21:26">21:26</span> Opak po cio dan živo želi, a pravednik
daje i ne škrtari.

<span id="an_21:27">21:27</span> Mrska je žrtva opakih, osobito kad se
požudno prinosi.

<span id="an_21:28">21:28</span> Lažljiv svjedok propada, a čovjek koji
sluša, opet će govoriti.

<span id="an_21:29">21:29</span> Opaki pokazuju drsko lice, a poštenjak
učvršćuje put svoj.

<span id="an_21:30">21:30</span> Nema mudrosti i nema razuma i nema
savjeta protiv Jahve.

<span id="an_21:31">21:31</span> Konj se oprema za dan boja, ali Jahve
daje pobjedu.

<span id="an_22:1">22:1</span> Dobro je ime bolje od velika bogatstva, i
bolja je naklonost od srebra i zlata.

<span id="an_22:2">22:2</span> Bogataš se i siromah sreću: obojicu ih
Jahve stvori.

<span id="an_22:3">22:3</span> Pametan čovjek vidi zlo i skrije se, a
glupaci idu bezbrižno i trpe kaznu.

<span id="an_22:4">22:4</span> Nagrada je poniznosti strah Gospodnji,
bogatstvo, čast i život.

<span id="an_22:5">22:5</span> Trnje i zamke su na putu varalici: tko
čuva život svoj, daleko je od oboga.

<span id="an_22:6">22:6</span> Upućuj dijete prema njegovu putu, pa kad
i ostari, neće odstupiti od njega.

<span id="an_22:7">22:7</span> Bogataš vlada nad siromasima, a dužnik je
sluga vjerovniku.

<span id="an_22:8">22:8</span> Tko sije nepravdu, žanje nesreću, i šiba
njegova gnjeva udarit će njega samog.

<span id="an_22:9">22:9</span> Milostivo se oko blagoslivlje, jer daje
od svog kruha siromahu.

<span id="an_22:10">22:10</span> Otjeraj podsmjevača i prestat će svađe
i nestat će nesloga i pogrda.

<span id="an_22:11">22:11</span> Jahve ljubi čisto srce, i tko je
ljubeznih usana, kralj mu je prijatelj.

<span id="an_22:12">22:12</span> Pogled Jahvin čuva znanje, Jahve
pomućuje riječi bezbožnika.

<span id="an_22:13">22:13</span> Lijenčina veli: "Lav je vani, nasred
trga poginuo bih."

<span id="an_22:14">22:14</span> Duboka jama usta su preljubnice, i na
koga se Jahve srdi, pada onamo.

<span id="an_22:15">22:15</span> Ludost prianja uza srce djetinje: šiba
pouke otklanja je od njega.

<span id="an_22:16">22:16</span> Tko tlači siromaha, taj mu koristi; tko
daje bogatašu, samo mu šteti.

<span id="an_22:17">22:17</span> Riječi mudraca: Prigni uho svoje i čuj
riječi moje i upravi svoje srce mojem znanju,

<span id="an_22:18">22:18</span> jer milina je ako ih čuvaš u nutrini
svojoj, i kad ti budu sve spremne na usnama tvojim.

<span id="an_22:19">22:19</span> Da bi uzdanje tvoje bilo u Jahvi,
upućujem danas i tebe.

<span id="an_22:20">22:20</span> Napisah ti trideset što savjeta što
pouka

<span id="an_22:21">22:21</span> da te poučim riječima istine, da
uzmogneš pouzdanim riječima odgovoriti onomu tko te zapita.

<span id="an_22:22">22:22</span> Nemoj pljačkati siromaha zato što je
siromah i ne gazi ubogoga na sudu.

<span id="an_22:23">22:23</span> Jer će Jahve parbiti parbu njihovu i
otet će život onima koji ga njima otimlju.

<span id="an_22:24">22:24</span> Ne druži se sa srditim i ne idi s
čovjekom jedljivim

<span id="an_22:25">22:25</span> da se ne bi privikao na staze njegove i
namjestio zamku duši svojoj.

<span id="an_22:26">22:26</span> Ne budi među onima koji daju ruku, koji
jamče za dugove:

<span id="an_22:27">22:27</span> ako nemaš čime nadoknaditi, zašto da ti
oduzmu i postelju ispod tebe?

<span id="an_22:28">22:28</span> Ne pomiči prastare međe koju su
postavili oci tvoji.

<span id="an_22:29">22:29</span> Jesi li vidio čovjeka vična poslu svom:
takav ima pristup kraljevima i ne služi prostacima.

<span id="an_23:1">23:1</span> Kad sjedneš blagovati s moćnikom. dobro
pazi što je pred tobom;

<span id="an_23:2">23:2</span> stavljaš nož sebi pod grlo ako si
proždrljivac;

<span id="an_23:3">23:3</span> ne poželi slastica njegovih jer su jelo
prijevarno.

<span id="an_23:4">23:4</span> Ne trudi se stjecati bogatstvo; okani se
takve misli;

<span id="an_23:5">23:5</span> usmjeriš li oči prema njemu, njega već
nema jer načini sebi krila kao orao i odleti u nebo.

<span id="an_23:6">23:6</span> Ne jedi jela zavidnikova, ne čezni za
slasticama njegovim,

<span id="an_23:7">23:7</span> jer on je onakav kako u sebi misli: "Jedi
i pij", veli ti, ali mu srce nije s tobom.

<span id="an_23:8">23:8</span> Zalogaj koji si pojeo izbljuvat ćeš,
uzalud ćeš prosut' svoje ljupke riječi.

<span id="an_23:9">23:9</span> Pred bezumnikom nemoj govoriti jer
prezire tvoje umne riječi.

<span id="an_23:10">23:10</span> Ne pomiči prastare međe i ne prodiri u
polje siročadi,

<span id="an_23:11">23:11</span> jer je moćan njihov osvetnik: branit će
njihovo pravo protiv tebe.

<span id="an_23:12">23:12</span> Obrati pouci srce svoje i uho svoje
riječima mudrim.

<span id="an_23:13">23:13</span> Ne uskraćuj djetetu opomene, jer,
udariš li ga šibom, neće umrijeti:

<span id="an_23:14">23:14</span> biješ ga šibom, ali mu dušu iz
Podzemlja izbavljaš.

<span id="an_23:15">23:15</span> Sine moj, kad ti je mudro srce, i ja se
od srca veselim;

<span id="an_23:16">23:16</span> i kliče sva nutrina moja kad ti usne
govore što je pravo.

<span id="an_23:17">23:17</span> Neka ti srce ne zavidi grešnicima, nego
neka ti uvijek bude u strahu Gospodnjem,

<span id="an_23:18">23:18</span> jer imat ćeš budućnost i tvoja nada
neće propasti.

<span id="an_23:19">23:19</span> Slušaj, sine moj, i mudar budi i ravnim
putem vodi srce svoje.

<span id="an_23:20">23:20</span> Ne druži se s vinopijama ni sa
žderačima mesa,

<span id="an_23:21">23:21</span> jer pijanica i izjelica osiromaše i
pospanac se oblači u krpe.

<span id="an_23:22">23:22</span> Slušaj svoga oca, svoga roditelja, i ne
prezri majku kad ostari.

<span id="an_23:23">23:23</span> Pribavi istinu i ne prodaji je, steci
mudrost, pouku i razbor.

<span id="an_23:24">23:24</span> Radovat će se otac pravednikov, i
roditelj će se mudroga veseliti.

<span id="an_23:25">23:25</span> Neka se veseli otac tvoj i majka tvoja,
i neka se raduje roditeljka tvoja.

<span id="an_23:26">23:26</span> Daj mi, sine moj, srce svoje, i neka
oči tvoje raduju putovi moji.

<span id="an_23:27">23:27</span> Jer bludnica je jama duboka i tuđinka
tijesan zdenac.

<span id="an_23:28">23:28</span> Ona i vreba u zasjedi kao lupež i
uvećava broj bezbožnika među ljudima.

<span id="an_23:29">23:29</span> Komu: ah? komu: jao? komu: svađe? komu:
uzdasi? komu: rane nizašto? komu: zamućene oči?

<span id="an_23:30">23:30</span> Onima što kasno sjede kod vina, koji su
došli kušati vino začinjeno.

<span id="an_23:31">23:31</span> Ne gledaj na vino kad rujno iskri, kad
se u čaši svjetlucavo prelijeva: pije se tako glatko,

<span id="an_23:32">23:32</span> a na kraju ujeda kao zmija i žaca kao
guja ljutica.

<span id="an_23:33">23:33</span> Oči će ti gledati tlapnje i srce
govoriti ludosti.

<span id="an_23:34">23:34</span> I bit će ti kao da ležiš na pučini
morskoj ili kao da ležiš navrh jarbola.

<span id="an_23:35">23:35</span> "Izbiše me, ali me ne zabolje; istukoše
me, ali ne osjetih; kad se otrijeznim, još ću tražiti."

<span id="an_24:1">24:1</span> Ne zavidi opakim ljudima niti želi da
budeš s njima.

<span id="an_24:2">24:2</span> Jer im srce smišlja nasilje i usne govore
o nedjelu.

<span id="an_24:3">24:3</span> Mudrošću se zida kuća i razborom
utvrđuje,

<span id="an_24:4">24:4</span> i po znanju se pune klijeti svakim blagom
dragocjenim i ljupkim.

<span id="an_24:5">24:5</span> Bolji je mudar od jakoga i čovjek razuman
od silne ljudine.

<span id="an_24:6">24:6</span> Jer s promišljanjem se ide u boj i
pobjeda je u mnoštvu savjetnika.

<span id="an_24:7">24:7</span> Previsoka je bezumnomu mudrost: zato na
sudu ne otvara usta svojih!

<span id="an_24:8">24:8</span> Tko smišlja zlo zove se učitelj podmukli.

<span id="an_24:9">24:9</span> Ludost samo grijeh snuje, i podrugljivac
je mrzak ljudima.

<span id="an_24:10">24:10</span> Kloneš li u dan bijede, bijedna je
tvoja snaga.

<span id="an_24:11">24:11</span> Izbavi one koje vode u smrt; i spasavaj
one koji posrćući idu na stratište.

<span id="an_24:12">24:12</span> Ako kažeš: "Nismo za to znali", ne
razumije li onaj koji ispituje srca? I ne znade li onaj koji ti čuva
dušu? I ne plaća li on svakomu po njegovim djelima?

<span id="an_24:13">24:13</span> Jedi med, sine moj, jer je dobar, i
saće je slatko nepcu tvome.

<span id="an_24:14">24:14</span> Takva je, znaj, i mudrost tvojoj duši:
ako je nađeš, našao si budućnost i nada tvoja neće propasti.

<span id="an_24:15">24:15</span> Ne postavljaj, opaki, zasjede stanu
pravednikovu, ne čini nasilja boravištu njegovu;

<span id="an_24:16">24:16</span> jer padne li pravednik i sedam puta, on
ustaje, a opaki propadaju u nesreći.

<span id="an_24:17">24:17</span> Ne veseli se kad padne neprijatelj tvoj
i ne kliči srcem kada on posrće,

<span id="an_24:18">24:18</span> da ne bi vidio Jahve i za zlo uzeo i
obratio srdžbu svoju od njega.

<span id="an_24:19">24:19</span> Nemoj se srditi zbog zločinaca, nemoj
zavidjeti opakima,

<span id="an_24:20">24:20</span> jer zao čovjek nema budućnosti,
svjetiljka opakih gasi se.

<span id="an_24:21">24:21</span> Boj se Jahve, sine moj, i kralja: i ne
buni se ni protiv jednoga ni protiv drugoga.

<span id="an_24:22">24:22</span> Jer iznenada provaljuje nesreća njihova
i tko zna kad će doći propast njihova.

<span id="an_24:23">24:23</span> I ovo je od mudraca: Ne valja biti
pristran na sudu.

<span id="an_24:24">24:24</span> Tko opakomu veli: "Pravedan si",
proklinju ga narodi i kunu puci;

<span id="an_24:25">24:25</span> a oni koji ga ukore nalaze
zadovoljstvo, i na njih dolazi blagoslov sreće.

<span id="an_24:26">24:26</span> U usta ljubi tko odgovara pošteno.

<span id="an_24:27">24:27</span> Svrši svoj posao vani i uredi svoje
polje, potom i kuću svoju zidaj.

<span id="an_24:28">24:28</span> Ne svjedoči lažno na bližnjega svoga:
zar ćeš varati usnama svojim?

<span id="an_24:29">24:29</span> Ne reci: "Kako je on meni učinio, tako
ću i ja njemu; platit ću tom čovjeku po djelu njegovu!"

<span id="an_24:30">24:30</span> Prolazio sam mimo polje nekog lijenčine
i mimo vinograd nekog luđaka,

<span id="an_24:31">24:31</span> i gle, sve bijaše zaraslo u koprive, i
sve pokrio čkalj, i kamena ograda porušena.

<span id="an_24:32">24:32</span> Vidjeh to i pohranih u srcu, promotrih
i uzeh pouku:

<span id="an_24:33">24:33</span> "Još malo odspavaj, još malo odrijemaj,
još malo podvij ruke za počinak,

<span id="an_24:34">24:34</span> i doći će tvoje siromaštvo kao skitač i
oskudica kao oružanik!"

<span id="an_25:1">25:1</span> I ovo su mudre izreke Salomonove; sabrali
ih ljudi Ezekije, kralja judejskog.

<span id="an_25:2">25:2</span> Slava je Božja sakrivati stvar, a slava
kraljevska istraživati je.

<span id="an_25:3">25:3</span> Neistražljivo je nebo u visinu, zemlja u
dubinu i srce kraljevsko.

<span id="an_25:4">25:4</span> Ukloni trosku od srebra, i uspjet će
posao zlataru.

<span id="an_25:5">25:5</span> Ukloni opakoga ispred kralja, i utvrdit
će se pravicom prijestol njegov.

<span id="an_25:6">25:6</span> Ne veličaj se pred kraljem i ne sjedaj na
mjesto velikaško,

<span id="an_25:7">25:7</span> jer je bolje da ti se kaže: "Popni se
gore" nego da te ponize pred odličnikom.

<span id="an_25:8">25:8</span> Što su ti oči vidjele ne iznosi prebrzo
na raspru; jer što ćeš učiniti na koncu kad te opovrgne bližnji tvoj?

<span id="an_25:9">25:9</span> Kad si u parbi s bližnjim svojim, ne
otkrivaj tuđe tajne,

<span id="an_25:10">25:10</span> da te ne izgrdi tko čuje i da ti se
kleveta ne vrati.

<span id="an_25:11">25:11</span> Riječi kazane u pravo vrijeme zlatne su
jabuke u srebrnim posudama.

<span id="an_25:12">25:12</span> Mudrac koji kori uhu je poslušnu zlatan
prsten i ogrlica od tanka zlata.

<span id="an_25:13">25:13</span> Vjeran je glasnik onomu tko ga šalje
kao ledena studen u doba žetve: on krijepi dušu svoga gospodara.

<span id="an_25:14">25:14</span> Tko se diči lažljivim darom, on je kao
oblak i vjetar bez kiše.

<span id="an_25:15">25:15</span> Strpljivošću se ublažava sudac, mek
jezik i kosti lomi.

<span id="an_25:16">25:16</span> Kad naiđeš na med, jedi umjereno, kako
se ne bi prejeo i pojedeno izbljuvao.

<span id="an_25:17">25:17</span> Rijetko zalazi u kuću bližnjega svoga,
da te se ne zasiti i ne zamrzi na te.

<span id="an_25:18">25:18</span> Čovjek koji svjedoči lažno na bližnjega
svoga on je kao bojni malj i mač i oštra strijela.

<span id="an_25:19">25:19</span> Uzdanje u bezbožnika na dan nevolje -
krnjav je zub i noga klecava.

<span id="an_25:20">25:20</span> Kao onaj koji skida haljinu u zimski
dan ili ocat lije na ranu, takav je onaj tko pjeva pjesmu turobnu srcu.

<span id="an_25:21">25:21</span> Ako je gladan neprijatelj tvoj, nahrani
ga kruhom, i ako je žedan, napoji ga vodom.

<span id="an_25:22">25:22</span> Jer mu zgrćeš ugljevlje na glavu i
Jahve će ti platiti.

<span id="an_25:23">25:23</span> Sjeverni vjetar donosi dažd, a himben
jezik srdito lice.

<span id="an_25:24">25:24</span> Bolje je stanovati pod rubom krova nego
u zajedničkoj kući sa ženom svadljivom.

<span id="an_25:25">25:25</span> Kao studena voda žednu grlu, takva je
dobra vijest iz zemlje daleke.

<span id="an_25:26">25:26</span> Kao zatrpan izvor i vrelo zamućeno,
takav je pravednik koji kleca pred opakim.

<span id="an_25:27">25:27</span> Jesti mnogo meda nije dobro niti
tražiti pretjerane časti.

<span id="an_25:28">25:28</span> Grad razvaljen i bez zidova - takav je
čovjek koji nema vlasti nad sobom.

<span id="an_26:1">26:1</span> Kao snijeg ljeti ili kiša o žetvi, tako
pristaju počasti bezumnomu.

<span id="an_26:2">26:2</span> Kao vrabac kad prhne i lastavica kad
odleti, tako se i bezrazložna kletva ne ispunja.

<span id="an_26:3">26:3</span> Bič konju, uzda magarcu, a šiba leđima
bezumnika.

<span id="an_26:4">26:4</span> Ne odgovaraj bezumniku po njegovoj
ludosti, da mu i sam ne postaneš jednak.

<span id="an_26:5">26:5</span> Odgovori bezumniku po ludosti njegovoj,
da se ne bi učinio sam sebi mudar.

<span id="an_26:6">26:6</span> Odsijeca noge sebi i gorčinu pije tko po
bezumnom poruke šalje.

<span id="an_26:7">26:7</span> Klecava bedra u hromoga - mudra je izreka
u ustima bezumničkim.

<span id="an_26:8">26:8</span> Kamen za praćku vezuje tko bezumnom
iskazuje čast.

<span id="an_26:9">26:9</span> Trnovita grana u ruci pijanice: mudra
izreka u ustima bezumnika.

<span id="an_26:10">26:10</span> Strijelac koji ranjava sve prolaznike:
takav je onaj tko unajmljuje bezumnika.

<span id="an_26:11">26:11</span> Bezumnik se vraća svojoj ludosti kao
što se pas vraća na svoju bljuvotinu.

<span id="an_26:12">26:12</span> Vidiš li čovjeka koji se sam sebi
mudrim čini? Znaj, i od bezumnika ima više nade nego od njega!

<span id="an_26:13">26:13</span> Lijenčina veli: "Zvijer je na putu, i
lav je na ulicama."

<span id="an_26:14">26:14</span> Kao što se vrata okreću na stožerima
svojim, tako i lijenčina na postelji svojoj.

<span id="an_26:15">26:15</span> Lijenčina umače ruku u zdjelu, ali je
ne može prinijeti ustima.

<span id="an_26:16">26:16</span> Lijenčina se čini sebi mudrijim od
sedmorice koji umno odgovaraju.

<span id="an_26:17">26:17</span> Psa za uši hvata tko se, u prolazu,
umiješa u raspru koja ga se ne tiče.

<span id="an_26:18">26:18</span> Kao bjesomučnik koji baca zublje,
strelice i sije smrt,

<span id="an_26:19">26:19</span> takav je čovjek koji vara bližnjega
svoga i veli: "Samo se našalih."

<span id="an_26:20">26:20</span> Kad nestane drva, oganj se gasi, i kad
više nema klevetnika, prestaje svađa.

<span id="an_26:21">26:21</span> Ugljen je za žeravnicu i drvo za oganj,
a svadljivac da raspaljuje svađu.

<span id="an_26:22">26:22</span> Klevetnikove su riječi kao slastice:
spuštaju se u dno utrobe.

<span id="an_26:23">26:23</span> Srebrna gleđa preko zemljana suđa:
laskave usne i opako srce.

<span id="an_26:24">26:24</span> Mrzitelj hini usnama svojim, a u sebi
nosi prijevaru;

<span id="an_26:25">26:25</span> ne vjeruj mu kad ljupkim glasom govori,
jer u srcu mu je sedam grdila;

<span id="an_26:26">26:26</span> ako himbom skriva mržnju, njegova će se
opačina otkriti na zboru.

<span id="an_26:27">26:27</span> Tko jamu kopa, sam u nju pada, i tko
kamen valja, na njega se prevaljuje.

<span id="an_26:28">26:28</span> Lažljiv jezik mrzi svoje žrtve, laskava
usta propast spremaju.

<span id="an_27:1">27:1</span> Ne hvali se danom sutrašnjim jer ne znaš
što danas može donijeti.

<span id="an_27:2">27:2</span> Neka te hvali drugi, a ne tvoja usta,
tuđinac, a ne tvoje usne.

<span id="an_27:3">27:3</span> Težak je kamen i pijesak je težak, ali je
od obojega teži bezumnikov bijes.

<span id="an_27:4">27:4</span> Jarost je okrutna i srdžba žestoka a tko
će odoljeti ljubomoru?

<span id="an_27:5">27:5</span> Bolji je javni ukor nego lažna ljubav.

<span id="an_27:6">27:6</span> Čestiti su udarci prijateljevi, a lažni
poljupci neprijateljevi.

<span id="an_27:7">27:7</span> Sito grlo prezire i med samotok, a gladnu
je i sve gorko - slatko.

<span id="an_27:8">27:8</span> Kao ptica daleko od gnijezda svog, takav
je čovjek daleko od svojeg zavičaja.

<span id="an_27:9">27:9</span> Kao što ulje i kad vesele srce, tako i
slatkoća prijateljstva tješi dušu.

<span id="an_27:10">27:10</span> Ne ostavljaj prijatelja svoga ni
prijatelja očeva i ne dolazi u kuću bratovu kad si u nesreći; bolji je
susjed blizu nego brat daleko.

<span id="an_27:11">27:11</span> Budi mudar, sine moj, i obraduj mi srce
da mogu odgovoriti onome koji me grdi.

<span id="an_27:12">27:12</span> Pametan čovjek opazi zlo i skrije se, a
glupaci idu bezbrižno i trpe kaznu.

<span id="an_27:13">27:13</span> Uzmi haljinu onomu tko je jamčio za
drugoga i oplijeni ga mjesto tuđinca.

<span id="an_27:14">27:14</span> Tko pozdravlja svoga prijatelja naglas,
a rano ujutro, prima mu se blagoslov za kletvu.

<span id="an_27:15">27:15</span> Streha što prokišnjava za žestoke kiše
i svadljiva žena - jedno su te isto.

<span id="an_27:16">27:16</span> Tko nju zaustavlja, zaustavlja vjetar i
desnicom hvata ulje.

<span id="an_27:17">27:17</span> Željezo se željezom oštri i čovjek
oštri jedan drugoga.

<span id="an_27:18">27:18</span> Tko čuva smokvu, jede od njena ploda, i
tko čuva svoga gospodara, poštiva se.

<span id="an_27:19">27:19</span> Kao što se u vodi različito odražava
lice od lica, tako i u srcu čovjek od čovjeka.

<span id="an_27:20">27:20</span> Carstvo Smrti i Propast ne mogu se
zasititi, tako ni oči čovječje.

<span id="an_27:21">27:21</span> Taljika je za srebro i peć za zlato, a
čovjek se poznaje po ustima koja ga hvale.

<span id="an_27:22">27:22</span> Da bezumnika stučeš tučkom u stupi, ne
bi ga ostavila ludost njegova.

<span id="an_27:23">27:23</span> Brižno pazi na stoku svoju i srcem se
brini o stadima,

<span id="an_27:24">27:24</span> jer blago ne traje dovijeka; i baštini
li se kruna od koljena do koljena?

<span id="an_27:25">27:25</span> Kad trava nikne i zelen se pokaže i
bilje se kupi planinsko,

<span id="an_27:26">27:26</span> tad su ti janjci za odijelo i jarci za
kupovinu polja;

<span id="an_27:27">27:27</span> tad imaš izobilje kozjega mlijeka sebi
za jelo, i za hranu kući svojoj i za prehranu sluškinjama svojim.

<span id="an_28:1">28:1</span> Opaki bježe i kad ih nitko ne progoni, a
pravednici su neustrašivi kao mladi lav.

<span id="an_28:2">28:2</span> Kad se u zemlji griješi, mnogi su joj
knezovi, a s čovjekom razumnim i umnim uprava je postojana.

<span id="an_28:3">28:3</span> Čovjek opak koji tlači ubogoga - kiša je
razorna poslije koje kruha nema.

<span id="an_28:4">28:4</span> Koji zapuštaju Zakon, veličaju opake, a
koji se drže Zakona, protive im se.

<span id="an_28:5">28:5</span> Zli ljudi ne razumiju pravice, a koji
traže Jahvu, razumiju sve.

<span id="an_28:6">28:6</span> Bolji je siromah koji živi bezazleno nego
bogataš koji kroči krivim putem.

<span id="an_28:7">28:7</span> Tko se drži Zakona, razuman je sin, a tko
se druži s izbjeglicama, sramoti oca svoga.

<span id="an_28:8">28:8</span> Tko umnožava bogatstvo svoje lihvom i
pridom, skuplja ga onomu tko je milostiv ubogima.

<span id="an_28:9">28:9</span> Tko uklanja uho svoje da ne sluša Zakona,
i molitva je njegova mrska.

<span id="an_28:10">28:10</span> Tko zavodi poštene na put zao, past će
u jamu svoju, a pošteni će baštiniti sreću.

<span id="an_28:11">28:11</span> Bogat se čovjek čini sebi mudrim, ali
će ga razuman siromah raskrinkati.

<span id="an_28:12">28:12</span> Velika je slava kad se raduju
pravednici, a kad se dižu opaki, ljudi se kriju.

<span id="an_28:13">28:13</span> Tko skriva svoje grijehe, nema sreće, a
tko ih ispovijeda i odriče ih se, milost nalazi.

<span id="an_28:14">28:14</span> Blago čovjeku uvijek bojaznu, jer
čovjek okorjela srca zapada u nesreću.

<span id="an_28:15">28:15</span> Lav koji riče i gladan medvjed: takav
je opak vladalac siromašnu narodu.

<span id="an_28:16">28:16</span> Nerazuman knez čini mnoga nasilja, a
koji mrzi lakomost, dugo živi.

<span id="an_28:17">28:17</span> Onaj koga tišti krvna krivica, do groba
bježi: ne zaustavljajte ga.

<span id="an_28:18">28:18</span> Spasava se tko živi pravedno, tko se
koleba između dva puta, propada na jednom od njih.

<span id="an_28:19">28:19</span> Tko obrađuje svoju zemlju, nasitit će
se kruha, a tko trči za tlapnjama, nasitit će se siromaštva.

<span id="an_28:20">28:20</span> Čestit čovjek stječe blagoslov, a tko
hrli za bogatstvom, ne ostaje bez kazne.

<span id="an_28:21">28:21</span> Ne valja biti pristran na sudu, jer i
za zalogaj kruha čovjek čini zlo.

<span id="an_28:22">28:22</span> Pohlepnik hrli za bogatstvom, a ne zna
da će ga stići oskudica.

<span id="an_28:23">28:23</span> Tko kori čovjeka, nalazi poslije veću
milost nego onaj koji laska jezikom.

<span id="an_28:24">28:24</span> Tko pljačka oca svoga i majku svoju i
veli: "Nije grijeh", drug je razbojniku.

<span id="an_28:25">28:25</span> Lakomac zameće svađu, a tko se uzda u
Jahvu, uspjet će.

<span id="an_28:26">28:26</span> Bezuman je tko se uzda u svoje srce, a
spasava se tko živi mudro.

<span id="an_28:27">28:27</span> Tko daje siromahu, ne trpi oskudicu; a
tko odvraća oči svoje, bit će proklet.

<span id="an_28:28">28:28</span> Kad se dižu opaki, ljudi se kriju, a
kad propadaju, tad se množe pravednici.

<span id="an_29:1">29:1</span> Čovjek koji, po opomeni, ostaje
tvrdoglav, u tren će se slomiti, i neće mu biti spasa.

<span id="an_29:2">29:2</span> Narod se veseli kad se množe pravednici,
a puk uzdiše kad zavlada opaki.

<span id="an_29:3">29:3</span> Čovjek koji ljubi mudrost, veseli oca
svoga, a koji se druži s bludnicama, rasipa imetak.

<span id="an_29:4">29:4</span> Kralj pravicom održava državu, a ruši je
čovjek koji nameće daće.

<span id="an_29:5">29:5</span> Čovjek koji laska bližnjemu svome
razapinje mrežu stopama njegovim.

<span id="an_29:6">29:6</span> U grijehu je zamka zlu čovjeku, a
pravednik likuje i veseli se.

<span id="an_29:7">29:7</span> Pravednik razumije pravo malenih, a opaki
ne shvaća spoznaju.

<span id="an_29:8">29:8</span> Podsmjevači uzbunjuju grad, a mudri
stišavaju srdžbu.

<span id="an_29:9">29:9</span> Kad se mudrac parbi s bezumnikom, il' se
srdio, il' se smijao, svejednako mira nema.

<span id="an_29:10">29:10</span> Krvopije mrze poštenoga, a pravednici
mu se za život brinu.

<span id="an_29:11">29:11</span> Bezumnik izlijeva sav svoj gnjev, a
mudrac susteže svoju srdžbu.

<span id="an_29:12">29:12</span> Ako vladalac posluša riječ lažljivu,
sve mu sluge postaju opake.

<span id="an_29:13">29:13</span> Siromah se i gulikoža susreću: Jahve
obojici prosvjetljuje oči.

<span id="an_29:14">29:14</span> Kralj koji sudi siromasima po istini
ima prijesto čvrst dovijeka.

<span id="an_29:15">29:15</span> Šiba i ukor podaruju mudrost, a
razuzdan mladić sramoti majku svoju.

<span id="an_29:16">29:16</span> Kad se množe opaki, množi se i grijeh,
ali pravednici promatraju propast njihovu.

<span id="an_29:17">29:17</span> Ukori sina svoga, i zadovoljit će te i
dati radost duši tvojoj.

<span id="an_29:18">29:18</span> Kad objave nema, narod se razuzda, a
blago onome tko se drži Zakona!

<span id="an_29:19">29:19</span> Samim se riječima sluga ne popravlja,
jer se ne pokorava iako umom shvaća.

<span id="an_29:20">29:20</span> Jesi li vidio čovjeka brza na riječima?
I bezumnik ima više nade nego on.

<span id="an_29:21">29:21</span> Tko mazi slugu svoga od djetinjstva bit
će mu poslije neposlušan.

<span id="an_29:22">29:22</span> Gnjevljiv čovjek zameće svađu, a
naprasit čovjek počini mnoge grijehe.

<span id="an_29:23">29:23</span> Oholost ponizuje čovjeka, a ponizan
duhom postiže časti.

<span id="an_29:24">29:24</span> Tko s lupežom plijen dijeli, mrzi sebe
samog: čuje proklinjanje i ništa ne otkriva.

<span id="an_29:25">29:25</span> Strah čovjeku postavlja zamku, a tko se
uzda u Jahvu, nalazi okrilje.

<span id="an_29:26">29:26</span> Mnogi traže milost vladaočevu, ali
Jahve dijeli pravdu svakome.

<span id="an_29:27">29:27</span> Nepravednik je mrzak pravednicima, a
pravednik je mrzak opakima.

<span id="an_30:1">30:1</span> Riječi Agura, sina Jakeova, iz Mase;
proročanstvo njegovo za Itiela, za Itiela i Ukala.

<span id="an_30:2">30:2</span> Da, preglup sam da bih bio čovjek i nemam
razbora čovječjeg.

<span id="an_30:3">30:3</span> Ne stekoh mudrosti i ne poznajem znanosti
svetih!

<span id="an_30:4">30:4</span> Tko uzađe na nebo i siđe? Tko uhvati
vjetar u šake svoje? Tko sabra vode u plašt svoj? Tko postavi krajeve
zemaljske? Kako se zove i kako mu se zove sin? Znaš li?

<span id="an_30:5">30:5</span> Svaka je Božja riječ prokušana, štit
onima koji se u nj uzdaju.

<span id="an_30:6">30:6</span> Ne dodaji ništa njegovim riječima, da te
ne prekori i ne smatra lažljivim.

<span id="an_30:7">30:7</span> Za dvoje te molim, ne uskrati mi, dok ne
umrem:

<span id="an_30:8">30:8</span> udalji od mene licemjernu i lažnu riječ;
ne daj mi siromaštva ni bogatstva: hrani me kruhom mojim dostatnim;

<span id="an_30:9">30:9</span> inače bih, presitivši se, zatajio tebe i
rekao: "Tko je Jahve?" Ili bih, osiromašivši, krao i oskvrnio ime Boga
svojega.

<span id="an_30:10">30:10</span> Ne klevetaj sluge gospodaru njegovu,
jer bi te mogao kleti i ti morao okajati.

<span id="an_30:11">30:11</span> Ima izrod koji kune oca svoga i ne
blagoslivlje majke svoje!

<span id="an_30:12">30:12</span> Izrod koji za se misli da je čist, a od
kala svojeg nije opran!

<span id="an_30:13">30:13</span> Izrod uznositih očiju koji visoko diže
svoje trepavice!

<span id="an_30:14">30:14</span> Izrod komu su zubi mačevi i očnjaci
noževi da proždiru nesretnike na zemlji i siromahe među ljudima!

<span id="an_30:15">30:15</span> Pijavica ima dvije kćeri: "Daj! Daj!"
Postoje tri stvari nezasitne i četiri koje ne kažu: "Dosta!"

<span id="an_30:16">30:16</span> Carstvo smrti, jalova utroba, zemlja
nikad gasna vode i vatra koja nikad ne kaže: "Dosta!"

<span id="an_30:17">30:17</span> Oko koje se ruga ocu i odriče posluh
majci iskljuvat će potočni gavrani i izjesti mladi orlovi.

<span id="an_30:18">30:18</span> Troje mi je nedokučivo, a četvrto ne
razumijem:

<span id="an_30:19">30:19</span> put orlov po nebu, put zmijin po
stijeni, put lađin posred mora i put muškarčev djevojci.

<span id="an_30:20">30:20</span> Takav je put preljubnice: najede se,
obriše usta i veli: "Nisam sagriješila."

<span id="an_30:21">30:21</span> Od troga se zemlja ljulja, a četvrtoga
ne može podnijeti:

<span id="an_30:22">30:22</span> od roba kad postane kralj i kad se
prostak kruha nasiti,

<span id="an_30:23">30:23</span> od puštenice kad se uda i sluškinje kad
istisne svoju gospodaricu.

<span id="an_30:24">30:24</span> Četvero je maleno na zemlji, ali
mudrije od mudraca:

<span id="an_30:25">30:25</span> mravi, nejaki stvorovi, koji sebi ljeti
spremaju hranu;

<span id="an_30:26">30:26</span> jazavci, stvorovi bez moći, što u
stijeni grade sebi stan;

<span id="an_30:27">30:27</span> skakavci, koji nemaju kralja, a svi idu
u poretku;

<span id="an_30:28">30:28</span> gušter, što se rukama hvata, a prodire
u kraljevske palače.

<span id="an_30:29">30:29</span> Troje ima lijep korak, a četvero lijepo
hodi:

<span id="an_30:30">30:30</span> lav, junak među zvijerima, koji ni pred
kim ne uzmiče;

<span id="an_30:31">30:31</span> pijetao što se odvažno šeće među
kokošima; jarac koji vodi stado; i kralj sa svojom vojskom.

<span id="an_30:32">30:32</span> Ako si ludovao oholeći se ili to
svjesno činio, stavi ruku na usta.

<span id="an_30:33">30:33</span> Kad se mlijeko metÄe, izlazi maslac;
kad se nos pritisne, poteče krv; kad se srdžba potisne, dobiva se spor.

<span id="an_31:1">31:1</span> Riječ Lemuela, kralja Mase, kojima ga je
učila majka njegova.

<span id="an_31:2">31:2</span> Ne, sine moj! Ne, sine srca mog! Ne, sine
zavjeta mojih!

<span id="an_31:3">31:3</span> Ne daj snage svoje ženama ni putova
svojih zatiračima kraljeva.

<span id="an_31:4">31:4</span> Nije za kraljeve, Lemuele, ne pristaje
kraljevima vino piti, ni glavarima piće opojno,

<span id="an_31:5">31:5</span> da u piću ne zaborave zakona i prevrnu
pravo nevoljnicima.

<span id="an_31:6">31:6</span> Dajte žestoko piće onomu koji će propasti
i vino čovjeku komu je gorčina u duši:

<span id="an_31:7">31:7</span> on će piti i zaboraviti svoju bijedu i
neće se više sjećati svoje nevolje.

<span id="an_31:8">31:8</span> Otvaraj usta svoja za nijemoga i za pravo
sviju nesretnika što propadaju.

<span id="an_31:9">31:9</span> Otvaraj usta svoja, sudi pravedno i
pribavi pravo siromahu i nevoljniku.

<span id="an_31:10">31:10</span> Tko će naći ženu vrsnu? Više vrijedi
ona nego biserje.

<span id="an_31:11">31:11</span> Muževljevo se srce uzda u nju i blagom
neće oskudijevati.

<span id="an_31:12">31:12</span> Ona mu čini dobro, a ne zlo, u sve dane
vijeka svojeg.

<span id="an_31:13">31:13</span> Pribavlja vunu i lan i vješto radi
rukama marnim.

<span id="an_31:14">31:14</span> Ona je kao lađa trgovačka: izdaleka
donosi kruh svoj.

<span id="an_31:15">31:15</span> Još za noći ona ustaje, hrani svoje
ukućane i određuje posao sluškinjama svojim.

<span id="an_31:16">31:16</span> Opazi li polje, kupi ga; plodom svojih
ruku sadi vinograd.

<span id="an_31:17">31:17</span> Opasuje snagom bedra svoja i živo miče
rukama.

<span id="an_31:18">31:18</span> Vidi kako joj posao napreduje: noću joj
se ne gasi svjetiljka.

<span id="an_31:19">31:19</span> Rukama se maša preslice i prstima drži
vreteno.

<span id="an_31:20">31:20</span> Siromahu dlan svoj otvara, ruke pruža
nevoljnicima.

<span id="an_31:21">31:21</span> Ne boji se snijega za svoje ukućane,
jer sva čeljad ima po dvoje haljine.

<span id="an_31:22">31:22</span> Sama sebi šije pokrivače, odijeva se
lanom i purpurom.

<span id="an_31:23">31:23</span> Muž joj je slavan na Vratima, gdje
sjedi sa starješinama zemaljskim.

<span id="an_31:24">31:24</span> Platno tka i prodaje ga i pojase daje
trgovcu.

<span id="an_31:25">31:25</span> Odjevena je snagom i dostojanstvom, pa
se smije danu budućem.

<span id="an_31:26">31:26</span> Svoja usta mudro otvara i pobožan joj
je nauk na jeziku.

<span id="an_31:27">31:27</span> Na vladanje pazi ukućana i ne jede
kruha besposlice.

<span id="an_31:28">31:28</span> Sinovi njezini podižu se i sretnom je
nazivaju, i muž njezin hvali je:

<span id="an_31:29">31:29</span> "Mnoge su žene bile vrsne, ali ti ih
sve nadmašuješ."

<span id="an_31:30">31:30</span> Lažna je ljupkost, tašta je ljepota:
žena sa strahom Gospodnjim zaslužuje hvalu.

<span id="an_31:31">31:31</span> Plod joj dajte ruku njezinih i neka je
na Vratima hvale djela njezina!

------------------------------------------------------------------------

[Next: Ecclesiastes](ecc)
