[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](heb)  [Next](pe1.md) 

------------------------------------------------------------------------

### Croatian Bible: James

<span id="an_1:1">1:1</span> Jakov, sluga Boga i Gospodina Isusa Krista:
dvanaestorma plemena Raseljeništva pozdrav.

<span id="an_1:2">1:2</span> Pravom radošću smatrajte, braćo moja, kad
upadnete u razne kušnje

<span id="an_1:3">1:3</span> znajući da prokušanost vaše vjere rađa
postojanošću.

<span id="an_1:4">1:4</span> Ali neka postojanost bude na djelu savršena
da budete savršeni i potpuni, bez ikakva nedostataka.

<span id="an_1:5">1:5</span> Nedostaje li komu od vas mudrosti, neka
ište od Boga, koji svima daje rado i bez negodovanja, i dat će mu se.

<span id="an_1:6">1:6</span> Ali neka ište s vjerom, bez ikakva
kolebanja. Jer kolebljivac je sličan morskom valovlju, uzburkanu i
gonjenu.

<span id="an_1:7">1:7</span> Neka takav ne misli da će primiti što od
Gospodina -

<span id="an_1:8">1:8</span> čovjek duše dvoumne, nepostojan na svim
putovima svojim.

<span id="an_1:9">1:9</span> Neka se brat niska soja ponosi svojim
uzvišenjem,

<span id="an_1:10">1:10</span> a bogataš svojim poniženjem. Ta proći će
kao cvijet trave:

<span id="an_1:11">1:11</span> sunce ogranu žarko te usahnu trava i
cvijet njezin uvenu; dražest mu lica propade. Tako će i bogataš na
stazama svojim usahnuti.

<span id="an_1:12">1:12</span> Blago čovjeku koji trpi kušnju: prokušan,
primit će vijenac života koji je Gospodin obećao onima što ga ljube.

<span id="an_1:13">1:13</span> Neka nitko u napasti ne rekne: "Bog me
napastuje." Ta Bog ne može biti napastovan na zlo, i ne napastuje
nikoga.

<span id="an_1:14">1:14</span> Nego svakoga napastuje njegova požuda
koja ga privlači i mami.

<span id="an_1:15">1:15</span> Požuda zatim, zatrudnjevši, rađa
grijehom, a grijeh izvršen rađa smrću.

<span id="an_1:16">1:16</span> Ne varajte se, braćo moja ljubljena!

<span id="an_1:17">1:17</span> Svaki dobar dar, svaki savršen poklon
odozgor je, silazi od Oca svjetlila u kome nema promjene ni sjene od
mijene.

<span id="an_1:18">1:18</span> Po svom naumu on nas porodi riječju
Istine da budemo prvina neka njegovih stvorova.

<span id="an_1:19">1:19</span> Znajte, braćo moja ljubljena! Svatko neka
bude brz da sluša, spor da govori, spor na srdžbu.

<span id="an_1:20">1:20</span> Jer srdžba čovjekova ne čini pravde
Božje.

<span id="an_1:21">1:21</span> Zato odložite svaku prljavštinu i
preostalu zloću i sa svom krotkošću primite usađenu riječ koja ima moć
spasiti duše vaše.

<span id="an_1:22">1:22</span> Budite vršitelji riječi, a ne samo
slušatelji, zavaravajući sami sebe.

<span id="an_1:23">1:23</span> Jer ako je tko slušatelj riječi, a ne i
izvršitelj, sličan je čovjeku koji motri svoje rođeno lice u zrcalu:

<span id="an_1:24">1:24</span> promotri se, ode i odmah zaboravi kakav
bijaše.

<span id="an_1:25">1:25</span> A koji se oglÄedÄa u savršenom zakonu
slobode i uza nj prione, ne kao zaboravan slušatelj nego djelotvoran
izvršitelj, blažen će biti u svem djelovanju svome.

<span id="an_1:26">1:26</span> Smatra li se tko bogoljubnim, a ne
obuzdava svoga jezika, nego zavarava srce svoje, isprazna je njegova
bogoljubnost.

<span id="an_1:27">1:27</span> Bogoljubnost čista i neokaljana jest:
zauzimati se za sirote i udovice u njihovoj nevolji, čuvati se
neokaljanim od ovoga svijeta.

<span id="an_2:1">2:1</span> Braćo moja, vjeru Gospodina našega Isusa
Krista slavnoga ne miješajte s pristranošću!

<span id="an_2:2">2:2</span> Dođe li na vaš sastanak čovjek sa zlatnim
prstenjem, u sjajnoj odjeći, a dođe i siromah u bijednoj odjeći

<span id="an_2:3">2:3</span> i vi se zagledate u onoga što nosi sjajnu
odjeću te reknete: "Ti lijepo ovdje sjedni!", a siromahu reknete: "Ti
stani - ili sjedni - ondje, podno podnožja moga!",

<span id="an_2:4">2:4</span> niste li u sebi pristrano sudili te postali
suci što naopako sude?

<span id="an_2:5">2:5</span> Čujte, braćo moja ljubljena: nije li Bog
one koji su svijetu siromašni izabrao da budu bogataši u vjeri i
baštinici Kraljevstva što ga je obećao onima koji ga ljube?

<span id="an_2:6">2:6</span> A vi prezreste siromaha! Ne tlače li vas
upravo bogataši? Ne vuku li vas baš oni na sudove?

<span id="an_2:7">2:7</span> Ne psuju li oni lijepo Ime na vas zazvano?

<span id="an_2:8">2:8</span> Ako doista izvršujete kraljevski zakon po
Pismu: Ljubi bližnjega svoga kao sebe samoga, dobro činite;

<span id="an_2:9">2:9</span> ako li ste pristrani, grijeh činite i Zakon
vas osuđuje kao prijestupnike.

<span id="an_2:10">2:10</span> Ta tko sav Zakon uščuva, a u jednome samo
posrne, postao je krivac svega.

<span id="an_2:11">2:11</span> Jer tko reče: Ne čini preljuba, reče i:
Ne ubij. Ako dakle i ne činiš preljuba, a ubiješ, postao si prijestupnik
Zakona.

<span id="an_2:12">2:12</span> Tako govorite i tako činite kao oni koji
imaju biti suđeni po zakonu slobode.

<span id="an_2:13">2:13</span> Jer nemilosrdan je sud onomu tko ne čini
milosrđa; a milosrđe likuje nad sudom.

<span id="an_2:14">2:14</span> Što koristi, braćo moja, ako tko rekne da
ima vjeru, a djela nema? Može li ga vjera spasiti?

<span id="an_2:15">2:15</span> Ako su koji brat ili sestra goli i bez
hrane svagdanje

<span id="an_2:16">2:16</span> pa im tkogod od vas rekne: "Hajdete u
miru, grijte se i sitite", a ne dadnete im što je potrebno za tijelo,
koja korist?

<span id="an_2:17">2:17</span> Tako i vjera: ako nema djela, mrtva je u
sebi.

<span id="an_2:18">2:18</span> Inače, mogao bi tko reći: "Ti imaš vjeru,
a ja imam djela. Pokaži mi svoju vjeru bez djela, a ja ću tebi djelima
pokazati svoju vjeru.

<span id="an_2:19">2:19</span> Ti vjeruješ da je jedan Bog? Dobro činiš!
I đavli vjeruju, i dršću."

<span id="an_2:20">2:20</span> Hoćeš li spoznati, šuplja glavo, da je
vjera bez djela jalova?

<span id="an_2:21">2:21</span> Zar se Abraham, otac naš, ne opravda
djelima, kad na žrtvenik prinese Izaka, sina svoga?

<span id="an_2:22">2:22</span> Vidiš: vjera je surađivala s djelima
njegovim i djelima se vjera usavršila

<span id="an_2:23">2:23</span> te se ispunilo Pismo koje veli: Povjerova
Abraham Bogu i uračuna mu se u pravednost pa prijatelj Božji posta.

<span id="an_2:24">2:24</span> Gledajte: čovjek se opravdava djelima, a
ne samom vjerom.

<span id="an_2:25">2:25</span> Ne opravda li se slično, djelima, i
Rahaba bludnica kad primi glasnike i drugim ih putom izvede?

<span id="an_2:26">2:26</span> Jer kao što je tijelo bez duha mrtvo,
tako je i vjera bez djela mrtva.

<span id="an_3:1">3:1</span> Neka vas, braćo moja, ne bude mnogo
učitelja! Ta znate: bit ćemo strože suđeni.

<span id="an_3:2">3:2</span> Doista, svi mnogo griješimo. Ako tko u
govoru ne griješi, savršen je čovjek, vrstan zauzdati i cijelo tijelo.

<span id="an_3:3">3:3</span> Ubacimo li uzde u usta konjima da ih sebi
upokorimo, upravljamo i cijelim tijelom njihovim.

<span id="an_3:4">3:4</span> Evo i lađa: tolike su i silni ih vjetrovi
gone, a neznatno ih kormilo upravlja kamo kormilarova volja hoće.

<span id="an_3:5">3:5</span> Tako i jezik: malen je ud, a velikim se
može ponositi. Evo: kolicna vatra koliku šumu zapali!

<span id="an_3:6">3:6</span> I jezik je vatra, svijet nepravda jezik je
među našim udovima, kalja cijelo tijelo te, zapaljen od pakla, zapaljuje
kotač života.

<span id="an_3:7">3:7</span> Doista, sav rod zvijeri i ptica, gmazova i
morskih životinja dade se ukrotiti, i rod ih je ljudski ukrotio,

<span id="an_3:8">3:8</span> a jezik - zlo nemirno, pun otrova
smrtonosnog - nitko od ljudi ne može ukrotiti.

<span id="an_3:9">3:9</span> Njime blagoslivljamo Gospodina i Oca, njime
i proklinjemo ljude na sliku Božju stvorene:

<span id="an_3:10">3:10</span> iz istih usta izlazi blagoslov i
prokletstvo. Ne smije se, braćo moja, tako događati!

<span id="an_3:11">3:11</span> Zar vrelo na isti otvor šiklja slatko i
gorko?

<span id="an_3:12">3:12</span> Može li, braćo moja, smokva roditi
maslinama ili trs smokvama? Ni slan izvor ne može dati slatke vode.

<span id="an_3:13">3:13</span> Je li tko mudar i razborit među vama?
Neka dobrim življenjem pokaže svoja djela u mudroj blagosti.

<span id="an_3:14">3:14</span> Ako u srcu imate gorku zavist i
svadljivost, ne uznosite se i ne lažite protiv istine!

<span id="an_3:15">3:15</span> Nije to mudrost koja odozgor silazi, nego
zemaljska, ljudska, đavolska.

<span id="an_3:16">3:16</span> Ta gdje je zavist i svadljivost, ondje je
nered i svako zlo djelo.

<span id="an_3:17">3:17</span> A mudrost odozgor ponajprije čista je,
zatim mirotvorna, milostiva, poučljiva, puna milosrđa i dobrih plodova,
postojana, nehinjena.

<span id="an_3:18">3:18</span> Plod se pak pravednosti u miru sije onima
koji tvore mir.

<span id="an_4:1">4:1</span> Odakle ratovi, odakle borbe među vama? Zar
ne odavde: od pohota što vojuju u udovima vašim?

<span id="an_4:2">4:2</span> Žudite, a nemate; ubijate i hlepite, a ne
možete postići; borite se i ratujete. Nemate jer ne ištete.

<span id="an_4:3">4:3</span> Ištete, a ne primate jer rđavo ištete: da u
pohotama svojim potratite.

<span id="an_4:4">4:4</span> Preljubnici! Ne znate li da je
prijateljstvo sa svijetom neprijateljstvo prema Bogu? Tko god dakle hoće
da bude prijatelj svijeta, promeće se u neprijatelja Božjega.

<span id="an_4:5">4:5</span> Ili mislite da Pismo uzalud veli:
Ljubomorno čezne za duhom što ga nastani u nama?

<span id="an_4:6">4:6</span> A daje on i veću milost. Zato govori: Bog
se oholima protivi, a poniznima daje milost.

<span id="an_4:7">4:7</span> Podložite se dakle Bogu! Oduprite se đavlu
i pobjeći će od vas!

<span id="an_4:8">4:8</span> Približite se Bogu i on će se približiti
vama! Očistite ruke, grešnici! Očistite srca, dvoličnjaci!

<span id="an_4:9">4:9</span> Zakukajte, protužite, proplačite! Smijeh
vaš nek se u plač obrati i radost u žalost!

<span id="an_4:10">4:10</span> Ponizite se pred Gospodinom i on će vas
uzvisiti!

<span id="an_4:11">4:11</span> Ne ogovarajte, braćo, jedni druge! Tko
ogovara ili sudi brata svoga, ogovara i sudi Zakon. A sudiš li Zakon,
nisi vršitelj nego sudac Zakona.

<span id="an_4:12">4:12</span> Jedan je Zakonodavac i Sudac: Onaj koji
može spasiti i pogubiti. A tko si ti da sudiš bližnjega?

<span id="an_4:13">4:13</span> De sada, vi što govorite: "Danas ili
sutra otići ćemo u taj i taj grad, provesti ondje godinu, trgovati i
zaraditi",

<span id="an_4:14">4:14</span> a ne znate što će sutra biti. Ta što je
vaš život? Dašak ste što se načas pojavi i zatim nestane!

<span id="an_4:15">4:15</span> Umjesto da govorite: "Htjedne li
Gospodin, živjet ćemo i učiniti ovo ili ono",

<span id="an_4:16">4:16</span> vi se razmećete svojim hvastanjima! Svako
je takvo hvastanje opako.

<span id="an_4:17">4:17</span> Znati dakle dobro činiti, a ne činiti -
grijeh je.

<span id="an_5:1">5:1</span> De sada, bogataši, proplačite i zakukajte
zbog nevolja koje će vas zadesiti!

<span id="an_5:2">5:2</span> Bogatstvo vam istrunu, haljine vaše
postadoše hrana moljcima,

<span id="an_5:3">5:3</span> zlato vam i srebro zarđa i rđa će njihova
biti svjedočanstvo protiv vas te će kao vatra izjesti tijela vaša!
Zgrnuste blago u posljednje dane!

<span id="an_5:4">5:4</span> Evo: plaća kosaca vaših njiva - koju im
uskratiste - viče i vapaji žetelaca dopriješe do ušiju Gospoda nad
Vojskama.

<span id="an_5:5">5:5</span> Raskošno ste na zemlji i razvratno živjeli,
utoviste srca svoja za dan klanja!

<span id="an_5:6">5:6</span> Osudiste i ubiste pravednika: on vam se ne
suprotstavlja!

<span id="an_5:7">5:7</span> Strpite se dakle, braćo, do Dolaska
Gospodnjega! Evo: ratar iščekuje dragocjeni urod zemlje, strpljiv je s
njime dok ne dobije kišu ranu i kasnu.

<span id="an_5:8">5:8</span> Strpite se i vi, očvrsnite srca jer se
Dolazak Gospodnji približio!

<span id="an_5:9">5:9</span> Ne tužite se jedni na druge da ne budete
osuđeni! Evo: sudac stoji pred vratima!

<span id="an_5:10">5:10</span> Za uzor strpljivosti i podnošenja zala
uzmite, braćo, proroke koji su govorili u ime Gospodnje.

<span id="an_5:11">5:11</span> Eto: blaženima nazivamo one koji
ustrajaše. Za postojanost Jobovu čuste i nakanu Gospodnju vidjeste jer
milostiv je Gospodin i milosrdan!

<span id="an_5:12">5:12</span> Prije svega, braćo moja, ne zaklinjite se
ni nebom ni zemljom, ni ikojom drugom zakletvom. Vaše "da" neka bude
"da", i "ne" - "ne", da ne padnete pod sud.

<span id="an_5:13">5:13</span> Pati li tko među vama? Neka moli! Je li
tko radostan? Neka pjeva hvalospjeve!

<span id="an_5:14">5:14</span> Boluje li tko među vama? Neka dozove
starješine Crkve! Oni neka mole nad njim mažući ga uljem u ime Gospodnje

<span id="an_5:15">5:15</span> pa će molitva vjere spasiti nemoćnika;
Gospodin će ga podići, i ako je sagriješio, oprostit će mu se.

<span id="an_5:16">5:16</span> Ispovijedajte dakle jedni drugima grijehe
i molite jedni za druge da ozdravite! Mnogo može žarka molitva
pravednikova.

<span id="an_5:17">5:17</span> Ilija bijaše čovjek baš kao i mi; usrdno
se pomoli da ne bude kiše i kiše nije bilo na zemlji tri godine i šest
mjeseci.

<span id="an_5:18">5:18</span> Zatim se ponovno pomoli te nebo dade kišu
i zemlja iznese urod svoj.

<span id="an_5:19">5:19</span> Braćo moja, odluta li tko od vas od
istine pa ga tkogod vrati,

<span id="an_5:20">5:20</span> znajte: tko vrati grešnika s lutalačkog
puta njegova, spasit će dušu njegovu od smrti i pokriti mnoštvo grijeha.

------------------------------------------------------------------------

[Next: 1 Peter](pe1.md)
