[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe2)  [Next](jo2.md) 

------------------------------------------------------------------------

### Croatian Bible: 1 John

<span id="an_1:1">1:1</span> Što bijaše od početka, što smo čuli, što
smo vidjeli očima svojim, što razmotrismo i ruke naše opipaše o Riječi,
Životu -

<span id="an_1:2">1:2</span> da, Život se očitova, i vidjeli smo i
svjedočimo, i navješćujemo vam Život vječni, koji bijaše kod Oca i
očitova se nama -

<span id="an_1:3">1:3</span> što smo vidjeli i čuli, navješćujemo i vama
da i vi imate zajedništvo s nama. A naše je zajedništvo s Ocem i sa
Sinom njegovim Isusom Kristom.

<span id="an_1:4">1:4</span> I to vam pišemo da radost naša bude
potpuna.

<span id="an_1:5">1:5</span> A ovo je navještaj koji smo čuli od njega i
navješćujemo vama: Bog je svjetlost i tame u njemu nema nikakve!

<span id="an_1:6">1:6</span> Reknemo li da imamo zajedništvo s njim, a u
tami hodimo, lažemo i ne činimo istine.

<span id="an_1:7">1:7</span> Ako u svjetlosti hodimo, kao što je on u
svjetlosti, imamo zajedništvo jedni s drugima i krv Isusa, Sina njegova,
čisti nas od svakoga grijeha.

<span id="an_1:8">1:8</span> Reknemo li da grijeha nemamo, sami sebe
varamo i istine nema u nama.

<span id="an_1:9">1:9</span> Ako priznamo grijehe svoje, vjeran je on i
pravedan: otpustit će nam grijehe i očistiti nas od svake nepravde.

<span id="an_1:10">1:10</span> Reknemo li da nismo zgriješili, pravimo
ga lašcem i riječi njegove nema u nama.

<span id="an_2:1">2:1</span> Dječice moja, ovo vam pišem da ne
griješite. Ako tko i sagriješi, zagovornika imamo kod Oca - Isusa
Krista, Pravednika.

<span id="an_2:2">2:2</span> On je pomirnica za grijeha naše, i ne samo
naše, nego i svega svijeta.

<span id="an_2:3">2:3</span> I po ovom znamo da ga poznajemo: ako
zapovijedi njegove čuvamo.

<span id="an_2:4">2:4</span> Tko veli: "Poznajem ga", a zapovijedi
njegovih ne čuva, lažac je, u njemu nema istine.

<span id="an_2:5">2:5</span> A tko čuva riječ njegovu, u njemu je zaista
savršena ljubav Božja. Po tom znamo da smo u njemu.

<span id="an_2:6">2:6</span> Tko veli da u njemu ostaje, valja mu ići
putom kojim je on hodio.

<span id="an_2:7">2:7</span> Ljubljeni, pišem vam ne novu zapovijed,
nego staru zapovijed, koju ste imali od početka. Ta stara zapovijed jest
riječ koju ste čuli.

<span id="an_2:8">2:8</span> A opet, novu vam zapovijed pišem -
obistinjuje se u njemu i vama - jer tama prolazi, svjetlost istinita već
svijetli.

<span id="an_2:9">2:9</span> Tko veli da je u svjetlosti, a mrzi brata
svojega, u tami je sve do sada.

<span id="an_2:10">2:10</span> Tko ljubi brata svojega, u svjetlosti
ostaje i sablazni u njemu nema.

<span id="an_2:11">2:11</span> A tko mrzi brata svojega, u tami je, u
tami hodi i ne zna kamo ide jer mu tama zaslijepi oči.

<span id="an_2:12">2:12</span> Pišem vama, dječice, jer su vam grijesi
oprošteni po njegovu imenu.

<span id="an_2:13">2:13</span> Pišem vama, oci, jer upoznaste onoga koji
je od početka. Pišem vama, mladići, jer ste pobijedili Zloga.

<span id="an_2:14">2:14</span> Napisah vama, djeco, jer upoznaste Oca.
Napisah vama, oci, jer upoznaste onoga koji je od početka. Napisah vama,
mladići, jer ste jaki i riječ Božja u vama ostaje i pobijedili ste
Zloga.

<span id="an_2:15">2:15</span> Ne ljubite svijeta ni što je u svijetu.
Ako tko ljubi svijet, nema u njemu ljubavi Očeve.

<span id="an_2:16">2:16</span> Jer što je god svjetovno - požuda tijela,
i požuda očiju, i oholost života - nije od Oca, nego od svijeta.

<span id="an_2:17">2:17</span> Svijet prolazi i požuda njegova, a tko
čini volju Božju, ostaje dovijeka.

<span id="an_2:18">2:18</span> Djeco, posljednji je čas! I, kako ste
čuli, dolazi Antikrist. I sad su se već mnogi antikristi pojavili.
Odatle znamo da je posljednji čas.

<span id="an_2:19">2:19</span> Od nas iziđoše, ali ne bijahu od nas. Jer
kad bi bili od nas, ostali bi s nama; ali neka se očituje da nisu od
nas.

<span id="an_2:20">2:20</span> A vi imate Pomazanje od Svetoga, i znanje
svi imate.

<span id="an_2:21">2:21</span> Ne pisah vam zato što ne biste znali
istine, nego jer je znate i jer znate da nikakva laž nije od istine.

<span id="an_2:22">2:22</span> Tko je lažac, ako ne onaj koji tvrdi da
Isus nije Krist? Antikrist je onaj

<span id="an_2:23">2:23</span> tko niječe Oca i Sina. Svaki koji niječe
Sina, nema ni Oca, a tko priznaje Sina, ima i Oca.

<span id="an_2:24">2:24</span> A vi - što čuste od početka, u vama nek
ostane. Ako u vama ostane što čuste od početka, i vi ćete ostati u Sinu
i Ocu.

<span id="an_2:25">2:25</span> A ovo je obećanje koje nam on obeća:
život vječni.

<span id="an_2:26">2:26</span> Ovo vam napisah o onima koji vas zavode.

<span id="an_2:27">2:27</span> A vi - Pomazanje koje primiste od njega u
vama ostaje i ne treba da vas itko poučava. Nego njegovo vas Pomazanje
uči o svemu, a istinito je i nije laž, pa kao što vas je ono naučilo,
ostanite u Njemu.

<span id="an_2:28">2:28</span> I sada, dječice, ostanite u njemu da
budemo puni pouzdanja kad se pojavi te se ne postidimo pred njim o
njegovu dolasku.

<span id="an_2:29">2:29</span> Ako znate da je on Pravednik, znate i da
je svaki koji čini pravdu od njega rođen.

<span id="an_3:1">3:1</span> Gledajte koliku nam je ljubav darovao Otac:
djeca se Božja zovemo, i jesmo. A svijet nas ne poznaje zato što ne
poznaje njega.

<span id="an_3:2">3:2</span> Ljubljeni, sad smo djeca Božja i još se ne
očitova što ćemo biti. Znamo: kad se očituje, bit ćemo njemu slični, jer
vidjet ćemo ga kao što jest.

<span id="an_3:3">3:3</span> I tko god ima tu nadu u njemu, čisti se kao
što je on čist.

<span id="an_3:4">3:4</span> Tko god čini grijeh, čini i bezakonje; ta
grijeh je bezakonje.

<span id="an_3:5">3:5</span> I znate: on se pojavi da odnese grijehe i
grijeha nema u njemu.

<span id="an_3:6">3:6</span> Tko god u njemu ostaje, ne griješi. Tko god
griješi, nije ga vidio nit upoznao.

<span id="an_3:7">3:7</span> Dječice, nitko neka vas ne zavede! Tko čini
pravdu, pravedan je kao što je On pravedan.

<span id="an_3:8">3:8</span> Tko čini grijeh, od đavla je jer đavao
griješi od početka. Zato se pojavi Sin Božji: da razori djela đavolska.

<span id="an_3:9">3:9</span> Tko god je rođen od Boga, ne čini grijeha
jer njegovo sjeme ostaje u njemu; ne može griješiti jer je rođen od
Boga.

<span id="an_3:10">3:10</span> Po ovom se raspoznaju djeca Božja i djeca
đavolska: tko god ne čini pravde i tko ne ljubi brata, nije od Boga.

<span id="an_3:11">3:11</span> Jer ovo je navještaj koji čuste od
početka: da ljubimo jedni druge.

<span id="an_3:12">3:12</span> Ne kao Kajin, koji bijaše od Zloga i ubi
brata svog. A zašto ga ubi? Jer mu djela bijahu zla, a bratova pravedna.

<span id="an_3:13">3:13</span> Ne čudite se, braćo ako vas svijet mrzi.

<span id="an_3:14">3:14</span> Mi znamo da smo iz smrti prešli u život
jer ljubimo braću; tko ne ljubi, ostaje u smrti.

<span id="an_3:15">3:15</span> Tko god mrzi brata svoga, ubojica je. A
znate da nijedan ubojica nema u sebi trajnoga, vječnoga života.

<span id="an_3:16">3:16</span> Po ovom smo upoznali Ljubav: on je za nas
položio život svoj. I mi smo dužni živote položiti za braću.

<span id="an_3:17">3:17</span> Tko ima dobra ovoga svijeta i vidi brata
svoga u potrebi pa zatvori pred njim srce - kako ljubav Božja ostaje u
njemu?

<span id="an_3:18">3:18</span> Dječice, ne ljubimo riječju i jezikom,
već djelom i istinom.

<span id="an_3:19">3:19</span> Po tom ćemo znati da smo od istine. I
umirit ćemo pred njim srce svoje

<span id="an_3:20">3:20</span> ako nas ono bilo u čem osuđuje. Jer Bog
je veći od našega srca i znade sve.

<span id="an_3:21">3:21</span> Ljubljeni, ako nas srce ne osuđuje,
možemo zaufano k Bogu.

<span id="an_3:22">3:22</span> I što god ištemo, primamo od njega jer
zapovijedi njegove čuvamo i činimo što je njemu drago.

<span id="an_3:23">3:23</span> I ovo je zapovijed njegova: da vjerujemo
u ime Sina njegova Isusa Krista i da ljubimo jedni druge kao što nam je
dao zapovijed.

<span id="an_3:24">3:24</span> I tko čuva zapovijedi njegove, u njemu
ostaje, i On u njemu. I po ovom znamo da on ostaje u nama: po Duhu kojeg
nam je dao.

<span id="an_4:1">4:1</span> Ljubljeni, ne vjerujte svakom duhu, nego
provjeravajte duhove jesu li od Boga, jer su mnogi lažni proroci izišli
u svijet.

<span id="an_4:2">4:2</span> Po ovom prepoznajete Duha Božjega: svaki
duh koji ispovijeda da je Isus Krist došao u tijelu, od Boga je.

<span id="an_4:3">4:3</span> A nijedan duh koji ne ispovijeda takva
Isusa, nije od Boga: on je Antikristov, a za nj ste čuli da dolazi i sad
je već na svijetu.

<span id="an_4:4">4:4</span> Vi ste, dječice, od Boga i pobijedili ste
ih jer je moćniji Onaj koji je u vama nego onaj koji je u svijetu.

<span id="an_4:5">4:5</span> Oni su od svijeta, zato iz svijeta govore i
svijet ih sluša.

<span id="an_4:6">4:6</span> Mi smo od Boga. Tko poznaje Boga, nas
sluša, a tko nije od Boga, ne sluša nas. Po tom prepoznajemo Duha istine
i duha zablude.

<span id="an_4:7">4:7</span> Ljubljeni, ljubimo jedni druge jer ljubav
je od Boga; i svaki koji ljubi, od Boga je rođen i poznaje Boga.

<span id="an_4:8">4:8</span> Tko ne ljubi, ne upozna Boga jer Bog je
ljubav.

<span id="an_4:9">4:9</span> U ovom se očitova ljubav Božja u nama: Bog
Sina svoga jedinorođenoga posla u svijet da živimo po njemu.

<span id="an_4:10">4:10</span> U ovom je ljubav: ne da smo mi ljubili
Boga, nego - on je ljubio nas i poslao Sina svoga kao pomirnicu za
grijehe naše.

<span id="an_4:11">4:11</span> Ljubljeni, ako je Bog tako ljubio nas, i
mi smo dužni ljubiti jedni druge.

<span id="an_4:12">4:12</span> Boga nitko nikada ne vidje. Ako ljubimo
jedni druge, Bog ostaje u nama, i ljubav je njegova u nama savršena.

<span id="an_4:13">4:13</span> Po ovom znamo da ostajemo u njemu i on u
nama: od Duha nam je svoga dao.

<span id="an_4:14">4:14</span> I mi smo vidjeli i svjedočimo da je Otac
poslao Sina kao Spasitelja svijeta.

<span id="an_4:15">4:15</span> Tko ispovijeda da je Isus Sin Božji, Bog
ostaje u njemu, i on u Bogu.

<span id="an_4:16">4:16</span> I mi smo upoznali ljubav koju Bog ima
prema nama i povjerovali joj. Bog je ljubav i tko ostaje u ljubavi, u
Bogu ostaje, i Bog u njemu.

<span id="an_4:17">4:17</span> U ovom je savršenstvo naše uzajamne
ljubavi: imamo pouzdanje na Sudnji dan jer kakav je on, takvi smo i mi u
ovom svijetu.

<span id="an_4:18">4:18</span> Straha u ljubavi nema, nego savršena
ljubav izgoni strah; jer strah je muka i tko se boji, nije savršen u
ljubavi.

<span id="an_4:19">4:19</span> Mi ljubimo jer on nas prije uzljubi.

<span id="an_4:20">4:20</span> Rekne li tko: "Ljubim Boga", a mrzi brata
svog, lažac je. Jer tko ne ljubi svoga brata kojega vidi, Boga kojega ne
vidi ne može ljubiti.

<span id="an_4:21">4:21</span> I ovu zapovijed imamo od njega: Tko ljubi
Boga, da ljubi i brata svoga.

<span id="an_5:1">5:1</span> Tko god vjeruje: "Isus je Krist", od Boga
je rođen. I tko god ljubi roditelja, ljubi i rođenoga.

<span id="an_5:2">5:2</span> Po ovom znamo da ljubimo djecu Božju: kad
Boga ljubimo i zapovijedi njegove vršimo.

<span id="an_5:3">5:3</span> Jer ljubav je Božja ovo: zapovijedi njegove
čuvati. A zapovijedi njegove nisu teške.

<span id="an_5:4">5:4</span> Jer sve što je od Boga rođeno, pobjeđuje
svijet. I ovo je pobjeda što pobijedi svijet: vjera naša.

<span id="an_5:5">5:5</span> Ta tko to pobjeđuje svijet ako ne onaj tko
vjeruje da je Isus Sin Božji?

<span id="an_5:6">5:6</span> On, Isus Krist, dođe kroz vodu i krv. Ne
samo u vodi nego - u vodi i krvi. I Duh je koji svjedoči jer Duh je
istina.

<span id="an_5:7">5:7</span> Jer troje je što svjedoči:

<span id="an_5:8">5:8</span> Duh, voda i krv; i to je troje jedno.

<span id="an_5:9">5:9</span> Ako primamo svjedočanstvo ljudi,
svjedočanstvo je Božje veće. Jer ovo je svjedočanstvo Božje, kojim je
svjedočio za Sina svoga:

<span id="an_5:10">5:10</span> Tko vjeruje u Sina Božjega, ima to
svjedočanstvo Božje u sebi. Tko ne vjeruje Bogu, učinio ga je lašcem jer
nije vjerovao u svjedočanstvo kojim je svjedočio Bog za Sina svoga.

<span id="an_5:11">5:11</span> I ovo je svjedočanstvo: Bog nam je dao
život vječni; i taj je život u Sinu njegovu.

<span id="an_5:12">5:12</span> Tko ima Sina, ima život; tko nema Sina
Božjega, nema života.

<span id="an_5:13">5:13</span> To napisah vama koji vjerujete u ime Sina
Božjega da znate da imate život vječni.

<span id="an_5:14">5:14</span> I ovo je pouzdanje koje imamo u njega:
ako što ištemo po volji njegovoj, uslišava nas.

<span id="an_5:15">5:15</span> I znamo li da nas uslišava u svemu što
ištemo, znamo da već imamo što smo od njega iskali.

<span id="an_5:16">5:16</span> Vidi li tko brata svojega gdje čini
grijeh koji nije na smrt, neka ište i dat će mu život - onima koji čine
grijeh što nije na smrt. Ima grijeh što je na smrt; za nj ne velim da
moli.

<span id="an_5:17">5:17</span> Svaka je nepravda grijeh. A postoji
grijeh koji nije na smrt.

<span id="an_5:18">5:18</span> Znamo: tko god je rođen od Boga, ne
griješi; nego Rođeni od Boga čuva ga i Zli ga se ne dotiče.

<span id="an_5:19">5:19</span> Znamo: od Boga smo, a sav je svijet pod
Zlim.

<span id="an_5:20">5:20</span> Znamo: Sin je Božji došao i dao nam razum
da poznamo Istinitoga. I mi smo u Istinitom, u Sinu njegovu, Isusu
Kristu. On je Bog istiniti i Život vječni.

<span id="an_5:21">5:21</span> Dječice, klonite se idola!

------------------------------------------------------------------------

[Next: 2 John](jo2.md)
