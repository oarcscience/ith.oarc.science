[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](hos)  [Next](amo.md) 

------------------------------------------------------------------------

### Croatian Bible: Joel

<span id="an_1:1">1:1</span> Riječ Jahvina koja dođe Joelu, sinu
Petuelovu.

<span id="an_1:2">1:2</span> Čujte ovo, starci, počujte, svi žitelji
zemlje! Je li ovakvo što ikad bilo u vaše dane il' u dane vaših otaca?

<span id="an_1:3">1:3</span> Recite ovo svojim sinovima, vaši sinovi
svojim sinovima, a njihovi sinovi potonjem koljenu.

<span id="an_1:4">1:4</span> Što ostavi šaška, proždrije skakavac, što
ostavi skakavac, proždrije gusjenica, što ostavi gusjenica, proždrije
ljupilac.

<span id="an_1:5">1:5</span> Probudite se, pijanice, i plačite! Sve
vinopije, tužite za novim vinom: iz usta vam je oteto.

<span id="an_1:6">1:6</span> Jer prekri moju zemlju narod moćan i
bezbrojan; zubi su mu kao zubi lavlji, očnjaci mu kao u lavice.

<span id="an_1:7">1:7</span> Opustoši mi lozu vinovu i polomi smokve
moje; oguli ih i razbaca, grane su im pobijeljele.

<span id="an_1:8">1:8</span> Plačite k'o djevica odjevena u kostrijet za
zaručnikom svojim.

<span id="an_1:9">1:9</span> Nestade prinosnice i ljevanice iz Doma
Jahvina. Tuže svećenici, sluge Jahvine.

<span id="an_1:10">1:10</span> Opustošeno polje, zemlja poharana.
Poharano žito, vino propade, presahnu ulje.

<span id="an_1:11">1:11</span> Tugujte, težaci, kukajte, vinogradari, za
pšenicom i za ječmom, jer propade žetva poljska.

<span id="an_1:12">1:12</span> Loza usahnu, uvenu smokva, mogranj, palma
i jabuka: svako se drvo poljsko sasuši. Da, nestade radosti između
sinova ljudskih.

<span id="an_1:13">1:13</span> Svećenici, opašite kostrijet i tužite!
Službenici žrtvenika, naričite! Dođite, prenoćite u kostrijeti,
službenici Boga mojeg! Jer iz Doma Boga našeg nesta prinosnice i
ljevanice!

<span id="an_1:14">1:14</span> Naredite sveti post, proglasite zbor
svečani; starješine, saberite sve stanovnike zemlje u kuću Jahve, Boga
svojeg. Zavapijte Jahvi:

<span id="an_1:15">1:15</span> "Jao dana!" Jer Jahvin dan je blizu i
dolazi k'o pohara od Svevišnjeg.

<span id="an_1:16">1:16</span> Ne iščeznu li hrana pred našim očima?
Nije li nestalo radosti i sreće iz Doma Boga našega?

<span id="an_1:17">1:17</span> Istrunu zrnje pod grudama; puste su
žitnice, porušene spreme jer žita nesta.

<span id="an_1:18">1:18</span> Kako li stoka uzdiše! Krda goveda
podivljala lutaju jer im nema paše. Čak i stada ovaca kaznu podnose.

<span id="an_1:19">1:19</span> Tebi, Jahve, vapijem: oganj popali
pašnjake pustinjske, plamen sažga sva stabla poljska.

<span id="an_1:20">1:20</span> Čak i zvijeri čeznu za tobom, jer
presušiše potoci, oganj popali pašnjake pustinjske.

<span id="an_2:1">2:1</span> Trubite u trubu na Sionu! Dižite uzbunu na
svetoj mi gori! Neka svi stanovnici zemlje dršću, jer dolazi Jahvin dan.
Da, on je blizu.

<span id="an_2:2">2:2</span> Dan pun mraka i tmine, dan oblačan i crn.
K'o zora po gorama se prostire narod jak i mnogobrojan, kakva ne bje
nikad prije, niti će ga igda biti do vremena najdaljih.

<span id="an_2:3">2:3</span> Pred njim oganj proždire, za njim plamen
guta. Zemlja je k'o vrt rajski pred njim, a za njim pustinja tužna.
Ništa mu ne umiče.

<span id="an_2:4">2:4</span> Nalik su na konje, jure poput konjanika.

<span id="an_2:5">2:5</span> Buče kao bojna kola, po gorskim vrhuncima
skaču, pucketaju k'o plamen ognjeni kad strnjiku proždire, kao vojska
jaka u bojnome redu.

<span id="an_2:6">2:6</span> Pred njima narodi dršću i svako lice
problijedi.

<span id="an_2:7">2:7</span> Skaču k'o junaci, k'o ratnici se na zidove
penju. Svaki ide pravo naprijed, ne odstupa od svog puta.

<span id="an_2:8">2:8</span> Ne tiskaju jedan drugog, već svak' ide
svojom stazom. Padaju od strijela ne kidajuć' redova.

<span id="an_2:9">2:9</span> Na grad navaljuju, na zidine skaču, penju
se na kuće i kroz okna ulaze poput lupeža.

<span id="an_2:10">2:10</span> Pred njima se zemlja trese, nebo
podrhtava, sunce, mjesec mrčaju, zvijezdama se trne sjaj.

<span id="an_2:11">2:11</span> I Jahve glas svoj šalje pred vojsku
svoju. I odista, tabor mu je silno velik, zapovijedi njegove moćan
izvršitelj. Da, velik je Jahvin dan i vrlo strašan. Tko će ga podnijeti?

<span id="an_2:12">2:12</span> "Al' i sada - riječ je Jahvina - vratite
se k meni svim srcem svojim posteć', plačuć' i kukajuć'."

<span id="an_2:13">2:13</span> Razderite srca, a ne halje svoje! Vratite
se Jahvi, Bogu svome, jer on je nježnost sama i milosrđe, spor na
ljutnju, a bogat dobrotom, on se nad zlom ražali.

<span id="an_2:14">2:14</span> Tko zna neće li se opet ražaliti, neće li
blagoslov ostaviti za sobom! Prinose i ljevanice Jahvi, Bogu našemu!

<span id="an_2:15">2:15</span> Trubite u trubu na Sionu! Sveti post
naredite, oglasite zbor svečani,

<span id="an_2:16">2:16</span> narod saberite, posvetite zbor. Saberite
starce, sakupite djecu, čak i nejač na prsima. Neka ženik iziđe iz
svadbene sobe a nevjesta iz odaje.

<span id="an_2:17">2:17</span> Između trijema i žrtvenika neka tuže
svećenici, sluge Jahvine. Neka mole: "Smiluj se, Jahve, svojem narodu!
Ne prepusti baštine svoje sramoti, poruzi naroda. Zašto da se kaže među
narodima: Gdje im je Bog?"

<span id="an_2:18">2:18</span> Tad Jahve, ljubomoran na zemlju svoju,
smilova se svom narodu.

<span id="an_2:19">2:19</span> Odgovori Jahve svojem narodu: "Šaljem
vam, evo, žita, vina i ulja da se njime nasitite. Nikad više neću
pustiti da budete na sramotu narodima.

<span id="an_2:20">2:20</span> Protjerat ću Sjevernjaka od vas daleko,
odagnat ga u zemlju suhu i pustu, prethodnicu u Istočno more, zalaznicu
u Zapadno more. Dići će se njegov smrad, dizat će se trulež njegova."
(Jer učini stvari velike.)

<span id="an_2:21">2:21</span> O zemljo, ne boj se! Budi sretna, raduj
se, jer Jahve učini djela velika.

<span id="an_2:22">2:22</span> Zvijeri poljske, ne bojte se; pašnjaci u
pustinji opet se zelene, voćke daju rod, smokva i loza nose izobila.

<span id="an_2:23">2:23</span> Sinovi sionski, radujte se, u Jahvi se
veselite, svojem Bogu; jer vam daje kišu jesensku u pravoj mjeri, izli
na vas kišu, jesensku i proljetnu kišu kao nekoć.

<span id="an_2:24">2:24</span> Gumna će biti puna žita, kace će se
prelijevati od vina i ulja.

<span id="an_2:25">2:25</span> "Nadoknadit ću vam godine koje izjedoše
skakavac, gusjenica, ljupilac i šaška, silna vojska moja što je poslah
na vas."

<span id="an_2:26">2:26</span> Jest ćete izobila, jest ćete do sita,
slavit ćete ime Jahve, svojeg Boga, koji je s vama čudesno postupao.
("Moj se narod neće postidjeti nikad više.")

<span id="an_2:27">2:27</span> "Znat ćete da sam posred Izraela, da sam
ja Jahve, vaš Bog, i nitko više. Moj se narod neće postidjeti nikad
više."

<span id="an_3:1">3:1</span> "Poslije ovoga izlit ću Duha svoga na svako
tijelo, i proricat će vaši sinovi i kćeri, vaši će starci sanjati sne, a
vaši mladići gledati viđenja.

<span id="an_3:2">3:2</span> Čak ću i na sluge i sluškinje izliti Duha
svojeg u dane one.

<span id="an_3:3">3:3</span> Pokazat ću znamenja na nebu i zemlji, krv i
oganj i stupove dima."

<span id="an_3:4">3:4</span> Sunce će se prometnut' u tminu a mjesec u
krv, prije nego svane Jahvin dan, velik i strašan.

<span id="an_3:5">3:5</span> Svi što prizivaju ime Jahvino spašeni će
biti, jer će na brdu Sionu i u Jeruzalemu biti spasenje, kao što Jahve
reče, a među preživjelima oni koje Jahve pozove.

<span id="an_4:1">4:1</span> "Jer, gle, u one dane i u ono vrijeme, kad
okrenem udes Judeji i Jeruzalemu,

<span id="an_4:2">4:2</span> sakupit ću sve narode i povesti ih u dolinu
Jošafat. Ondje ću im suditi zbog Izraela, naroda mog i moje baštine,
koju rastjeraše među narode i razdijeliše moju zemlju među se.

<span id="an_4:3">4:3</span> Baciše ždrijeb za moj narod; davali su
dječake za bludnice, djevojke prodavali za vino i pili."

<span id="an_4:4">4:4</span> "I vi, Tire i Sidone, što hoćete od mene? I
vi, filistejski kraljevi? Želite li mi se osvetiti? Ako se budete
svetili meni, osveta će brzo na vaše glave.

<span id="an_4:5">4:5</span> Na vas što mi oteste srebro i zlato, što
odnesoste bogate mi riznice u svoje hramove,

<span id="an_4:6">4:6</span> na vas koji prodavaste Grcima sinove Jude i
Jeruzalema da biste ih otjerali od domovine njihove.

<span id="an_4:7">4:7</span> Gle, ja ih kanim dići s mjesta gdje god ih
prodaste, i učinit ću da vam zločin vaš padne na glave.

<span id="an_4:8">4:8</span> Prodat ću vaše sinove i kćeri sinovima
Judinim, a oni će ih prodat' Sabejcima, daleku narodu. Jer Jahve reče!"

<span id="an_4:9">4:9</span> Razglasite ovo među narodima! Posvetite se
za rat! Dižite junake! Naprijed, navalite, svi ratnici!

<span id="an_4:10">4:10</span> Prekujte raonike u mačeve, kosire u
koplja, nek' slabić kaže: "Junak sam!"

<span id="an_4:11">4:11</span> Pohitajte i dođite, svi okolni narodi, i
ondje se saberite! (Jahve, onamo pošalji svoje junake!)

<span id="an_4:12">4:12</span> "Budite se, narodi, stupajte u Dolinu
Jošafat, jer ću ondje sjesti da sudim svim okolnim narodima.

<span id="an_4:13">4:13</span> Hvatajte se srpa: ljetina je zrela.
Ustanite, siđite: tijesak je pun, prelijevaju se kace, jer je velika
zloća njihova."

<span id="an_4:14">4:14</span> Mnoštvo, mnoštvo u Dolini Odluke! Da,
blizu je dan Jahvin u Dolini Odluke!

<span id="an_4:15">4:15</span> Sunce i mjesec pomrčaše, zvijezde
potamnješe.

<span id="an_4:16">4:16</span> Jahve grmi sa Siona, glas diže iz
Jeruzalema; nebo se i zemlja tresu. Ali je Jahve utočište svome narodu i
zaštita sinovima Izraela.

<span id="an_4:17">4:17</span> "Znat ćete tada da sam ja Jahve vaš Bog
što stoluje na Sionu, svetoj gori svojoj. Jeruzalem će biti svetište,
tuđinac više neće kroza nj proći."

<span id="an_4:18">4:18</span> Kad dođe taj dan, kapat će gore moštom,
iz bregova će brizgati mlijeko, kroza sva korita riječna u Judeji voda
će proteći. Vrelo će šiknuti iz kuće Jahvine da natopi Dolinu sitimsku.

<span id="an_4:19">4:19</span> Egipat će opustjeti, Edom će postati
beživotna pustinja zbog nasilja učinjena sinovima Judinim, jer proliše
krv nevinu u njihovoj zemlji.

<span id="an_4:20">4:20</span> Judeja će dovijek biti naseljena i
Jeruzalem u sva koljena.

<span id="an_4:21">4:21</span> "Osvetit ću krv njihovu za koju se nisam
još osvetio." Jahve će dići Dom svoj na Sionu.

------------------------------------------------------------------------

[Next: Amos](amo.md)
