[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Next](exo.md) 

------------------------------------------------------------------------

### Croatian Bible: Genesis

<span id="an_1:1">1:1</span> U početku stvori Bog nebo i zemlju.

<span id="an_1:2">1:2</span> Zemlja bijaše pusta i prazna; tama se
prostirala nad bezdanom i Duh Božji lebdio je nad vodama.

<span id="an_1:3">1:3</span> I reče Bog: "Neka bude svjetlost!" I bi
svjetlost.

<span id="an_1:4">1:4</span> I vidje Bog da je svjetlost dobra; i
rastavi Bog svjetlost od tame.

<span id="an_1:5">1:5</span> Svjetlost prozva Bog dan, a tamu prozva
noć. Tako bude večer, pa jutro - dan prvi.

<span id="an_1:6">1:6</span> I reče Bog: "Neka bude svod posred voda da
dijeli vode od voda!" I bi tako.

<span id="an_1:7">1:7</span> Bog načini svod i vode pod svodom odijeli
od voda nad svodom.

<span id="an_1:8">1:8</span> A svod prozva Bog nebo. Tako bude večer, pa
jutro - dan drugi.

<span id="an_1:9">1:9</span> I reče Bog: "Vode pod nebom neka se skupe
na jedno mjesto i neka se pokaže kopno!" I bi tako.

<span id="an_1:10">1:10</span> Kopno prozva Bog zemlja, a skupljene vode
mora. I vidje Bog da je dobro.

<span id="an_1:11">1:11</span> I reče Bog: "Neka proklija zemlja
zelenilom - travom sjemenitom, stablima plodonosnim, koja, svako prema
svojoj vrsti, na zemlji donose plod što u sebi nosi svoje sjeme. I bi
tako.

<span id="an_1:12">1:12</span> I nikne iz zemlje zelena trava što se
sjemeni, svaka prema svojoj vrsti, i stabla koja rode plodovima što u
sebi nose svoje sjeme, svako prema svojoj vrsti. I vidje Bog da je
dobro.

<span id="an_1:13">1:13</span> Tako bude večer, pa jutro - dan treći.

<span id="an_1:14">1:14</span> I reče Bog: "Neka budu svjetlila na svodu
nebeskom da luče dan od noći, da budu znaci blagdanima, danima i
godinama,

<span id="an_1:15">1:15</span> i neka svijetle na svodu nebeskom i
rasvjetljuju zemlju!" I bi tako.

<span id="an_1:16">1:16</span> I načini Bog dva velika svjetlila - veće
da vlada danom, manje da vlada noću - i zvijezde.

<span id="an_1:17">1:17</span> I Bog ih postavi na svod nebeski da
rasvjetljuju zemlju,

<span id="an_1:18">1:18</span> da vladaju danom i noću i da rastavljaju
svjetlost od tame. I vidje Bog da je dobro.

<span id="an_1:19">1:19</span> Tako bude večer, pa jutro - dan četvrti.

<span id="an_1:20">1:20</span> I reče Bog: "Nek' povrvi vodom vreva
živih stvorova, i ptice nek' polete nad zemljom, svodom nebeskim!" I bi
tako.

<span id="an_1:21">1:21</span> Stvori Bog morske grdosije i svakovrsne
žive stvorove što mile i vrve vodom i ptice krilate svake vrste. I vidje
Bog da je dobro.

<span id="an_1:22">1:22</span> I blagoslovi ih govoreći: "Plodite se i
množite i napunite vode morske! I ptice neka se namnože na zemlji!"

<span id="an_1:23">1:23</span> Tako bude večer, pa jutro - dan peti.

<span id="an_1:24">1:24</span> I reče Bog: "Neka zemlja izvede živa
bića, svako prema svojoj vrsti: stoku, gmizavce i zvjerad svake vrste!"
I bi tako.

<span id="an_1:25">1:25</span> I stvori Bog svakovrsnu zvjerad, stoku i
gmizavce svake vrste. I vidje Bog da je dobro.

<span id="an_1:26">1:26</span> I reče Bog: "Načinimo čovjeka na svoju
sliku, sebi slična, da bude gospodar ribama morskim, pticama nebeskim i
stoci - svoj zemlji - i svim gmizavcima što puze po zemlji!"

<span id="an_1:27">1:27</span> Na svoju sliku stvori Bog čovjeka, na
sliku Božju on ga stvori, muško i žensko stvori ih.

<span id="an_1:28">1:28</span> I blagoslovi ih Bog i reče im: "Plodite
se, i množite, i napunite zemlju, i sebi je podložite! Vladajte ribama u
moru i pticama u zraku i svim živim stvorovima što puze po zemlji!"

<span id="an_1:29">1:29</span> I doda Bog: "Evo, dajem vam sve bilje što
se sjemeni, po svoj zemlji, i sva stabla plodonosna što u sebi nose
svoje sjeme: neka vam budu za hranu!

<span id="an_1:30">1:30</span> A zvijerima na zemlji i pticama u zraku i
gmizavcima što puze po zemlji u kojima je dah života - neka je za hranu
sve zeleno bilje!" I bi tako.

<span id="an_1:31">1:31</span> I vidje Bog sve što je učinio, i bijaše
veoma dobro. Tako bude večer, pa jutro - dan šesti.

<span id="an_2:1">2:1</span> Tako bude dovršeno nebo i zemlja sa svom
svojom vojskom.

<span id="an_2:2">2:2</span> I sedmoga dana Bog dovrši svoje djelo koje
učini. I počinu u sedmi dan od svega djela koje učini.

<span id="an_2:3">2:3</span> I blagoslovi Bog sedmi dan i posveti, jer u
taj dan počinu od svega djela svoga koje učini.

<span id="an_2:4">2:4</span> To je postanak neba i zemlje, tako su
stvarani. Kad je Jahve, Bog, sazdao nebo i zemlju,

<span id="an_2:5">2:5</span> još nije bilo nikakva poljskoga grmlja po
zemlji, još ne bijaše niklo nikakvo poljsko bilje, jer Jahve, Bog, još
ne pusti dažda na zemlju i nije bilo čovjeka da zemlju obrađuje.

<span id="an_2:6">2:6</span> Ipak, voda je izvirala iz zemlje i natapala
svu površinu zemaljsku.

<span id="an_2:7">2:7</span> Jahve, Bog, napravi čovjeka od praha
zemaljskog i u nosnice mu udahne dah života. Tako postane čovjek živa
duša.

<span id="an_2:8">2:8</span> I Jahve, Bog, zasadi vrt na istoku, u
Edenu, i u nj smjesti čovjeka koga je napravio.

<span id="an_2:9">2:9</span> Tada Jahve, Bog, učini te iz zemlje nikoše
svakovrsna stabla - pogledu zamamljiva a dobra za hranu - i stablo
života, nasred vrta, i stablo spoznaje dobra i zla.

<span id="an_2:10">2:10</span> Rijeka je izvirala iz Edena da bi
natapala vrt; odatle se granala u četiri kraka.

<span id="an_2:11">2:11</span> Prvom je ime Pišon, a optječe svom
zemljom havilskom, u kojoj ima zlata.

<span id="an_2:12">2:12</span> Zlato je te zemlje dobro, a ima ondje i
bdelija i oniksa.

<span id="an_2:13">2:13</span> Drugoj je rijeci ime Gihon, a optječe svu
zemlju Kuš.

<span id="an_2:14">2:14</span> Treća je rijeka Tigris, a teče na istok
od Ašura; četvrta je Eufrat.

<span id="an_2:15">2:15</span> Jahve, Bog, uzme čovjeka i postavi ga u
edenski vrt da ga obrađuje i čuva.

<span id="an_2:16">2:16</span> Jahve, Bog, zapovjedi čovjeku: "Sa
svakoga stabla u vrtu slobodno jedi,

<span id="an_2:17">2:17</span> ali sa stabla spoznaje dobra i zla da
nisi jeo! U onaj dan u koji s njega okusiš, zacijelo ćeš umrijeti!"

<span id="an_2:18">2:18</span> I reče Jahve, Bog: "Nije dobro da čovjek
bude sam: načinit ću mu pomoć kao što je on."

<span id="an_2:19">2:19</span> Tada Jahve, Bog, načini od zemlje sve
životinje u polju i sve ptice u zraku i predvede ih čovjeku da vidi kako
će koju nazvati, pa kako koje stvorenje čovjek prozove, da mu tako bude
ime.

<span id="an_2:20">2:20</span> Čovjek nadjene imena svoj stoci, svim
pticama u zraku i životinjama u polju. No čovjeku se ne nađe pomoć kao
što je on.

<span id="an_2:21">2:21</span> Tada Jahve, Bog, pusti tvrd san na
čovjeka te on zaspa, pa mu izvadi jedno rebro, a mjesto zatvori mesom.

<span id="an_2:22">2:22</span> Od rebra što ga je uzeo čovjeku napravi
Jahve, Bog, ženu pa je dovede čovjeku.

<span id="an_2:23">2:23</span> Nato čovjek reče: "Gle, evo kosti od
mojih kostiju, mesa od mesa mojega! Ženom neka se zove, od čovjeka kad
je uzeta!"

<span id="an_2:24">2:24</span> Stoga će čovjek ostaviti oca i majku da
prione uza svoju ženu i bit će njih dvoje jedno tijelo.

<span id="an_2:25">2:25</span> A bijahu oboje goli - čovjek i njegova
žena - ali ne osjećahu stida.

<span id="an_3:1">3:1</span> Zmija bijaše lukavija od sve zvjeradi što
je stvori Jahve, Bog. Ona reče ženi: "Zar vam je Bog rekao da ne smijete
jesti ni s jednog drveta u vrtu?"

<span id="an_3:2">3:2</span> Žena odgovori zmiji: "Plodove sa stabala u
vrtu smijemo jesti.

<span id="an_3:3">3:3</span> Samo za plod stabla što je nasred vrta
rekao je Bog: 'Da ga niste jeli! I ne dirajte u nj, da ne umrete!'"

<span id="an_3:4">3:4</span> Nato će zmija ženi: "Ne, nećete umrijeti!

<span id="an_3:5">3:5</span> Nego, zna Bog: onog dana kad budete s njega
jeli, otvorit će vam se oči, i vi ćete biti kao bogovi koji razlučuju
dobro i zlo."

<span id="an_3:6">3:6</span> Vidje žena da je stablo dobro za jelo, za
oči zamamljivo, a za mudrost poželjno: ubere ploda njegova i pojede.
Dade i svom mužu, koji bijaše s njom, pa je i on jeo.

<span id="an_3:7">3:7</span> Tada se obadvoma otvore oči i upoznaju da
su goli. Spletu smokova lišća i naprave sebi pregače.

<span id="an_3:8">3:8</span> Uto čuju korak Jahve, Boga, koji je šetao
vrtom za dnevnog povjetarca. I sakriju se - čovjek i njegova žena - pred
Jahvom, Bogom, među stabla u vrtu.

<span id="an_3:9">3:9</span> Jahve, Bog, zovne čovjeka: "Gdje si?" -
reče mu.

<span id="an_3:10">3:10</span> On odgovori: "Čuo sam tvoj korak po vrtu;
pobojah se jer sam go, pa se sakrih."

<span id="an_3:11">3:11</span> Nato mu reče: "Tko ti kaza da si go? Ti
si, dakle, jeo sa stabla s kojega sam ti zabranio jesti?"

<span id="an_3:12">3:12</span> Čovjek odgovori: "Žena koju si stavio uza
me - ona mi je dala sa stabla pa sam jeo."

<span id="an_3:13">3:13</span> Jahve, Bog, reče ženi: "Što si to
učinila?" "Zmija me prevarila pa sam jela", odgovori žena.

<span id="an_3:14">3:14</span> Nato Jahve, Bog, reče zmiji: "Kad si to
učinila, prokleta bila među svim životinjama i svom zvjeradi divljom! Po
trbuhu svome puzat ćeš i zemlju jesti sveg života svog!

<span id="an_3:15">3:15</span> Neprijateljstvo ja zamećem između tebe i
žene, između roda tvojeg i roda njezina: on će ti glavu satirati, a ti
ćeš mu vrebati petu."

<span id="an_3:16">3:16</span> A ženi reče: "Trudnoći tvojoj muke ću
umnožit, u mukama djecu ćeš rađati. Žudnja će te mužu tjerati, a on će
gospodariti nad tobom."

<span id="an_3:17">3:17</span> A čovjeku reče: "Jer si poslušao glas
svoje žene te jeo sa stabla s kojega sam ti zabranio jesti rekavši: S
njega da nisi jeo! - evo: Zemlja neka je zbog tebe prokleta: s trudom
ćeš se od nje hraniti svega vijeka svog!

<span id="an_3:18">3:18</span> Rađat će ti trnjem i korovom, a hranit
ćeš se poljskim raslinjem.

<span id="an_3:19">3:19</span> U znoju lica svoga kruh svoj ćeš jesti
dokle se u zemlju ne vratiš: tÓa iz zemlje uzet si bio - prah si, u prah
ćeš se i vratiti."

<span id="an_3:20">3:20</span> Svojoj ženi čovjek nadjene ime Eva, jer
je majka svima živima.

<span id="an_3:21">3:21</span> I načini Jahve, Bog, čovjeku i njegovoj
ženi odjeću od krzna pa ih odjenu.

<span id="an_3:22">3:22</span> Zatim reče Bog: "Evo, čovjek postade kao
jedan od nas - znajući dobro i zlo! Da ne bi sada pružio ruku, ubrao sa
stabla života pa pojeo i živio navijeke!"

<span id="an_3:23">3:23</span> Zato ga Jahve, Bog, istjera iz vrta
edenskoga da obrađuje zemlju iz koje je i uzet.

<span id="an_3:24">3:24</span> Istjera, dakle, čovjeka i nastani ga
istočno od vrta edenskog, pa postavi kerubine i plameni mač koji se
svjetlucao - da straže nad stazom koja vodi k stablu života.

<span id="an_4:1">4:1</span> Čovjek pozna svoju ženu Evu, a ona zače i
rodi Kajina, pa reče: "Muško sam čedo stekla pomoću Jahve!"

<span id="an_4:2">4:2</span> Poslije rodi Abela, brata Kajinova; Abel
postane stočar, a Kajin zemljoradnik.

<span id="an_4:3">4:3</span> I jednoga dana Kajin prinese Jahvi žrtvu od
zemaljskih plodova.

<span id="an_4:4">4:4</span> A prinese i Abel od prvine svoje stoke, sve
po izbor pretilinu. Jahve milostivo pogleda na Abela i njegovu žrtvu,

<span id="an_4:5">4:5</span> a na Kajina i žrtvu njegovu ni pogleda ne
svrati. Stoga se Kajin veoma razljuti i lice mu se namrgodi.

<span id="an_4:6">4:6</span> I Jahve reče Kajinu: "Zašto si ljut? Zašto
ti je lice namrgođeno?

<span id="an_4:7">4:7</span> Jer ako pravo radiš, vedrinom odsijevaš. A
ne radiš li pravo, grijeh ti je kao zvijer na pragu što na te vreba; još
mu se možeš oduprijeti."

<span id="an_4:8">4:8</span> Kajin pak reče svome bratu Abelu: "Hajdemo
van!" I našavši se na polju, Kajin skoči na brata Abela te ga ubi.

<span id="an_4:9">4:9</span> Potom Jahve zapita Kajina: "Gdje ti je brat
Abel?" "Ne znam", odgovori. "Zar sam ja čuvar brata svoga?"

<span id="an_4:10">4:10</span> Jahve nastavi: "Što si učinio? Slušaj!
Krv brata tvoga iz zemlje k meni viče.

<span id="an_4:11">4:11</span> Stoga budi proklet na zemlji koja je
rastvorila usta da proguta s ruke tvoje krv brata tvoga!

<span id="an_4:12">4:12</span> Obrađivat ćeš zemlju, ali ti više neće
davati svoga roda. Vječni ćeš skitalica na zemlji biti!"

<span id="an_4:13">4:13</span> A Kajin reče Jahvi: "Kazna je moja odviše
teška da se snosi.

<span id="an_4:14">4:14</span> Evo me tjeraš danas s plodnoga tla; moram
se skrivati od tvoga lica i biti vječni lutalac na zemlji - tko me god
nađe, može me ubiti."

<span id="an_4:15">4:15</span> A Jahve mu reče: "Ne! Nego tko ubije
Kajina, sedmerostruka osveta na njemu će se izvršiti!" I Jahve stavi
znak na Kajina, da ga tko, našavši ga, ne ubije.

<span id="an_4:16">4:16</span> Kajin ode ispred lica Jahvina u zemlju
Nod, istočno od Edena, i ondje se nastani.

<span id="an_4:17">4:17</span> Kajin pozna svoju ženu te ona zače i rodi
Henoka. Podigao je grad i grad prozvao imenom svoga sina - Henok.

<span id="an_4:18">4:18</span> Henoku se rodio Irad, a od Irada potekao
Mehujael; od Mehujaela poteče Metušael, od Metušaela Lamek.

<span id="an_4:19">4:19</span> Lamek uzme dvije žene. Jedna se zvala
Ada, a druga Sila.

<span id="an_4:20">4:20</span> Ada rodi Jabala, koji je postao praocem
onih što pod šatorima žive sa stokom.

<span id="an_4:21">4:21</span> Bratu mu bijaše ime Jubal. On je praotac
svih koji sviraju na liru i sviralu.

<span id="an_4:22">4:22</span> Sila rodi Tubal-Kajina, praoca onih koji
kuju bakar i željezo. Tubal-Kajinovoj sestri bijaše ime Naama.

<span id="an_4:23">4:23</span> Lamek prozbori svojim ženama: "Ada i
Sila, glas moj poslušajte! Žene Lamekove, čujte mi besjedu: Čovjeka sam
ubio jer me ranio i dijete jer me udarilo.

<span id="an_4:24">4:24</span> Ako će Kajin biti osvećen sedmerostruko,
Lamek će sedamdeset i sedam puta!"

<span id="an_4:25">4:25</span> Adam pozna svoju ženu te ona rodi sina i
nadjenu mu ime Šet. Reče ona: "Bog mi dade drugo dijete mjesto Abela,
koga ubi Kajin."

<span id="an_4:26">4:26</span> Šetu se rodi sin, komu on nadjenu ime
Enoš. Tada se počelo zazivati ime Jahvino.

<span id="an_5:1">5:1</span> Ovo je povijest Adamova roda. Kad je Bog
stvorio čovjeka, napravio ga je na priliku svoju;

<span id="an_5:2">5:2</span> stvorio je muško i žensko. A kad ih je
stvorio, blagoslovi ih i nazva - čovjek.

<span id="an_5:3">5:3</span> Kad je Adamu bilo sto i trideset godina,
rodi mu se sin njemu sličan, na njegovu sliku; nadjenu mu ime Šet.

<span id="an_5:4">5:4</span> Po rođenju Šetovu Adam je živio osam
stotina godina te mu se rodilo još sinova i kćeri.

<span id="an_5:5">5:5</span> Adam poživje u svemu devet stotina i
trideset godina. Potom umrije.

<span id="an_5:6">5:6</span> Kad je Šetu bilo sto i pet godina, rodi mu
se Enoš.

<span id="an_5:7">5:7</span> Po rođenju Enoševu Šet je živio osam
stotina i sedam godina te mu se rodilo još sinova i kćeri.

<span id="an_5:8">5:8</span> Šet poživje u svemu devet stotina i
dvanaest godina. Potom umrije.

<span id="an_5:9">5:9</span> Kad je Enošu bilo devedeset godina, rodi mu
se Kenan.

<span id="an_5:10">5:10</span> Po rođenju Kenanovu Enoš je živio osam
stotina i petnaest godina te mu se rodilo još sinova i kćeri.

<span id="an_5:11">5:11</span> Enoš poživje u svemu devet stotina i pet
godina. Potom umrije.

<span id="an_5:12">5:12</span> Kad je Kenanu bilo sedamdeset godina,
rodi mu se Mahalalel.

<span id="an_5:13">5:13</span> Po rođenju Mahalalelovu Kenan je živio
osam stotina i četrdeset godina te mu se rodilo još sinova i kćeri.

<span id="an_5:14">5:14</span> Kenan poživje u svemu devet stotina i
deset godina. Potom umrije.

<span id="an_5:15">5:15</span> Kad je Mahalalelu bilo šezdeset i pet
godina, rodi mu se Jered.

<span id="an_5:16">5:16</span> Po rođenju Jeredovu Mahalalel je živio
osam stotina i trideset godina te mu se rodilo još sinova i kćeri.

<span id="an_5:17">5:17</span> Mahalalel poživje u svemu osam stotina
devedeset i pet godina. Potom umrije.

<span id="an_5:18">5:18</span> Kad je Jeredu bilo sto šezdeset i dvije
godine, rodi mu se Henok.

<span id="an_5:19">5:19</span> Po rođenju Henokovu Jered je živio osam
stotina godina te mu se rodilo još sinova i kćeri.

<span id="an_5:20">5:20</span> Jered poživje u svemu devet stotina
šezdeset i dvije godine. Potom umrije.

<span id="an_5:21">5:21</span> Kad je Henoku bilo šezdeset i pet godina,
rodi mu se Metušalah.

<span id="an_5:22">5:22</span> Henok je hodio s Bogom. Po rođenju
Metušalahovu Henok je živio trista godina te mu se rodilo još sinova i
kćeri.

<span id="an_5:23">5:23</span> Henok poživje u svemu trista šezdeset i
pet godina.

<span id="an_5:24">5:24</span> Henok je hodio s Bogom, potom iščeznu;
Bog ga uze.

<span id="an_5:25">5:25</span> Kad je Metušalahu bilo sto osamdeset i
sedam godina, rodi mu se Lamek.

<span id="an_5:26">5:26</span> Po rođenju Lamekovu Metušalah je živio
sedam stotina osamdeset i dvije godine te mu se rodilo još sinova i
kćeri.

<span id="an_5:27">5:27</span> Metušalah poživje u svemu devet stotina
šezdeset i devet godina. Potom umrije.

<span id="an_5:28">5:28</span> Kad su Lameku bile sto osamdeset i dvije
godine, rodi mu se sin.

<span id="an_5:29">5:29</span> Nadjene mu ime Noa, govoreći: "Ovaj će
nam pribavljati, u trudu i naporu naših ruku, utjehu iz zemlje koju je
Bog prokleo."

<span id="an_5:30">5:30</span> Po rođenju Noinu Lamek je živio pet
stotina devedeset i pet godina te mu se rodilo još sinova i kćeri.

<span id="an_5:31">5:31</span> Lamek poživje u svemu sedam stotina
sedamdeset i sedam godina. Potom umrije.

<span id="an_5:32">5:32</span> Pošto je Noa proživio pet stotina godina,
rode mu se Šem, Ham i Jafet.

<span id="an_6:1">6:1</span> Kad su se ljudi počeli širiti po zemlji i
kćeri im se narodile,

<span id="an_6:2">6:2</span> opaze sinovi Božji da su kćeri ljudske
pristale, pa ih uzimahu sebi za žene koje su god htjeli.

<span id="an_6:3">6:3</span> Onda Jahve reče: "Neće moj duh u čovjeku
ostati dovijeka; čovjek je tjelesan, pa neka mu vijek bude stotinu
dvadeset godina."

<span id="an_6:4">6:4</span> U ona su vremena - a i kasnije - na zemlji
bili Nefili, kad su Božji sinovi općili s ljudskim kćerima pa im one
rađale djecu. To su oni od starine po snazi glasoviti ljudi.

<span id="an_6:5">6:5</span> Vidje Jahve kako je čovjekova pokvarenost
na zemlji velika i kako je svaka pomisao u njegovoj pameti uvijek samo
zloća.

<span id="an_6:6">6:6</span> Jahve se pokaja i u svom srcu ražalosti što
je načinio čovjeka na zemlji.

<span id="an_6:7">6:7</span> Reče Jahve: "Ljude koje sam stvorio
izbrisat ću s lica zemlje - od čovjeka do zvijeri, puzavce i ptice u
zraku - jer sam se pokajao što sam ih napravio."

<span id="an_6:8">6:8</span> Ali je Noa našao milost u očima Jahvinim.

<span id="an_6:9">6:9</span> Ovo je povijest Noina: Noa je bio čovjek
pravedan i neporočan u svom vremenu. S Bogom je Noa hodio.

<span id="an_6:10">6:10</span> Tri su se sina rodila Noi: Šem, Ham i
Jafet.

<span id="an_6:11">6:11</span> U očima Božjim zemlja se bila iskvarila;
nepravdom se napunila.

<span id="an_6:12">6:12</span> I kad je Bog vidio kako se zemlja
iskvarila - tÓa svako se biće na zemlji izopačilo -

<span id="an_6:13">6:13</span> reče Bog Noi: "Odlučio sam da bude kraj
svim bićima jer se zemlja napunila opačinom; i, evo, uništit ću ih
zajedno sa zemljom.

<span id="an_6:14">6:14</span> Napravi sebi korablju od smolastoga
drveta; korablju načini s prijekletima i obloži je iznutra i izvana
paklinom.

<span id="an_6:15">6:15</span> A pravit ćeš je ovako: neka korablja bude
trista lakata u duljinu, pedeset u širinu, a trideset lakata u visinu.

<span id="an_6:16">6:16</span> Na korablji načini otvor za svjetlo,
završi ga jedan lakat od vrha. Vrata na korablji načini sa strane; neka
ima donji, srednji i gornji kat.

<span id="an_6:17">6:17</span> Ja ću, evo, pustiti potop - vode na
zemlju - da izgine svako biće pod nebom, sve u čemu ima dah života: sve
na zemlji mora poginuti.

<span id="an_6:18">6:18</span> A s tobom ću učiniti Savez; ti ćeš ući u
korablju - ti i s tobom tvoji sinovi, tvoja žena i žene tvojih sinova.

<span id="an_6:19">6:19</span> A od svega što je živo - od svih bića -
uvedi u korablju od svakoga po dvoje da s tobom preživi, i neka budu
muško i žensko.

<span id="an_6:20">6:20</span> Od ptica prema njihovim vrstama, od
životinja prema njihovim vrstama i od svih stvorova što po tlu puze
prema njihovim vrstama: po dvoje od svega neka uđe k tebi da preživi.

<span id="an_6:21">6:21</span> Sa sobom uzmi svega za jelo pa čuvaj da
bude hrane tebi i njima."

<span id="an_6:22">6:22</span> Noa učini tako. Sve kako mu je Bog
naredio, tako je izvršio.

<span id="an_7:1">7:1</span> Onda Jahve reče Noi: "Uđi ti i sva tvoja
obitelj u korablju, jer sam uvidio da si ti jedini preda mnom pravedan u
ovom vremenu.

<span id="an_7:2">7:2</span> Uzmi sa sobom od svih čistih životinja po
sedam parova: mužjaka i njegovu ženku.

<span id="an_7:3">7:3</span> Isto tako od ptica nebeskih po sedam parova
- mužjaka i ženku - da im se sjeme sačuva na zemlji.

<span id="an_7:4">7:4</span> Jer ću do sedam dana pustiti dažd po zemlji
četrdeset dana i četrdeset noći te ću istrijebiti s lica zemlje svako
živo biće što sam ga načinio."

<span id="an_7:5">7:5</span> Noa učini sve kako mu je Jahve naredio.

<span id="an_7:6">7:6</span> Noi bijaše šest stotina godina kad je potop
došao na zemlju.

<span id="an_7:7">7:7</span> I pred vodama potopnim uđu s Noom u
korablju njegovi sinovi, njegova žena i žene sinova njegovih.

<span id="an_7:8">7:8</span> Od čistih životinja i od životinja koje
nisu čiste, od ptica, od svega što zemljom puzi,

<span id="an_7:9">7:9</span> uđe po dvoje - mužjak i ženka - u korablju
s Noom, kako je Bog naredio Noi.

<span id="an_7:10">7:10</span> A sedmoga dana zapljušte potopne vode po
zemlji.

<span id="an_7:11">7:11</span> U dan onaj - šestote godine Noina života,
mjeseca drugog, dana u mjesecu sedamnaestog - navale svi izvori bezdana,
rastvore se ustave nebeske.

<span id="an_7:12">7:12</span> I udari dažd na zemlju da pljušti
četrdeset dana i četrdeset noći.

<span id="an_7:13">7:13</span> Onog dana uđe u korablju Noa i njegovi
sinovi: Šem, Ham i Jafet, Noina žena i tri žene Noinih sinova s njima;

<span id="an_7:14">7:14</span> oni, pa sve vrste životinja: stoka,
gmizavci što po tlu gmižu, ptice i svakovrsna krilata stvorenja,

<span id="an_7:15">7:15</span> uđu u korablju s Noom, po dvoje od svih
bića što u sebi imaju dah života.

<span id="an_7:16">7:16</span> Što uđe, sve bijaše par, mužjak i ženka
od svih bića, kako je Bog naredio Noi. Onda Jahve zatvori za njim vrata.

<span id="an_7:17">7:17</span> Pljusak je na zemlju padao četrdeset
dana; vode sveudilj rasle i korablju nosile: digla se visoko iznad
zemlje.

<span id="an_7:18">7:18</span> Vode su nad zemljom bujale i visoko
rasle, a korablja plovila površinom.

<span id="an_7:19">7:19</span> Vode su sve silnije navaljivale i rasle
nad zemljom, tako te prekriše sva najviša brda pod nebom.

<span id="an_7:20">7:20</span> Petnaest lakata dizale se vode povrh
potonulih brda.

<span id="an_7:21">7:21</span> Izgiboše sva bića što se po zemlji kreću:
ptice, stoka, zvijeri, svi gmizavci i svi ljudi.

<span id="an_7:22">7:22</span> Sve što u svojim nosnicama imaše dah
života - sve što bijaše na kopnu - izgibe.

<span id="an_7:23">7:23</span> Istrijebi se svako biće s površja
zemaljskog: čovjek, životinje, gmizavci i ptice nebeske, sve se izbrisa
sa zemlje. Samo Noa ostade i oni što bijahu s njim u korablji.

<span id="an_7:24">7:24</span> Stotinu pedeset dana vladahu vode
zemljom.

<span id="an_8:1">8:1</span> Onda se Bog sjeti Noe, svih zvijeri i sve
stoke što bijaše s njim u korablji, pa pokrenu vjetar nad zemljom da
uzbije vodu.

<span id="an_8:2">8:2</span> Zatvoriše se izvori bezdanu i ustave
nebeske, i dažd s neba prestade.

<span id="an_8:3">8:3</span> Polako se povlačile vode sa zemlje. Nakon
stotinu pedeset dana vode su jenjale,

<span id="an_8:4">8:4</span> a sedmoga mjeseca, sedamnaestog dana u
mjesecu korablja se zaustavi na brdima Ararata.

<span id="an_8:5">8:5</span> Vode su neprestano opadale do desetog
mjeseca, a prvoga dana desetog mjeseca pokažu se brdski vrhunci.

<span id="an_8:6">8:6</span> Kad je izminulo četrdeset dana, Noa otvori
prozor što ga je načinio na korablji;

<span id="an_8:7">8:7</span> ispusti gavrana, a gavran svejednako
odlijetaše i dolijetaše dok se vode sa zemlje nisu isušile.

<span id="an_8:8">8:8</span> Zatim ispusti golubicu da vidi je li voda
nestala sa zemlje.

<span id="an_8:9">8:9</span> Ali golubica ne nađe uporišta nogama te se
vrati k njemu u korablju, jer voda još pokrivaše svu površinu; on pruži
ruku, uhvati golubicu te je unese k sebi u korablju.

<span id="an_8:10">8:10</span> Počeka još sedam dana pa opet pusti
golubicu iz korablje.

<span id="an_8:11">8:11</span> Prema večeri golubica se vrati k njemu, i
gle! u kljunu joj svjež maslinov list; tako je Noa doznao da su opale
vode sa zemlje.

<span id="an_8:12">8:12</span> Još počeka sedam dana pa opet pusti
golubicu: više mu se nije vratila.

<span id="an_8:13">8:13</span> Šest stotina prve godine Noina života,
prvoga mjeseca, prvog dana u mjesecu uzmakoše vode sa zemlje. Noa skine
pokrov s korablje i pogleda: površina okopnjela.

<span id="an_8:14">8:14</span> A drugoga mjeseca, sedamnaestog dana u
mjesecu, zemlja bijaše suha.

<span id="an_8:15">8:15</span> Tada Bog reče Noi:

<span id="an_8:16">8:16</span> "Iziđi iz korablje, ti, tvoja žena, tvoji
sinovi i žene tvojih sinova s tobom.

<span id="an_8:17">8:17</span> Sa sobom izvedi sva živa bića, sva
stvorenja što su s tobom: ptice, stoku i sve gmizavce što zemljom puze;
neka zemljom vrve, plode se i na zemlji množe!"

<span id="an_8:18">8:18</span> I Noa iziđe, a s njime sinovi njegovi,
žena njegova i žene sinova njegovih.

<span id="an_8:19">8:19</span> Sve životinje, svi gmizavci, sve ptice -
svi stvorovi što se zemljom miču - iziđu iz korablje, vrsta za vrstom.

<span id="an_8:20">8:20</span> I podiže Noa žrtvenik Jahvi; uze od svih
čistih životinja i od svih čistih ptica i prinese na žrtveniku žrtve
paljenice.

<span id="an_8:21">8:21</span> Jahve omirisa miris ugodni pa reče u
sebi: "Nikad više neću zemlju u propast strovaliti zbog čovjeka, tÓa
čovječje su misli opake od njegova početka; niti ću ikad više uništiti
sva živa stvorenja, kako sam učinio.

<span id="an_8:22">8:22</span> Sve dok zemlje bude, sjetve, žetve,
studeni, vrućine, ljeta, zime, dani, noći nikada prestati neće."

<span id="an_9:1">9:1</span> Tada Bog blagoslovi Nou i njegove sinove i
reče im: "Plodite se i množite i zemlju napunite.

<span id="an_9:2">9:2</span> Neka vas se boje i od vas strahuju sve
životinje na zemlji, sve ptice u zraku, sve što se po zemlji kreće i sve
ribe u moru: u vaše su ruke predane.

<span id="an_9:3">9:3</span> Sve što se kreće i živi neka vam bude za
hranu: sve vam dajem, kao što vam dadoh zeleno bilje.

<span id="an_9:4">9:4</span> Samo ne smijete jesti mesa u kojem je još
duša, to jest njegova krv.

<span id="an_9:5">9:5</span> A za vašu krv, za vaš život, tražit ću
obračun: tražit ću ga od svake životinje; i od čovjeka za njegova druga
tražit ću obračun za ljudski život.

<span id="an_9:6">9:6</span> Tko prolije krv čovjekovu, njegovu će krv
čovjek proliti! Jer na sliku Božju stvoren je čovjek!

<span id="an_9:7">9:7</span> A vi, plodite se, i množite i zemlju
napunite, i podložite je sebi!"

<span id="an_9:8">9:8</span> Još reče Bog Noi i njegovim sinovima s
njim:

<span id="an_9:9">9:9</span> "A ja, evo, sklapam svoj Savez s vama i s
vašim potomstvom poslije vas

<span id="an_9:10">9:10</span> i sa svim živim stvorovima što su s vama:
s pticama, sa stokom, sa zvijerima - sa svime što je s vama izišlo iz
korablje - sa svim živim stvorovima na zemlji.

<span id="an_9:11">9:11</span> Držat ću se ja svog Saveza s vama te
nikada više vode potopne neće uništiti živa bića niti će ikad više potop
zemlju opustošiti."

<span id="an_9:12">9:12</span> I reče Bog: "A ovo znamen je Saveza koji
stavljam između sebe i vas i svih živih bića što su s vama, za naraštaje
buduće:

<span id="an_9:13">9:13</span> Dugu svoju u oblak stavljam, da zalogom
bude Savezu između mene i zemlje.

<span id="an_9:14">9:14</span> Kad oblake nad zemlju navučem i duga se u
oblaku pokaže,

<span id="an_9:15">9:15</span> spomenut ću se Saveza svoga, Saveza
između mene i vas i stvorenja svakoga živog: potopa više neće biti da
uništi svako biće.

<span id="an_9:16">9:16</span> U oblaku kad se pojavi duga, ja ću je
vidjeti i vjekovnog ću se sjećati Saveza između Boga i svake žive duše,
svakog tijela na zemlji."

<span id="an_9:17">9:17</span> I reče Bog Noi: "To neka je znak Saveza
koji sam postavio između sebe i svih živih bića što su na zemlji."

<span id="an_9:18">9:18</span> Sinovi Noini, koji su iz korablje izišli,
bijahu: Šem, Ham i Jafet. Ham je praotac Kanaanaca.

<span id="an_9:19">9:19</span> Ovo su trojica Noinih sinova i od njih se
sav svijet razgranao.

<span id="an_9:20">9:20</span> Noa, zemljoradnik, zasadio vinograd.

<span id="an_9:21">9:21</span> Napio se vina i opio, pa se otkrio nasred
šatora.

<span id="an_9:22">9:22</span> Ham, praotac Kanaanaca, opazi oca gola pa
to kaza dvojici svoje braće vani.

<span id="an_9:23">9:23</span> Šem i Jafet uzmu ogrtač, obojica ga
prebace sebi preko ramena pa njime, idući natraške, pokriju očevu
golotinju. Lica im bijahu okrenuta na drugu stranu, tako te ne vidješe
oca gola.

<span id="an_9:24">9:24</span> Kad se Noa otrijeznio od vina i saznao
što mu je učinio najmlađi sin, reče:

<span id="an_9:25">9:25</span> "Neka je proklet Kanaanac, braći svojoj
najniži sluga nek' bude!"

<span id="an_9:26">9:26</span> Onda nastavi: "Blagoslovljen Jahve, Šemov
Bog, Kanaanac nek' mu je sluga!

<span id="an_9:27">9:27</span> Nek Bog raširi Jafeta da prebiva pod
šatorima Šemovim, Kanaanac nek' mu je sluga!"

<span id="an_9:28">9:28</span> Poslije Potopa Noa poživje trista pedeset
godina.

<span id="an_9:29">9:29</span> U svemu poživje Noa devet stotina pedeset
godina; potom umrije.

<span id="an_10:1">10:1</span> Ovo je povijest Noinih sinova: Šema, Hama
i Jafeta, kojima su se rodili sinovi poslije Potopa.

<span id="an_10:2">10:2</span> Sinovi su Jafetovi: Gomer, Magog, Madaj,
Javan, Tubal, Mešak, Tiras.

<span id="an_10:3">10:3</span> A sinovi su Gomerovi: Aškenaz, Rifat i
Togarma.

<span id="an_10:4">10:4</span> Javanovi su opet sinovi: Eliša, Taršiš,
Kitijci i Dodanci.

<span id="an_10:5">10:5</span> Od njih su se razgranali narodi po
otocima. To su Jafetovi sinovi prema svojim zemljama - svaki s vlastitim
jezikom - prema svojim plemenima i narodima.

<span id="an_10:6">10:6</span> Sinovi su Hamovi: Kuš i Misrajim, Put i
Kanaan.

<span id="an_10:7">10:7</span> Kuševi su: Seba, Havila, Sabta, Rama i
Sabteka. Ramini su: Šeba i Dedan.

<span id="an_10:8">10:8</span> Od Kuša se rodio Nimrod, koji je postao
prvi velmoža na zemlji.

<span id="an_10:9">10:9</span> Voljom Jahve bio je silan lovac. Zato se
veli: "Kao Nimrod, silan lovac voljom Jahve."

<span id="an_10:10">10:10</span> Glavno uporište njegova kraljevstva
bili su: Babilon, Erek, Akad i Kalne, svi u zemlji Šinearu.

<span id="an_10:11">10:11</span> Iz ove je zemlje došao Ašur. On je
podigao Ninivu, Rehobot Ir, Kalah

<span id="an_10:12">10:12</span> i Resen između Ninive i Kalaha (to je
glavni grad).

<span id="an_10:13">10:13</span> Od Misrajima potekli su Ludijci,
Anamijci, Lehabijci, Naftuhijci,

<span id="an_10:14">10:14</span> pa Patrušani, Kasluhijci i Kaftorci, od
kojih su potekli Filistejci.

<span id="an_10:15">10:15</span> Od Kanaana potječe Sidon, njegov
prvenac, i Het.

<span id="an_10:16">10:16</span> Dalje: Jebusejci, Amorejci, Girgašani,

<span id="an_10:17">10:17</span> Hivijci, Arkijci, Sinijci,

<span id="an_10:18">10:18</span> Arvađani, Semarjani i Hamaćani. Poslije
se kanaanska plemena razgranaše,

<span id="an_10:19">10:19</span> tako da se granica Kanaanaca protezala
od Sidona prema Geraru sve do Gaze pa prema Sodomi, Gomori, Admi i
Sebojimu sve do Leše.

<span id="an_10:20">10:20</span> To su sinovi Hamovi prema svojim
plemenima i jezicima, po svojim zemljama i narodima.

<span id="an_10:21">10:21</span> A i Šemu - praocu svih sinova Eberovih
i starijem bratu Jafetovu - rodili se sinovi.

<span id="an_10:22">10:22</span> Šemovi su sinovi: Elam, Ašur, Arpakšad,
Lud i Aram.

<span id="an_10:23">10:23</span> A Aramovi su sinovi: Us, Hul, Geter i
Maš.

<span id="an_10:24">10:24</span> Arpakšad rodi Šelaha, Šelah rodi Ebera.

<span id="an_10:25">10:25</span> Eberu su se rodila dva sina: jednomu
bješe ime Peleg, jer se za njegova vijeka zemlja razdijelila. Njegovu je
bratu bilo ime Joktan.

<span id="an_10:26">10:26</span> Od Joktana se rodiše: Almodad, Šelef,
Hasarmavet, Jerah,

<span id="an_10:27">10:27</span> Hadoram, Uzal, Dikla,

<span id="an_10:28">10:28</span> Obal, Abimael, Šeba,

<span id="an_10:29">10:29</span> Ofir, Havila i Jobab. Sve su to sinovi
Joktanovi.

<span id="an_10:30">10:30</span> Njihova se naselja protezahu od Meše
sve do Sefara, brdovitih krajeva na istoku.

<span id="an_10:31">10:31</span> To su sinovi Šemovi prema svojim
plemenima, jezicima i zemljama, po svojim narodima.

<span id="an_10:32">10:32</span> To su rodovi Noinih sinova prema svojim
lozama i narodima. Od njih su se razgranali narodi po zemlji poslije
Potopa.

<span id="an_11:1">11:1</span> Sva je zemlja imala jedan jezik i riječi
iste.

<span id="an_11:2">11:2</span> Ali kako su se ljudi selili s istoka,
naiđu na jednu dolinu u zemlji Šinearu i tu se nastane.

<span id="an_11:3">11:3</span> Jedan drugome reče: "Hajdemo praviti
opeke te ih peći da otvrdnu!" Opeke im bile mjesto kamena, a paklina im
služila za žbuku.

<span id="an_11:4">11:4</span> Onda rekoše: "Hajde da sebi podignemo
grad i toranj s vrhom do neba! Pribavimo sebi ime, da se ne raspršimo po
svoj zemlji!"

<span id="an_11:5">11:5</span> Jahve se spusti da vidi grad i toranj što
su ga gradili sinovi čovječji.

<span id="an_11:6">11:6</span> Jahve reče. "Zbilja su jedan narod, s
jednim jezikom za sve! Ovo je tek početak njihovih nastojanja. Sad im
ništa neće biti neostvarivo što god naume izvesti.

<span id="an_11:7">11:7</span> Hajde da siđemo i jezik im pobrkamo, da
jedan drugome govora ne razumije."

<span id="an_11:8">11:8</span> Tako ih Jahve rasu odande po svoj zemlji
te ne sazidaše grada.

<span id="an_11:9">11:9</span> Stoga mu je ime Babel, jer je ondje Jahve
pobrkao govor svima u onom kraju i odande ih je Jahve raspršio po svoj
zemlji.

<span id="an_11:10">11:10</span> Ovo su potomci Šemovi: Kad je Šemu bilo
sto godina - dvije godine poslije Potopa - rodi mu se Arpakšad.

<span id="an_11:11">11:11</span> Po rođenju Arpakšadovu Šem je živio
petsto godina te mu se rodilo još sinova i kćeri.

<span id="an_11:12">11:12</span> Kad je Arpakšadu bilo trideset i pet
godina, rodi mu se Šelah.

<span id="an_11:13">11:13</span> Po rođenju Šelahovu Arpakšad je živio
četiri stotine i tri godine te mu se rodilo još sinova i kćeri.

<span id="an_11:14">11:14</span> Kad je Šelahu bilo trideset godina,
rodi mu se Eber.

<span id="an_11:15">11:15</span> Po rođenju Eberovu Šelah je živio
četiri stotine i tri godine te mu se rodilo još sinova i kćeri.

<span id="an_11:16">11:16</span> Kad su Eberu bile trideset i četiri
godine, rodi mu se Peleg.

<span id="an_11:17">11:17</span> Po rođenju Pelegovu Eber je živio
četiri stotine i trideset godina te mu se rodilo još sinova i kćeri.

<span id="an_11:18">11:18</span> Kad je Pelegu bilo trideset godina,
rodi mu se Reu.

<span id="an_11:19">11:19</span> Po rođenju Reuovu Peleg je živio
dvjesta i devet godina te mu se rodilo još sinova i kćeri.

<span id="an_11:20">11:20</span> Kad su Reuu bile trideset i dvije
godine, rodi mu se Serug.

<span id="an_11:21">11:21</span> Po rođenju Serugovu Reu je živio
dvjesta i sedam godina te mu se rodilo još sinova i kćeri.

<span id="an_11:22">11:22</span> Kad je Serugu bilo trideset godina,
rodi mu se Nahor.

<span id="an_11:23">11:23</span> Po rođenju Nahorovu Serug je živio
dvjesta godina te mu se rodilo još sinova i kćeri.

<span id="an_11:24">11:24</span> Kad je Nahoru bilo dvadeset i devet
godina, rodi mu se Terah.

<span id="an_11:25">11:25</span> Po rođenju Terahovu Nahor je živio sto
i devetnaest godina te mu se rodilo još sinova i kćeri.

<span id="an_11:26">11:26</span> Kad je Terahu bilo sedamdeset godina,
rode mu se: Abram, Nahor i Haran.

<span id="an_11:27">11:27</span> Ovo je povijest Terahova. Terahu se
rodio Abram, Nahor i Haran; a Haranu se rodio Lot.

<span id="an_11:28">11:28</span> Haran umrije za života svoga oca
Teraha, u svome rodnom kraju, u Uru Kaldejskom.

<span id="an_11:29">11:29</span> Abram se i Nahor ožene. Abramovoj ženi
bijaše ime Saraja, a Nahorovoj Milka; ova je bila kći Harana, oca Milke
i Jiske.

<span id="an_11:30">11:30</span> Saraja bijaše nerotkinja - nije imala
poroda.

<span id="an_11:31">11:31</span> Terah povede svoga sina Abrama, svog
unuka Lota, sina Haranova, svoju snahu Saraju, ženu svoga sina Abrama,
pa se zaputi s njima iz Ura Kaldejskoga u zemlju kanaansku. Kad stignu
do Harana, ondje se nastane.

<span id="an_11:32">11:32</span> Dob Terahova dosegnu dvjesta i pet
godina; a onda Terah umrije u Haranu.

<span id="an_12:1">12:1</span> Jahve reče Abramu: "Idi iz zemlje svoje,
iz zavičaja i doma očinskog, u krajeve koje ću ti pokazati.

<span id="an_12:2">12:2</span> Velik ću narod od tebe učiniti,
blagoslovit ću te, ime ću ti uzveličati, i sam ćeš biti blagoslov.

<span id="an_12:3">12:3</span> Blagoslivljat ću one koji te
blagoslivljali budu, koji te budu kleli, njih ću proklinjati; sva
plemena na zemlji tobom će se blagoslivljati."

<span id="an_12:4">12:4</span> Abram se zaputi kako mu je Jahve rekao. S
njime krenu i Lot. Abramu je bilo sedamdeset i pet godina kad je otišao
iz Harana.

<span id="an_12:5">12:5</span> Abram uze sa sobom svoju ženu Saraju,
svoga bratića Lota, svu imovinu što su je namakli i svu čeljad koju su
stekli u Haranu te svi pođu u zemlju kanaansku. Kad su stigli u Kanaan,

<span id="an_12:6">12:6</span> Abram prođe zemljom do mjesta Šekema - do
hrasta More. Kanaanci su onda bili u zemlji.

<span id="an_12:7">12:7</span> Jahve se javi Abramu pa mu reče: "Tvome
ću potomstvu dati ovu zemlju." Abram tu podigne žrtvenik Jahvi koji mu
se objavio.

<span id="an_12:8">12:8</span> Odatle prijeđe u brdoviti kraj, na istok
od Betela. Svoj šator postavi između Betela na zapadu i Aja na istoku.
Ondje podigne žrtvenik Jahvi i zazva ime Jahvino.

<span id="an_12:9">12:9</span> Od postaje do postaje Abram se pomicao
prema Negebu.

<span id="an_12:10">12:10</span> Ali kad je zemljom zavladala glad,
Abram se spusti u Egipat da ondje proboravi, jer je velika glad harala
zemljom.

<span id="an_12:11">12:11</span> Kad je bio na ulazu u Egipat, reče
svojoj ženi Saraji: "Znam da si lijepa žena.

<span id="an_12:12">12:12</span> Kad te Egipćani vide, reći će: 'To je
njegova žena', i mene će ubiti, a tebe na životu ostaviti.

<span id="an_12:13">12:13</span> Nego reci da si mi sestra, tako da i
meni bude zbog tebe dobro i da, iz obzira prema tebi, poštede moj
život."

<span id="an_12:14">12:14</span> Zbilja, kad je Abram ušao u Egipat,
Egipćani vide da je žena veoma lijepa.

<span id="an_12:15">12:15</span> Vide je faraonovi dvorani pa je pohvale
faraonu i odvedu ženu na faraonov dvor.

<span id="an_12:16">12:16</span> Abramu pođe dobro zbog nje; steče on
stoke i goveda, magaraca, slugu i sluškinja, magarica i deva.

<span id="an_12:17">12:17</span> Ali Jahve udari faraona i njegov dom
velikim nevoljama zbog Abramove žene Saraje.

<span id="an_12:18">12:18</span> I faraon pozva Abrama pa reče: "Što si
mi to učinio? Zašto mi nisi kazao da je ona tvoja žena?

<span id="an_12:19">12:19</span> Zašto si rekao: 'Ona mi je sestra', pa
je ja uzeh sebi za ženu? A sad, evo ti žene; uzmi je i hajde!"

<span id="an_12:20">12:20</span> Faraon ga onda preda momcima, a oni ga
otprave s njegovom ženom i sa svime što bijaše njegovo.

<span id="an_13:1">13:1</span> Iz Egipta Abram ode gore u Negeb sa
svojom ženom i sa svime što je imao. I Lot bješe s njim.

<span id="an_13:2">13:2</span> Abram je bio veoma bogat stokom, srebrom
i zlatom.

<span id="an_13:3">13:3</span> Od postaje do postaje iz Negeba išao je
do Betela,

<span id="an_13:4">13:4</span> do mjesta na kojem je bio postavio šator,
između Betela i Aja, gdje je prije podigao žrtvenik. Tu je Abram zazivao
ime Jahvino.

<span id="an_13:5">13:5</span> I Lot, koji iđaše s Abramom, imaše ovaca,
goveda i šatora,

<span id="an_13:6">13:6</span> tako da ih kraj ne bi izdržavao kad bi
zajedno ostali. Njihovo je blago bilo veliko, te zajedno nisu mogli
boraviti.

<span id="an_13:7">13:7</span> Svađa je nastajala između pastira stoke
Abramove i pastira stoke Lotove. Tada su zemlju nastavali Kanaanci i
Perižani.

<span id="an_13:8">13:8</span> Zato Abram reče Lotu: "Neka ne bude svađe
između mene i tebe, između pastira mojih i tvojih - tÓa mi smo braća!

<span id="an_13:9">13:9</span> Nije li sva zemlja pred tobom? Odvoji se
od mene! Kreneš li ti nalijevo, ja ću nadesno; ako ćeš ti nadesno, ja ću
nalijevo."

<span id="an_13:10">13:10</span> Lot podiže oči i vidje kako je dobro
posvuda natapana sva Jordanska dolina, kao kakav vrt Jahvin, kao zemlja
egipatska prema Soaru. - Bilo je to prije nego što je Jahve uništio
Sodomu i Gomoru. -

<span id="an_13:11">13:11</span> Lot izabere za se svu Jordansku dolinu
i ode na istok. Tako se odijele jedan od drugoga.

<span id="an_13:12">13:12</span> Abram ostade u kanaanskoj zemlji, dok
je Lot živio po mjestima u dolini i razapeo svoje šatore do Sodome.

<span id="an_13:13">13:13</span> A žitelji Sodome bijahu veoma opaki,
sami grešnici protiv Jahve.

<span id="an_13:14">13:14</span> Jahve reče Abramu, pošto se Lot od
njega rastao: "Oči svoje podigni i s mjesta na kojem si pogledaj prema
sjeveru, jugu, istoku i zapadu;

<span id="an_13:15">13:15</span> jer svu zemlju što je možeš vidjeti dat
ću tebi i tvome potomstvu zauvijek.

<span id="an_13:16">13:16</span> Potomstvo ću tvoje učiniti kao prah na
zemlji. Ako tko mogne prebrojiti prah zemlje, i tvoje će potomstvo moći
prebrojiti.

<span id="an_13:17">13:17</span> Na noge! Prođi zemljom uzduž i
poprijeko jer ću je tebi predati."

<span id="an_13:18">13:18</span> Abram digne šatore i dođe pa se naseli
kod hrasta Mamre, što je u Hebronu. Ondje podigne žrtvenik Jahvi.

<span id="an_14:1">14:1</span> Kad Amrafel bijaše kralj Šineara, Ariok
kralj Elasara, Kedor-Laomer kralj Elama, Tidal kralj Gojima,

<span id="an_14:2">14:2</span> povedoše oni rat protiv Bere, kralja
Sodome, Birše, kralja Gomore, Šinaba, kralja Adme, Šemebera, kralja
Sebojima, i protiv kralja u Beli, to jest Soaru.

<span id="an_14:3">14:3</span> I vojske se sliju u dolinu Sidim, gdje je
danas Slano more.

<span id="an_14:4">14:4</span> Dvanaest su godina služili Kedor-Laomera,
ali trinaeste godine dignu se na ustanak.

<span id="an_14:5">14:5</span> U četrnaestoj godini digne se
Kedor-Laomer i kraljevi koji su bili s njim te potuku Refaimce u Ašterot
Karnajimu, Zuzijce u Hamu, Emijce na ravnici Kirjatajimu,

<span id="an_14:6">14:6</span> Horijce u brdskom kraju Seiru, blizu El
Parana, koji je uz pustinju.

<span id="an_14:7">14:7</span> Onda se povuku natrag i stignu u En
Mišpat, to jest Kadeš, i pokore sve krajeve Amalečana i Amorejaca, koji
su nastavali Haseson Tamar.

<span id="an_14:8">14:8</span> Zatim istupi kralj Sodome, kralj Gomore,
kralj Adme, kralj Sebojima i kralj Bele, odnosno Soara, te zapodjenu
borbu protiv onih u dolini Sidimu:

<span id="an_14:9">14:9</span> Kedor-Laomera, kralja Elama, Tidala,
kralja Gojima, Amrafela, kralja Šineara, Arioka, kralja Elasara - četiri
kralja protiv pet.

<span id="an_14:10">14:10</span> Dolina Sidim bila je puna provalija s
paklinom, pa kraljevi Sodome i Gomore, na bijegu, u njih poskaču, a
ostali izmaknu u planine.

<span id="an_14:11">14:11</span> Pobjednici pokupe sve blago po Sodomi i
Gomori i svu hranu pa odu.

<span id="an_14:12">14:12</span> Pograbe i Lota, Abramova bratića - i on
je živio u Sodomi - i njegovo blago pa otiđu.

<span id="an_14:13">14:13</span> A bjegunac neki - rođak Eškola i Anera,
Abramovih saveznika - donese vijest Abramu Hebrejcu dok je boravio kod
hrasta Amorejske Mamre.

<span id="an_14:14">14:14</span> Kad je Abram čuo da mu je bratić
zarobljen, skupi svoju momčad - rođenu u njegovu domu - njih trista
osamnaest, pa pođe u potjeru do Dana.

<span id="an_14:15">14:15</span> Podijeli svoje momke u dvije čete,
napadne noću te one potuče. Progonio ih je do Hobe, sjeverno od Damaska.

<span id="an_14:16">14:16</span> Povrati sve blago, svoga bratića Lota i
njegovo blago, žene i ostali svijet.

<span id="an_14:17">14:17</span> Pošto se vratio, porazivši
Kedor-Laomera i kraljeve koji su bili s njim, u susret mu, u dolinu
Šave, to jest u Kraljev dol, iziđe kralj Sodome.

<span id="an_14:18">14:18</span> A Melkisedek, kralj Šalema, iznese
kruha i vina. On je bio svećenik Boga Svevišnjega.

<span id="an_14:19">14:19</span> Blagoslovi ga govoreći: "Od Boga
Svevišnjega, Stvoritelja neba i zemlje, neka je Abramu blagoslov!

<span id="an_14:20">14:20</span> I Svevišnji Bog, što ti u ruke preda
neprijatelje, hvaljen bio!" Abram mu dade desetinu od svega.

<span id="an_14:21">14:21</span> Tada kralj Sodome reče Abramu: "Meni
daj ljude, a dobra uzmi sebi!"

<span id="an_14:22">14:22</span> Abram odgovori kralju Sodome: "Ruku
uzdižem pred Jahvom, Svevišnjim Stvoriteljem neba i zemlje,

<span id="an_14:23">14:23</span> da neću uzeti ni končića, ni remena od
obuće, niti išta što je tvoje da ne kažeš: na meni se Abram obogatio.

<span id="an_14:24">14:24</span> Ne, meni ništa, osim što su moji momci
upotrijebili; i dio za momčad što je sa mnom išla: Aner, Eškol i Mamre,
oni neka uzmu svoj dio."

<span id="an_15:1">15:1</span> Poslije tih događaja Jahve uputi Abramu
riječ u ukazanju: "Ne boj se, Abrame, ja sam ti zaštita; a nagrada tvoja
bit će vrlo velika!"

<span id="an_15:2">15:2</span> Abram odgovori: "Gospodine moj, Jahve,
čemu mi tvoji darovi kad ostajem bez poroda; kad je mojoj kući
nasljednik Eliezer Damaščanin?

<span id="an_15:3">15:3</span> Kako mi nisi dao potomstva - nastavi
Abram - jedan će, eto, od mojih ukućana postati moj baštinik."

<span id="an_15:4">15:4</span> Ali mu Jahve opet uputi riječ: "Taj neće
biti tvoj baštinik, nego će ti baštinik biti tvoj potomak."

<span id="an_15:5">15:5</span> Izvede ga van i reče: "Pogledaj na nebo i
zvijezde prebroj ako ih možeš prebrojiti." A onda doda: "Toliko će biti
tvoje potomstvo."

<span id="an_15:6">15:6</span> Abram povjerova Jahvi, i on mu to uračuna
u pravednost.

<span id="an_15:7">15:7</span> Tada mu on reče: "Ja sam Jahve koji sam
te odveo iz Ura Kaldejskoga da ti predam ovu zemlju u posjed."

<span id="an_15:8">15:8</span> A on odvrati: "Gospodine moj, Jahve, kako
ću ja doznati da ću je zaposjesti?"

<span id="an_15:9">15:9</span> Odgovori mu: "Prinesi mi junicu od tri
godine, kozu od tri godine, ovna od tri godine, jednu grlicu i jednog
golubića."

<span id="an_15:10">15:10</span> Sve mu to donese, rasiječe na pole i
metnu sve pole jednu prema drugoj; ptica nije rasijecao.

<span id="an_15:11">15:11</span> Ptice grabežljivice obarale se na
leševe, ali ih je Abram rastjerivao.

<span id="an_15:12">15:12</span> Kad je sunce bilo pri zalazu, dubok san
obuzme Abrama, a onda se na nj spusti gust mrak pun jeze.

<span id="an_15:13">15:13</span> Tada Bog reče Abramu: "Dobro znaj da će
tvoji potomci biti stranci u tuđoj zemlji; robovat će i biti tlačeni
četiri stotine godina,

<span id="an_15:14">15:14</span> ali narodu kojem budu služili ja ću
suditi; i konačno će izići s velikim blagom.

<span id="an_15:15">15:15</span> A ti ćeš k ocima svojim u miru poći, u
sretnoj starosti bit ćeš sahranjen.

<span id="an_15:16">15:16</span> Oni će se ovamo vratiti za četvrtog
naraštaja, jer mjera se zlodjela amorejskih još nije navršila."

<span id="an_15:17">15:17</span> Kad je sunce zašlo i pao gust mrak,
pojavi se zadimljen žeravnjak i goruća zublja te prođu između onih
dijelova.

<span id="an_15:18">15:18</span> Toga je dana Jahve sklopio Savez s
Abramom rekavši: "Potomstvu tvojemu dajem zemlju ovu od Rijeke u Egiptu
do Velike rijeke, rijeke Eufrata:

<span id="an_15:19">15:19</span> Kenijce, Kenižane, Kadmonce,

<span id="an_15:20">15:20</span> Hetite, Perižane, Refaimce,

<span id="an_15:21">15:21</span> Amorejce, Kanaance, Girgašane,
Jebusejce."

<span id="an_16:1">16:1</span> Abramova žena Saraja nije mu rađala
djece. A imaše ona sluškinju Egipćanku - zvala se Hagara.

<span id="an_16:2">16:2</span> I reče Saraja Abramu: "Vidiš, Jahve me
učinio nerotkinjom. Hajde k mojoj sluškinji, možda ću imati djece."
Abram posluša riječ Sarajinu.

<span id="an_16:3">16:3</span> Tako, pošto je Abram proboravio deset
godina u zemlji kanaanskoj, njegova žena Saraja uzme Hagaru, Egipćanku,
sluškinju svoju, pa je dade svome mužu Abramu za ženu.

<span id="an_16:4">16:4</span> Uđe on k Hagari te ona zače. A kad je
vidjela da je začela, s prezirom je gledala na svoju gospodaricu.

<span id="an_16:5">16:5</span> Tada reče Saraja Abramu: "Nepravda što se
meni nanosi tvoja je krivnja! Prepustila sam svoju sluškinju tvome
zagrljaju, ali otkako opazi da je zanijela, s prezirom na me gleda.
Jahve sudio i meni i tebi!"

<span id="an_16:6">16:6</span> Nato Abram odvrati Saraji: "Tvoja je
sluškinja u tvojoj ruci: kako ti se čini da je dobro, tako prema njoj
postupi!" Saraja postupi prema njoj tako loše da ona od nje pobježe.

<span id="an_16:7">16:7</span> Anđeo Jahvin nađe je kod izvora u
pustinji - uz vrelo što je na putu prema Šuru -

<span id="an_16:8">16:8</span> pa je zapita: "Hagaro, sluškinjo
Sarajina, odakle dolaziš i kamo ideš?" "Bježim, evo, od svoje
gospodarice Saraje", odgovori ona.

<span id="an_16:9">16:9</span> Nato joj anđeo Jahvin reče: "Vrati se
svojoj gospodarici i pokori joj se!"

<span id="an_16:10">16:10</span> Još joj reče anđeo Jahvin: "Tvoje ću
potomstvo silno umnožiti; od mnoštva se neće moći ni prebrojiti."

<span id="an_16:11">16:11</span> Dalje joj je anđeo Jahvin rekao: "Gle,
zanijela si i rodit ćeš sina. Nadjeni mu ime Jišmael, jer Jahve ču jad
tvoj.

<span id="an_16:12">16:12</span> On će biti kao divlje magare: ruka će
se njegova dizati na svakoga i svačija ruka na njega; i pred licem sve
mu braće on će stan sebi podići."

<span id="an_16:13">16:13</span> A Jahvu koji joj govoraše nazva: "Ti si
El Roi - Svevid Bog", jer - reče ona - "vidjeh Boga i nakon viđenja -
još živim!"

<span id="an_16:14">16:14</span> Stoga se taj zdenac zove Beer Lahaj Roi
- Zdenac životvornog Svevida, a eno ga između Kadeša i Bereda.

<span id="an_16:15">16:15</span> Rodi Hagara Abramu sina, a Abram sinu
što mu ga rodi Hagara nadjene ime Jišmael.

<span id="an_16:16">16:16</span> Abramu je bilo osamdeset i šest godina
kad mu je Hagara rodila Jišmaela.

<span id="an_17:1">17:1</span> Kad je Abramu bilo devedeset i devet
godina, ukaza mu se Jahve pa mu reče: "Ja sam El Šadaj - Bog Svesilni,
Mojim hodi putem i neporočan budi.

<span id="an_17:2">17:2</span> A Savez svoj ja sklapam s tobom i silno
ću te razmnožiti."

<span id="an_17:3">17:3</span> Abram pade ničice dok mu Bog govoraše
dalje:

<span id="an_17:4">17:4</span> "A ovo je Savez moj s tobom: postat ćeš
ocem mnogim narodima;

<span id="an_17:5">17:5</span> i nećeš se više zvati Abram - već Abraham
će ti ime biti, jer naroda mnogih ocem ja te postavljam.

<span id="an_17:6">17:6</span> Silno ću te rodnim učiniti; narode ću iz
tebe izvesti; i kraljevi će od tebe izaći.

<span id="an_17:7">17:7</span> Savez svoj sklapam između sebe i tebe i
tvoga potomstva poslije tebe - Savez svoj za vjekove: ja ću biti Bogom
tvojim i tvoga potomstva poslije tebe.

<span id="an_17:8">17:8</span> Tebi i tvome potomstvu poslije tebe dajem
zemlju u kojoj boraviš kao pridošlica - svu zemlju kanaansku - u
vjekovni posjed; a ja ću biti njihov Bog."

<span id="an_17:9">17:9</span> Još reče Bog Abrahamu: "A ti Savez čuvaj
moj - ti i tvoje potomstvo poslije tebe u sve vijeke.

<span id="an_17:10">17:10</span> A ovo je Savez moj s tobom i tvojim
potomstvom poslije tebe koji ćeš vršiti: svako muško među vama neka bude
obrezano.

<span id="an_17:11">17:11</span> Obrezujte se, i to neka bude znak
Saveza između mene i vas.

<span id="an_17:12">17:12</span> Svako muško među vama, kroz vaša
pokoljenja, kad mu se navrši osam dana, neka bude obrezano; i rob, rođen
u vašem domu, i onaj što bude kupljen od stranca, koji ne bude od vaše
krvi.

<span id="an_17:13">17:13</span> Da, i rob rođen u tvome domu ili za
novac kupljen mora se obrezati! Tako će moj Savez na vašem tijelu ostati
vječnim Savezom.

<span id="an_17:14">17:14</span> Muško koje se ne bi obrezalo neka se
odstrani od svoga roda: takav je prekršio moj Savez."

<span id="an_17:15">17:15</span> Još reče Bog Abrahamu: "Tvojoj ženi
Saraji nije više ime Saraja: Sara će joj ime biti.

<span id="an_17:16">17:16</span> Nju ću ja blagosloviti i od nje ti dati
sina; blagoslov ću na nju izliti te će se narodi od nje razviti;
kraljevi će narodima od nje poteći."

<span id="an_17:17">17:17</span> Abraham pade ničice pa se nasmija i
reče u sebi: "Onome komu je stotinu godina, zar se može roditi dijete?
Zar će Sara u devedesetoj rod rađati!"

<span id="an_17:18">17:18</span> Abraham reče Bogu: "Neka tvojom milošću
Jišmael poživi!"

<span id="an_17:19">17:19</span> A Bog reče: "Ipak će ti tvoja žena Sara
roditi sina; nadjeni mu ime Izak. Savez svoj s njime ću sklopiti, Savez
vječni s njime i s njegovim potomstvom poslije njega.

<span id="an_17:20">17:20</span> I za Jišmaela uslišah te. Evo ga
blagoslivljam: rodnim ću ga učiniti i silno ga razmnožiti; dvanaest će
knezova od njega postati i u velik će narod izrasti.

<span id="an_17:21">17:21</span> Ali ću držati svoj Savez s Izakom, koga
će ti roditi Sara dogodine u ovo doba."

<span id="an_17:22">17:22</span> Kad je završio razgovor s njim, od
Abrahama Bog se podiže.

<span id="an_17:23">17:23</span> Uzme zatim Abraham svoga sina Jišmaela
i sve robove koji su bili rođeni u njegovu domu i sve koje je kupio
novcem - sve muške ukućane - pa ih toga istog dana obreže, kako mu je
Bog rekao.

<span id="an_17:24">17:24</span> Abrahamu bijaše devedeset i devet
godina kad se obrezao,

<span id="an_17:25">17:25</span> a njegovu sinu Jišmaelu bijaše trinaest
godina kad ga obreza.

<span id="an_17:26">17:26</span> Tako su toga istog dana bili obrezani
Abraham i njegov sin Jišmael;

<span id="an_17:27">17:27</span> i svi muškarci njegova doma, rođeni u
njegovoj kući ili za novac kupljeni od stranca - svi s njim bijahu
obrezani.

<span id="an_18:1">18:1</span> Jahve mu se ukaza kod hrasta Mamre dok je
on sjedio na ulazu u šator za dnevne žege.

<span id="an_18:2">18:2</span> Podigavši oči, opazi tri čovjeka gdje
stoje nedaleko od njega. Čim ih spazi, potrča s ulaza šatora njima u
susret. Pade ničice na zemlju

<span id="an_18:3">18:3</span> pa reče: "Gospodine moj, ako sam stekao
milost u tvojim očima, nemoj mimoići svoga sluge!

<span id="an_18:4">18:4</span> Nek' se donese malo vode: operite noge i
pod stablom otpočinite.

<span id="an_18:5">18:5</span> Donijet ću kruha da se okrijepite prije
nego pođete dalje. TÓa k svome ste sluzi navratili." Oni odgovore:
"Dobro, učini kako si rekao!"

<span id="an_18:6">18:6</span> Abraham se požuri u šator k Sari pa joj
reče: "Brzo! Tri mjerice najboljeg brašna! Zamijesi i prevrtu ispeci!"

<span id="an_18:7">18:7</span> Zatim Abraham otrča govedima, uhvati
tele, mlado i debelo, i dade ga momku da ga brže zgotovi.

<span id="an_18:8">18:8</span> Poslije uzme masla, mlijeka i zgotovljeno
tele pa stavi pred njih, a sam stajaše pred njima, pod stablom, dok su
blagovali.

<span id="an_18:9">18:9</span> "Gdje ti je žena Sara?" - zapitaju ga.
"Eno je pod šatorom", odgovori.

<span id="an_18:10">18:10</span> Onda on reče: "Vratit ću se k tebi kad
isteče vrijeme trudnoće; a tvoja žena Sara imat će sina." Iza njega, na
ulazu u šator, Sara je prisluškivala.

<span id="an_18:11">18:11</span> Abraham i Sara bijahu u odmakloj dobi,
ostarjeli. U Sare bijaše prestalo što biva u žena.

<span id="an_18:12">18:12</span> Zato se u sebi Sara smijala i govorila:
"Pošto sam uvenula, sad da spoznam nasladu? A još mi je i gospodar
star!"

<span id="an_18:13">18:13</span> Onda Jahve upita Abrahama: "A zašto se
Sara smijala i govorila: 'Kako ću rod roditi ja starica?'

<span id="an_18:14">18:14</span> Zar je Jahvi išta nemoguće? Navratit ću
se k tebi kad isteče vrijeme trudnoće: Sara će imati sina."

<span id="an_18:15">18:15</span> Sara se napravi nevještom govoreći:
"Nisam se smijala." Jer se prestrašila. Ali on reče: "Jesi, smijala si
se!"

<span id="an_18:16">18:16</span> Ljudi ustanu i krenu put Sodome.
Abraham pođe s njima da ih isprati.

<span id="an_18:17">18:17</span> Jahve pomisli: "Zar da sakrivam od
Abrahama što ću učiniti

<span id="an_18:18">18:18</span> kad će od Abrahama nastati velik i
brojan narod te će se svi narodi zemlje njim blagoslivljati?

<span id="an_18:19">18:19</span> Njega sam izlučio zato da pouči svoju
djecu i svoju buduću obitelj kako će hoditi putem Jahvinim, radeći što
je dobro i pravedno, tako da Jahve mogne ostvariti što je Abrahamu
obećao."

<span id="an_18:20">18:20</span> Onda Jahve nastavi: "Velika je vika na
Sodomu i Gomoru da je njihov grijeh pretežak.

<span id="an_18:21">18:21</span> Idem dolje da vidim rade li zaista kako
veli tužba što je do mene stigla. Želim razvidjeti."

<span id="an_18:22">18:22</span> Odande ljudi krenu prema Sodomi, dok je
Abraham još stajao pred Jahvom.

<span id="an_18:23">18:23</span> Nato se Abraham primače bliže i reče:
"Hoćeš li iskorijeniti i nevinoga s krivim?

<span id="an_18:24">18:24</span> Možda ima pedeset nevinih u gradu. Zar
ćeš uništiti mjesto radije nego ga poštedjeti zbog pedeset nevinih koji
budu ondje?

<span id="an_18:25">18:25</span> Daleko to bilo od tebe da ubijaš
nevinoga kao i krivoga, tako da i nevini i krivi prođu jednako! Daleko
bilo od tebe! Zar da ni Sudac svega svijeta ne radi pravo?"

<span id="an_18:26">18:26</span> "Ako nađem u gradu Sodomi pedeset
nevinih", odvrati Jahve, "zbog njih ću poštedjeti cijelo mjesto."

<span id="an_18:27">18:27</span> "Ja se, evo, usuđujem govoriti
Gospodinu", opet progovori Abraham. - "Ja, prah i pepeo!

<span id="an_18:28">18:28</span> Da slučajno bude nevinih pet manje od
pedeset, bi li uništio sav grad zbog tih pet?" "Neću ga uništiti ako ih
ondje nađem četrdeset i pet", odgovori.

<span id="an_18:29">18:29</span> "Ako ih se ondje možda nađe samo
četrdeset?" - opet će Abraham. "Neću to učiniti zbog četrdesetorice",
odgovori.

<span id="an_18:30">18:30</span> "Neka se Gospodin ne ljuti ako
nastavim. Ako ih se ondje nađe možda samo trideset?" - opet će on. "Neću
to učiniti", odgovori, "ako ih ondje nađem samo trideset."

<span id="an_18:31">18:31</span> "Evo se opet usuđujem govoriti
Gospodinu", nastavi dalje. "Ako ih se slučajno ondje nađe samo
dvadeset?" "Neću ga uništiti", odgovori, "zbog dvadesetorice."

<span id="an_18:32">18:32</span> "Neka se Gospodin ne ljuti", on će
opet, "ako rečem još samo jednom: Ako ih je slučajno ondje samo deset?"
"Neću ga uništiti zbog njih deset", odgovori.

<span id="an_18:33">18:33</span> Kad je Jahve završio razgovor s
Abrahamom, ode, a Abraham se vrati u svoje mjesto.

<span id="an_19:1">19:1</span> Ona dva anđela stignu navečer u Sodomu
dok je Lot sjedio na vratima Sodome. Kad ih Lot ugleda, ustade i pođe im
u susret. Nakloni se licem do zemlje,

<span id="an_19:2">19:2</span> a onda im reče: "Molim, gospodo, svrnite
u kuću svoga sluge da noć provedete i noge operete; a onda možete na put
rano." A oni rekoše: "Ne, noć ćemo provesti na trgu."

<span id="an_19:3">19:3</span> Ali ih on uporno navraćaše, i oni se
uvratiše k njemu i uđoše u njegovu kuću. On ih ugosti, ispeče pogaču te
blagovaše.

<span id="an_19:4">19:4</span> Još ne bijahu legli na počinak, kad
građani Sodome, mladi i stari, sav narod do posljednjeg čovjeka, opkole
kuću.

<span id="an_19:5">19:5</span> Zovnu Lota pa mu reknu: "Gdje su ljudi
što su noćas došli k tebi? Izvedi nam ih da ih se namilujemo?"

<span id="an_19:6">19:6</span> Lot iziđe k njima na ulaz, a za sobom
zatvori vrata.

<span id="an_19:7">19:7</span> "Braćo moja," reče on, "molim vas, ne
činite toga zla!

<span id="an_19:8">19:8</span> Imam, evo, dvije kćeri s kojima još
čovjek nije imao dodira: njih ću vam izvesti pa činite s njima što
želite; samo ovim ljudima nemojte ništa učiniti jer su došli pod sjenu
moga krova."

<span id="an_19:9">19:9</span> "Odstupi odatle!" - rekoše. - "Došao kao
dotepenac, a za suca se već postavlja. Sad ćemo mi s tobom gore nego s
njima." I nasrnuše na jadnika Lota i navališe na vrata da ih razbiju.

<span id="an_19:10">19:10</span> Ali ona dvojica pruže ruke van,
povukoše Lota k sebi u kuću i zatvore vrata;

<span id="an_19:11">19:11</span> a ljude pred vratima, mlade i stare,
zabliješte tako da nisu mogli naći vrata.

<span id="an_19:12">19:12</span> Onda ona dvojica upitaju Lota: "Koga
još ovdje imaš: sinove i kćeri, sve koje imaš u gradu iz mjesta izvedi!

<span id="an_19:13">19:13</span> Jer mi ćemo zatrti ovo mjesto: vika je
na njih pred Jahvom postala tolika te nas Jahve posla da ga uništimo."

<span id="an_19:14">19:14</span> Iziđe Lot da to kaže svojima budućim
zetovima koji namjeravahu uzeti njegove kćeri te reče: "Na noge!
Odlazite iz ovog mjesta jer će Jahve uništiti grad!" Ali je u očima
svojih budućih zetova ispao kao da zbija šalu.

<span id="an_19:15">19:15</span> Kako zora puče, anđeli navale na Lota
govoreći: "Na noge! Uzmi svoju ženu i svoje dvije kćeri koje su ovdje da
ne budeš zatrt kaznom grada!"

<span id="an_19:16">19:16</span> Ali on oklijevaše. Zato ga oni uzeše za
ruku, a tako i njegovu ženu i njegove dvije kćeri i - po smilovanju
Jahvinu nad njim - odvedoše ih i ostaviše izvan grada.

<span id="an_19:17">19:17</span> Kad ih izvedoše u polje, jedan
progovori: "Bježi da život spasiš! Ne obaziri se niti se igdje u ravnici
zaustavljaj! Bježi u brdo da ne budeš zatrt!"

<span id="an_19:18">19:18</span> Ali Lot odvrati: "Nemoj, gospodine!

<span id="an_19:19">19:19</span> Nego ako je tvoj sluga našao milost u
tvojim očima - a toliko milosrđe već si mi iskazao spasivši mi život -
ja ne mogu pobjeći u brdo a da me nesreća ne snađe i ne poginem.

<span id="an_19:20">19:20</span> Eno onamo grada; dosta je blizu da u nj
pobjegnem, a mjesto je tako malo. Daj da onamo bježim - mjesto je zbilja
maleno - daj da život spasim!"

<span id="an_19:21">19:21</span> Odgovori mu: "Uslišat ću ti i tu molbu
i neću zatrti grada o kojemu govoriš.

<span id="an_19:22">19:22</span> Brzo! Bježi onamo, jer ne mogu ništa
činiti dok ti onamo ne stigneš." Zato se onaj grad zove Soar.

<span id="an_19:23">19:23</span> Kako je sunce na zemlju izlazilo i Lot
ulazio u Soar,

<span id="an_19:24">19:24</span> Jahve zapljušti s neba na Sodomu i
Gomoru sumpornim ognjem

<span id="an_19:25">19:25</span> i uništi one gradove i svu onu ravnicu,
sve žitelje gradske i sve raslinstvo na zemlji.

<span id="an_19:26">19:26</span> A Lotova se žena obazre i pretvori se u
stup soli.

<span id="an_19:27">19:27</span> Sutradan u rano jutro Abraham se požuri
na mjesto gdje je stajao pred Jahvom,

<span id="an_19:28">19:28</span> upravi pogled prema Sodomi i Gomori i
svoj ravnici u daljini: i vidje kako se diže dim nad zemljom kao dim
kakve klačine.

<span id="an_19:29">19:29</span> Tako se Bog, dok je zatirao gradove u
ravnici u kojima je Lot boravio, sjetio Abrahama i uklonio Lota ispred
propasti.

<span id="an_19:30">19:30</span> Lot se bojao boraviti u Soaru, pa sa
svoje dvije kćeri ode gore iz Soara i nastani se u brdu. On i njegove
dvije kćeri živjeli su u pećini.

<span id="an_19:31">19:31</span> Starija reče mlađoj: "Otac nam ostarje,
a muža na zemlji nema da bude s nama, kako je običaj po svem svijetu.

<span id="an_19:32">19:32</span> Hajdemo oca opiti vinom, pa s njime
leći: tako ćemo s ocem sačuvati potomstvo."

<span id="an_19:33">19:33</span> One noći opiju oca vinom, i starija ode
te legne sa svojim ocem, a on nije znao kad je legla ni kad je ustala.

<span id="an_19:34">19:34</span> Sutradan starija reče mlađoj: "Sinoć
sam, eto, ležala ja s našim ocem; napojimo ga vinom i noćas, pa idi ti i
s njim lezi: tako ćemo ocu sačuvati potomstvo."

<span id="an_19:35">19:35</span> Opiju oca vinom i one noći te mlađa ode
i s njim legne, a on nije znao kad je legla ni kad je ustala.

<span id="an_19:36">19:36</span> Tako obje Lotove kćeri zanesu s ocem.

<span id="an_19:37">19:37</span> Starija rodi sina i nadjenu mu ime
Moab. On je praotac današnjih Moabaca.

<span id="an_19:38">19:38</span> I mlađa rodi sina i nadjene mu ime
Ben-Ami. On je praotac današnjih Amonaca.

<span id="an_20:1">20:1</span> Odande Abraham krene u krajeve Negeba i
nastani se između Kadeša i Šura. Dok je boravio kao pridošlica u Geraru,

<span id="an_20:2">20:2</span> rekao je Abraham za svoju ženu Saru da mu
je sestra. I Abimelek, kralj gerarski, uze Saru sebi.

<span id="an_20:3">20:3</span> Ali Bog dođe Abimeleku noću u snu te mu
reče: "Zbog žene koju si uzeo moraš umrijeti, jer je ona žena udata."

<span id="an_20:4">20:4</span> A nije se Abimelek k njoj približavao.
Zato reče: "Gospodine, zar ćeš pravednika pogubiti?

<span id="an_20:5">20:5</span> Zar mi on nije rekao: 'Ona mi je sestra.'
A ona mi je sama rekla: 'On je moj brat.' Čiste sam savjesti i
neokaljanih ruku ovo učinio."

<span id="an_20:6">20:6</span> Bog mu odvrati u snu: "Znam da si to
učinio čiste savjesti; i ja sam te zadržavao da protiv mene ne griješiš;
i nisam dopuštao da je dotakneš.

<span id="an_20:7">20:7</span> Sada vrati čovjeku ženu njegovu; prorok
je on; molit će se za tebe da ostaneš na životu. Ako je ne vratiš, znaj
da ćeš umrijeti, ti i svi tvoji."

<span id="an_20:8">20:8</span> Rano ujutro Abimelek ustane, sazove sve
svoje sluge i kaže im sve što je bilo, a ljudi se veoma uplaše.

<span id="an_20:9">20:9</span> Potom Abimelek dozva Abrahama te mu reče:
"Što si nam učinio! Čime sam se ja ogriješio prema tebi da izložiš mene
i moje kraljevstvo velikoj grehoti? Ponio si se prema meni kako ne
valja.

<span id="an_20:10">20:10</span> Što si, dakle na umu imao", upita dalje
Abimelek, "kad si tako radio?"

<span id="an_20:11">20:11</span> Abraham uzvrati: "Zbilja sam držao da
nema Božjeg straha u ovome mjestu, pa će me ljudi ubiti zbog moje žene.

<span id="an_20:12">20:12</span> A onda, ona je uistinu moja sestra: kći
je moga oca, iako ne i moje majke, pa je pošla za me.

<span id="an_20:13">20:13</span> A kad me Bog udaljio od doma očeva,
rekoh joj: Ovu mi uslugu učini: kamo god dođemo, reci o meni da sam ti
brat."

<span id="an_20:14">20:14</span> Abimelek uzme ovaca i goveda, sluga i
sluškinja pa ih dade Abrahamu; vrati mu i njegovu ženu Saru.

<span id="an_20:15">20:15</span> Abimelek zatim reče: "Evo, moja ti je
zemlja otvorena. Nastani se gdje ti se svidi!"

<span id="an_20:16">20:16</span> A Sari reče: "Evo tisuću srebrnika što
ih dajem tvome bratu: neka ti budu koprenom pred očima sviju što su s
tobom. Ti si svakako opravdana."

<span id="an_20:17">20:17</span> Abraham se pomoli Bogu, i Bog ozdravi
Abimeleka, njegovu ženu i njegove sluškinje, tako te opet mogahu rađati.

<span id="an_20:18">20:18</span> Jer Jahve bijaše zbog Sare, Abrahamove
žene, zatvorio svaku utrobu u domu Abimelekovu.

<span id="an_21:1">21:1</span> Jahve se sjeti Sare kako je rekao i učini
joj kako je obećao:

<span id="an_21:2">21:2</span> Sara zače i rodi Abrahamu sina u njegovoj
starosti - u vrijeme koje je Bog označio.

<span id="an_21:3">21:3</span> Abraham nadjene ime Izak svome sinu što
mu ga Sara rodi.

<span id="an_21:4">21:4</span> I poslije osam dana obreza Abraham svoga
sina Izaka, kako mu je Bog naredio.

<span id="an_21:5">21:5</span> Abrahamu bijaše stotinu godina kad mu se
rodio sin Izak.

<span id="an_21:6">21:6</span> Sara reče: "Dade mi Bog da se nasmijem, i
tko god to čuje nasmijat će mi se."

<span id="an_21:7">21:7</span> Još doda: "Tko bi ikad rekao Abrahamu:
djecu će ti Sara dojiti! Ipak sina mu rodih u starosti".

<span id="an_21:8">21:8</span> Dijete je raslo i bilo od sise odbijeno.
A u dan u koji Izak bijaše od sise odbijen Abraham priredi veliku gozbu.

<span id="an_21:9">21:9</span> Jednom opazi Sara gdje se sin koga je
Egipćanka Hagara Abrahamu rodila igra s njezinim sinom Izakom,

<span id="an_21:10">21:10</span> pa reče Abrahamu: "Otjeraj tu sluškinju
i njezina sina, jer sin sluškinje ne smije biti baštinik s mojim sinom -
s Izakom!"

<span id="an_21:11">21:11</span> To je Abrahamu bilo nemilo, jer je i
Jišmael bio njegov sin.

<span id="an_21:12">21:12</span> Ali Bog reče Abrahamu: "Nemoj se
uznemirivati zbog dječaka i zbog svoje sluškinje; sve što ti kaže Sara
poslušaj, jer će Izakovo potomstvo tebi ovjekovječiti ime.

<span id="an_21:13">21:13</span> I od sina tvoje sluškinje podići ću
velik narod, jer je tvoj potomak."

<span id="an_21:14">21:14</span> Rano ujutro Abraham uze kruha i
mješinicu vode pa dade Hagari; stavi to na njezina ramena, zajedno s
dječakom, te je otpusti. Vrludala je amo-tamo po pustinji Beer Šebe.

<span id="an_21:15">21:15</span> Potrošivši vodu iz mješinice, ostavi
dijete pod jednim grmom,

<span id="an_21:16">21:16</span> a sama ode i sjede nasuprot, daleko
koliko luk može dobaciti. Govorila je u sebi: "Neću da vidim kako dijete
umire." Sjedeći tako, udari u jecanje.

<span id="an_21:17">21:17</span> Bog ču plač dječaka te anđeo Božji
zovne s neba Hagaru i reče joj: "Što ti je, Hagaro? Ne boj se! Jer je
Bog čuo plač dječaka u njegovoj nevolji.

<span id="an_21:18">21:18</span> Na noge! Digni dječaka i utješi ga, jer
od njega ću podići velik narod."

<span id="an_21:19">21:19</span> Tada joj Bog otvori oči pa ona opazi
studenac. Ode i napuni vodom mješinicu pa napoji dječaka.

<span id="an_21:20">21:20</span> Bog je bio s dječakom te je rastao i
odrastao. Živio je u pustinji te postao vješt u strijeljanju iz luka.

<span id="an_21:21">21:21</span> Dom mu bijaše u pustinji Paranu; a
njegova mu majka dobavi ženu iz zemlje egipatske.

<span id="an_21:22">21:22</span> U to vrijeme Abimelek - koga je pratio
Fikol, zapovjednik njegove vojske - reče Abrahamu: "Bog je s tobom u
svemu što radiš.

<span id="an_21:23">21:23</span> Stoga mi se ovdje i sada zakuni Bogom
da nećeš varati ni mene ni moju rodbinu i prijatelje nego da ćeš se
prema meni i prema zemlji u kojoj sad boraviš ponašati pošteno, kao što
sam se ja prema tebi ponio."

<span id="an_21:24">21:24</span> "Kunem se", odgovori Abraham.

<span id="an_21:25">21:25</span> Onda Abraham prekori Abimeleka zbog
zdenca vode što su ga Abimelekove sluge bile prisvojile.

<span id="an_21:26">21:26</span> A Abimelek reče: "Ne znam tko je to
učinio; ni ti me nisi o tome obavijestio, niti sam ja o tome čuo, osim
danas."

<span id="an_21:27">21:27</span> Abraham uzme ovaca i goveda pa ih dade
Abimeleku te njih dvojica sklope savez.

<span id="an_21:28">21:28</span> Potom Abraham razluči napose sedam
janjaca od stada.

<span id="an_21:29">21:29</span> Nato Abimelek zapita Abrahama: "Što
znači ovih sedam janjaca koje si na stranu stavio?"

<span id="an_21:30">21:30</span> A on odgovori: "Primi ovih sedam
janjaca iz moje ruke da mi bude dokazom da sam ja iskopao ovaj zdenac."

<span id="an_21:31">21:31</span> Zato se ono mjesto nazvalo Beer Šeba;
jer se njih dvojica ondje zakleše.

<span id="an_21:32">21:32</span> Pošto su sklopili savez kod Beer Šebe,
Abimelek i zapovjednik njegove vojske Fikol odu i vrate se u zemlju
Filistejaca.

<span id="an_21:33">21:33</span> Abraham zasadi kod Beer Šebe tamarisku
i ondje zazove ime Jahve - Boga Vječnoga.

<span id="an_21:34">21:34</span> Dugo je vremena Abraham proveo u zemlji
filistejskoj kao pridošlica.

<span id="an_22:1">22:1</span> Poslije tih događaja Bog stavi Abrahama
na kušnju. Zovnu ga: "Abrahame!" On odgovori: "Evo me!"

<span id="an_22:2">22:2</span> Bog nastavi: "Uzmi svoga sina, jedinca
svoga Izaka koga ljubiš, i pođi u krajinu Moriju pa ga ondje prinesi kao
žrtvu paljenicu na brdu koje ću ti pokazati."

<span id="an_22:3">22:3</span> Ujutro Abraham podrani, osamari magarca,
sa sobom povede dvojicu svojih slugu i svog sina Izaka, pošto je prije
nacijepao drva za žrtvu paljenicu, i uputi se na mjesto koje mu je Bog
označio.

<span id="an_22:4">22:4</span> Treći dan Abraham podigne oči i opazi
mjesto izdaleka.

<span id="an_22:5">22:5</span> Abraham onda reče slugama: "Vi ostanite
ovdje uz magarca, a ja i dječak odosmo gore da se poklonimo, pa ćemo se
vratiti k vama".

<span id="an_22:6">22:6</span> Abraham uzme drva za žrtvu paljenicu,
stavi ih na sina Izaka, a u svoju ruku uzme kremen i nož. Tako pođu
obojica zajedno.

<span id="an_22:7">22:7</span> Onda Izak reče svome ocu Abrahamu: "Oče!"
"Evo me, sine!" - javi se on. "Evo kremena i drva," opet će sin, "ali
gdje je janje za žrtvu paljenicu?"

<span id="an_22:8">22:8</span> "Bog će već providjeti janje za žrtvu
paljenicu, sine moj!" - odgovori Abraham. I nastave put.

<span id="an_22:9">22:9</span> Stignu na mjesto o kojemu je Bog govorio.
Ondje Abraham podigne žrtvenik, naslaže drva, sveže svog sina Izaka i
položi ga po drvima na žrtvenik.

<span id="an_22:10">22:10</span> Pruži sad Abraham ruku i uzme nož da
zakolje svog sina.

<span id="an_22:11">22:11</span> Uto ga zovne s neba anđeo Jahvin i
poviče: "Abrahame! Abrahame!" "Evo me!" - odgovori on.

<span id="an_22:12">22:12</span> "Ne spuštaj ruku na dječaka", reče,
"niti mu što čini! Sad, evo, znam da se Boga bojiš, jer nisi uskratio ni
svog sina, jedinca svoga."

<span id="an_22:13">22:13</span> Podiže Abraham oči i pogleda, i gle -
za njim ovan, rogovima se zapleo u grmu. Tako Abraham ode, uzme ovna i
prinese ga za žrtvu paljenicu mjesto svoga sina.

<span id="an_22:14">22:14</span> Onome mjestu Abraham dade ime "Jahve
proviđa". Zato se danas veli: "Na brdu Jahvina proviđanja."

<span id="an_22:15">22:15</span> Anđeo Jahvin zovne Abrahama s neba
drugi put

<span id="an_22:16">22:16</span> i reče: "Kunem se samim sobom,
izjavljuje Jahve: Kad si to učinio i nisi mi uskratio svog jedinca sina,

<span id="an_22:17">22:17</span> svoj ću blagoslov na te izliti i
učiniti tvoje potomstvo brojnim poput zvijezda na nebu i pijeska na
obali morskoj! A tvoji će potomci osvajati vrata svojih neprijatelja.

<span id="an_22:18">22:18</span> Budući da si poslušao moju zapovijed,
svi će se narodi zemlje blagoslivljati tvojim potomstvom."

<span id="an_22:19">22:19</span> Zatim se Abraham vrati k svojim slugama
pa se zajedno upute u Beer Šebu. U Beer Šebi se Abraham nastani.

<span id="an_22:20">22:20</span> Poslije tih događaja obavijeste
Abrahama: "I tvome bratu Nahoru Milka je porodila djecu:

<span id="an_22:21">22:21</span> njegova prvorođenca Usa, brata mu Buza
i Kemuela - oca Aramova,

<span id="an_22:22">22:22</span> Keseda, Haza, Pildaša, Jidlafa i
Betuela."

<span id="an_22:23">22:23</span> Betuel je bio otac Rebekin. Njih je
osam rodila Milka Nahoru, Abrahamovu bratu.

<span id="an_22:24">22:24</span> A i njegova suložnica, kojoj bijaše ime
Reuma, rodila je Tebaha, Gahama, Tahaša i Maaku.

<span id="an_23:1">23:1</span> Duljina Sarina života bila je stotinu
dvadeset i sedam godina.

<span id="an_23:2">23:2</span> Sara umrije u Kirjat Arbi, to jest u
Hebronu, u zemlji kanaanskoj; i Abraham uđe u žalost za Sarom i naricaše
za njom.

<span id="an_23:3">23:3</span> Potom se Abraham digne ispred svoje
pokojnice te prozbori sinovima Hetovim:

<span id="an_23:4">23:4</span> "Premda sam ja među vama doseljeni
stranac, prodajte mi zemljište za grob među vama, tako da mogu iznijeti
svoju pokojnicu i sahraniti je."

<span id="an_23:5">23:5</span> A sinovi Hetovi odgovore Abrahamu:

<span id="an_23:6">23:6</span> "Gospodine, saslušaj nas! Ti si izabranik
Božji u našoj sredini. Pokopaj svoju pokojnicu u našem najbiranijem
grobu. Nitko ti od nas neće odbiti svoga groba da mogneš sahraniti svoju
pokojnicu."

<span id="an_23:7">23:7</span> Nato se Abraham diže pa se mještanima,
sinovima Hetovim, duboko pokloni

<span id="an_23:8">23:8</span> te im reče: "Ako se slažete da svoju
pokojnicu uklonim i sahranim, čujte me: zauzmite se za me kod Efrona,
sina Soharova,

<span id="an_23:9">23:9</span> da mi proda spilju Makpelu što njemu
pripada a nalazi se na kraju njegova posjeda; neka mi je za punu cijenu,
u vašoj nazočnosti, proda u vlasništvo za sahranjivanje."

<span id="an_23:10">23:10</span> A Efron je sjedio sa sinovima Hetovim.
Potom Efron, Hetit, odgovori Abrahamu da ga čuju sinovi Hetovi svojim
ušima - svi koji su sjedili u vijeću onoga grada:

<span id="an_23:11">23:11</span> "Ne, moj gospodine! Saslušaj mene! Ja
tebi dajem poljanu i spilju što je na njoj; darujem ti to pred sinovima
svoga naroda. Sahrani svoju pokojnicu."

<span id="an_23:12">23:12</span> Abraham se duboko nakloni mještanima,

<span id="an_23:13">23:13</span> a onda progovori Efronu da mještani
čuju na svoje uši: "Ded me samo poslušaj! Dajem ti cijenu za poljanu;
primi je od mene da ondje mogu sahraniti svoju pokojnicu!"

<span id="an_23:14">23:14</span> Efron odgovori Abrahamu:

<span id="an_23:15">23:15</span> "Čuj me, moj gospodine: zemljište u
vrijednosti od četiri stotine srebrnika, što je to tebi i meni! Sahrani,
dakle, svoju pokojnicu!"

<span id="an_23:16">23:16</span> Abraham se složi s Efronom; isplati
Abraham Efronu novac što ga je spomenuo tako da su na svoje uši čuli
sinovi Hetovi - četiri stotine srebrnika trgovačke mjere.

<span id="an_23:17">23:17</span> I tako Efronova poljana u Makpeli
nasuprot Mamri - poljana, spilja i sva stabla što su bila na poljani -

<span id="an_23:18">23:18</span> prijeđe u vlasništvo Abrahamovo u
nazočnosti sinova Hetovih, sviju koji su sjedili u vijeću svoga grada.

<span id="an_23:19">23:19</span> A onda Abraham sahrani svoju ženu Saru
u spilji na poljani Makpeli nasuprot Mamri - danas Hebronu - u zemlji
kanaanskoj.

<span id="an_23:20">23:20</span> Tako je poljana i spilja na njoj prešla
od sinova Hetovih u vlasništvo Abrahamovo za sahranjivanje.

<span id="an_24:1">24:1</span> Abraham bijaše već ostario, zašao u
godine, Jahve je Abrahama blagoslovio u svemu.

<span id="an_24:2">24:2</span> Abraham prozbori svome najstarijem sluzi
u kući, pod čijom je upravom bilo sve njegovo: "Stavi svoju ruku pod
moje stegno

<span id="an_24:3">24:3</span> da te zakunem Jahvom, Bogom neba i Bogom
zemlje, da mome sinu nećeš nabaviti za ženu ni jednu od kćeri Kanaanaca,
među kojima boravim,

<span id="an_24:4">24:4</span> nego ćeš otići u moj rodni kraj i
dobaviti ženu mom sinu Izaku."

<span id="an_24:5">24:5</span> A sluga mu reče: "A što ako žena ne
htjedne za mnom ići u ovu zemlju? Hoću li ja onda odvesti tvoga sina u
zemlju iz koje si ti došao?"

<span id="an_24:6">24:6</span> Abraham mu odgovori: "Dobro pripazi da
onamo ne vodiš moga sina!

<span id="an_24:7">24:7</span> Jahve, Bog nebesa, koji me odveo iz kuće
moga oca i rodnog kraja i koji mi je pod zakletvom obećao: 'Tvome ću
potomstvu dati ovu zemlju', pred tobom će poslati svog anđela, i odande
ćeš ti dovesti ženu mome sinu.

<span id="an_24:8">24:8</span> A ako žena ne bude htjela za tobom poći,
ti ćeš biti oslobođen od ove moje zakletve; ali moga sina onamo ne
vodi!"

<span id="an_24:9">24:9</span> Tako sluga stavi svoju ruku pod stegno
Abrahamu, svom gospodaru, te mu se zakune.

<span id="an_24:10">24:10</span> Sluga opremi deset gospodarevih deva,
ponese sa sobom svakog blaga svoga gospodara pa se zaputi u Aram
Naharajim, u Nahorov grad.

<span id="an_24:11">24:11</span> Pusti deve da poliježu izvan grada,
pokraj studenca. Bijaše večer, kad žene izlaze da crpu vodu.

<span id="an_24:12">24:12</span> Onda reče: "Oh, Jahve, Bože moga
gospodara Abrahama, molim te, iziđi mi danas u susret i mome gospodaru
Abrahamu milost iskaži!

<span id="an_24:13">24:13</span> Evo me kraj studenca, a kćeri onih iz
grada dolaze crpsti vodu;

<span id="an_24:14">24:14</span> pa neka djevojka kojoj ja rečem: 'Molim
te, spusti svoj vrč da se napijem', a ona odgovori: 'Pij! I deve ću ti
napojiti', bude ona koju si odredio za svoga slugu Izaka. Tako ću
saznati da si iskazao milost mome gospodaru."

<span id="an_24:15">24:15</span> Tek što on izreče svoje, gle, dođe
Rebeka, kći Betuelova; taj Betuel bijaše sin Milke, žene Abrahamova
brata Nahora. Dođe ona s krčagom na ramenu.

<span id="an_24:16">24:16</span> Djevojka je bila krasna, djevica koju
muškarac nije dirnuo. Siđe ona k vrelu, napuni krčag i eto je opet gore.

<span id="an_24:17">24:17</span> Sluga joj potrča u susret i reče: "Daj
mi malo vode iz svog vrča!"

<span id="an_24:18">24:18</span> "Pij, gospodine!" - odgovori ona. Brzo
spusti krčag na ruku i dade mu piti.

<span id="an_24:19">24:19</span> Kad je njega napojila, reče: "Nalit ću
i tvojim devama da se napoje."

<span id="an_24:20">24:20</span> Izlivši brzo krčag u korito, otrča
natrag zdencu da ponovo zahvaća, i tako nali svim njegovim devama.

<span id="an_24:21">24:21</span> Čovjek ju je šutke motrio ne bi li
saznao je li Jahve njegov put uspješno priveo kraju ili nije.

<span id="an_24:22">24:22</span> Kad su deve prestale piti, čovjek
izvadi viticu od zlata, tešku pol šekela, i stavi je na njezine nosnice,
a na ruke joj stavi dvije zlatne narukvice, teške deset šekela.

<span id="an_24:23">24:23</span> Zatim reče: "Kaži mi čija si kći. Ima
li u kući tvoga oca mjesta za nas da prenoćimo?"

<span id="an_24:24">24:24</span> Ona mu odgovori: "Ja sam kći Betuela,
koga je Milka rodila Nahoru."

<span id="an_24:25">24:25</span> Još mu doda: "Ima slame i p§iće kod nas
u obilju, a i mjesta za prenoćište."

<span id="an_24:26">24:26</span> Čovjek se onda duboko nakloni te iskaže
poštovanje Jahvi

<span id="an_24:27">24:27</span> i progovori: "Neka je blagoslovljen
Jahve, Bog moga gospodara Abrahama, što nije uskratio svoju ljubav i
svoju vjernost mome gospodaru. Mene je Jahve vodio pravim putem, u kuću
brata moga gospodara."

<span id="an_24:28">24:28</span> Djevojka otrča i sve ovo ispripovjedi u
kući svoje majke.

<span id="an_24:29">24:29</span> A Rebeka imala brata komu bijaše ime
Laban. Laban se požuri van, k čovjeku kod studenca.

<span id="an_24:30">24:30</span> Čim je vidio nosnu viticu i narukvice
na rukama svoje sestre te čuo kako je njegova sestra Rebeka rekla:
"Ovako mi je čovjek govorio", on pođe onome koji je još stajao kod deva
na studencu.

<span id="an_24:31">24:31</span> Reče on: "Hajde unutra, blagoslovljeni
od Jahve! Što stojiš vani kad sam ja spremio kuću i mjesto za deve."

<span id="an_24:32">24:32</span> Tako čovjek uđe u kuću. Rastovare deve
i dadu im slame i p§iće, a njemu i ljudima koji su ga pratili donesu
vode da operu noge.

<span id="an_24:33">24:33</span> Ali kad su preda nj stavili hranu,
reče: "Neću jesti dok ne kažem što imam kazati." A Laban mu reče: "Onda
kazuj!"

<span id="an_24:34">24:34</span> "Ja sam sluga Abrahamov", poče on.

<span id="an_24:35">24:35</span> "Jahve je uvelike blagoslovio moga
gospodara te je postao bogat. Nadavao mu je ovaca i goveda, srebra i
zlata, sluga i sluškinja, deva i magaradi.

<span id="an_24:36">24:36</span> Sara, žena moga gospodara, rodi mu sina
pošto je ostarjela, i on mu ustupi sve svoje.

<span id="an_24:37">24:37</span> Potom mene moj gospodar zakune rekavši:
'Nemoj uzeti za ženu mome sinu djevojku Kanaanku, u zemlji u kojoj
boravim kao stranac,

<span id="an_24:38">24:38</span> nego otiđi k obitelji moga oca, k mojoj
rodbini, da nađeš ženu mome sinu.'

<span id="an_24:39">24:39</span> A ja rekoh svome gospodaru: 'A što ako
žena za mnom ne pođe?'

<span id="an_24:40">24:40</span> On mi odgovori: 'Jahve, pred čijim sam
licem hodio, poslat će s tobom svog anđela i tvoje će putovanje dovesti
k cilju, a ti ćeš naći ženu mome sinu od moje rodbine, od obitelji moga
oca.

<span id="an_24:41">24:41</span> Jedino ćeš ovako biti oslobođen moje
zakletve: ako dođeš k mojoj rodbini, i oni te odbiju, od moje si
zakletve oslobođen.'

<span id="an_24:42">24:42</span> Danas dođoh na studenac i rekoh:
'Jahve, Bože moga gospodara Abrahama, ako si voljan da uspješno završim
putovanje što sam ga poduzeo,

<span id="an_24:43">24:43</span> ja, evo, stojim kraj studenca, a
djevojka koja dođe vodu crpsti i ja joj rečem: Daj mi da se napijem malo
vode iz tvog vrča! -

<span id="an_24:44">24:44</span> i koja mi kaže: Pij ti, a i tvojim ću
devama zahvatiti! - ona neka bude žena koju je Jahve odredio sinu moga
gospodara.'

<span id="an_24:45">24:45</span> Tek što sam ja završio govor u sebi,
kad se, evo, pojavi Rebeka s vrčem na ramenu; siđe k izvoru i zahvati.
Ja joj rekoh: 'Daj mi da se napijem!'

<span id="an_24:46">24:46</span> Ona brzo spusti vrč i odvrati: 'Pij! A
napojit ću i tvoje deve.' Tako sam se ja napio, a ona napoji i moje
deve.

<span id="an_24:47">24:47</span> Pitao sam je: 'Čija si kći?' Odgovorila
je: 'Kći sam Betuela, koga je Nahoru rodila Milka.' Tada joj stavim
viticu na nos a narukvice na ruke.

<span id="an_24:48">24:48</span> Duboko se naklonim i štovanje Jahvi
iskažem te blagoslovim Jahvu, Boga gospodara moga, koji me vodio pravim
putem da uzmem kćer brata moga gospodara njegovu sinu.

<span id="an_24:49">24:49</span> A sad, ako kanite iskazati ljubav i
vjernost mome gospodaru, recite mi; ako li ne, to mi kažite, tako da
mogu krenuti bilo desno bilo lijevo."

<span id="an_24:50">24:50</span> Tada odgovore Laban i Betuel: "Od Jahve
to dolazi; mi tu ne možemo reći ni da ni ne.

<span id="an_24:51">24:51</span> Rebeka je, eto, pred tobom: uzmi je pa
idi, neka bude ženom sinu tvoga gospodara, kako je Jahve rekao."

<span id="an_24:52">24:52</span> Kad Abrahamov sluga ču njihov
pristanak, do zemlje se nakloni Jahvi.

<span id="an_24:53">24:53</span> Sluga zatim izvadi srebrnih i zlatnih
predmeta te haljina i dade ih Rebeki, a dade darova i njezinu bratu i
majci.

<span id="an_24:54">24:54</span> Tada jedoše i piše on i ljudi koji su
bili s njim i provedoše noć. Kad su ujutro ustali, on reče: "Pustite me
da se vratim svome gospodaru!"

<span id="an_24:55">24:55</span> A njezin brat i majka odgovore: "Neka
djevojka ostane s nama još desetak dana, pa poslije toga pođi!"

<span id="an_24:56">24:56</span> On im reče: "Ne zadržavajte me kad je
Jahve moje putovanje uspješno kraju priveo. Pustite me da se vratim
svome gospodaru!"

<span id="an_24:57">24:57</span> Oni odgovore: "Pozovimo djevojku i
upitajmo što ona misli!"

<span id="an_24:58">24:58</span> Dozovu Rebeku pa je upitaju: "Hoćeš li
poći s ovim čovjekom?" Ona odgovori: "Hoću."

<span id="an_24:59">24:59</span> I tako otpreme svoju sestru Rebeku i
njezinu dojilju s Abrahamovim slugom i njegovim ljudima.

<span id="an_24:60">24:60</span> Blagoslove Rebeku i reknu joj: "Sejo
naša, budi mati nebrojenim tisućama, a dušmana svojih vrata potomci ti
zaposjeli!"

<span id="an_24:61">24:61</span> Onda se diže Rebeka i njezine
dvorkinje, zajahaše deve te pođoše za čovjekom. Tako sluga preuze Rebeku
i ode.

<span id="an_24:62">24:62</span> Izak se vratio iz blizine Beer Lahaj
Roja; živio je, naime, u kraju Negeba.

<span id="an_24:63">24:63</span> U predvečerje iziđe Izak da se poljem
prošeta; diže oči i ugleda deve gdje dolaze.

<span id="an_24:64">24:64</span> Kad Rebeka, podigavši svoje oči, opazi
Izaka, sjaha s deve

<span id="an_24:65">24:65</span> pa zapita slugu: "Tko je onaj čovjek
što poljem ide nama u susret?" A sluga odgovori: "Ono je moj gospodar."
Nato ona uze koprenu te se pokri.

<span id="an_24:66">24:66</span> Sluga ispriča Izaku sve što je učinio.

<span id="an_24:67">24:67</span> Tada Izak uvede Rebeku u svoj šator i
uze je sebi za ženu. U ljubavi prema njoj Izak je nalazio utjehu nakon
smrti svoje majke.

<span id="an_25:1">25:1</span> Abraham je sebi uzeo još jednu ženu;
zvala se Ketura.

<span id="an_25:2">25:2</span> Ona mu je rodila Zimrana, Jokšana,
Medana, Midjana, Jišbaka i Šuaha.

<span id="an_25:3">25:3</span> A od Jokšana rodili se Šeba i Dedan.
Dedanovi su potomci: Ašurci, Letušci i Leumci.

<span id="an_25:4">25:4</span> Sinovi su Midjanovi: Efa, Efer, Hanok,
Abida i Eldaa. Sve su to potomci Keturini.

<span id="an_25:5">25:5</span> Abraham prenese sav svoj imutak na Izaka;

<span id="an_25:6">25:6</span> a sinovima od svojih suložnica dade
Abraham samo darove i još ih za svoga života razašalje po istoku -
daleko od svog sina Izaka - u Istočni kraj.

<span id="an_25:7">25:7</span> Ovo je duljina Abrahamova života što ga
je proživio: stotinu sedamdeset i pet godina.

<span id="an_25:8">25:8</span> Zatim Abraham preminu, umrije u sretnoj
dobi - star i pun godina - te bi pridružen svojim precima.

<span id="an_25:9">25:9</span> Njegovi sinovi, Izak i Jišmael, sahrane
ga u spilji Makpeli, na poljani Efrona, sina Hetita Sohara, nasuprot
Mamri:

<span id="an_25:10">25:10</span> to je poljana što ju je Abraham kupio
od Hetovih sinova. Ondje je sahranjen Abraham i njegova žena Sara.

<span id="an_25:11">25:11</span> Poslije Abrahamove smrti Bog je
blagoslivljao njegova sina Izaka. Izak je živio blizu Beer Lahaj Roja.

<span id="an_25:12">25:12</span> Ovo je povijest Abrahamova sina
Jišmaela, koga je Abrahamu rodila Sarina sluškinja, Egipćanka Hagara.

<span id="an_25:13">25:13</span> A ovo su sinovi Jišmaelovi, svaki po
svom imenu i po svom rođenju: Jišmaelov prvenac Nebajot, Kedar, Adbeel,
Mibsam,

<span id="an_25:14">25:14</span> Mišma, Duma, Masa,

<span id="an_25:15">25:15</span> Hadad, Tema, Jetur, Nafiš i Kedma.

<span id="an_25:16">25:16</span> To su Jišmaelovi sinovi i to su njihova
imena prema njihovim naseljima i taborištima: dvanaest poglavica od isto
toliko plemena.

<span id="an_25:17">25:17</span> A ovo je duljina Jišmaelova života:
stotinu trideset i sedam godina. Zatim izdahnu; umrije i bi pridružen
svojim precima.

<span id="an_25:18">25:18</span> Potomstvo mu se naselilo od Havile do
Šura, koji je na istok Egiptu idući prema Ašuru. Nastaniše se nasuprot
svojoj braći.

<span id="an_25:19">25:19</span> Ovo je povijest Abrahamova sina Izaka:
Izak se rodio od Abrahama.

<span id="an_25:20">25:20</span> Izaku je bilo četrdeset godina kad se
oženio Rebekom, kćerkom Aramejca Betuela iz Padan Arama, a sestrom
Aramejca Labana.

<span id="an_25:21">25:21</span> Izak se obrati Jahvi za svoju ženu jer
je bila nerotkinja. Jahve ga usliša te njegova žena Rebeka zače.

<span id="an_25:22">25:22</span> No djeca se u njezinoj utrobi tako
sudarala te ona uzviknu: "Ako je tako, zašto ću živjeti!" Ode, dakle, da
se posavjetuje s Jahvom.

<span id="an_25:23">25:23</span> I Jahve joj reče: "Dva su svijeta u
utrobi tvojoj; dva će se naroda iz tvog krila odijeliti. Narod će nad
narodom gospodovati, stariji će služiti mlađemu."

<span id="an_25:24">25:24</span> Došlo vrijeme da rodi, kad gle -
blizanci u njezinoj utrobi.

<span id="an_25:25">25:25</span> Pojavi se prvi. Bio je crven; sav
runjav kao ogrtač. Stoga mu nadjenuše ime Ezav.

<span id="an_25:26">25:26</span> Potom se pojavi njegov brat. Rukom se
držao Ezavu za petu. Zato mu nadjenuše ime Jakov. Izaku je bilo šezdeset
godina kad su oni rođeni.

<span id="an_25:27">25:27</span> Kad su dječaci odrasli, Ezav postane
vješt lovac, čovjek pustare. Jakov je bio čovjek krotak i boravio je u
šatorima.

<span id="an_25:28">25:28</span> Izaku je Ezav bio draži jer je volio
divljač, a Rebeka je više voljela Jakova.

<span id="an_25:29">25:29</span> Jednom Jakov kuhaše jelo. Ezav stigne s
polja, gladan.

<span id="an_25:30">25:30</span> Reče Ezav Jakovu: "Daj mi toga crvenog
variva da pojedem jer sam izgladnio." Stoga mu je ime Edom.

<span id="an_25:31">25:31</span> A Jakov odgovori: "Ustupi mi prije
svoje prvorodstvo!"

<span id="an_25:32">25:32</span> Ezav reče: "Evo me skoro na smrti; što
će mi prvorodstvo!"

<span id="an_25:33">25:33</span> Jakov nastavi: "Prije mi se zakuni!" On
mu se zakune, i tako proda Jakovu svoje prvorodstvo.

<span id="an_25:34">25:34</span> Tada Jakov dade Ezavu kruha i čorbe od
sočivice. Jeo je i pio, onda se digao i otišao. Tako Ezav pogazi svoje
prvorodstvo.

<span id="an_26:1">26:1</span> U zemlji zavlada glad, različita od
prijašnje što je bila za vrijeme Abrahama, pa Izak ode Abimeleku, kralju
Filistejaca, u Geraru.

<span id="an_26:2">26:2</span> Jahve mu se ukaza i reče: "Ne silazi u
Egipat: boravi u zemlji koju ću ti označiti.

<span id="an_26:3">26:3</span> U ovoj se zemlji nastani, ja ću s tobom
biti i blagoslivljati te; tebi i tvome potomstvu dat ću sve ove krajeve,
da izvršim zakletvu kojom sam se zakleo tvome ocu Abrahamu.

<span id="an_26:4">26:4</span> Tvoje ću potomstvo umnožiti kao zvijezde
na nebesima i tvome ću potomstvu predati sve ove krajeve, tako da će se
tvojim potomstvom blagoslivljati svi narodi zemlje;

<span id="an_26:5">26:5</span> a to zato što je Abraham slušao moj glas
i pokoravao se mojim zapovijedima, mojim zakonima i odredbama!"

<span id="an_26:6">26:6</span> Tako Izak ostane u Geraru.

<span id="an_26:7">26:7</span> Kad su ga mještani pitali o njegovoj
ženi, reče: "Ona mi je sestra." Bojao se reći: "Ona mi je žena",
misleći: "Mještani bi me mogli ubiti zbog Rebeke jer je lijepa."

<span id="an_26:8">26:8</span> Kako su se ondje duže zadržali, kralj
Filistejaca Abimelek jednom pogleda kroz prozor i opazi kako Izak miluje
svoju ženu Rebeku.

<span id="an_26:9">26:9</span> Nato Abimelek pozove Izaka te reče:
"Tako, ona ti je žena! Kako si mogao reći da ti je sestra?" Izak mu
odgovori: "Jer sam mislio da bih zbog nje mogao poginuti."

<span id="an_26:10">26:10</span> Abimelek reče: "Zašto si nam to učinio?
Umalo netko od ljudi nije legao s tvojom ženom. Tako bi na nas svalio
krivnju."

<span id="an_26:11">26:11</span> Onda Abimelek izda naredbu svemu
narodu: "Tko se god dotakne ovog čovjeka i njegove žene, glavu će
izgubiti."

<span id="an_26:12">26:12</span> Izak je sijao u onom kraju i one godine
urodilo mu stostruko. Jahve ga blagoslivljao

<span id="an_26:13">26:13</span> te je čovjek bivao sve bogatiji, dok
nije postao vrlo bogat.

<span id="an_26:14">26:14</span> Stekao je stada ovaca i goveda i mnogu
služinčad, tako da su mu Filistejci zavidjeli.

<span id="an_26:15">26:15</span> Zato Filistejci zasuše sve bunare što
su ih sluge njegova oca bile iskopale - u vrijeme njegova oca Abrahama -
i napuniše ih zemljom.

<span id="an_26:16">26:16</span> Onda Abimelek reče Izaku: "Idi od nas
jer si postao mnogo moćniji od nas!"

<span id="an_26:17">26:17</span> Tako Izak ode odande, postavi svoj
šator u gerarskoj dolini i nastani se ondje.

<span id="an_26:18">26:18</span> Izak opet iskopa bunare za vodu što su
bili iskopani u vrijeme njegova oca Abrahama, a Filistejci ih bili
zasuli poslije Abrahamove smrti. On ih je nazvao istim imenima kojima ih
je zvao i njegov otac.

<span id="an_26:19">26:19</span> Ali kad su Izakove sluge, dok su u
dolini kopale, ondje našle bunar sa živom vodom,

<span id="an_26:20">26:20</span> pastiri iz Gerara posvade se s Izakovim
pastirima govoreći: "Naša je voda!" Bunaru je dao ime Esek, jer su se
oni s njim svadili.

<span id="an_26:21">26:21</span> A kad su iskopali drugi bunar te se i
zbog njega svađali, nazva ga imenom Sitna.

<span id="an_26:22">26:22</span> Odatle se preseli pa iskopa drugi
bunar. Zbog njega se nisu svađali, pa ga nazove imenom Rehobot i
protumači: "Jer nam je Jahve dao prostor da se na zemlji umnožimo."

<span id="an_26:23">26:23</span> Odande se popne u Beer Šebu.

<span id="an_26:24">26:24</span> Iste mu se noći ukaže Jahve i reče: "Ja
sam Bog oca tvoga Abrahama. Ne boj se, ja sam s tobom! Blagoslovit ću
te, potomke ti umnožit, zbog Abrahama, sluge svojega."

<span id="an_26:25">26:25</span> Izak tu podigne žrtvenik i zazove Jahvu
po imenu; postavi ondje svoj šator, a njegove sluge počnu kopati bunar.

<span id="an_26:26">26:26</span> Uto mu dođe Abimelek iz Gerara sa
svojim savjetnikom Ahuzatom i s Fikolom, zapovjednikom vojske.

<span id="an_26:27">26:27</span> Izak ih upita: "Zašto ste došli k meni
kad me mrzite i kad ste me otjerali od sebe?"

<span id="an_26:28">26:28</span> Oni odgovore: "Jasno vidimo da je Jahve
s tobom. Stoga pomislismo: neka zakletva bude veza između nas i tebe.
Daj da s tobom sklopimo savez:

<span id="an_26:29">26:29</span> ti nama nećeš zla nanositi, kao što mi
tebe nismo zlostavljali, nego uvijek prema tebi lijepo postupali i s
mirom te otpustili. A blagoslov Jahvin bio nad tobom."

<span id="an_26:30">26:30</span> On im priredi gozbu te su jeli i pili.

<span id="an_26:31">26:31</span> Rano ujutro jedni se drugima zakunu.
Potom ih Izak otpusti i oni od njega odu u miru.

<span id="an_26:32">26:32</span> Toga istog dana dođu Izakove sluge i
obavijeste ga o bunaru što su ga iskopali te mu reknu: "Našli smo vodu."

<span id="an_26:33">26:33</span> On ga prozva Šiba. Zato je ime onom
gradu do danas - Beer Šeba.

<span id="an_26:34">26:34</span> Kad je Ezavu bilo četrdeset godina,
uzme za ženu Juditu, kćer Hetita Beerija, i Basematu, kćer Hetita Elona.

<span id="an_26:35">26:35</span> One postadoše izvor ogorčenja Izaku i
Rebeki.

<span id="an_27:1">27:1</span> Ostarje Izak, vid mu se očinji gasio.
Zato zovne svoga starijeg sina Ezava i reče mu: "Sine!" On mu odgovori:
"Evo me!"

<span id="an_27:2">27:2</span> A on nastavi: "Vidiš, ostario sam, a ne
znam dana svoje smrti.

<span id="an_27:3">27:3</span> Zato uzmi svoju opremu, svoj tobolac i
luk, pa idi u pustaru i ulovi mi divljači.

<span id="an_27:4">27:4</span> Onda mi pripremi ukusan obrok, kako
volim, te mi ga donesi da blagujem, pa da te mognem blagosloviti prije
nego umrem."

<span id="an_27:5">27:5</span> Rebeka je slušala dok je Izak govorio
svome sinu Ezavu, i kad je Ezav otišao u pustaru da ulovi divljači svome
ocu,

<span id="an_27:6">27:6</span> Rebeka reče svome sinu Jakovu: "Upravo
sam čula kako tvoj otac govori tvome bratu Ezavu:

<span id="an_27:7">27:7</span> 'Donesi mi divljači te mi priredi ukusan
obrok da blagujem pa da te pred licem Jahvinim blagoslovim prije nego
umrem.'

<span id="an_27:8">27:8</span> A sad, sine moj, poslušaj me i učini kako
ti naredim.

<span id="an_27:9">27:9</span> Otiđi k stadu i odande mi donesi dva
lijepa kozleta, a ja ću od njih prirediti ukusan obrok tvome ocu, kako
on voli.

<span id="an_27:10">27:10</span> Onda ti donesi svome ocu da jede te
tebe mogne blagosloviti prije nego umre."

<span id="an_27:11">27:11</span> Ali Jakov odgovori svojoj majci Rebeki:
"E, ali moj je brat Ezav runjav, a ja sam bez dlaka!

<span id="an_27:12">27:12</span> Možda me se moj otac dotakne te ću u
njegovim očima ispasti varalicom i na se svaliti prokletstvo, a ne
blagoslov."

<span id="an_27:13">27:13</span> Ali njegova mu majka odgovori: "Sine
moj, tvoje prokletstvo neka padne na mene! Samo ti mene poslušaj, otiđi
i donesi!"

<span id="an_27:14">27:14</span> Ode on, nađe i donese svojoj majci, a
njegova majka priredi ukusan obrok, kako je njegov otac volio.

<span id="an_27:15">27:15</span> Potom Rebeka uzme najljepše odijelo
svoga starijeg sina Ezava što je u kući imala, pa u nj odjene svoga
mlađeg sina Jakova.

<span id="an_27:16">27:16</span> U kožu kozleta zamota mu ruke i goli
dio vrata.

<span id="an_27:17">27:17</span> Stavi zatim ukusan obrok i kruh što ga
je pripravila na ruke svoga sina Jakova.

<span id="an_27:18">27:18</span> Ode on k ocu i reče: "Oče!" On
odgovori: "Evo me. Koji si ti moj sin?"

<span id="an_27:19">27:19</span> A Jakov odgovori svome ocu: "Ja sam
Ezav, tvoj prvorođenac; učinio sam kako si mi rekao. Sad ustaj, sjedi pa
jedi moje lovine, da me onda mogneš blagosloviti."

<span id="an_27:20">27:20</span> Izak upita svoga sina: "Kako si tako
brzo uspio, sine moj?" On odgovori: "Jer mi je Jahve, Bog tvoj, bio
milostiv."

<span id="an_27:21">27:21</span> Potom Izak reče Jakovu: "Primakni se,
sine moj, da opipam jesi li ti zbilja moj sin Ezav ili nisi."

<span id="an_27:22">27:22</span> Jakov se primakne k svome ocu Izaku,
koji ga opipa i reče: "Glas je Jakovljev, ali su ruke Ezavove."

<span id="an_27:23">27:23</span> Nije ga prepoznao jer su mu ruke bile
runjave kao i ruke njegova brata Ezava. Kad ga je htio blagosloviti,

<span id="an_27:24">27:24</span> upita još jednom: "Jesi li ti zaista
moj sin Ezav?" Odgovori on: "Jesam."

<span id="an_27:25">27:25</span> Potom reče Izak: "Stavi preda me da
blagujem lovine svoga sina pa da te blagoslovi duša moja." Jakov ga
posluži pa je jeo. Zatim mu donese i vina, pa je pio.

<span id="an_27:26">27:26</span> Poslije toga reče mu njegov otac Izak:
"Primakni se, sine moj, i poljubi me!"

<span id="an_27:27">27:27</span> Kad se primače i poljubi ga, Izak
osjeti miris njegove odjeće pa ga blagoslovi: "Gle, miris sina mog nalik
je mirisu polja koje Jahve blagoslovi.

<span id="an_27:28">27:28</span> Neka ti Bog daje rosu s neba i rodnost
zemlje: izobilje žita i mladoga vina.

<span id="an_27:29">27:29</span> Narodi ti služili, plemena ti se
klanjala! Braćom svojom gospodari, nek sinci majke tvoje pred tobom
padaju! Proklet bio tko tebe proklinje; blagoslovljen tko te
blagoslivlje!"

<span id="an_27:30">27:30</span> Tek što se Jakov udaljio od svoga oca
Izaka - pošto je Izak podijelio blagoslov Jakovu - njegov brat Ezav dođe
iz lova.

<span id="an_27:31">27:31</span> I on priredi ukusan obrok i donese ga
svome ocu. I reče svome ocu: "Ustani, oče moj, i blaguj od lovine svoga
sina da me onda mogneš blagosloviti!"

<span id="an_27:32">27:32</span> A njegov ga otac Izak zapita: "Tko si
ti?" On odgovori: "Ja sam tvoj prvorođenac Ezav!"

<span id="an_27:33">27:33</span> Izak se silno prepadne: "Pa tko je onda
bio onaj što je divljači ulovio i meni već donio? Blagovao sam je prije
nego si ti došao; onoga sam blagoslovio i blagoslovljen će ostati."

<span id="an_27:34">27:34</span> Kad je Ezav čuo riječi svoga oca,
kriknu glasno i gorko zaplaka pa reče svome ocu: "I mene blagoslovi,
oče!"

<span id="an_27:35">27:35</span> A on odvrati: "Brat tvoj dođe na
prijevaru i odnese tvoj blagoslov."

<span id="an_27:36">27:36</span> "Zato valjda što mu je ime Jakov,
dvaput me već prevario", reče Ezav. "Oduzeo mi prvorodstvo, a sad mi evo
oduze i blagoslov." Onda doda: "Zar za me nisi sačuvao nikakva
blagoslova?"

<span id="an_27:37">27:37</span> Izak odgovori Ezavu: "Njega sam već
postavio za tvoga gospodara; njemu sam svu njegovu braću predao za
sluge; žitom sam ga i vinom opskrbio. A što sad za te mogu učiniti, sine
moj?"

<span id="an_27:38">27:38</span> Ezav odgovori svome ocu: "Zar ti, oče,
raspolažeš samo jednim blagoslovom? Blagoslovi i mene, oče moj!" Ezav
jecaše na sav glas.

<span id="an_27:39">27:39</span> Tada otac njegov Izak progovori i reče:
"Daleko od plodna tla dom tvoj će biti, daleko od rose s neba.

<span id="an_27:40">27:40</span> Od mača svoga ćeš živjeti, brata svoga
ćeš služiti. Ali jednom, kada se pobuniš, jaram ćeš njegov stresti sa
svog vrata."

<span id="an_27:41">27:41</span> Ezav zamrzi Jakova zbog blagoslova
kojim ga je otac njegov blagoslovio pa reče u sebi: "Čim dođu dani
žalosti za mojim ocem, ubit ću ja svoga brata Jakova."

<span id="an_27:42">27:42</span> Kada su Rebeki javili te riječi što ih
je izrekao njezin stariji sin Ezav, zovne ona svoga mlađeg sina Jakova
te mu reče: "Pazi! Brat ti se Ezav nosi mišlju kako će te ubiti.

<span id="an_27:43">27:43</span> Ali ti, sine moj, poslušaj mene: odmah
bježi mome bratu Labanu u Haran.

<span id="an_27:44">27:44</span> Ostani kod njega neko vrijeme, dok
bijes brata tvoga na te jenja,

<span id="an_27:45">27:45</span> dok se srdžba brata tvoga odvrati od
tebe te on zaboravi što si mu učinio. Ja ću onda po te poslati i odande
te dovesti. Zašto da vas obojicu izgubim u jedan dan!"

<span id="an_27:46">27:46</span> Potom Rebeka reče Izaku: "Moj mi je
život dosadio zbog ovih žena Hetitkinja. Ako se i Jakov oženi kojom kao
što su ove urođenice, Hetitkinjom, što će mi onda život!"

<span id="an_28:1">28:1</span> Stoga Izak pozove Jakova, blagoslovi ga
te mu naloži: "Nemoj uzimati ženu od kanaanskih djevojaka.

<span id="an_28:2">28:2</span> Odmah se zaputi u Padan Aram, u dom
Betuela, oca svoje majke, pa odande sebi uzmi ženu, od kćeri Labana,
brata svoje majke.

<span id="an_28:3">28:3</span> A Bog Svemožni, El-Šadaj, neka te
blagoslovi i neka te učini rodnim i brojnim, tako da postaneš mnoštvo
naroda.

<span id="an_28:4">28:4</span> Neka protegne na te blagoslov Abrahamov,
na te i na tvoje potomstvo, tako da zaposjedneš zemlju u kojoj boraviš
kao pridošlica, a koju je Bog predao Abrahamu!"

<span id="an_28:5">28:5</span> Tako Izak otpremi Jakova, i on ode u
Padan Aram Labanu, sinu Aramejca Betuela, bratu Rebeke, majke Jakova i
Ezava.

<span id="an_28:6">28:6</span> Kad je Ezav vidio kako je Izak
blagoslovio Jakova kad ga je otpremao u Padan Aram da odande sebi uzme
ženu, naređujući mu kad ga je blagoslivljao: "Ne smiješ uzeti ženu od
kanaanskih djevojaka",

<span id="an_28:7">28:7</span> i da je Jakov poslušao svoga oca i svoju
majku te otišao u Padan Aram,

<span id="an_28:8">28:8</span> Ezav shvati koliko su djevojke kanaanske
mrske njegovu ocu Izaku.

<span id="an_28:9">28:9</span> Stoga ode k Jišmaelu te se, uza žene koje
već imaše, oženi Mahalatom, kćerju Jišmaela, sina Abrahamova, a sestrom
Nebajotovom.

<span id="an_28:10">28:10</span> Jakov ostavi Beer Šebu i zaputi se u
Haran.

<span id="an_28:11">28:11</span> Stigne u neko mjesto i tu prenoći, jer
sunce bijaše već zašlo. Uzme jedan kamen s onog mjesta, stavi ga pod
glavu i na tom mjestu legne.

<span id="an_28:12">28:12</span> I usne san: ljestve stoje na zemlji, a
vrhom do neba dopiru, i anđeli Božji po njima se penju i silaze.

<span id="an_28:13">28:13</span> Uza nj je Jahve te mu govori: "Ja sam
Jahve, Bog tvoga praoca Abrahama i Bog Izakov. Zemlju na kojoj ležiš dat
ću tebi i tvome potomstvu.

<span id="an_28:14">28:14</span> Tvojih će potomaka biti kao i praha na
zemlji; raširit ćete se na zapad, istok, sjever i jug; tobom će se i
tvojim potomstvom blagoslivljati svi narodi zemlje.

<span id="an_28:15">28:15</span> Dobro znaj: ja sam s tobom; čuvat ću te
kamo god pođeš te ću te dovesti natrag u ovu zemlju; i neću te ostaviti
dok ne izvršim što sam ti obećao."

<span id="an_28:16">28:16</span> Jakov se probudi od sna te reče:
"Zaista se Jahve nalazi na ovome mjestu, ali ja nisam znao!"

<span id="an_28:17">28:17</span> Potresen, uzviknu: "Kako je strašno ovo
mjesto! Zaista, ovo je kuća Božja, ovo su vrata nebeska!"

<span id="an_28:18">28:18</span> Rano ujutro Jakov uzme onaj kamen što
ga bijaše stavio pod glavu, uspravi ga kao stup i po vrhu mu izlije
ulja.

<span id="an_28:19">28:19</span> Ono mjesto on nazva Betel, dok je ime
tome gradu prije bilo Luz.

<span id="an_28:20">28:20</span> Tada učini zavjet: "Ako Bog ostane sa
mnom i uščuva me na ovom putu kojim idem, dade mi kruha da jedem i
odijela da se oblačim,

<span id="an_28:21">28:21</span> te se zdravo vratim kući svoga oca,
Jahve će biti moj Bog.

<span id="an_28:22">28:22</span> A ovaj kamen koji sam uspravio kao stup
bit će kuća Božja. A od svega što mi budeš davao za te ću odlagati
desetinu."

<span id="an_29:1">29:1</span> Jakov nastavi put i dođe u zemlju
istočnu.

<span id="an_29:2">29:2</span> Najednom opazi studenac u polju. Tri su
stada ovaca oko njega plandovala, jer se na tome studencu napajahu.
Velik se kamen nalazio studencu na otvoru.

<span id="an_29:3">29:3</span> Jedino kad bi se svi pastiri ondje
skupili, mogli bi odvaliti kamen s otvora i ovce napojiti; tada bi opet
prevalili kamen na njegovo mjesto, na otvor studenca.

<span id="an_29:4">29:4</span> "Odakle ste, braćo moja?" - zapita ih
Jakov. "Iz Harana", odgovore.

<span id="an_29:5">29:5</span> "Poznajete li", pitaše ih dalje,
"Nahorova sina Labana?" "Poznajemo", odgovore.

<span id="an_29:6">29:6</span> "Je li zdravo?" - opet ih upita. "Zdravo
je; a evo mu dolazi kći Rahela sa stadom", odgovore.

<span id="an_29:7">29:7</span> "Još ima mnogo dana", nastavi on, "nije
vrijeme spraćati blago. Zašto ga ne napojite i ne otjerate na pašu?"

<span id="an_29:8">29:8</span> "Ne možemo dok se ne skupe svi pastiri",
odgovoriše, "da odvale kamen s otvora studenca, tako da mognemo napojiti
ovce."

<span id="an_29:9">29:9</span> Dok je on još s njima govorio, dođe
Rahela s ovcama svoga oca. Bila je, naime, pastirica.

<span id="an_29:10">29:10</span> Kako Jakov ugleda Rahelu, kćer Labana,
brata svoje majke, sa stadom svoga ujaka Labana, Jakov se primače i
odvali kamen s otvora studenca te napoji stado svoga ujaka Labana.

<span id="an_29:11">29:11</span> Zatim Jakov poljubi Rahelu, a onda
briznu u plač.

<span id="an_29:12">29:12</span> Potom Jakov kaza Raheli da je on
sestrić njezina oca, sin Rebekin. Nato ona otrča i obavijesti oca.

<span id="an_29:13">29:13</span> Kad je Laban čuo vijest o Jakovu, sinu
svoje sestre, potrča mu u susret. Zagrli ga i poljubi te dovede u svoju
kuću. Ispriča Labanu sve što mu se dogodilo.

<span id="an_29:14">29:14</span> A onda Laban reče. "Zbilja si ti moja
kost i moje meso!" Pošto je Jakov proboravio s Labanom mjesec dana,

<span id="an_29:15">29:15</span> Laban reče Jakovu: "Zar ćeš me zato što
si mi sestrić badava služiti! Kaži mi koliko ćeš tražiti za najam?"

<span id="an_29:16">29:16</span> A Laban imaše dvije kćeri. Starijoj
bijaše ime Lea, a mlađoj Rahela.

<span id="an_29:17">29:17</span> Lea imala slabe oči, a Rahela bila
stasita i lijepa.

<span id="an_29:18">29:18</span> Kako je Jakov volio Rahelu, reče:
"Služit ću ti sedam godina za tvoju mlađu kćer Rahelu."

<span id="an_29:19">29:19</span> Laban odvrati: "Bolje je da je tebi dam
nego kakvu strancu. Ostani sa mnom!"

<span id="an_29:20">29:20</span> Tako je Jakov služio za Rahelu sedam
godina, ali mu se učinile, zbog ljubavi prema njoj, kao nekoliko dana.

<span id="an_29:21">29:21</span> Poslije toga Jakov reče Labanu: "Daj mi
moju ženu, jer se moje vrijeme navršilo pa bih htio k njoj."

<span id="an_29:22">29:22</span> Laban sabra sav svijet onog mjesta i
priredi gozbu.

<span id="an_29:23">29:23</span> Ali navečer uzme svoju kćer Leu pa nju
uvede k Jakovu, i on priđe k njoj.

<span id="an_29:24">29:24</span> Laban dade svoju sluškinju Zilpu svojoj
kćeri Lei za sluškinju.

<span id="an_29:25">29:25</span> Kad bi ujutro, a to, gle, Lea! Tada
Jakov reče Labanu: "Zašto si mi to učinio! Zar te ja nisam služio za
Rahelu? Zašto si me prevario?"

<span id="an_29:26">29:26</span> Laban odgovori: "U našem mjestu nije
običaj da se mlađa udaje prije starije.

<span id="an_29:27">29:27</span> Završi s njom ovu ženidbenu sedmicu, a
onda ću ti dati i drugu, za drugih sedam godina službe kod mene." Jakov
pristane: navrši onu ženidbenu sedmicu.

<span id="an_29:28">29:28</span> Onda mu Laban dade i svoju kćer Rahelu
za ženu.

<span id="an_29:29">29:29</span> Laban dade svoju sluškinju Bilhu svojoj
kćeri Raheli za sluškinju.

<span id="an_29:30">29:30</span> Jakov nato priđe Raheli. Rahelu je više
volio nego Leu. I tako je služio Labana još sedam godina.

<span id="an_29:31">29:31</span> Jahve je vidio da Lea nije voljena, te
je učini plodnom, dok Rahela ostade nerotkinja.

<span id="an_29:32">29:32</span> Lea zače i rodi sina; nadjenu mu ime
Ruben, a to znači, kako je ona protumačila: "Jahve je vidio moju nevolju
i stoga će me sada muž moj ljubiti."

<span id="an_29:33">29:33</span> Opet zače i rodi sina te izjavi: "Jahve
je čuo da nisam voljena, stoga mi je dao i ovoga." Zato mu nadjenu ime
Šimun.

<span id="an_29:34">29:34</span> Opet zače i rodi sina te izjavi: "Sad
će se moj muž meni prikloniti: tri sam mu sina rodila." Zato mu nadjenu
ime Levi.

<span id="an_29:35">29:35</span> A kad je još jednom začela i sina
rodila, izjavi: "Ovaj put hvalit ću Jahvu." Stoga sinu nadjenu ime Juda.
Potom prestade rađati.

<span id="an_30:1">30:1</span> Vidjevši Rahela da Jakovu ne rađa djece,
postade zavidna svojoj sestri pa reče Jakovu: "Daj mi djecu! Inače ću
svisnuti!"

<span id="an_30:2">30:2</span> Jakov se razljuti na Rahelu te reče. "Zar
sam ja namjesto Boga koji ti je uskratio plod utrobe?"

<span id="an_30:3">30:3</span> A ona odgovori: "Evo moje sluškinje
Bilhe: uđi k njoj, pa neka rodi na mojim koljenima, da tako i ja steknem
djecu po njoj."

<span id="an_30:4">30:4</span> Dade mu dakle svoju sluškinju Bilhu za
ženu, i Jakov priđe k njoj.

<span id="an_30:5">30:5</span> Bilha zače te Jakovu rodi sina.

<span id="an_30:6">30:6</span> Tada Rahela reče: "Jahve mi je dosudio
pravo. Uslišao je moj glas i dao mi sina." Stoga mu nadjenu ime Dan.

<span id="an_30:7">30:7</span> Rahelina sluškinja Bilha opet zače i rodi
Jakovu drugoga sina.

<span id="an_30:8">30:8</span> Tada Rahela reče: "Žestoko sam se borila
sa sestrom, ali sam pobijedila." Tako mu nadjenu ime Naftali.

<span id="an_30:9">30:9</span> A vidjevši Lea da je prestala rađati,
uzme svoju sluškinju Zilpu pa je dade Jakovu za ženu.

<span id="an_30:10">30:10</span> I kad je Leina sluškinja Zilpa rodila
Jakovu sina,

<span id="an_30:11">30:11</span> Lea uskliknu: "Koje sreće!" Tako mu
nadjenu ime Gad.

<span id="an_30:12">30:12</span> Leina sluškinja Zilpa rodi Jakovu i
drugog sina,

<span id="an_30:13">30:13</span> i Lea opet uskliknu: "Blago meni! Žene
će me zvati blaženom!" Tako mu nadjenu ime Ašer.

<span id="an_30:14">30:14</span> Jednoga dana, u vrijeme pšenične žetve,
namjeri se Ruben u polju na ljubavčice te ih donese svojoj majci Lei. I
Rahela reče Lei: "Daj mi od ljubavčica svoga sina!"

<span id="an_30:15">30:15</span> A Lea odgovori: "Zar ti nije dosta što
si mi oduzela muža pa još hoćeš da od mene uzmeš i ljubavčice moga
sina?" Rahela odgovori: "Pa dobro, neka s tobom noćas leži u zamjenu za
ljubavčice tvog sina."

<span id="an_30:16">30:16</span> Kad je Jakov navečer stigao iz polja,
Lea mu iziđe u susret pa reče: "Treba da dođeš k meni, jer sam te
unajmila za ljubavčice moga sina." One je noći on s njom ležao.

<span id="an_30:17">30:17</span> Bog usliša Leu; ona zače te Jakovu rodi
petog sina.

<span id="an_30:18">30:18</span> Onda Lea reče: "Bog mi je uzvratio
nagradom što sam ustupila svoju sluškinju svome mužu." Stoga sinu
nadjenu ime Jisakar.

<span id="an_30:19">30:19</span> Lea opet zače i rodi Jakovu šestoga
sina.

<span id="an_30:20">30:20</span> Onda Lea reče: "Bog me obdari
dragocjenim darom; sada će mi moj muž dati darove: tÓa rodila sam mu
šest sinova." Tako mu nadjenu ime Zebulun.

<span id="an_30:21">30:21</span> Zatim rodi kćer te joj nadjenu ime
Dina.

<span id="an_30:22">30:22</span> Uto se Bog sjeti Rahele: Bog je usliša
i otvori njezinu utrobu.

<span id="an_30:23">30:23</span> Ona zače i rodi sina te reče: "Ukloni
Bog moju sramotu!"

<span id="an_30:24">30:24</span> Nadjene mu ime Josip, rekavši: "Neka mi
Jahve pridoda drugog sina!"

<span id="an_30:25">30:25</span> Pošto je Rahela rodila Josipa, Jakov
reče Labanu: "Pusti me da idem u svoj zavičaj!

<span id="an_30:26">30:26</span> Daj mi moje žene za koje sam te služio
i moju djecu da mogu otići: tÓa dobro znaš kako sam te služio."

<span id="an_30:27">30:27</span> A Laban mu odgovori: "Ne idi, ako si mi
prijatelj. Znam da me Jahve blagoslivljao zbog tebe."

<span id="an_30:28">30:28</span> I nadoda: "Odredi plaću koju želiš od
mene, i dat ću ti."

<span id="an_30:29">30:29</span> On mu odgovori: "Ti dobro znaš što je
moja služba značila za te i kako je tvome blagu bilo sa mnom.

<span id="an_30:30">30:30</span> Malenkost što si je imao prije nego sam
ja došao povećala se vrlo mnogo, jer kuda god sam prolazio Jahve te
blagoslivljao na mojim koracima. A sad je vrijeme da poradim i za svoj
dom."

<span id="an_30:31">30:31</span> On upita: "Koliko da ti platim?" Jakov
odgovori: "Nemoj mi platiti ništa! Ako mi učiniš ovo, opet ću na pašu
goniti i čuvati tvoje stado.

<span id="an_30:32">30:32</span> Daj da prođem danas kroz tvoje stado i
od njega izlučim svaku garavu ovcu i svaku šarenu ili napruganu kozu!
Neka to bude moja plaća!

<span id="an_30:33">30:33</span> A ubuduće kad budeš svojim očima
provjeravao moju naplatu, moje će poštenje biti svjedok za mene: nađe li
se među mojim kozama ijedna koja ne bude šarena ili naprugana, ili među
ovcama koja ne bi bila garava, neka se smatra ukradenom!"

<span id="an_30:34">30:34</span> Laban reče: "Dobro, neka bude kako si
kazao."

<span id="an_30:35">30:35</span> Ali toga dana Laban izluči naprugane i
šarene jarce i sve riđaste i šarene koze - svaku koja je na sebi imala
bijelo - i sve garave ovce pa ih preda svojim sinovima.

<span id="an_30:36">30:36</span> I odande gdje je Jakov pasao ostatak
Labanova stada udalji se za koja tri dana hoda.

<span id="an_30:37">30:37</span> A Jakov uzme zelenih mladica od topola,
badema i platana; na njima izreza bijele pruge, otkrivši bjeliku na
mladicama.

<span id="an_30:38">30:38</span> Pruće tako isprugano postavi u korita,
u pojila iz kojih se stoka napajala. A kako se stoka parila kad je na
vodu dolazila,

<span id="an_30:39">30:39</span> to su se jarci parili uz pruće, pa su
koze kozile prugaste, riđaste i šarene kozliće.

<span id="an_30:40">30:40</span> Tako je i ovce Jakov bio izlučio i
glave im okrenuo prema prugastima ili posve garavima što su bile u
Labanovu stadu. Tako je za se namicao posebna stada koja nije miješao s
Labanovim stadima.

<span id="an_30:41">30:41</span> Osim toga, kad bi se god dobro uzrasla
stoka parila, Jakov bi stavio pruće u korita, baš pred oči živine, tako
da se pari pred prućem.

<span id="an_30:42">30:42</span> Ali ga pred kržljavu marvu nije
stavljao. Tako je kržljava zapadala Labana, a dobro razvijena Jakova.

<span id="an_30:43">30:43</span> Čovjek se tako silno obogatio, stekao
mnogu stoku, sluge i sluškinje, deve i magarad.

<span id="an_31:1">31:1</span> Uto Jakov dozna kako Labanovi sinovi
govore: "Sve dobro našega oca uze Jakov; i od onoga što bi moralo
pripasti našem ocu namaknuo je sve ono bogatstvo."

<span id="an_31:2">31:2</span> A opazi Jakov i na Labanovu licu da se on
ne drži prema njemu kao prije.

<span id="an_31:3">31:3</span> Tada Jahve reče Jakovu: "Vrati se u
zemlju svojih otaca, u svoj zavičaj, i ja ću biti s tobom!"

<span id="an_31:4">31:4</span> Jakov onda pozove Rahelu i Leu u polje, k
svome stadu,

<span id="an_31:5">31:5</span> pa im reče: "Ja vidim na licu vašega oca
da se on ne drži prema meni kao prije; ali Bog oca moga sa mnom je bio.

<span id="an_31:6">31:6</span> I same znate da sam vašega oca služio
koliko sam god mogao;

<span id="an_31:7">31:7</span> pa ipak je vaš otac mene varao, deset mi
je puta plaću mijenjao. Ali Bog nije dopuštao da mi nanese štetu.

<span id="an_31:8">31:8</span> Ako bi on rekao: 'Svaka šarena neka bude
tebi za naplatu', onda bi cijelo stado mladilo šarene; ako bi opet
rekao: 'Prugasti neka budu tebi za plaću', onda bi cijelo stado mladilo
prugaste.

<span id="an_31:9">31:9</span> Tako je Bog uzimao blago od vašeg oca pa
ga meni davao.

<span id="an_31:10">31:10</span> Jednom, kad se stado oplođivalo,
nenadano vidjeh u snu da su jarci u stadu, dok su se parili, bili
prugasti, mjestimično bijeli i šareni.

<span id="an_31:11">31:11</span> Još u snu anđeo Božji mene zovne:
'Jakove!' 'Evo me!' rekoh.

<span id="an_31:12">31:12</span> A on nastavi: 'Primijeti dobro da su
jarci u stadu što se pare prugasti, mjestimično bijeli i šareni. Ja sam,
naime, vidio sve što ti je Laban činio.

<span id="an_31:13">31:13</span> Ja sam Bog koji ti se ukazao u Betelu,
gdje si uljem pomazao stup i gdje si mi učinio zavjet. Sad ustaj i idi
iz ove zemlje; vrati se u svoj zavičaj!'"

<span id="an_31:14">31:14</span> Nato mu Rahela i Lea odgovore: "Zar još
imamo baštinskog dijela u svome očinskom domu?

<span id="an_31:15">31:15</span> Zar nas otac nije smatrao tuđinkama?
TÓa on je nas prodao, a onda je pojeo novac što ga je za nas dobio!

<span id="an_31:16">31:16</span> Sve bogatstvo što je Bog oduzeo našem
ocu zbilja je naše i djece naše. Zato izvrši sve što ti je Bog rekao!"

<span id="an_31:17">31:17</span> Nato Jakov naprti na deve svoju djecu i
svoje žene;

<span id="an_31:18">31:18</span> pred sobom potjera sve svoje blago, sva
svoja dobra što ih je stekao, stoku što ju je namaknuo u Padan Aramu:
krenu u zemlju kanaansku, k svome ocu Izaku.

<span id="an_31:19">31:19</span> Laban bijaše otišao da striže svoje
ovce, pa Rahela prisvoji kućne kumire koji su pripadali njezinu ocu.

<span id="an_31:20">31:20</span> Jakov zavara Aramejca Labana tako da
nije ni slutio da će bježati.

<span id="an_31:21">31:21</span> I pobjegne sa svim što je bilo njegovo.
Ubrzo prijeđe Eufrat i upravi put prema brdu Gileadu.

<span id="an_31:22">31:22</span> Trećeg dana obavijeste Labana da je
Jakov pobjegao.

<span id="an_31:23">31:23</span> On povede sa sobom svoje rođake te je
za Jakovom išao u potjeru sedam dana hoda; stiže ga na brdu Gileadu.

<span id="an_31:24">31:24</span> Ali se Bog ukaza Aramejcu Labanu, noću
u snu, te mu reče. "Pazi da protiv Jakova ne poduzimlješ ništa, ni dobro
ni zlo!"

<span id="an_31:25">31:25</span> Uto Laban stigne Jakova. Jakov bijaše
postavio svoj šator na Glavici, a Laban se utabori na brdu Gileadu.

<span id="an_31:26">31:26</span> Onda Laban reče Jakovu: "Što si to htio
zavaravajući me i odvodeći mi kćeri kao zarobljenice na maču?

<span id="an_31:27">31:27</span> Zašto si potajno pobjegao, u bludnju me
zaveo i nisi me obavijestio? Otpratio bih te s veseljem i pjesmom, uz
bubnje i lire.

<span id="an_31:28">31:28</span> Nisi mi dopustio ni da izljubim svoje
kćeri i svoju unučad! Zbilja si ludo postupio.

<span id="an_31:29">31:29</span> U mojoj je ruci da s tobom loše
postupim. Ali Bog tvoga oca noćas mi reče: 'Pazi da protiv Jakova ne
poduzmeš ništa, ni dobro ni zlo!'

<span id="an_31:30">31:30</span> Sada dobro, otišao si jer si čeznuo za
svojim očinskim domom; ali zašto si mi kumire pokrao?"

<span id="an_31:31">31:31</span> Jakov odgovori Labanu: "Strepio sam od
pomisli da bi mi mogao silom oteti svoje kćeri.

<span id="an_31:32">31:32</span> A kumire svoje u koga nađeš, onaj neka
pogine! Ovdje pred našom braćom kaži što je tvoga pri meni i nosi!"
Jakov nije znao da ih je Rahela prisvojila.

<span id="an_31:33">31:33</span> Tako Laban uđe u šator Jakovljev, pa u
šator Lein, onda u šator dviju sluškinja, ali ništa ne nađe. Izišavši iz
Leina šatora, uđe u šator Rahelin.

<span id="an_31:34">31:34</span> A Rahela bijaše uzela kumire i stavila
ih u sjedalo svoje deve, a onda na njih sjela. Laban je premetao po
svemu šatoru, ali ih ne nađe.

<span id="an_31:35">31:35</span> Ona je, naime, rekla svome ocu: "Neka
se moj gospodar ne ljuti što ne mogu pred njim ustati jer imam ono što
je red kod žena." I tako je pretraživao, ali kumira nije našao.

<span id="an_31:36">31:36</span> Sad se Jakov ražesti i zađe u prepirku
s Labanom. Otvoreno Jakov reče Labanu: "Kakvo je moje zlodjelo, koja li
je moja krivnja da me progoniš?

<span id="an_31:37">31:37</span> Eto si premetnuo sve moje stvari, pa
kakav si predmet našao od svega svog kućanstva? Položi ga tu pred moj i
svoj rod pa neka oni budu suci među nama dvojicom.

<span id="an_31:38">31:38</span> Za ovih dvadeset godina što sam ih s
tobom proveo ni tvoje ovce ni tvoje koze nisu se jalovile niti sam ja
jeo ovnova iz tvoga stada.

<span id="an_31:39">31:39</span> Ono što bi zvijer razdrla, tebi nisam
donosio, nego bih od svoga gubitak nadoknadio. Ti si to od mene tražio,
bilo da je nestalo danju ili da je nestalo noću.

<span id="an_31:40">31:40</span> Često sam danju skapavao od žeđi, a
obnoć od studeni. San je bježao od mojih očiju.

<span id="an_31:41">31:41</span> Od ovih dvadeset godina što sam ih
proveo u tvojoj kući četrnaest sam ti godina služio za tvoje dvije
kćeri, a šest godina za tvoju stoku, jer si mi mijenjao zaradu deset
puta.

<span id="an_31:42">31:42</span> Da sa mnom nije bio Bog moga oca, Bog
Abrahamov, Strah Izakov, otpravio bi me praznih ruku. Ali je Bog gledao
moju nevolju i trud mojih ruku te je sinoć dosudio."

<span id="an_31:43">31:43</span> Nato Laban odgovori Jakovu: "Kćeri su
moje kćeri; djeca su moja djeca; stada su moja stada, sve što gledaš
moje je. Ali što danas mogu učiniti ovim svojim kćerima ili djeci koju
su rodile?

<span id="an_31:44">31:44</span> Pa dobro, hajde da ti i ja napravimo
ugovor, tako da bude svjedok između mene i tebe."

<span id="an_31:45">31:45</span> Nato Jakov uzme jedan kamen pa ga
uspravi kao stup,

<span id="an_31:46">31:46</span> a onda reče svojim ljudima: "Skupite
kamenja!" Tako oni nakupe kamenja i nabace gomilu. Tu su na gomili
blagovali.

<span id="an_31:47">31:47</span> Laban je nazva "Jegar sahaduta", a
Jakov je nazva "Gal-ed".

<span id="an_31:48">31:48</span> Onda Laban izjavi: "Neka ova gomila
danas bude svjedok između mene i tebe!" Stoga je nazvana Gal-ed,

<span id="an_31:49">31:49</span> ali i Mispa, jer je rekao. "Neka Jahve
bude na vidu i tebi i meni kad jedan drugog ne budemo gledali.

<span id="an_31:50">31:50</span> Ako budeš loše postupao prema mojim
kćerima, ili ako uzmeš druge žene uz moje kćeri, sve da nitko drugi ne
bude s nama, znaj da će Bog biti svjedok između mene i tebe."

<span id="an_31:51">31:51</span> Potom Laban reče Jakovu: "Ovdje je,
evo, gomila; ovdje je stup koji sam uspravio između sebe i tebe:

<span id="an_31:52">31:52</span> ova gomila i ovaj stup neka budu jamac
da ja u zloj namjeri neću ići na te iza ove gomile i da ti nećeš ići na
me iza ove gomile i ovog stupa.

<span id="an_31:53">31:53</span> Neka Bog Abrahamov i Bog Nahorov budu
naši suci!" Jakov se zakune Bogom - Strahom svoga oca Izaka.

<span id="an_31:54">31:54</span> Poslije toga Jakov prinese žrtvu na
Glavici i pozva svoje ljude da blaguju. Poslije objeda proveli su noć na
Glavici.

<span id="an_31:55">31:55</span> Ranim se jutrom Laban digne, izljubi
svoje sinove i svoje kćeri te ih blagoslovi; onda se zaputi natrag u
svoje mjesto.

<span id="an_32:1">32:1</span> Jakov je putovao svojim putem, kad mu u
susret izađu anđeli Božji.

<span id="an_32:2">32:2</span> Kad ih Jakov opazi, reče: "Ovo je Božje
taborište!" Zato nazva ono mjesto Mahanajim.

<span id="an_32:3">32:3</span> Jakov pošalje pred sobom glasnike svome
bratu Ezavu u zemlju Seir, u Edomsku pustaru,

<span id="an_32:4">32:4</span> i naloži im: "Ovako ćete reći mome
gospodaru Ezavu: 'Sluga tvoj Jakov poručuje ti: Boravio sam kod Labana i
dosad se ondje zadržao.

<span id="an_32:5">32:5</span> Stekao sam goveda, magaradi, ovaca, sluga
i sluškinja. Javljam to svome gospodaru, ne bih li našao naklonost u
njegovim očima.'"

<span id="an_32:6">32:6</span> Glasnici se vrate Jakovu te mu reknu:
"Bili smo kod tvoga brata Ezava; on sam dolazi ti u susret sa četiri
stotine momaka."

<span id="an_32:7">32:7</span> Jakov se silno uplaši. U zabrinutosti
rastavi na dva tabora ljude, stada, krda i deve što ih je sa sobom imao.

<span id="an_32:8">32:8</span> Računao je: ako Ezav naiđe na jedan tabor
i napadne ga, drugi bi se tabor mogao spasiti.

<span id="an_32:9">32:9</span> Onda se Jakov pomoli: "O Bože oca moga
Abrahama! Bože oca moga Izaka! O Jahve, koji si mi naredio: 'Vrati se u
svoj rodni kraj, i ja ću ti biti dobrostiv!'

<span id="an_32:10">32:10</span> Nisam vrijedan sve dobrote koju si tako
postojano iskazivao svome sluzi. TÓa samo sam sa svojim štapom nekoć
prešao ovaj Jordan, a sad sam narastao u dva tabora.

<span id="an_32:11">32:11</span> Izbavi me od šaka moga brata, od šaka
Ezavovih! Inače se bojim da bi mogao doći i umlatiti i mene, i majke, i
djecu.

<span id="an_32:12">32:12</span> Ti si rekao: 'Obilnim ću te dobrima
obasipati i tvoje potomstvo umnožiti poput pijeska u moru koji se ne da
prebrojiti zbog množine.'"

<span id="an_32:13">32:13</span> Ondje provede onu noć; a onda, od onog
što je imao pri ruci, pripravi dar svome bratu Ezavu:

<span id="an_32:14">32:14</span> dvjesta koza i dvadeset jaraca, dvjesta
ovaca i dvadeset ovnova;

<span id="an_32:15">32:15</span> trideset deva dojilica s njihovim
mladima; četrdeset krava i deset junaca; dvadeset magarica i deset
magaraca.

<span id="an_32:16">32:16</span> Stado po stado preda svojim slugama.
Onda reče svojim slugama: "Idite preda mnom, ali držite razmak među
stadima!"

<span id="an_32:17">32:17</span> A prvom izda naredbu rekavši: "Kad te
sretne moj brat Ezav pa te upita: 'Čiji si ti? Kamo ideš? Čije je ovo
pred tobom?'

<span id="an_32:18">32:18</span> odgovori: 'Tvoga sluge Jakova; ovo je
dar koji šalje svome gospodaru Ezavu; on je tamo za nama.'"

<span id="an_32:19">32:19</span> Tako je naredio i drugome, pa trećemu i
svima drugima koji su išli za stadima: "Ovo i ovako reci Ezavu kad ga
sretneš.

<span id="an_32:20">32:20</span> Još mu dodaj: 'A sluga tvoj Jakov i sam
je za nama.'" Mislio je naime: "Ako ga unaprijed udobrostivim darovima,
a onda se s njim suočim, možda će mi oprostiti."

<span id="an_32:21">32:21</span> Tako darovi krenu naprijed, dok je on
ostao one noći u taborištu.

<span id="an_32:22">32:22</span> One noći on ustane, uzme svoje obje
žene, obje svoje sluškinje i svoje jedanaestero djece te prijeđe Jabok
preko gaza.

<span id="an_32:23">32:23</span> Prebacivši njih na drugu stranu toka,
prebaci zatim i ostalo što bijaše njegovo.

<span id="an_32:24">32:24</span> Jakov ostane sam. I neki se čovjek rvao
s njim dok nije zora svanula.

<span id="an_32:25">32:25</span> Videći da ga ne može svladati, ugane mu
bedro pri zglobu, tako da se Jakovu kuk iščašio dok su se rvali.

<span id="an_32:26">32:26</span> Potom reče: "Pusti me jer zora sviće!"
Ali on odgovori: "Neću te pustiti dok me ne blagosloviš."

<span id="an_32:27">32:27</span> Nato ga onaj zapita: "Kako ti je ime?"
Odgovori: "Jakov."

<span id="an_32:28">32:28</span> Onaj reče. "Više se nećeš zvati Jakov
nego Izrael, jer si se hrabro borio i s Bogom i s ljudima i nadvladao
si."

<span id="an_32:29">32:29</span> Onda zapita Jakov: "Reci mi svoje ime!"
Odgovori onaj: "Za moje me ime ne smiješ pitati!" I tu ga blagoslovi.

<span id="an_32:30">32:30</span> Onom mjestu Jakov nadjene ime Penuel
jer - reče - "Vidjeh Boga licem u lice, i na životu ostadoh."

<span id="an_32:31">32:31</span> Sunce je nad njim bilo ogranulo kad je
prošao Penuel. Hramao je zbog kuka.

<span id="an_32:32">32:32</span> Zato Izraelci do današnjeg dana ne jedu
kukovnu tetivu što se nalazi na bedrenom zglobu, budući da je Jakovljev
bedreni zglob bio iščašen u kukovnoj tetivi.

<span id="an_33:1">33:1</span> Jakov podiže oči i opazi gdje dolazi Ezav
i s njime četiri stotine ljudi. Onda on podijeli svoju djecu među Leu,
Rahelu i dvije sluškinje;

<span id="an_33:2">33:2</span> postavi sluškinje i njihovu djecu na
čelo; iza njih Leu i njezinu djecu; a Rahelu i Josipa straga.

<span id="an_33:3">33:3</span> Sam prođe naprijed, nakloni se do zemlje
sedam puta dok se ne primače svome bratu.

<span id="an_33:4">33:4</span> Ezav mu potrča u susret. Zagrli ga
padnuvši mu oko vrata, poljubi ga i zaplaka.

<span id="an_33:5">33:5</span> Onda podiže oči i vidje žene i djecu.
"Tko su ovi s tobom?" - zapita. On odgovori: "Djeca kojom je Bog obdario
tvoga slugu."

<span id="an_33:6">33:6</span> Potom naprijed stupe sluškinje sa svojom
djecom te se duboko naklone.

<span id="an_33:7">33:7</span> Naprijed stupi i Lea sa svojom djecom te
se duboko nakloni. Najposlije stupe naprijed Josip i Rahela te se duboko
naklone.

<span id="an_33:8">33:8</span> Ezav upita: "Što kaniš sa svom ovom
povorkom što sam je sreo?" Odgovori: "Naći naklonost svoga gospodara."

<span id="an_33:9">33:9</span> Ezav odgovori: "Ja imam dosta, brate moj.
Neka ostane tebi što je tvoje."

<span id="an_33:10">33:10</span> A Jakov reče: "Nemoj tako! Ako sam
našao naklonost u tvojim očima, primi dar iz moje ruke; jer meni je, što
si me ljubezno primio, kao da gledam lice Božje.

<span id="an_33:11">33:11</span> Zato prihvati moj dar što sam ti ga
donio; Bog mi je bio sklon te imam svega." Kako ga je uporno nagovarao,
Ezav prihvati.

<span id="an_33:12">33:12</span> "Pođimo na put", reče Ezav, "i ja ću s
tobom putovati."

<span id="an_33:13">33:13</span> Ali mu on odvrati: "Zna moj gospodar da
su djeca nejaka. Osim toga, valja mi se brinuti o ovcama i kravama koje
doje: ako bi se tjerale prebrzo samo jednog dana, sve bi pocrkale.

<span id="an_33:14">33:14</span> Neka moj gospodar ide ispred svoga
sluge, a ja ću ići polako, uz korak marve pred sobom i uz korak djece,
dok ne stignem k svome gospodaru u Seir."

<span id="an_33:15">33:15</span> Onda reče Ezav: "Da ti barem ostavim
nekoliko ljudi koji se sa mnom nalaze." Ali on odgovori: "Čemu to? Neka
ja samo nađem milost u očima svoga gospodara!"

<span id="an_33:16">33:16</span> Tako se Ezav onog dana zaputi natrag u
Seir,

<span id="an_33:17">33:17</span> dok je Jakov otišao u Sukot, gdje sebi
sagradi kuću, a svom blagu podigne staje. Stoga je onom mjestu dano ime
Sukot.

<span id="an_33:18">33:18</span> Došavši tako iz Padan Arama, Jakov
sretno stigne u grad Šekem, koji se nalazi u zemlji kanaanskoj, i
postavi svoj šator pred gradom.

<span id="an_33:19">33:19</span> A komad zemlje na kojoj je postavio
svoj šator kupi od sinova Hamora, Šekemova oca, za stotinu kesita.

<span id="an_33:20">33:20</span> Tu podiže žrtvenik i nazva ga "El, Bog
Izraelov".

<span id="an_34:1">34:1</span> Dina, kći koju je Lea rodila Jakovu,
iziđe da posjeti neke žene onoga kraja.

<span id="an_34:2">34:2</span> Opazi je Hivijac Šekem, sin Hamora,
poglavice kraja, pa je pograbi i na silu s njom leže.

<span id="an_34:3">34:3</span> Njegovo srce prione za Dinu, Jakovljevu
kćer, i on se u djevojku zaljubi. Nastojao je pridobiti djevojčino srce.

<span id="an_34:4">34:4</span> Šekem je govorio i svom ocu Hamoru: "Onu
mi djevojku uzmi za ženu!"

<span id="an_34:5">34:5</span> Jakov sazna da je Šekem obeščastio
njegovu kćer Dinu. Ali kako su njegovi sinovi bili uz blago na polju,
Jakov nije poduzimao ništa dok oni ne dođu.

<span id="an_34:6">34:6</span> Uto dođe k Jakovu Šekemov otac Hamor da
se s njim sporazumije,

<span id="an_34:7">34:7</span> upravo kad su se Jakovljevi sinovi
vraćali iz polja. Kad su čuli vijest, ljudi su bili ojađeni i vrlo
ljuti. Što je Šekem učinio - legavši s Jakovljevom kćeri - u Izraelu je
bila sramota. To se nije smjelo trpjeti.

<span id="an_34:8">34:8</span> Hamor im reče. "Moj se sin Šekem svom
dušom zaljubio u vašu kćer. Dajte mu je za ženu!

<span id="an_34:9">34:9</span> Oprijateljite se s nama: dajite nam svoje
kćeri, a naše kćeri uzimajte sebi!

<span id="an_34:10">34:10</span> Tako možete živjeti među nama; zemlja
je pred vama da se naselite, u njoj se slobodno krećete i stječete
imovinu!"

<span id="an_34:11">34:11</span> Potom Šekem reče njezinu ocu i njezinoj
braći: "Da nađem milost u vašim očima, dat ću vam što zatražite.

<span id="an_34:12">34:12</span> Tražite od mene koliko hoćete: sve što
god zapitate dat ću, samo mi dajte djevojku za ženu."

<span id="an_34:13">34:13</span> Jakovljevi sinovi odgovore Šekemu i
njegovu ocu Hamoru - govorili su s prijevarom jer je obeščastio njihovu
sestru Dinu -

<span id="an_34:14">34:14</span> te im rekoše: "Ne možemo pristati da
svoju sestru damo čovjeku koji nije obrezan, jer bi to za nas bila
sramota.

<span id="an_34:15">34:15</span> Jedino ćemo je dati ako postanete kao i
mi, ako obrežete sve svoje muškarce.

<span id="an_34:16">34:16</span> Onda vam možemo davati svoje kćeri i
uzimati vaše sebi, s vama se naseliti i biti jedan rod.

<span id="an_34:17">34:17</span> A ako ne pristajete na obrezanje, uzet
ćemo svoju kćer i otići."

<span id="an_34:18">34:18</span> Hamoru i Šekemu, Hamorovu sinu, njihov
se zahtjev učini povoljan.

<span id="an_34:19">34:19</span> Mladić nije časio da zahtjev izvrši,
jer je čeznuo za Jakovljevom kćeri; a bio je najuvaženiji od svih u
očevu domu.

<span id="an_34:20">34:20</span> Tako Hamor i njegov sin Šekem dođu u
svoje gradsko vijeće i obrate se svojim sugrađanima ovako:

<span id="an_34:21">34:21</span> "Ovaj je svijet prijazan; neka se među
nama u zemlji nasele; neka se po njoj slobodno kreću; ima dosta prostora
u zemlji za njih; možemo uzimati njihove kćeri sebi za žene, a njima
davati svoje.

<span id="an_34:22">34:22</span> No ljudi će pristati da među nama žive
i s nama budu jedan rod samo ako se svi naši muškarci obrežu kao što su
oni obrezani.

<span id="an_34:23">34:23</span> Zar tako ne bi stoka koju su stekli,
sve njihovo blago - bilo naše? Pristanimo, pa neka se među nama nasele!"

<span id="an_34:24">34:24</span> Svi odrasli muškarci koji imaju pravo
izaći na gradska vrata poslušaše Hamora i njegova sina Šekema, pa bude
obrezan svaki muškarac - svaki koji ima pravo izaći na gradska vrata.

<span id="an_34:25">34:25</span> A trećega dana, dok su oni još bili u
bolovima, dva Jakovljeva sina, Šimun i Levi, Dinina braća, pograbe svaki
svoj mač i nesmetano dođu u grad te poubijaju sve muškarce.

<span id="an_34:26">34:26</span> Sasijeku mačem Hamora i njegova sina
Šekema, uzmu Dinu iz Šekemove kuće i odu.

<span id="an_34:27">34:27</span> Ostali Jakovljevi sinovi dođu na
ubijene i opustoše grad što je njihova sestra bila obeščašćena.

<span id="an_34:28">34:28</span> Što je bilo krupne i sitne stoke i
magaradi, u gradu i u polju, otjeraju;

<span id="an_34:29">34:29</span> opljačkaju sva njihova dobra, a svu im
djecu i žene - sve što je bilo po kućama - odvedu u roblje.

<span id="an_34:30">34:30</span> Jakov reče Šimunu i Leviju: "Uveli ste
me u nepriliku omrazivši me stanovnicima zemlje, Kanaancima i
Perižanima. Ako se ujedine protiv mene i napadnu me, dok je nas ovako
malo na broj, istrijebit će me s mojim domom."

<span id="an_34:31">34:31</span> Oni odgovore: "Zar da prema našoj
sestri postupaju kao prema kakvoj bludnici?"

<span id="an_35:1">35:1</span> Bog reče Jakovu: "Ustani, idi gore u
Betel te ondje ostani! Načini ondje žrtvenik Bogu koji ti se objavio kad
si bježao od svoga brata Ezava!"

<span id="an_35:2">35:2</span> I Jakov reče svojoj obitelji i svima koji
bijahu s njime: "Odbacite tuđe kumire koji se nalaze u vašoj sredini;
očistite se i preobucite.

<span id="an_35:3">35:3</span> Idemo gore u Betel; ondje ću načiniti
žrtvenik Bogu, koji me uslišao kad sam bio u nevolji i sa mnom bio na
putu kojim sam hodio."

<span id="an_35:4">35:4</span> Oni predaju Jakovu sve tuđe kumire što su
ih imali i naušnice što su bile o njihovim ušima, pa ih Jakov zakopa pod
hrast kod Šekema.

<span id="an_35:5">35:5</span> Kad su se zaputili, strah od Boga
spopadne okolišna mjesta, tako da nisu išli u potjeru za Jakovljevim
sinovima.

<span id="an_35:6">35:6</span> Jakov stigne u Luz, to jest Betel, u
zemlji kanaanskoj, i sav puk što je bio s njim.

<span id="an_35:7">35:7</span> Ondje sagradi žrtvenik i mjesto nazva El
Betel, jer mu se ondje Bog objavio kad on bježaše pred svojim bratom
Ezavom.

<span id="an_35:8">35:8</span> Tada umre Rebekina dojilja Debora te je
sahraniše pod Betelom, pod hrastom, koji se otad zove "Tužni hrast".

<span id="an_35:9">35:9</span> Bog se opet objavi Jakovu kad je stigao
iz Padan Arama, te ga blagoslovi.

<span id="an_35:10">35:10</span> Bog mu reče: "Ime ti je Jakov, ali se
odsad nećeš zvati Jakov nego će Izrael biti tvoje ime." Tako ga prozva
Izraelom.

<span id="an_35:11">35:11</span> Onda mu Bog reče: "Ja sam El Šadaj -
Bog Svesilni! Budi rodan i množi se! Od tebe poteći će narod, mnoštvo
naroda, i kraljevi iz tvog će izaći krila.

<span id="an_35:12">35:12</span> Zemlju što je dadoh Abrahamu i Izaku
tebi predajem; i potomstvu tvojem poslije tebe zemlju ću ovu dati."

<span id="an_35:13">35:13</span> A onda Bog ode od njega gore.

<span id="an_35:14">35:14</span> Na mjestu gdje je Bog s njim govorio
Jakov uspravi stup, stup od kamena; na njemu prinese žrtvu i izli ulja.

<span id="an_35:15">35:15</span> A mjesto gdje mu je Bog govorio Jakov
nazva Betel.

<span id="an_35:16">35:16</span> Potom odu iz Betela. Još bijaše malo
puta do Efrate, a Rahela se nađe pri porođaju. Napali je teški trudovi.

<span id="an_35:17">35:17</span> Kad su joj porođajni bolovi bili
najteži, reče joj babica: "Ne boj se jer ti je i ovo sin!"

<span id="an_35:18">35:18</span> Kad se rastavljala s dušom - jer
umiraše Rahela - nadjenu sinu ime Ben Oni; ali ga otac prozva Benjamin.

<span id="an_35:19">35:19</span> Tako umrije Rahela. Sahrane je na putu
u Efratu, to jest Betlehem.

<span id="an_35:20">35:20</span> A na njezinu grobu Jakov podigne
spomenik - onaj što je na Rahelinu grobu do danas.

<span id="an_35:21">35:21</span> Izrael krenu dalje te razape svoj šator
s onu stranu Migdal-Edera.

<span id="an_35:22">35:22</span> Dok je Izrael boravio u onom kraju, ode
Ruben i legne s Bilhom, priležnicom svoga oca. Sazna za to Izrael.
Izrael je imao dvanaest sinova.

<span id="an_35:23">35:23</span> S Leom: Rubena, koji je Jakovljev
prvorođenac, Šimuna, Levija, Judu, Jisakara i Zebuluna;

<span id="an_35:24">35:24</span> s Rahelom: Josipa i Benjamina;

<span id="an_35:25">35:25</span> s Bilhom, Rahelinom sluškinjom: Dana i
Naftalija;

<span id="an_35:26">35:26</span> sa Zilpom, sluškinjom Leinom: Gada i
Ašera. To su Jakovljevi sinovi što su mu se rodili u Padan Aramu.

<span id="an_35:27">35:27</span> Jakov dođe k svome ocu Izaku u Mamru u
Kirjat Arbu, to je Hebron - gdje su boravili Abraham i Izak kao
pridošlice.

<span id="an_35:28">35:28</span> Kad je Izaku bilo sto i osamdeset
godina, umrije.

<span id="an_35:29">35:29</span> Izak izdahne i umre, starac i godinama
zasićen, te bude pridružen svojim precima. Sahrane ga njegovi sinovi,
Ezav i Jakov.

<span id="an_36:1">36:1</span> Ovo su potomci Ezava, koji se zvao i
Edom.

<span id="an_36:2">36:2</span> Ezav je uzeo sebi žene od kanaanskih
djevojaka: Adu, kćer Hetita Elona; Oholibamu, kćer Ane, unuku Sibeona
Horijca;

<span id="an_36:3">36:3</span> i Basematu, kćer Jišmaelovu, sestru
Nebajotovu.

<span id="an_36:4">36:4</span> Ada Ezavu rodi Elifaza, a Basemata rodi
Reuela,

<span id="an_36:5">36:5</span> Oholibama rodi Jeuša, Jalama i Koraha. To
su Ezavovi sinovi koji se rodiše u zemlji kanaanskoj.

<span id="an_36:6">36:6</span> Ezav uzme svoje žene, svoje sinove, svoje
kćeri, svu čeljad svoga doma; svoju stoku - krupnu i sitnu; svu imovinu
što ju je namakao u zemlji kanaanskoj, pa ode u zemlju seirsku, daleko
od svog brata Jakova.

<span id="an_36:7">36:7</span> Njihov se, naime, posjed jako uvećao te
nisu mogli ostati zajedno: kraj u kojem su boravili nije ih mogao
izdržavati zbog njihova blaga.

<span id="an_36:8">36:8</span> Tako se Ezav - Edom nazvani - naseli u
brdskom kraju Seiru.

<span id="an_36:9">36:9</span> Ovo je, dakle, potomstvo Ezava, praoca
Edomaca, u brdskom kraju Seiru.

<span id="an_36:10">36:10</span> Ovo su imena Ezavovih sinova: Elifaz,
sin Ezavove žene Ade; Reuel, sin Ezavove žene Basemate.

<span id="an_36:11">36:11</span> Elifazovi su sinovi bili: Teman, Omar,
Sefo, Gatam i Kenaz.

<span id="an_36:12">36:12</span> Timna je bila inoča Ezavova sina
Elifaza; ona je Elifazu rodila Amaleka. To su potomci Ezavove žene Ade.

<span id="an_36:13">36:13</span> A ovo su sinovi Reuelovi: Nahat, Zerah,
Šama i Miza. Oni su bili sinovi Ezavove žene Basemate.

<span id="an_36:14">36:14</span> A ovo su opet sinovi Ezavove žene
Oholibame, Anine kćeri, unuke Sibeonove; ona je Ezavu rodila Jeuša,
Jalama i Koraha.

<span id="an_36:15">36:15</span> Ovo su rodovske glave Ezavovih
potomaka. Potomci Ezavova prvorođenca Elifaza: knez Teman, knez Omar,
knez Sefo, knez Kenaz,

<span id="an_36:16">36:16</span> knez Korah, knez Gatam i knez Amalek.
To su rodovski glavari Elifazovi u zemlji edomskoj; to su potomci Adini.

<span id="an_36:17">36:17</span> A ovo su potomci Ezavova sina Reuela:
knez Nahat, knez Zerah, knez Šama i knez Miza. To su rodovski glavari
Reuelovi u zemlji edomskoj; to su potomci Ezavove žene Basemate.

<span id="an_36:18">36:18</span> A ovo su potomci Ezavove žene
Oholibame: knez Jeuš, knez Jalam i knez Korah. To su rodovski glavari
Ezavove žene Oholibame, kćeri Anine.

<span id="an_36:19">36:19</span> To su bili sinovi Ezava-Edoma, njihovi
knezovi.

<span id="an_36:20">36:20</span> A ovo su sinovi Seira Horijca, žitelji
one zemlje: Lotan, Šobal, Sibeon, Ana,

<span id="an_36:21">36:21</span> Dišon, Eser i Dišan. To su koljenovići
Horijci, sinovi Seirovi, u zemlji edomskoj.

<span id="an_36:22">36:22</span> Lotanovi sinovi bili su: Hori i Hemam;
a sestra Lotanova bila je Timna.

<span id="an_36:23">36:23</span> Ovo su bili sinovi Šobalovi: Alvan,
Manahat, Ebal, Šefo i Onam.

<span id="an_36:24">36:24</span> Sinovi Sibeonovi bijahu Aja i Ana. Ana
je onaj koji je našao vruća vrela u pustari dok je čuvao magarad svoga
oca Sibeona.

<span id="an_36:25">36:25</span> Ovo su bila djeca Ane: sin Dišon i
Anina kći Oholibama.

<span id="an_36:26">36:26</span> Ovo su bili sinovi Dišonovi: Hemdan,
Ešban, Jitran i Keran.

<span id="an_36:27">36:27</span> Ovo su bili sinovi Eserovi: Bilhan,
Zaavan i Akan.

<span id="an_36:28">36:28</span> A sinovi Dišanovi bili su: Uz i Aran.

<span id="an_36:29">36:29</span> Ovo su knezovi Horijaca: knez Lotan,
knez Šobal, knez Sibeon, knez Ana,

<span id="an_36:30">36:30</span> knez Dišon, knez Eser i knez Dišan. To
su bili knezovi Horijaca, glavar za glavarom, u zemlji seirskoj.

<span id="an_36:31">36:31</span> Evo kraljeva koji su kraljevali u
edomskoj zemlji prije nego je zavladao kralj sinova Izraelovih.

<span id="an_36:32">36:32</span> Beorov sin Bela vladao je u Edomu;
njegov se grad zvao Dinhaba.

<span id="an_36:33">36:33</span> Kad je umro Bela, na njegovo se mjesto
zakraljio Jobab, sin Zeraha iz Bosre.

<span id="an_36:34">36:34</span> Kad je umro Jobab, zakraljio se na
njegovo mjesto Hušam iz temanske zemlje.

<span id="an_36:35">36:35</span> Kad je umro Hušam, zakraljio se na
njegovo mjesto Bedadov sin Hadad, koji je potukao Midjance na Moapskom
polju. Ime je njegovu gradu bilo Avit.

<span id="an_36:36">36:36</span> Kad je umro Hadad, zakraljio se na
njegovo mjesto Samla iz Masreke.

<span id="an_36:37">36:37</span> Kad je umro Samla, zakraljio se na
njegovo mjesto Šaul iz Rehobota na Rijeci.

<span id="an_36:38">36:38</span> Kad umrije Šaul, zavlada Baal Hanan,
Akborov sin.

<span id="an_36:39">36:39</span> Kad je umro Baal Hanan, Akborov sin,
vladaše Hadad. Ime je njegovu gradu bilo Pai. Žena mu se zvala
Mehetabela. Bila je kći Matredova, iz Me Zahaba.

<span id="an_36:40">36:40</span> Ovo su imena Ezavovih knezova s
njihovim nazivima po rodovima i smještaju: knez Timna, knez Alva, knez
Jetet,

<span id="an_36:41">36:41</span> knez Oholibama, knez Ela, knez Pinon,

<span id="an_36:42">36:42</span> knez Kenaz, knez Teman, knez Mibzar,

<span id="an_36:43">36:43</span> knez Magdiel i knez Iram. To su bili
knezovi edomski, prema njihovim naseljima u zemlji koju su zaposjeli. To
je Ezav, praotac Edomaca.

<span id="an_37:1">37:1</span> A Jakov se bijaše nastanio u zemlji gdje
je njegov otac boravio kao pridošlica - u zemlji kanaanskoj.

<span id="an_37:2">37:2</span> Evo nasljedstva Jakovljeva. Kao mladić, u
dobi od sedamnaest godina, Josip je čuvao stada sa svojom braćom,
sinovima Bilhe i Zilpe, koje bijahu žene njegova oca. Josip je ocu svome
donosio zle glasove o njima.

<span id="an_37:3">37:3</span> Izrael je volio Josipa više nego ijednog
svoga sina jer je bio dijete njegove staračke dobi; i on mu napravi
kićenu haljinu.

<span id="an_37:4">37:4</span> Kako njegova braća opaze da ga njihov
otac voli više od svih drugih svojih sinova, zamrze ga toliko da mu nisu
mogli ni prijaznu riječ progovoriti.

<span id="an_37:5">37:5</span> Jednom Josip usni san i kaza ga svojoj
braći, a oni ga zbog toga još više zamrze.

<span id="an_37:6">37:6</span> "Poslušajte", reče im, "san što sam ga
usnio!

<span id="an_37:7">37:7</span> Pomislite! Vezali smo nasred polja
snopove, kadli se najednom moj snop uspravi i stade uzgor. Uto se vaši
snopovi okupe okolo i duboko se poklone mom snopu."

<span id="an_37:8">37:8</span> Njegova ga braća upitaše: "Kaniš li nad
nama zakraljevati? Hoćeš li nam biti gospodar?" I još ga više zamrze
zbog njegova pričanja o snovima.

<span id="an_37:9">37:9</span> Usni on još jedan san te ga ispriča
svojoj braći: "Još sam jedan san usnuo. Pazite! Sunce, mjesec i
jedanaest zvijezda duboko mi se klanjahu!"

<span id="an_37:10">37:10</span> Kad je to ispričao svome ocu, ukori ga
otac i reče mu: "Što znači taj san što si ga usnuo? Zar ćemo doći ja,
tvoja majka i tvoja braća pa ti se do zemlje klanjati?"

<span id="an_37:11">37:11</span> I dok su braća od zavisti bila ljuta na
nj, njegov je otac razmišljao o svemu.

<span id="an_37:12">37:12</span> Jednom njegova braća odu čuvati očeva
stada blizu Šekema.

<span id="an_37:13">37:13</span> Izrael reče Josipu: "Tvoja braća čuvaju
stada kod Šekema, pa hajde da te pošaljem k njima." On mu odgovori:
"Dobro, idem."

<span id="an_37:14">37:14</span> Potom će mu otac: "Hajde i vidi kako su
ti braća i stoka pa mi javi." Tako ga otpremi iz doline Hebrona, i on
stigne u Šekem.

<span id="an_37:15">37:15</span> Neki čovjek nađe ga gdje luta poljem pa
ga upita: "Što tražiš?"

<span id="an_37:16">37:16</span> "Tražim braću", odgovori. "Možeš li mi
kazati gdje čuvaju stada?"

<span id="an_37:17">37:17</span> A čovjek reče: "Odavde su otišli. Čuo
sam ih gdje govore: 'Hajdemo u Dotan.'" Tako Josip ode za svojom braćom
i nađe ih u Dotanu.

<span id="an_37:18">37:18</span> Oni ga opaze izdaleka; prije nego im se
približio, počnu se dogovarati da ga ubiju.

<span id="an_37:19">37:19</span> I jedan drugom reče: "Eno stiže onaj
sanjar!

<span id="an_37:20">37:20</span> Hajde da ga sad ubijemo i bacimo u
kakvu čatrnju! Možemo kazati da ga je proždrla divlja zvijer. Vidjet
ćemo što će biti od njegovih snova!"

<span id="an_37:21">37:21</span> Ali kad je to čuo Ruben, pokuša da ga
izbavi iz njihovih šaka. I reče: "Nemojmo oduzimati njegova života!

<span id="an_37:22">37:22</span> Ne prolijevajte krvi" - dalje je
govorio Ruben. "Bacite ga u čatrnju u pustari; ali ne dižite na nj
ruke!" Htio ga je tako izbaviti iz njihovih šaka i odvesti ocu.

<span id="an_37:23">37:23</span> Ali kad je Josip stigao braći, oni s
Josipa svuku njegovu haljinu, haljinu kićenu što je bila na njemu;

<span id="an_37:24">37:24</span> pograbe ga i bace u čatrnju. Čatrnja je
bila prazna; nije bilo u njoj vode.

<span id="an_37:25">37:25</span> Potom sjednu da ručaju. Kako podignu
svoje oči, opaze povorku Jišmaelaca gdje dolazi iz Gileada. Deve su im
nosile mirodije, balzam i mirisavu smolu da ih preprodaju u Egipat.

<span id="an_37:26">37:26</span> Tada reče Juda svojoj braći: "Što ćemo
postići ako ubijemo svog brata a krv njegovu sakrijemo?

<span id="an_37:27">37:27</span> Hajde da ga prodamo Jišmaelcima; ali ne
dižimo na nj ruke. TÓa on je naš brat, naše meso." Braća ga poslušaju.

<span id="an_37:28">37:28</span> Uto naiđu ljudi, midjanski trgovci.
Braća izvuku Josipa iz čatrnje i prodaju ga za dvadeset srebrnika
Jišmaelcima, a oni Josipa dovedu u Egipat.

<span id="an_37:29">37:29</span> Kad se Ruben vratio k čatrnji i vidio
da Josipa nema u čatrnji, razdere svoju odjeću.

<span id="an_37:30">37:30</span> A kad se vratio svojoj braći, povika:
"Dječaka nema! Kamo ću ja sad?"

<span id="an_37:31">37:31</span> A oni uzmu Josipovu haljinu, zakolju
jedno kozle i haljinu zamoče u krv.

<span id="an_37:32">37:32</span> Kićenu haljinu otpreme ocu i poruče:
"Ovo smo našli; gledaj je li ovo haljina tvoga sina ili nije."

<span id="an_37:33">37:33</span> Prepozna je on pa reče: "Haljina je
moga sina! Divlja ga je zvijer rastrgla! Na komade je Josip rastrgan!"

<span id="an_37:34">37:34</span> I razdere Jakov svoje haljine, stavi
pokorničku kostrijet oko bokova i dugo vremena oplakivaše svoga sina.

<span id="an_37:35">37:35</span> Svi su ga njegovi sinovi i sve njegove
kćeri nastojali utješiti, ali se on ne mogaše utješiti. Govorio je: "Ne,
sići ću k svome sinu u Šeol tugujući!" Tako ga je oplakivao njegov otac.

<span id="an_37:36">37:36</span> A Midjanci ga prodaju u Egipat
Potifaru, dvoraninu faraonovu, zapovjedniku straže.

<span id="an_38:1">38:1</span> Otprilike u to vrijeme Juda ode od svoje
braće te okrenu nekom Adulamcu komu ime bijaše Hira.

<span id="an_38:2">38:2</span> Tu Juda zapazi kćer jednog Kanaanca -
zvao se Šua - i njome se oženi. Priđe njoj

<span id="an_38:3">38:3</span> te ona zače i rodi sina, komu dade ime
Er.

<span id="an_38:4">38:4</span> Opet ona zače, rodi sina i dade mu ime
Onan.

<span id="an_38:5">38:5</span> Još jednog sina rodi te mu nadjene ime
Šela. Nalazila se u Kezibu kad je njega rodila.

<span id="an_38:6">38:6</span> Juda oženi svoga prvorođenca Era
djevojkom kojoj bijaše ime Tamara.

<span id="an_38:7">38:7</span> Ali Judin prvorođenac Er uvrijedi Jahvu i
Jahve ga pogubi.

<span id="an_38:8">38:8</span> Tada reče Juda Onanu: "Priđi k udovici
svoga brata, izvrši prema njoj djeversku dužnost i tako očuvaj lozu
svome bratu!"

<span id="an_38:9">38:9</span> Ali Onan, znajući da se sjeme neće
računati kao njegovo, ispuštaše ga na zemlju kad god bi prišao bratovoj
udovici, tako da ne dade potomstva svome bratu.

<span id="an_38:10">38:10</span> To što je činio uvrijedilo je Jahvu, pa
i njega pogubi.

<span id="an_38:11">38:11</span> Onda Juda reče svojoj nevjesti Tamari:
"Ostani kao udovica u domu svoga oca dok poodraste moj sin Šela." Bojao
se, naime, da bi i on mogao umrijeti kao i njegova braća. I tako Tamara
ode da živi u očevu domu.

<span id="an_38:12">38:12</span> Dugo vremena poslije toga umre Šuina
kći, Judina žena. Kad je prošlo vrijeme žalosti, Juda ode, zajedno sa
svojim prijateljem Adulamcem Hirom, u Timnu da striže svoje ovce.

<span id="an_38:13">38:13</span> Obavijeste Tamaru: "Eno ti je svekar",
rekoše joj, "na putu u Timnu da striže ovce."

<span id="an_38:14">38:14</span> Ona svuče udovičko ruho, navuče koprenu
i zamota se pa sjede na ulazu u Enajim, što je na putu k Timni. Vidjela
je, naime, da je Šela odrastao, ali nju još ne udaše za nj.

<span id="an_38:15">38:15</span> Kad je Juda opazi, pomisli da je
bludnica, jer je bila pokrila lice.

<span id="an_38:16">38:16</span> Svrati se on k njoj i reče: "Daj da ti
priđem!" Nije znao da mu je nevjesta. A ona odgovori: "Što ćeš mi dati
da uđeš k meni?"

<span id="an_38:17">38:17</span> "Spremit ću ti jedno kozle od svoga
stada", odgovori. "Treba da ostaviš jamčevinu dok ga ne pošalješ."

<span id="an_38:18">38:18</span> A on zapita: "Kakvu jamčevinu da ti
ostavim?" Ona odgovori: "Svoj pečatnjak o vrpci i štap što ti je u
ruci." Dade joj jedno i drugo, a onda priđe k njoj i ona po njem zače.

<span id="an_38:19">38:19</span> Potom ona ustade i ode; skide sa sebe
koprenu i opet se odjenu u svoje udovičko ruho.

<span id="an_38:20">38:20</span> Uto Juda pošalje kozle po svom
prijatelju Adulamcu da iskupi jamčevinu iz ruku žene, ali je nije mogao
naći.

<span id="an_38:21">38:21</span> Upita ljude u mjestu: "Gdje je bludnica
što se nalazila uz put u Enajim?" Oni mu odgovore: "Ovdje nije nikad
bilo bludnice."

<span id="an_38:22">38:22</span> Tako se on vrati k Judi pa reče: "Nisam
je mogao naći. Osim toga, ljudi mi u mjestu rekoše da ondje nije nikad
bilo bludnice."

<span id="an_38:23">38:23</span> Onda reče Juda: "Da ne ostanemo za
ruglo, neka ih drži! Slao sam joj, eto, ovo kozle, ali je ti nisi
našao."

<span id="an_38:24">38:24</span> Otprilike poslije tri mjeseca donesoše
vijest Judi: "Tvoja nevjesta Tamara odala se bludništvu; čak je u
bludničenju i začela." "Izvedite je", naredi Juda, "pa neka se spali!"

<span id="an_38:25">38:25</span> Dok su je izvodili, ona poruči svekru:
"Začela sam po čovjeku čije je ovo." Još doda: "Vidi čiji je ovaj
pečatnjak o vrpci i ovaj štap!"

<span id="an_38:26">38:26</span> Juda ih prepozna pa reče: "Ona je
pravednija nego ja, koji joj nisam dao svoga sina Šelu." Ali više s njom
nije imao posla.

<span id="an_38:27">38:27</span> Kad joj je došlo vrijeme da rodi,
pokaže se da nosi blizance.

<span id="an_38:28">38:28</span> Dok je rađala, jedan od njih pruži ruku
van. Nato babica priveže za njegovu ruku crven konac govoreći: "Ovaj je
izišao prvi."

<span id="an_38:29">38:29</span> Ali baš tada on uvuče ruku te iziđe
njegov brat. A ona reče: "Kakav li proder napravi!" Stoga mu nadjenu ime
Peres.

<span id="an_38:30">38:30</span> Poslije iziđe njegov brat koji je oko
ruke imao crveni konac. Njemu dadoše ime Zerah.

<span id="an_39:1">39:1</span> Josipa dovedoše u Egipat. Tu ga od
Jišmaelaca koji su ga onamo doveli kupi Egipćanin Potifar, dvoranin
faraonov i zapovjednik njegove tjelesne straže.

<span id="an_39:2">39:2</span> Jahve je bio s Josipom, zato je u svemu
imao sreću: Egipćanin ga uzme k sebi u kuću.

<span id="an_39:3">39:3</span> Vidje njegov gospodar da je Jahve s njim
i da svemu što mu ruka poduzme Jahve daje uspjeh;

<span id="an_39:4">39:4</span> zavolje on Josipa, uze ga za dvoranina i
postavi ga za upravitelja svoga doma i povjeri mu sav svoj imetak.

<span id="an_39:5">39:5</span> I otkad mu je povjerio upravu svoga doma
i svega svog imetka, blagoslovi Jahve dom Egipćaninov zbog Josipa:
blagoslov Jahvin bijaše na svemu što je imao - u kući i u polju.

<span id="an_39:6">39:6</span> I tako sve svoje prepusti brizi Josipovoj
te se više ni za što nije brinuo, osim za jelo što je jeo. A Josip je
bio mladić stasit i naočit.

<span id="an_39:7">39:7</span> Poslije nekog vremena žena njegova
gospodara zagleda se u Josipa i reče mu: "Legni sa mnom!"

<span id="an_39:8">39:8</span> On se oprije i reče ženi svoga gospodara:
"Gledaj! Otkako sam ja ovdje, moj se gospodar ne brine ni za što u kući;
sve što ima meni je povjerio.

<span id="an_39:9">39:9</span> On u ovoj kući nema više vlasti negoli ja
i ništa mi ne krati, osim tebe, jer si njegova žena. Pa kako bih ja
mogao učiniti tako veliku opačinu i sagriješiti protiv Boga!"

<span id="an_39:10">39:10</span> Iako je Josipa salijetala iz dana u
dan, on nije pristajao da uz nju legne; nije joj prilazio.

<span id="an_39:11">39:11</span> Jednog dana Josip uđe u kuću na posao.
Kako nikog od služinčadi nije bilo u kući,

<span id="an_39:12">39:12</span> ona ga uhvati za ogrtač i reče: "Legni
sa mnom!" Ali on ostavi svoj ogrtač u njezinoj ruci, otrže se i pobježe
van.

<span id="an_39:13">39:13</span> Vidjevši ona da je u njezinoj ruci
ostavio ogrtač i pobjegao van,

<span id="an_39:14">39:14</span> zovne svoje sluge te im reče:
"Gledajte! Trebalo je da nam dovede jednog Hebrejca da se s nama
poigrava. Taj k meni dođe da sa mnom legne, ali sam ja na sav glas
zaviknula.

<span id="an_39:15">39:15</span> A čim je čuo kako vičem, ostavi svoj
ogrtač pokraj mene i pobježe van."

<span id="an_39:16">39:16</span> Uza se je držala njegov ogrtač dok mu
je gospodar došao kući.

<span id="an_39:17">39:17</span> Onda i njemu kaza istu priču: "Onaj
sluga Hebrejac koga si nam doveo dođe k meni da sa mnom ljubaka!

<span id="an_39:18">39:18</span> Ali čim je čuo kako vičem, ostavi svoj
ogrtač pokraj mene i pobježe van."

<span id="an_39:19">39:19</span> Kad je njegov gospodar čuo pripovijest
svoje žene koja reče: "Eto, tako sa mnom tvoj sluga", razgnjevi se.

<span id="an_39:20">39:20</span> Gospodar pograbi Josipa i baci ga u
tamnicu - tamo gdje su bili zatvoreni kraljevi utamničenici. I osta u
tamnici.

<span id="an_39:21">39:21</span> Ali je Jahve bio s njim, iskaza
naklonost Josipu te on nađe milost u očima upravitelja tamnice.

<span id="an_39:22">39:22</span> Tako upravitelj tamnice preda u
Josipove ruke sve utamničenike koji su se nalazili u tamnici; i ondje se
ništa nije radilo bez njega.

<span id="an_39:23">39:23</span> Budući da je Jahve bio s njim,
upravitelj tamnice nije nadgledao ništa što je Josipu bilo povjereno:
Jahve bijaše s njim, i što god bi poduzeo, Jahve bi to okrunio uspjehom.

<span id="an_40:1">40:1</span> Poslije toga peharnik se i pekar
egipatskog kralja ogriješe o svoga gospodara, kralja egipatskog.

<span id="an_40:2">40:2</span> Faraon se razljuti na svoja dva
dvoranina, glavnog peharnika i glavnog pekara,

<span id="an_40:3">40:3</span> te ih stavi u zatvor, u zgradu
zapovjednika tjelesne straže - u istu tamnicu gdje je i Josip bio
zatvoren.

<span id="an_40:4">40:4</span> Zapovjednik tjelesne straže odredi Josipa
da ih poslužuje. Pošto su proveli u zatvoru neko vrijeme,

<span id="an_40:5">40:5</span> obojica njih - peharnik i pekar
egipatskog kralja, utamničenici - usnu san jedne te iste noći. Svaki je
usnuo svoj san; i svaki je san imao svoje značenje.

<span id="an_40:6">40:6</span> Kad je Josip ujutro došao k njima, opazi
da su neraspoloženi.

<span id="an_40:7">40:7</span> Upita faraonove dvorane koji su bili s
njim u zatvoru u zgradi njegova gospodara: "Zašto ste danas tako
potišteni?"

<span id="an_40:8">40:8</span> Odgovore mu: "Sne smo usnuli, ali nikog
nema da nam ih protumači." Josip im reče: "Zar tumačenje ne spada na
Boga? Dajte, pričajte mi!"

<span id="an_40:9">40:9</span> Onda je glavni peharnik ispripovjedio
Josipu svoj san: "Sanjao sam da je preda mnom lozov trs.

<span id="an_40:10">40:10</span> Na trsu bile tri mladice. I tek što je
propupao, procvjeta i na njegovim grozdovima sazru bobe.

<span id="an_40:11">40:11</span> Kako sam u ruci držao faraonov pehar,
uzmem grožđa, istiještim ga u faraonov pehar, a onda stavim pehar u
faraonovu ruku."

<span id="an_40:12">40:12</span> Josip mu reče: "Ovo ti je značenje: tri
mladice tri su dana.

<span id="an_40:13">40:13</span> Poslije tri dana faraon će te
pomilovati i vratiti na tvoje mjesto; opet ćeš stavljati pehar faraonu u
ruku, kao i prije, dok si mu bio peharnik.

<span id="an_40:14">40:14</span> Kada ti bude opet dobro, sjeti se da
sam i ja bio s tobom, pa mi učini ovu uslugu: spomeni me faraonu i
pokušaj me izvesti iz ove kuće.

<span id="an_40:15">40:15</span> Jer, zbilja, bio sam silom odveden iz
zemlje Hebreja; ni ovdje nisam ništa skrivio, a baciše me u tamnicu."

<span id="an_40:16">40:16</span> Kad je glavni pekar vidio kako je Josip
dao dobro tumačenje, reče mu: "Usnuh da su mi na glavi tri bijele
košare.

<span id="an_40:17">40:17</span> U najgornjoj bilo svakovrsna peciva što
ga pekar pripravlja faraonu, ali su ptice jele iz košare povrh moje
glave."

<span id="an_40:18">40:18</span> Josip odgovori: "Ovo je značenje: tri
košare tri su dana.

<span id="an_40:19">40:19</span> Poslije tri dana faraon će uzdići tvoju
glavu i o drvo te objesiti te će ptice jesti meso s tebe."

<span id="an_40:20">40:20</span> I zaista, trećega dana, kad je faraon
priredio gozbu za sve svoje službenike - bio mu je rođendan - iz sredine
svojih službenika izluči glavnog peharnika i glavnog pekara.

<span id="an_40:21">40:21</span> Vrati glavnog peharnika u peharničku
službu te je i dalje stavljao pehar u faraonovu ruku,

<span id="an_40:22">40:22</span> a glavnog pekara objesi, kako je Josip
protumačio.

<span id="an_40:23">40:23</span> Ipak se glavni peharnik nije sjetio
Josipa - zaboravio je na nj.

<span id="an_41:1">41:1</span> Poslije dvije godine usnu faraon da stoji
pokraj Nila.

<span id="an_41:2">41:2</span> Iz Nila iziđe sedam krava, lijepih i
debelih; pasle su po šašu.

<span id="an_41:3">41:3</span> Ali odmah poslije njih iz Nila iziđe
sedam drugih krava, ružnih i mršavih, te stanu uz one krave na obali
Nila.

<span id="an_41:4">41:4</span> Ružne i mršave krave požderu ono sedam
lijepih i pretilih, i uto se faraon probudi.

<span id="an_41:5">41:5</span> Opet zaspi te usnu drugi san: sedam punih
i jedrih klasova izraste na jednoj stabljici.

<span id="an_41:6">41:6</span> Ali, eto, poslije njih uzraste sedam
klasova šturih, istočnjakom opaljenih.

<span id="an_41:7">41:7</span> Šturi klasovi proždru sedam jedrih i
punih klasova. I faraon se probudi, i gle: bio je to san.

<span id="an_41:8">41:8</span> Ujutro faraon bijaše uznemiren u duši, pa
pozva sve čarobnjake i sve mudrace egipatske: ispriča im faraon svoje
sne, ali mu ih nitko nije mogao protumačiti.

<span id="an_41:9">41:9</span> Onda progovori faraonov glavni peharnik:
"Moram danas spomenuti jedan svoj propust.

<span id="an_41:10">41:10</span> Jednom, kad se faraon razljutio na
svoje službenike, mene i glavnog pekara stavio je u zatvor u zgradi
glavnog upravitelja.

<span id="an_41:11">41:11</span> Usnusmo san iste noći, i ja i on, ali
je svaki od nas usnuo san drugog značenja.

<span id="an_41:12">41:12</span> Onda je s nama bio neki mladi Hebrej,
sluga zapovjednika straže. Ispričasmo njemu svoje sne, a on nam ih
protumači: kaza svakom značenje njegova sna.

<span id="an_41:13">41:13</span> Kako nam ih je protumačio, tako nam se
i dogodilo: mene vratiše na moje mjesto, a onoga objesiše."

<span id="an_41:14">41:14</span> Faraon odmah pošalje po Josipa; izvuku
ga brže-bolje iz tamnice; ošišaju mu kosu, obuku novo odijelo i on stupi
pred faraona.

<span id="an_41:15">41:15</span> Onda faraon reče Josipu: "Usnuo sam
san, a nitko ga ne može protumačiti. Čuo sam o tebi da možeš protumačiti
san čim ga čuješ."

<span id="an_41:16">41:16</span> "Ništa ja ne mogu", odgovori Josip
faraonu, "nego će Bog dati pravi odgovor faraonu."

<span id="an_41:17">41:17</span> Onda je faraon pripovjedao Josipu: "U
svom snu stojim na obali Nila.

<span id="an_41:18">41:18</span> I gle! Iz Nila iziđe sedam debelih i
lijepih krava. Pasle su po šašu.

<span id="an_41:19">41:19</span> Poslije njih izađe drugih sedam krava.
Bile su mršave, vrlo ružne i koštunjave. Još nikad ne vidjeh onako
ružnih krava u svoj zemlji egipatskoj!

<span id="an_41:20">41:20</span> I sedam mršavih i ružnih krava proždru
prvih sedam debelih krava.

<span id="an_41:21">41:21</span> Pa iako su ih progutale, nije se
vidjelo da im je što u trbuhu: bile su ružne kao i prije. Uto se
probudim.

<span id="an_41:22">41:22</span> Zatim sam u snu vidio kako na jednoj
stabljici uzraste sedam punih i lijepih klasova.

<span id="an_41:23">41:23</span> Ali poslije njih uzraste sedam klasova
zgrčenih, šturih, istočnjakom opaljenih.

<span id="an_41:24">41:24</span> I šturi klasovi proždru sedam jedrih
klasova. Kazao sam ovo i vračarima, ali nema nikoga da mi razjasni."

<span id="an_41:25">41:25</span> Onda Josip reče faraonu: "Faraonov je
san samo jedan: Bog javlja faraonu što kani učiniti.

<span id="an_41:26">41:26</span> Sedam lijepih krava, to je sedam
godina; sedam lijepih klasova opet je sedam godina. Tako je samo jedan
san.

<span id="an_41:27">41:27</span> Sedam mršavih i ružnih krava poslije
njih, a tako i sedam praznih, istočnjakom opaljenih klasova, označuje
sedam gladnih godina.

<span id="an_41:28">41:28</span> To je ono što sam već faraonu rekao:
Bog objavljuje faraonu što kani učiniti.

<span id="an_41:29">41:29</span> Dolazi, evo, sedam godina velikog
obilja svoj zemlji egipatskoj.

<span id="an_41:30">41:30</span> A poslije njih nastat će sedam gladnih
godina, kada će se zaboraviti sve obilje u zemlji egipatskoj.

<span id="an_41:31">41:31</span> Kako glad bude harala zemljom, neće se
ni znati da je u zemlji bilo obilje - zbog gladi koja će doći - jer će
biti vrlo velika.

<span id="an_41:32">41:32</span> A što se faraonov san ponovio, znači da
se Bog na to zaista odlučio i da će to uskoro provesti.

<span id="an_41:33">41:33</span> Zato neka faraon izabere sposobna i
mudra čovjeka te ga postavi nad zemljom egipatskom.

<span id="an_41:34">41:34</span> Nadalje, neka se faraon pobrine da
postavi nadglednika u zemlji koji će kÓupiti petinu sve žetve u zemlji
egipatskoj za sedam godina obilja.

<span id="an_41:35">41:35</span> Neka skupljaju od svakog žita za sedam
dobrih godina što dolaze; neka s ovlaštenjem faraonovim sabiru žito za
hranu i pohranjuju ga po gradovima.

<span id="an_41:36">41:36</span> Neka zalihe služe za hranu u zemlji za
sedam godina gladi što će snaći zemlju egipatsku, tako da za gladi
zemlja ne propadne."

<span id="an_41:37">41:37</span> Svidje se odgovor faraonu i svim
njegovim službenicima.

<span id="an_41:38">41:38</span> Zato faraon reče svojim službenicima:
"Zar bismo mogli naći drugoga kao što je on, čovjeka koji bi bio tako
obdaren duhom Božjim?"

<span id="an_41:39">41:39</span> A onda faraon reče Josipu: "Otkako je
sve to Bog tebi otkrio, nikoga nema sposobna i mudra kao što si ti.

<span id="an_41:40">41:40</span> Ti ćeš biti upravitelj moga dvora: sav
će se moj narod pokoravati tvojim naredbama. Jedino prijestoljem ja ću
biti veći od tebe.

<span id="an_41:41">41:41</span> Postavljam te, evo," reče faraon
Josipu, "nad svom zemljom egipatskom."

<span id="an_41:42">41:42</span> Poslije toga skine faraon sa svoje ruke
pečatni prsten i stavi ga Josipu na ruku. Zatim zaodjene Josipa odjećom
od najljepše tkanine, a o vrat mu objesi zlatan lanac.

<span id="an_41:43">41:43</span> Vozio se on u kolima kao njegov
zamjenik, a pred njim klicahu: "Abrek! Na koljena!" Tako ga postavi nad
svu zemlju egipatsku.

<span id="an_41:44">41:44</span> Još faraon reče Josipu: "Premda sam ja
faraon, neće nitko dići svoje ruke ni noge bez tvog odobrenja u svoj
zemlji egipatskoj."

<span id="an_41:45">41:45</span> Faraon nazva Josipa "Safenat Paneah", a
za ženu mu dade Asenatu, kćer Poti-Fere, svećenika u Onu. I Josip
postade poznat po zemlji egipatskoj.

<span id="an_41:46">41:46</span> Josipu je bilo trideset godina kad je
stupio u službu faraona, kralja egipatskog. A otišavši Josip ispred
faraona, putovao je po svoj zemlji egipatskoj.

<span id="an_41:47">41:47</span> Za sedam rodnih godina zemlja je rađala
u obilju;

<span id="an_41:48">41:48</span> on je - u tih sedam godina što ih je
egipatska zemlja uživala - kÓupio od različite ljetine i hranu
pohranjivao u gradove, smještajući u svakom gradu urod iz okolnih polja.

<span id="an_41:49">41:49</span> Tako Josip nagomila mnogo žita, kao
pijeska u moru, pa ga prestade i mjeriti jer mu mjere ne bijaše.

<span id="an_41:50">41:50</span> Dok još ne nasta gladna godina, Josip
imade dva sina koje mu rodi Asenata, kći Poti-Fere, svećenika u Onu.

<span id="an_41:51">41:51</span> Prvorođencu Josip nadjenu ime Manaše,
"jer Bog je", reče, "dao te sam zaboravio svoje teškoće i svoj očinski
dom."

<span id="an_41:52">41:52</span> Drugomu nadjenu ime Efrajim, "jer Bog
me", reče, "učinio rodnim u zemlji moje nevolje."

<span id="an_41:53">41:53</span> Sedam godina obilja koje je uživala
zemlja egipatska dođe kraju,

<span id="an_41:54">41:54</span> a primače se sedam gladnih godina, kako
je Josip prorekao. U svim zemljama bijaše glad, a u svoj zemlji
egipatskoj bijaše kruha.

<span id="an_41:55">41:55</span> A kad je i sva zemlja egipatska
osjetila glad, puk zavapi faraonu za kruh; a faraon reče Egipćanima:
"Idite k Josipu i što god vam rekne, činite!"

<span id="an_41:56">41:56</span> Kad se glad proširi po svoj zemlji,
Josip rastvori skladišta te je Egipćane opskrbljivao žitom, jer je glad
postala žestoka i u zemlji egipatskoj.

<span id="an_41:57">41:57</span> Sav je svijet išao u Egipat k Josipu da
kupuje žita, jer je strašna glad vladala po svem svijetu.

<span id="an_42:1">42:1</span> Kad je Jakov čuo da u Egiptu ima žita,
reče svojim sinovima: "Što tu zurite jedan u drugoga?

<span id="an_42:2">42:2</span> Čujem da ima žita u Egiptu. Otiđite dolje
te nam ga odande nabavite da ostanemo na životu i ne pomremo."

<span id="an_42:3">42:3</span> Tako desetero Josipove braće siđe da
nabavi žita iz Egipta.

<span id="an_42:4">42:4</span> Benjamina, Josipova pravog brata, Jakov
ne posla s ostalima. "Da ga ne bi zadesila kakva nesreća", govorio je.

<span id="an_42:5">42:5</span> Među onima koji su išli nabavljati žito,
jer u zemlji kanaanskoj vladaše glad, bijahu i sinovi Izraelovi.

<span id="an_42:6">42:6</span> Josip je bio namjesnik u zemlji; on je
dijelio žito svemu svijetu. Dođu tako i Josipova braća i poklone mu se
licem do zemlje.

<span id="an_42:7">42:7</span> Josip prepozna braću čim ih ugleda, ali
se prema njima vladao kao stranac i oštro im govorio. Zapita ih: "Odakle
dolazite?" Odgovore: "Iz zemlje kanaanske došli smo da kupimo hrane."

<span id="an_42:8">42:8</span> Iako je Josip prepoznao svoju braću, oni
njega nisu prepoznali.

<span id="an_42:9">42:9</span> Josip se sjeti snova što ih je o njima
sanjao. I reče im: "Vi ste uhode! Došli ste da izvidite slaba mjesta ove
zemlje."

<span id="an_42:10">42:10</span> Oni mu odgovore: "Ne, gospodaru! Tvoje
su sluge došle da nabave hrane.

<span id="an_42:11">42:11</span> Svi smo sinovi jednog oca; pošteni smo
ljudi; sluge tvoje nikad nisu bile uhode."

<span id="an_42:12">42:12</span> On će im opet: "Ne, nego ste došli da
izvidite slaba mjesta ove zemlje."

<span id="an_42:13">42:13</span> Nato oni uzvrate: "Nas, tvojih slugu,
bijaše dvanaestero braće - sinovi jednog oca, u zemlji kanaanskoj;
najmlađi je sad s ocem, a jednoga više nema."

<span id="an_42:14">42:14</span> No Josip im dobaci: "Onako kako sam vam
već rekao: vi ste uhode!

<span id="an_42:15">42:15</span> Ovako ću vas iskušati: odavde, tako mi
faraona, nećete izići ako vaš najmlađi brat ne dođe ovamo!

<span id="an_42:16">42:16</span> Pošaljite jednoga između sebe da vam
dovede brata, a vi ostali u zatvor! Tako ću iskušati vaše riječi i
vidjeti je li u vas istina ili nije. Inače, tako mi faraona, vi ste
uhode!"

<span id="an_42:17">42:17</span> Potom ih baci u zatvor na tri dana.

<span id="an_42:18">42:18</span> Treći im dan reče Josip: "Izvršite to,
i ostat ćete na životu, jer sam ja čovjek bogobojazan.

<span id="an_42:19">42:19</span> Ako ste pošteni, neka jedan od vas
ostane u zatvoru, a vi ostali idite i nosite žito svojim izgladnjelim
domovima.

<span id="an_42:20">42:20</span> Poslije toga dovedite mi svoga
najmlađeg brata, tako da se obistine vaše riječi te da ne izginete." Oni
pristanu.

<span id="an_42:21">42:21</span> Zatim je jedan drugom govorio : "Jao
nama! Stiže nas kazna zbog našega brata; gledali smo njegovu muku dok
nas je molio za milost, ali ga nismo uslišali. Stoga nas je ova nevolja
snašla."

<span id="an_42:22">42:22</span> Ruben im odvrati: "Zar vam nisam
govorio: Ne ogrešujte se o mladića! Ali vi niste slušali. Sad se traži
račun za njegovu krv."

<span id="an_42:23">42:23</span> Nisu znali da ih Josip razumije, jer su
se s njim razgovarali preko tumača.

<span id="an_42:24">42:24</span> On se od njih udalji te zaplaka. Opet
se vrati i razgovaraše s njima. Onda izdvoji Šimuna između njih i naredi
da bude svezan na njihove oči.

<span id="an_42:25">42:25</span> Potom Josip zapovjedi da im vreće
napune žitom; da svakome njegov novac metnu u vreću i da im daju
poputninu. Tako im učine.

<span id="an_42:26">42:26</span> Tada oni natovare žito na svoje magarce
i krenu odande.

<span id="an_42:27">42:27</span> Kad na prenoćištu jedan od njih otvori
svoju vreću da nahrani magarca, opazi svoj novac ozgo u vreći.

<span id="an_42:28">42:28</span> "Moj je novac vraćen!" - povika braći.
- "Evo ga u mojoj vreći!" Zadrhta srce u njima. Zgledaše se, uplašeni, i
rekoše: "Što nam ovo Bog uradi!"

<span id="an_42:29">42:29</span> Došavši k svome ocu Jakovu u zemlju
kanaansku, kazaše mu sve što ih je snašlo.

<span id="an_42:30">42:30</span> "Čovjek koji je gospodar one zemlje",
rekoše, "oštro nam je govorio i optužio nas kao uhode.

<span id="an_42:31">42:31</span> Pošteni smo ljudi, kazasmo mu, i nikad
nismo bili uhode.

<span id="an_42:32">42:32</span> Bilo nas je dvanaestero braće, sinovi
istog oca, ali jednoga više nema, dok se najmlađi sad nalazi s našim
ocem u zemlji kanaanskoj.

<span id="an_42:33">42:33</span> Ali čovjek koji je gospodar one zemlje
reče nam: 'Ovim ću doznati da ste pošteni ljudi: ostavite jednoga brata
kod mene, a vi ostali uzmite što vam treba za izgladnjele domove, pa
idite.

<span id="an_42:34">42:34</span> Onda mi dovedite svoga najmlađeg brata,
tako da znam da niste uhode, nego pošteni ljudi. Poslije toga vratit ću
vam vašeg brata, i vi ćete se moći slobodno kretati u ovoj zemlji.'"

<span id="an_42:35">42:35</span> Kako su praznili svoje vreće, svaki
nađe u vreći svoju kesu. Opazivši to, zapadoše u strah - i oni i njihov
otac.

<span id="an_42:36">42:36</span> "Mene vi ostavljate bez djece!" - reče
im njihov otac. - "Josipa je nestalo, Šimuna nema, a sad biste odveli i
Benjamina. Sve se to na me svaljuje!"

<span id="an_42:37">42:37</span> Onda Ruben reče svome ocu: "Ubij moja
dva sina ako ti ga ja natrag ne dovedem! Predaj ga u moje ruke, i ja ću
ti ga vratiti!"

<span id="an_42:38">42:38</span> "Moj sin neće s vama!" - uzvrati on. -
"Njegov je pravi brat već mrtav, a on je ostao sam. Ako bi ga na putu na
koji ćete poći snašla nesreća, u tuzi biste otpravili moju sijedu glavu
dolje u Šeol."

<span id="an_43:1">43:1</span> Strašna glad pritisla zemlju.

<span id="an_43:2">43:2</span> Kad su pojeli hranu koju bijahu donijeli
iz Egipta, njihov im otac reče: "Idite opet i nabavite nam malo hrane."

<span id="an_43:3">43:3</span> Nato će mu Juda: "Onaj nam je čovjek
jasno rekao: 'Ne smijete preda me ako vaš brat ne bude s vama.'

<span id="an_43:4">43:4</span> Ako si, dakle, voljan s nama poslati
našega brata, mi ćemo otići dolje i kupit ćemo ti žita.

<span id="an_43:5">43:5</span> Ali ako njega ne pustiš s nama, onda mi
tamo i ne idemo, jer nam je onaj zaprijetio: 'Ne smijete preda me ako
vaš brat ne bude s vama.'"

<span id="an_43:6">43:6</span> "Zašto ste mi", zapita Izrael, "nanijeli
jad rekavši onom čovjeku da imate još jednoga brata?"

<span id="an_43:7">43:7</span> Oni odgovore: "Čovjek nas je neprestano
zapitkivao o nama i o našoj obitelji: 'Je li vam još živ otac? Imate li
još kojega brata?' Mi smo mu odgovarali na pitanja. Kako smo mogli znati
da će reći : 'Dovedite svoga brata!'"

<span id="an_43:8">43:8</span> Potom Juda reče svome ocu Izraelu: "Pusti
dječaka sa mnom pa da se dignemo i krenemo; tako ćemo preživjeti, a ne
pomrijeti, i mi, i ti, i naša djeca.

<span id="an_43:9">43:9</span> Ja za nj jamčim; mene drži odgovornim za
nj. Ako ga tebi ne vratim i preda te ga ne dovedem, bit ću ti kriv svega
vijeka.

<span id="an_43:10">43:10</span> TÓa da nismo toliko oklijevali, mogli
smo se već i dvaput vratiti."

<span id="an_43:11">43:11</span> Njihov otac Izrael reče im: "Kad je
tako, neka bude, ali učinite ovo: metnite u torbe najbiranijih proizvoda
ove zemlje i ponesite na dar onom čovjeku: nešto balzama, nešto meda i
mirodija, mirisne smole, pa lješnjaka i badema.

<span id="an_43:12">43:12</span> Sa sobom uzmite dvostruko novaca, jer
treba vratiti novac koji ste našli u grlima svojih vreća. Možda je ono
bila zabuna.

<span id="an_43:13">43:13</span> Uzmite svoga brata pa se opet zaputite
onom čovjeku.

<span id="an_43:14">43:14</span> Neka Bog Svemogući, El Šadaj, potakne
onog čovjeka na milosrđe prema nama te vam pusti i drugoga brata i
Benjamina. A ja, moram li bez djece ostati, neka ostanem."

<span id="an_43:15">43:15</span> Uzmu ljudi darove; uzmu sa sobom
dvostruko novaca, povedu Benjamina te siđu u Egipat i stupe pred Josipa.

<span id="an_43:16">43:16</span> Kad Josip ugleda s njima Benjamina,
reče upravitelju svoga kućanstva: "Odvedi ljude u kuću, zakolji jedno
živinče i pripremi, jer će ovi ljudi blagovati sa mnom o podne!"

<span id="an_43:17">43:17</span> Čovjek učini kako je Josip rekao i
povede ljude u Josipov dom.

<span id="an_43:18">43:18</span> Ljudi se pobojaše kad su bili povedeni
u dom Josipov te rekoše: "Zbog novca koji se našao u našim vrećama prvi
put vode nas unutra tako da nas napadnu i zajedno s našom magaradi uzmu
za robove."

<span id="an_43:19">43:19</span> Stoga se primaknu upravitelju Josipova
doma te mu, na ulazu u kuću, reknu:

<span id="an_43:20">43:20</span> "Oprosti, gospodaru! Mi smo i prije
jednom dolazili da nabavimo hrane;

<span id="an_43:21">43:21</span> i kad smo stigli na prenoćište i
otvorili svoje vreće, a to novac svakoga od nas ozgo u njegovoj vreći,
naš novac, ista svota. Sad smo ga donijeli sa sobom.

<span id="an_43:22">43:22</span> A ponijeli smo i drugog novca da kupimo
hrane. Mi ne znamo tko nam je stavio novac u naše vreće."

<span id="an_43:23">43:23</span> "Budite mirni", reče im on. "Ne bojte
se! Bog vaš i Bog vašega oca stavio je blago u vaše vreće. Vaš je novac
k meni stigao." Potom im izvede Šimuna.

<span id="an_43:24">43:24</span> Čovjek zatim uvede ljude u Josipovu
kuću; dade im vode da operu noge, a njihovoj magaradi baci p§iće.

<span id="an_43:25">43:25</span> Potom priprave oni svoje darove za
dolazak Josipov o podne, jer su čuli da će ondje ručati.

<span id="an_43:26">43:26</span> Kad je Josip došao u kuću, dadu mu
darove koje su sa sobom donijeli i do zemlje mu se poklone.

<span id="an_43:27">43:27</span> Upita ih on za zdravlje te će dalje: "A
je li dobro vaš stari otac o kome ste mi govorili? Je li još dobra
zdravlja?"

<span id="an_43:28">43:28</span> "Sluga tvoj, otac naš, dobro je i još
je dobra zdravlja", odgovore i duboko se naklone iskazujući poštovanje.

<span id="an_43:29">43:29</span> Podigavši svoje oči, Josip opazi svoga
brata Benjamina - sina svoje majke - te upita: "Je li ovo vaš najmlađi
brat o kome ste mi govorili?" Onda nastavi: "Bog ti bio milostiv, sine
moj!"

<span id="an_43:30">43:30</span> Josip se poslije toga požuri van jer mu
se srce uzbudilo zbog brata; bilo mu je da zaplače. Uđe u jednu sobu i
tu se isplaka.

<span id="an_43:31">43:31</span> Onda opere lice, ponovo se javi i,
svladavajući se, naredi: "Poslužite ručak!"

<span id="an_43:32">43:32</span> Staviše njemu napose, njima napose, a
napose opet Egipćanima koji su s njim jeli. Egipćani ne bi mogli jesti s
Hebrejima, jer bi to Egipćanima bilo odvratno.

<span id="an_43:33">43:33</span> I kad posjedaše pred njim, najstariji
prema starosti svojoj, a najmlađi prema mladosti svojoj, samo se
zgledahu.

<span id="an_43:34">43:34</span> I naređivaše on da jela ispred njega
nose njima, a obrok Benjaminov bijaše pet puta veći od svih ostalih. I
pili su i gostili se s njim.

<span id="an_44:1">44:1</span> Onda Josip naredi upravitelju svoga
kućanstva: "Napuni vreće ovih ljudi hranom koliko mogu ponijeti, a novac
svakog stavi u grlo njegove vreće.

<span id="an_44:2">44:2</span> A moj pehar - onaj od srebra - stavi u
grlo vreće najmlađega, zajedno s njegovim novcem za žito." On učini kako
mu je Josip naredio.

<span id="an_44:3">44:3</span> Kad je svanulo, otpreme ljude i njihove
magarce.

<span id="an_44:4">44:4</span> Tek što su izišli iz grada - nisu bili
odmakli daleko - kad Josip reče upravitelju svoga kućanstva: "Na noge!
Pođi za onim ljudima! Kad ih stigneš, kaži im: 'Zašto uzvraćate zlo za
dobro?

<span id="an_44:5">44:5</span> Zar iz onog pehara ne pije moj gospodar i
ne čita iz njega proricanje? Zlo ste učinili!'"

<span id="an_44:6">44:6</span> Stigavši ih, ponovi im te riječi.

<span id="an_44:7">44:7</span> Oni odgovore: "Zašto nam gospodar govori
tako? Daleko bilo od slugu tvojih da učine takvo što!

<span id="an_44:8">44:8</span> Čak i novac koji smo našli u svojim
vrećama donijeli smo ti natrag iz zemlje kanaanske. Kako bismo onda
mogli ukrasti srebra ili zlata iz kuće tvoga gospodara!

<span id="an_44:9">44:9</span> Onaj u koga se od tvojih slugu nađe, neka
se usmrti, a mi drugi postat ćemo robovi tvome gospodaru."

<span id="an_44:10">44:10</span> "Premda je ono što predlažeš pravo",
preuzme on, "ipak će samo onaj u koga se ukradeno pronađe biti moj rob,
a ostali bit ćete slobodni."

<span id="an_44:11">44:11</span> Brže spustiše vreće na zemlju i svaki
svoju otvori.

<span id="an_44:12">44:12</span> On je pretraživao, počevši s
najstarijim i završivši s najmlađim. Pehar se nađe u Benjaminovoj vreći.

<span id="an_44:13">44:13</span> Nato oni razdru svoje haljine; svaki
ponovo natovari svoga magarca i vrate se u grad.

<span id="an_44:14">44:14</span> Kad su Juda i njegova braća ponovo
stupili u Josipov dom, još je on bio ondje. Bace se preda nj na zemlju.

<span id="an_44:15">44:15</span> Onda im Josip reče: "Kakvo je to djelo
što ste ga učinili? Zar ne znate da se čovjek kao što sam ja bavi
proricanjem?"

<span id="an_44:16">44:16</span> Nato Juda odgovori: "Što bismo mogli
reći svome gospodaru? Što možemo kazati, čime li se opravdati? Bog je
otkrio zlodjelo tvojih slugu. Evo nas za robove svome gospodaru -
jednako nas kao i onog u koga se našao pehar."

<span id="an_44:17">44:17</span> "Daleko od mene da učinim tako!" -
odgovori. "Nego, onaj u koga se našao pehar bit će moj rob, a vi drugi
pođite mirno k svome ocu!"

<span id="an_44:18">44:18</span> Onda mu se Juda primače i reče:
"Gospodaru moj, molim te, dopusti sluzi svojem da rekne riječ ušima
gospodara svojega i neka se tvoja srdžba ne razlijeva na tvog slugu. TÓa
ti si ravan faraonu.

<span id="an_44:19">44:19</span> Pitao je moj gospodar svoje sluge:
'Imate li oca ili još kojega brata?'

<span id="an_44:20">44:20</span> Svome smo gospodaru odgovorili: 'Imamo
stara oca; on još ima jednog sina, rođena u njegovoj staračkoj dobi. Taj
je najmlađi. Njegov je pravi brat umro, tako da je on jedini ostao od
svoje majke. Njegov ga otac osobito voli.'

<span id="an_44:21">44:21</span> Potom si rekao svojim slugama:
'Dovedite mi ga ovamo da ga vide moje oči?'

<span id="an_44:22">44:22</span> A mi smo odgovorili svome gospodaru:
'Dječak ne može ostaviti oca; kad bi ga ostavio, njegov bi otac umro.'

<span id="an_44:23">44:23</span> Nato si rekao svojim slugama: 'Ako vaš
najmlađi brat s vama ne dođe ovamo, više ne smijete preda me.'

<span id="an_44:24">44:24</span> Kad smo se vratili tvome sluzi, ocu
mome, kazali smo mu riječi moga gospodara.

<span id="an_44:25">44:25</span> Naš nam je otac rekao: 'Idite opet i
nabavite nam malo hrane!'

<span id="an_44:26">44:26</span> Odgovorili smo: 'Ne možemo onamo. Samo
ako s nama pođe naš najmlađi brat, sići ćemo, jer ne smijemo pred onoga
čovjeka ako ne bude s nama naš najmlađi brat.'

<span id="an_44:27">44:27</span> Tvoj sluga, otac moj, odvrati nam:
'Kako znate, žena mi je rodila dva sina.

<span id="an_44:28">44:28</span> Jedan je nestao, te sam zaključio:
sigurno je rastrgan! Odonda ga više nisam vidio.

<span id="an_44:29">44:29</span> Ako i ovoga od mene odvedete pa ga
kakva nesreća snađe, moju ćete sijedu glavu s tugom strovaliti dolje u
Šeol.'

<span id="an_44:30">44:30</span> Ako sad dođem k tvome sluzi, ocu svome,
a mladić - čiji je život tako povezan s njegovim - ne bude s nama,

<span id="an_44:31">44:31</span> on će svisnuti kad vidi da dječaka nema
s nama; tako će tvoje sluge strovaliti u tuzi sijedu glavu tvoga sluge,
oca našega, dolje u Šeol.

<span id="an_44:32">44:32</span> Jer tvoj je sluga zajamčio ocu svome za
dječaka, rekavši: 'Ako ti ga ne vratim, bit ću kriv svome ocu svega
vijeka.'

<span id="an_44:33">44:33</span> Zato, molim te, neka tvoj sluga ostane
kao rob mome gospodaru, a dječak neka ide natrag s braćom.

<span id="an_44:34">44:34</span> Jer, kako mogu k svome ocu ako dječaka
nema sa mnom! Ne bih mogao gledati jad što bi snašao moga oca."

<span id="an_45:1">45:1</span> Josip se više nije mogo svladavati pred
onima koji su ga okruživali pa povika: "Neka svi odstupe!" Tako nitko
nije ostao s Josipom kad se očitovao svojoj braći.

<span id="an_45:2">45:2</span> Briznuo je u glasan plač, da su ga i
Egipćani mogli čuti. Doznalo se za to i na faraonovu dvoru.

<span id="an_45:3">45:3</span> "Ja sam Josip", reče Josip svojoj braći.
"Otac mi je, dakle, još na životu!" Ali mu braća nisu mogla odgovoriti,
toliko se zapanjiše pred njim.

<span id="an_45:4">45:4</span> Onda će opet Josip svojoj braći:
"Primaknite se k meni!" Kad su se primakli, nastavi: "Ja sam Josip, vaš
brat; onaj koga ste prodali u Egipat.

<span id="an_45:5">45:5</span> Ali se nemojte uznemirivati i prekoravati
što ste me ovamo prodali; jer Bog je onaj koji me pred vama poslao da
vas održi u životu.

<span id="an_45:6">45:6</span> Dvije su već godine što je glad došla na
zemlju, a još pet godina neće biti ni oranja ni žetve u zemlji.

<span id="an_45:7">45:7</span> Zato me Bog poslao pred vama da vam se
sačuva ostatak na zemlji te da vam život spasi velikim izbavljenjem.

<span id="an_45:8">45:8</span> Tako niste vi mene poslali ovamo nego
Bog; on me postavio faraonu za oca, gospodara nad svim njegovim domom i
vladaocem nad svom zemljom egipatskom.

<span id="an_45:9">45:9</span> Žurite se k mome ocu te mu recite: 'Ovo
ti poručuje tvoj sin Josip: Bog me postavio gospodarem nad svim Egiptom;
siđi k meni bez oklijevanja.

<span id="an_45:10">45:10</span> Nastanit ćeš se u kraju Gošenu. Tako
ćeš biti blizu mene: ti, tvoja djeca, tvoja unučad, tvoje ovce i goveda
i sve što je tvoje.

<span id="an_45:11">45:11</span> Ondje ću se za te brinuti, jer će glad
potrajati još pet godina. Tako nećeš oskudijevati ni ti, ni tvoja
obitelj, niti itko tvoj.'

<span id="an_45:12">45:12</span> Ta svojim očima možete vidjeti, kao što
vidi i moj brat Benjamin, da vam to moja usta govore.

<span id="an_45:13">45:13</span> Pripovjedite ocu o mome visokom
položaju u Egiptu i sve što ste vidjeli; i brzo mi ovamo oca dovedite!"

<span id="an_45:14">45:14</span> Potom zagrli brata Benjamina te
zaplaka; a plakao je i Benjamin obisnuvši mu oko vrata.

<span id="an_45:15">45:15</span> Izljubi zatim svu svoju braću, u
naručju im se rasplaka. Poslije toga njegova braća zađu s njim u
razgovor.

<span id="an_45:16">45:16</span> Glas se pročuje u faraonovu dvoru:
"Stigla Josipova braća!" Bilo je to drago faraonu i njegovim dvoranima.

<span id="an_45:17">45:17</span> Onda faraon reče Josipu: "Kaži svojoj
braći neka učine ovo: 'Natovarite svoje živine i odmah se uputite u
zemlju kanaansku.

<span id="an_45:18">45:18</span> Uzmite svoga oca i svoje obitelji i k
meni dođite! Ja ću vam dati najbolju zemlju u Egiptu te ćete uživati od
obilja ove zemlje.'

<span id="an_45:19">45:19</span> A naredi i ovo: 'Ovako učinite: Iz
zemlje egipatske potjerajte kola za svoju djecu i svoje žene, uzmite oca
i dođite.

<span id="an_45:20">45:20</span> Neka vam se oči ne rastužuju za vašim
stvarima, jer sve što je u Egiptu najbolje bit će vaše.'"

<span id="an_45:21">45:21</span> Sinovi Izraelovi tako učine. Po
faraonovoj zapovijedi Josip im dade kola i popudbinu.

<span id="an_45:22">45:22</span> Svakom od njih dade nove haljine, a
Benjaminu dade tri stotine srebrnika i petore haljine.

<span id="an_45:23">45:23</span> Isto tako pošalje svome ocu: deset
magaraca natovarenih najboljim plodovima egipatskim i deset magarica
natovarenih žitom, kruhom i namirnicama ocu za put.

<span id="an_45:24">45:24</span> Isprativši svoju braću na put, reče im:
"Nemojte se putem svađati!"

<span id="an_45:25">45:25</span> I tako oni odoše iz Egipta i stigoše u
zemlju kanaansku, k svome ocu Jakovu.

<span id="an_45:26">45:26</span> Kad mu rekoše: "Josip je živ i čak
vlada nad svom zemljom egipatskom!", njegovo se srce skameni jer im nije
mogao vjerovati.

<span id="an_45:27">45:27</span> Ali kad mu ispripovjediše sve što im je
Josip rekao i kad vidje kola što ih je Josip poslao da ga prevezu, duh
njihova oca Jakova oživje.

<span id="an_45:28">45:28</span> "Dosta", reče Izrael. "Sin moj Josip
još je živ! Moram poći i vidjeti ga prije nego umrem."

<span id="an_46:1">46:1</span> Tako Izrael krene na put sa svim što
bijaše njegovo i stigne u Beer Šebu te prinese žrtvu Bogu svoga oca
Izaka.

<span id="an_46:2">46:2</span> U noćnom viđenju zovne Bog Izraela:
"Jakove! Jakove!" On odgovori: "Evo me!"

<span id="an_46:3">46:3</span> "Ja sam Bog, Bog tvoga oca. Ne boj se
sići u Egipat, jer ću ondje od tebe proizvesti velik narod.

<span id="an_46:4">46:4</span> Ja ću sići u Egipat s tobom i sam ću te
vratiti ovamo; a Josip će ti svojom rukom oči zaklopiti."

<span id="an_46:5">46:5</span> I Jakov krene iz Beer Šebe. Sinovi
Izraelovi postave svoga oca Jakova, svoju djecu i svoje žene u kola što
ih je faraon poslao da ga prevezu.

<span id="an_46:6">46:6</span> Uzmu sa sobom svoje blago i dobra što ih
bijahu stekli u zemlji kanaanskoj te stignu Jakov i sve njegovo
potomstvo u Egipat.

<span id="an_46:7">46:7</span> Sa sobom je u Egipat poveo svoje sinove i
unuke, svoje kćeri i kćeri svojih sinova, sve svoje potomstvo.

<span id="an_46:8">46:8</span> Ovo su imena Izraelaca - Jakova i
njegovih potomaka - koji su stigli u Egipat: Jakovljev prvorođenac
Ruben.

<span id="an_46:9">46:9</span> Rubenovi sinovi: Henok, Falu, Hesron i
Karmi.

<span id="an_46:10">46:10</span> Sinovi Šimunovi: Jemuel, Jamin, Ohad,
Jakin, Sohar i Šaul, sin Kanaanke.

<span id="an_46:11">46:11</span> Sinovi Levijevi: Geršon, Kehat i
Merari.

<span id="an_46:12">46:12</span> Sinovi Judini: Er, Onan, Šela, Peres i
Zerah. Er i Onan umrli su u zemlji kanaanskoj. Peresovi sinovi bili su
Hesron i Hamul.

<span id="an_46:13">46:13</span> Sinovi Jisakarovi: Tola, Fuva, Jašub i
Šimron.

<span id="an_46:14">46:14</span> Sinovi Zebulunovi: Sered, Elon i
Jahleel.

<span id="an_46:15">46:15</span> To su sinovi koje je Lea imala s
Jakovom u Padan Aramu i još kćerka Dina. U svemu je, dakle, imao sinova
i kćeri trideset i troje.

<span id="an_46:16">46:16</span> Sinovi Gadovi: Sifjon, Hagi, Šuni,
Esbon, Eri, Arodi i Areli.

<span id="an_46:17">46:17</span> Sinovi Ašerovi: Jimna, Jišva, Jišvi,
Berija i sestra im Serah. Sinovi Berijini: Heber i Malkiel.

<span id="an_46:18">46:18</span> To su bili potomci Zilpe, koju je Laban
darovao svojoj kćeri Lei. Ona je tako rodila Jakovu šesnaest duša.

<span id="an_46:19">46:19</span> Sinovi Jakovljeve žene Rahele: Josip i
Benjamin.

<span id="an_46:20">46:20</span> Josipu su se u egipatskoj zemlji rodili
Manaše i Efrajim. Rodila mu ih je kći onskog svećenika Poti-Fere.

<span id="an_46:21">46:21</span> Sinovi Benjaminovi: Bela, Beker, Ašbel,
Gera, Naaman, Ehi, Roš, Mupim, Hupim i Ard.

<span id="an_46:22">46:22</span> To su bili potomci Rahelini koje je
rodila Jakovu - u svemu njih četrnaest.

<span id="an_46:23">46:23</span> Danov je sin Hušim.

<span id="an_46:24">46:24</span> Sinovi Naftalijevi: Jahseel, Guni,
Jeser i Šilem.

<span id="an_46:25">46:25</span> To su bili potomci Bilhe, koju je Laban
dao svojoj kćeri Raheli. Ona je Jakovu rodila sedam potomaka.

<span id="an_46:26">46:26</span> Tako je sve Jakovljeve čeljadi što je
od njega poteklo i u Egipat doselilo - ne uključujući žena Jakovljevih
sinova - u svemu šezdeset i šest osoba.

<span id="an_46:27">46:27</span> I k tome dva sina Josipova što su mu se
rodila u Egiptu. Prema tome, sve čeljadi Jakovljeva doma što se naseli u
Egiptu bijaše sedamdeset duša.

<span id="an_46:28">46:28</span> Izrael posla Judu naprijed k Josipu da
se pred njim pojavi u Gošenu. Kad stignu u gošenski kraj,

<span id="an_46:29">46:29</span> Josip upregne svoja kola i zaputi se u
Gošen - u susret svome ocu Izraelu. Stupivši preda nj, pade mu oko vrata
i dugo je tako plakao.

<span id="an_46:30">46:30</span> Onda Izrael reče Josipu: "Sada, pošto
sam rođenim očima vidio da si još živ, mogu umrijeti."

<span id="an_46:31">46:31</span> Zatim Josip reče svojoj braći i očevoj
obitelji: "Otići ću i obavijestiti faraona; reći ću mu: 'Moja braća i
obitelj moga oca, koji su bili u zemlji kanaanskoj, došli su k meni.

<span id="an_46:32">46:32</span> Oni su ljudi pastiri, uvijek su se
bavili stočarstvom; dotjerali su sa sobom svoja stada i sve što im
pripada.'

<span id="an_46:33">46:33</span> Tako, kad vas faraon pozove i zapita:
'Čime se bavite?'

<span id="an_46:34">46:34</span> odgovorite: 'Ljudi smo, sluge tvoje,
koji se od početka do sad bavimo stočarstvom; i mi i naši preci', tako
da se možete naseliti u gošenskom kraju. Svi su, naime, pastiri
Egipćanima mrski."

<span id="an_47:1">47:1</span> Ode, dakle, Josip te obavijesti faraona:
"Moj otac i moja braća stigoše sa svojim ovcama i govedima i sa svime
što imaju iz zemlje kanaanske, i eno ih u gošenskom kraju."

<span id="an_47:2">47:2</span> I uzevši petoricu između svoje braće,
uvede ih faraonu.

<span id="an_47:3">47:3</span> Onda faraon zapita njegovu braću: "Čime
se bavite?" Odgovore faraonu: "Tvoje su sluge stočari, baš kao što su
bili naši preci.

<span id="an_47:4">47:4</span> Došli smo da potražimo kratak boravak u
ovoj zemlji", rekoše faraonu, "jer je nestalo paše za stada tvojih
slugu, strašna glad pritište kanaansku zemlju. Dopusti da se tvoje sluge
nastane u gošenskom kraju."

<span id="an_47:5">47:5</span> \[5a\] Faraon reče Josipu: \[6b\] "Neka
se, dakle, nastane u gošenskom kraju. A ako znaš da među njima ima
prikladnih, postavi ih za nadglednike moga osobnog blaga." \[5b\] Tako,
kad Jakov i njegovi sinovi stigoše u Egipat i kad faraon, kralj
egipatski, to ču, reče Josipu: "Budući da su tvoj otac i tvoja braća
došli k tebi,

<span id="an_47:6">47:6</span> \[6a\] egipatska ti je zemlja na
raspolaganju: smjesti svoga oca i svoju braću u najboljem kraju."

<span id="an_47:7">47:7</span> Josip onda dovede svoga oca Jakova
faraonu. Jakov blagoslovi faraona.

<span id="an_47:8">47:8</span> A faraon upita Jakova: "Koliko ti je
godina?"

<span id="an_47:9">47:9</span> Jakov odgovori faraonu: "Godina moga
lutalačkog življenja ima stotina i trideset. Malo ih je i nesretne su
bile godine moga života; ne dostižu brojem godine življenja na zemlji
mojih otaca."

<span id="an_47:10">47:10</span> Poslije toga Jakov se oprosti s
faraonom i ode od njega.

<span id="an_47:11">47:11</span> Tako Josip nastani svoga oca i svoju
braću davši im u vlasništvo najljepši kraj egipatske zemlje, u kraju
Ramsesovu, kako je faraon naredio.

<span id="an_47:12">47:12</span> A Josip opskrbi hranom svoga oca, svoju
braću i svu očevu obitelj sve do najmanjega.

<span id="an_47:13">47:13</span> Nigdje nije bilo hrane jer je pritisla
strašna glad: izmuči ona i zemlju egipatsku i zemlju kanaansku.

<span id="an_47:14">47:14</span> Josip pobra sav novac što se nalazio u
zemlji egipatskoj i zemlji kanaanskoj u zamjenu za žito koje se
prodavalo i odnese novac u faraonov dvor.

<span id="an_47:15">47:15</span> Kad je nestalo novca u zemlji
egipatskoj i zemlji kanaanskoj, svi Egipćani dođu k Josipu te mu reknu:
"Daj nam kruha! Zašto da pomremo pred tvojim očima? Novca više nema."

<span id="an_47:16">47:16</span> Josip odgovori: "Predajte svoju stoku
pa ću vam dati žita u zamjenu za stoku kad je novca nestalo."

<span id="an_47:17">47:17</span> Tako su oni dovodili svoju stoku
Josipu, a Josip im davaše kruh u zamjenu za konje, za sitnu i krupnu
stoku i za magarad. Tako ih je one godine opskrbljivao kruhom u zamjenu
za sve njihovo blago.

<span id="an_47:18">47:18</span> Kad je ona godina prošla, dođu k njemu
i druge godine te mu reknu: "Ne možemo sakriti od svoga gospodara: novca
je nestalo, blaga su već ustupljena gospodaru; drugo ništa ne preostaje
da gospodaru ustupimo nego sebe i svoje oranice.

<span id="an_47:19">47:19</span> Zašto da uništimo na tvoje oči i sebe i
svoje zemlje? Uzmi i nas i naše zemlje u zakup za kruh, i tako ćemo
zajedno sa svojom zemljom postati faraonovi kmetovi; daj sjemena da
preživimo: da ne izginemo i da nam oranice ne postanu pustoš!"

<span id="an_47:20">47:20</span> Tako Josip steče faraonu u posjed sve
egipatske oranice, jer je svaki Egipćanin, kako ih pritisnu glad, prodao
svoje njive. Tako je zemlja postala faraonovo vlasništvo,

<span id="an_47:21">47:21</span> a narod od jednog kraja Egipta do
drugoga njegovim robljem.

<span id="an_47:22">47:22</span> Jedino nije preuzeo svećeničkih imanja,
jer je faraon davao svećenicima određeni dio, i tako su živjeli od
prihoda što im ga je faraon davao. Stoga nisu prodali svojih imanja.

<span id="an_47:23">47:23</span> Onda Josip reče svijetu: "Budući da sam
danas za faraona prekupio i vas i vašu zemlju, evo vam sjeme pa zasijte
zemlju.

<span id="an_47:24">47:24</span> A kad bude pobiranje ljetine, faraonu
ćete davati jednu petinu, dok će četiri petine ostajati vama: za
zasijavanje polja, za hranu vama i onima koji su u vašim domovima i za
hranu vašoj djeci."

<span id="an_47:25">47:25</span> Oni odgovore: "Život si nam spasio! Mi
smo zahvalni svome gospodaru što možemo biti faraonovi robovi."

<span id="an_47:26">47:26</span> Tako Josip napravi za Egipat zemljišni
zakon koji i danas vrijedi: petina pripada faraonu; jedino svećenička
imanja nisu prešla faraonu.

<span id="an_47:27">47:27</span> Izraelci se nastaniše u zemlji
egipatskoj, u kraju gošenskom; u njem stekoše vlasništvo; bijahu rodni i
broj im se veoma umnoži.

<span id="an_47:28">47:28</span> U zemlji egipatskoj poživje Jakov
sedamnaest godina. Tako je duljina Jakovljeva života iznosila sto
četrdeset i sedam godina.

<span id="an_47:29">47:29</span> A kad se približi vrijeme Izraelu da
umre, pozva svoga sina Josipa te mu reče: "Ako mi želiš ugoditi, stavi
svoju ruku pod moje stegno kao jamstvo svoje odanosti meni: nemoj me
sahraniti u Egiptu!

<span id="an_47:30">47:30</span> Kad legnem dolje sa svojim ocima,
prenesi me iz Egipta gore i sahrani me u njihovu grobnicu!" "Učinit ću
kako si rekao", odgovori.

<span id="an_47:31">47:31</span> "Zakuni mi se!" - reče. I on mu se
zakle. Tada se Izrael duboko prignu na uzglavlju.

<span id="an_48:1">48:1</span> Poslije nekog vremena jave Josipu: "Eno
ti je otac obolio." Nato on uzme sa sobom svoja dva sina, Manašea i
Efrajima.

<span id="an_48:2">48:2</span> Kad Jakovu rekoše: "Evo ti je došao sin
Josip", Izrael skupi svoje snage i sjede na postelju.

<span id="an_48:3">48:3</span> Reče Jakov Josipu: "Bog Svemožni, El
Šadaj, objavi mi se u Luzu, u zemlji kanaanskoj; blagoslov mi dade,

<span id="an_48:4">48:4</span> a potom mi reče: 'Učinit ću te rodnim i
mnogobrojnim, učinit ću da postaneš skup naroda, a tvome potomstvu
poslije tebe dat ću ovu zemlju u posjed zauvijek.'

<span id="an_48:5">48:5</span> Sad, oba tvoja sina što su ti se rodila u
zemlji egipatskoj, prije nego sam ja stigao k tebi u Egipat, neka budu
moji - Efrajim i Manaše neka budu moji kao i Ruben i Šimun!

<span id="an_48:6">48:6</span> A djeca što su ti se rodila poslije njih
neka ostanu tvoja; a u svom nasljedstvu neka se zovu po imenu svoje
braće.

<span id="an_48:7">48:7</span> Kad sam se, naime, vraćao iz Padana, na
moju žalost, tvoja majka Rahela umrije na putovanju u kanaansku zemlju,
tek u maloj udaljenosti od Efrate. Sahranio sam je ondje uz put u
Efratu, sadašnji Betlehem."

<span id="an_48:8">48:8</span> Opazivši Izrael Josipove sinove, zapita:
"Tko su ovi?"

<span id="an_48:9">48:9</span> Josip odgovori svome ocu: "Sinovi su to
moji koje mi je Bog dao ovdje." "Dovedi mi ih da ih blagoslovim", reče.

<span id="an_48:10">48:10</span> Izraelu oči oslabile od starosti, nije
vidio. Zato mu privede sinove, a on ih poljubi i zagrli.

<span id="an_48:11">48:11</span> Potom Izrael reče Josipu: "Nisam
očekivao da ću još ikada vidjeti tvoje lice; kad, evo, Bog mi dade da
vidim i tvoje potomke."

<span id="an_48:12">48:12</span> Josip ih tada skine s njegovih koljena
i duboko se, sve do zemlje, nakloni.

<span id="an_48:13">48:13</span> Nato ih uze Josip obojicu - Efrajima
svojom desnicom, Izraelu nalijevo, a Manašea svojom ljevicom, Izraelu
nadesno - te ih k njemu primače.

<span id="an_48:14">48:14</span> Ali Izrael ispruži svoju desnicu i
stavi je na Efrajimovu glavu, premda je bio mlađi, a svoju ljevicu na
glavu Manašeovu - tako je držao ruke unakrst - iako je Manaše bio
prvorođenac.

<span id="an_48:15">48:15</span> Tako je davao svoj blagoslov Josipu
govoreći: "Bog, čijim su putovima hodili oci moji Abraham i Izak, Bog,
koji mi je pastir bio otkako postah pa do danas,

<span id="an_48:16">48:16</span> anđeo koji me od svakog zla izbavljao -
djecu ovu neka blagoslovi! Neka se ime moje i mojih pređa Abrahama i
Izaka po njima spominje! U mnoštva se mnogobrojna po zemlji razmnožili!"

<span id="an_48:17">48:17</span> Kad je Josip vidio da je njegov otac
položio desnicu na Efrajimovu glavu, njegovim se očima to učini krivo;
zato posegne za rukom svoga oca da je pomakne s Efrajimove glave na
glavu Manašeovu.

<span id="an_48:18">48:18</span> "Ne tako, oče moj," reče Josip svome
ocu, "jer ovo je prvorođenac; zato stavi desnicu na njegovu glavu!"

<span id="an_48:19">48:19</span> Ali njegov otac to odbije rekavši:
"Znam ja, sine moj, znam; i od njega će postati narod i bit će velik.
Ali njegov mlađi brat bit će veći od njega, a njegovo će potomstvo biti
mnoštvo."

<span id="an_48:20">48:20</span> Onoga ih, dakle, dana blagoslovi
rekavši: "Vama nek' se Izrael blagoslivlja govoreći: Kao što je Efrajimu
i Manašeu, nek' i tebi Bog učini!" Tako stavi Efrajima pred Manašea.

<span id="an_48:21">48:21</span> Poslije Izrael reče Josipu: "Ja ću,
evo, naskoro umrijeti; no Bog će biti s vama i opet vas dovesti u zemlju
vaših otaca.

<span id="an_48:22">48:22</span> A tebi ostavljam Šekem, nešto više nego
tvojoj braći, što sam ga svojim mačem i lukom osvojio od Amorejaca."

<span id="an_49:1">49:1</span> Jakov zatim sazva svoje sinove te reče:
"Skupite se da vam kažem što će vas snaći u kasnije vrijeme:

<span id="an_49:2">49:2</span> Okupite se, čujte, sinovi Jakovljevi,
čujte oca svoga Izraela!

<span id="an_49:3">49:3</span> Ti Rubene, moj prvorođenče, snaga ti si
moja, prvenac moje muškosti. Ističeš, se ponosom, snagom se ističeš,

<span id="an_49:4">49:4</span> no, poput vode nabujao, nećeš više imati
prvenstva, jer na ležaj oca svog se pope, moj tad oskvrnu krevet.

<span id="an_49:5">49:5</span> Šimun i Levi braća su prava! Mačevi im
oruđe nasilja.

<span id="an_49:6">49:6</span> Na njihova vijećanja ja ne silazio, u
njihovim zborovima udjela ne imao! U srdžbi su svojoj ljude ubijali; u
obijesti bikove sakatili.

<span id="an_49:7">49:7</span> Prokleta im srdžba, jer je prežestoka!
Prokleta im obijest, jer je preokrutna! Razdijelit ću ih po Jakovu,
Izraelom raspršiti.

<span id="an_49:8">49:8</span> Judo! Tvoja braća slavit će te; svagda ti
je šaka na šiji dušmana, sinci oca tvoga tebi će se klanjat.

<span id="an_49:9">49:9</span> Judo, laviću mali! Plijenom si se, sine,
udebljao; poput lava, poput lavice legao potrbuške! Tko bi ga dražiti
smio?

<span id="an_49:10">49:10</span> Od Jude žezlo se kraljevsko, ni palica
vladalačka od nogu njegovih udaljiti neće dok ne dođe onaj kome pripada
- kome će se narodi pokoriti.

<span id="an_49:11">49:11</span> Svog magarca za lozu privezuje, mlado
magarice svoje za čokot. U vinu on kupa svoju odjeću svoju halju u krvi
od grožđa.

<span id="an_49:12">49:12</span> Oči su mu od vina mutne, zubi bjelji od
mlijeka.

<span id="an_49:13">49:13</span> Zebulun će stanovati uz obalu morsku,
luka spasa bit će brodarima, uz bok njegov Sidon će ležati.

<span id="an_49:14">49:14</span> Jisakar je koščat magarac polegao među
ogradama.

<span id="an_49:15">49:15</span> Vidje da je odmor ugodan, a zemlja
lijepa, te leđa svoja pod teret podmetnu i na tlaku pristade.

<span id="an_49:16">49:16</span> Dan će narod svoj suditi kao svako
pleme Izraelovo.

<span id="an_49:17">49:17</span> Nek' Dan zmija bude na putu, guja
pokraj staze što će konja za zglob ujesti, i njegov konjik nauznak će
pasti.

<span id="an_49:18">49:18</span> U spas tvoj se, Jahve, uzdam!

<span id="an_49:19">49:19</span> Gada će pljačkat razbojnici, pljačkom
će im za petama biti.

<span id="an_49:20">49:20</span> U Ašera bit će hrane, poslastica za
kraljeve.

<span id="an_49:21">49:21</span> Naftali je košuta lakonoga koja krasnu
lanad mladi.

<span id="an_49:22">49:22</span> Josip je stablo plodno, plodno stablo
kraj izvora, grane svoje grana preko zida.

<span id="an_49:23">49:23</span> Strijelci njega saletjeli, strijeljali
ga, opljačkali.

<span id="an_49:24">49:24</span> Ali luk mu čvrst ostaje, mišice mu
ojačale, rukom Jakog Jakovljeva, imenom Pastira, Stijene Izraela,

<span id="an_49:25">49:25</span> Bogom, Ocem tvojim, koji ti pomaže,
Svesilnim koji te blagoslivlje blagoslovom ozgo sa nebesa, blagoslovom
ozdo iz dubina, blagoslovom iz svih prsa, iz svih utroba!

<span id="an_49:26">49:26</span> Blagoslovom klasja i cvjetova,
blagoslovom drevnih brda, želja vječnih brežuljaka - nek' se oni spuste
na Josipa, između braće posvećenog!

<span id="an_49:27">49:27</span> Benjamin je vuk grabežljivi, lovinu on
jutrom jede, a navečer plijen dijeli."

<span id="an_49:28">49:28</span> Sve su to Izraelova plemena - dvanaest
ih na broj - i to im je otac rekao kad ih je blagoslivljao; svakoga je
od njih blagoslovio njegovim blagoslovom.

<span id="an_49:29">49:29</span> Poslije toga im dade ovu naredbu:
"Naskoro ću se pridružiti svojim precima. Sahranite me kraj mojih otaca,

<span id="an_49:30">49:30</span> u spilji što se nalazi na polju Efrona,
Hetita, u spilji na polju Makpeli, nasuprot Mamri, u zemlji kanaanskoj.
To je ona koju je Abraham kupio s poljem od Hetita Efrona za mjesto
sahranjivanja.

<span id="an_49:31">49:31</span> Ondje je sahranjen Abraham i njegova
žena Sara; sahranjeni su ondje Izak i njegova žena Rebeka; ondje sam ja
sahranio Leu.

<span id="an_49:32">49:32</span> Polje i spilja na njemu kupljeni su od
Hetita."

<span id="an_49:33">49:33</span> Kad je Jakov tako naputio svoje sinove,
povuče noge natrag na postelju te izdahnu - pridruži se svojim precima.

<span id="an_50:1">50:1</span> Josip se baci na oca, suzama mu oblije
lice, izljubi ga.

<span id="an_50:2">50:2</span> Poslije toga Josip naredi liječnicima
koji su se nalazili u njegovoj službi da mu oca balzamiraju, i oni
balzamiraše Izraela.

<span id="an_50:3">50:3</span> Trebalo je četrdeset dana: toliko, naime,
traje balzamiranje. Sedamdeset su ga dana Egipćani oplakivali.

<span id="an_50:4">50:4</span> A kad je prošlo vrijeme oplakivanja,
Josip reče onima u dvoru faraonovu: "Učinite mi milost i prenesite
faraonu ovo:

<span id="an_50:5">50:5</span> Moj me otac zakleo govoreći: 'Kad umrem,
sahrani me u grob koji sam sebi pripravio u zemlji kanaanskoj!' Dopusti
mi da odem gore i sahranim oca, a onda ću se vratiti."

<span id="an_50:6">50:6</span> Faraon odgovori: "Otiđi gore i sahrani
svoga oca kako si mu se zakleo."

<span id="an_50:7">50:7</span> Tako Josip ode da sahrani oca. S njim su
pošli i svi faraonovi službenici - odličnici njegova dvora i svi
dostojanstvenici egipatske zemlje;

<span id="an_50:8">50:8</span> sva Josipova obitelj, njegova braća i
očeva porodica. Jedino su u gošenskom kraju ostala njihova djeca,
njihove ovce i goveda.

<span id="an_50:9">50:9</span> S njim su išla i kola i konjanici: bila
je to vrlo duga povorka.

<span id="an_50:10">50:10</span> Stigavši u Goren Haatad, s onu stranu
Jordana, održaše ondje veliko i svečano naricanje. Josip održa
sedmodnevnu žalost za ocem.

<span id="an_50:11">50:11</span> Kad su stanovnici te zemlje, Kanaanci,
vidjeli tugovanje u Goren Haatadu, rekoše: "To ti je svečano naricanje
Egipćana!" Zato nazovu to mjesto Abel-Misrajim. Nalazi se s onu stranu
Jordana.

<span id="an_50:12">50:12</span> Jakovljevi sinovi učine kako im je
naredio otac:

<span id="an_50:13">50:13</span> odnesu ga u zemlju kanaansku te ga
sahrane u spilji na polju Makpeli kod Mamre, polju što ga je Abraham
kupio od Hetita Efrona za sahranjivanje.

<span id="an_50:14">50:14</span> Pošto je sahranio svoga oca, Josip se
vrati u Egipat - on, njegova braća i svi koji su s njim išli da mu oca
pokopaju.

<span id="an_50:15">50:15</span> Kad su Josipova braća vidjela da im je
otac umro, rekoše: "Što ako je Josip na nas ljut i pokuša uzvratiti nam
za sve zlo koje smo mi njemu nanijeli?"

<span id="an_50:16">50:16</span> Stoga poruče Josipu ovako: "Pred svoju
smrt tvoj je otac naredio:

<span id="an_50:17">50:17</span> 'Ovako recite Josipu: Oprosti braći
svojoj zlo i grijeh što su onako okrutno prema tebi postupili.' Oprosti,
dakle, uvredu slugama Boga svoga oca!" Na te riječi Josip brizne u plač.

<span id="an_50:18">50:18</span> Tada sama njegova braća dođu k njemu,
bace se preda nj te mu reknu: "Evo nas k tebi da budemo tvoji robovi!"

<span id="an_50:19">50:19</span> Josip im odvrati: "Ne bojte se! TÓa zar
sam ja namjesto Boga!

<span id="an_50:20">50:20</span> Osim toga, iako ste vi namjeravali da
meni naudite, Bog je bio ono okrenuo na dobro: da učini što se danas
zbiva - da spasi život velikom narodu.

<span id="an_50:21">50:21</span> Zato se ne bojte! Ja ću se brinuti za
vas i za vašu djecu." Tako ih je smirio ljubeznim riječima.

<span id="an_50:22">50:22</span> Josip ostane u Egiptu zajedno s rodom
svojim i očevim. Poživje Josip stotinu i deset godina.

<span id="an_50:23">50:23</span> Tako je Josip gledao Efrajimovu djecu
do trećeg koljena; a rađala se djeca i Makiru, Manašeovu sinu, na
Josipovim koljenima.

<span id="an_50:24">50:24</span> Napokon reče Josip svojoj braći: "Ja
ću, evo, naskoro umrijeti. Ali će se Bog, zacijelo, sjetiti vas i
odvesti vas iz ove zemlje u zemlju što ju je pod zakletvom obećao
Abrahamu, Izaku i Jakovu."

<span id="an_50:25">50:25</span> Tada Josip zakune Izraelove sinove:
"Bog će se vas doista sjetiti, i tada ponesite moje kosti odavde!"

<span id="an_50:26">50:26</span> Josip umrije kad mu bijaše sto i deset
godina; balzamiraše ga i u Egiptu položiše u lijes.

------------------------------------------------------------------------

[Next: Exodus](exo.md)
