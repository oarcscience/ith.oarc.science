[![](../../../cdshop/ithlogo.png)](../../../index)  
[Intangible Textual Heritage](../../../index)  [Bible](../../index) 
[World Bible](../index)  [Index](index)  [Previous](plm)  [Next](jam) 

------------------------------------------------------------------------

### Croatian Bible: Hebrews

<span id="an_1:1">1:1</span> Više puta i na više načina Bog nekoć
govoraše ocima po prorocima;

<span id="an_1:2">1:2</span> konačno, u ove dane, progovori nama u Sinu.
Njega postavi baštinikom svega; Njega po kome sazda svjetove.

<span id="an_1:3">1:3</span> On, koji je odsjaj Slave i otisak Bića
njegova te sve nosi snagom riječi svoje, pošto očisti grijehe, sjede
zdesna Veličanstvu u visinama;

<span id="an_1:4">1:4</span> postade toliko moćniji od anđela koliko je
uzvišenije nego oni baštinio ime.

<span id="an_1:5">1:5</span> Ta kome od anđela ikad reče: Ti si sin moj,
danas te rodih; ili pak: Ja ću njemu biti otac, a on će meni biti sin.

<span id="an_1:6">1:6</span> A opet, kad uvodi Prvorođenca u svijet,
govori: Nek pred njim nice padnu svi anđeli Božji.

<span id="an_1:7">1:7</span> Za anđele veli: Anđele čini vjetrovima,
sluge svoje plamenom ognjenim,

<span id="an_1:8">1:8</span> ali za Sina: Prijestolje je tvoje, Bože, u
vijeke vjekova, i pravedno žezlo - žezlo je tvog kraljevstva.

<span id="an_1:9">1:9</span> Ti ljubiš pravednost, a mrziš bezakonje,
stoga Bog, Bog tvoj, tebe pomaza uljem radosti kao nikog od tvojih
drugova.

<span id="an_1:10">1:10</span> I: Ti u početku, Gospodine, utemelji
zemlju i nebo je djelo ruku tvojih.

<span id="an_1:11">1:11</span> Propast će, ti ćeš ostati, sve će
ostarjeti kao odjeća.

<span id="an_1:12">1:12</span> Mijenjaš ih poput haljine, kao odjeću, i
nestaju. A ti si uvijek isti - godinama tvojim nema kraja.

<span id="an_1:13">1:13</span> Za koga pak od anđela ikad reče: Sjedi mi
zdesna dok ne položim neprijatelje tvoje za podnožje nogama tvojim!

<span id="an_1:14">1:14</span> Svi ti zar nisu služnički duhovi što se
šalju služiti za one koji imaju baštiniti spasenje?

<span id="an_2:1">2:1</span> Zato treba da mi svesrdnije prianjamo uz
ono što čusmo da ne bismo promašili.

<span id="an_2:2">2:2</span> Jer ako je riječ po anđelima izrečena bila
čvrsta te je svaki prijestup i neposluh primio pravednu plaću,

<span id="an_2:3">2:3</span> kako li ćemo mi umaći ako zanemarimo toliko
spasenje? Spasenje koje je počeo propovijedati Gospodin, koje su nam
potvrdili slušatelji,

<span id="an_2:4">2:4</span> a suposvjedočio Bog znamenjima i čudesima,
najrazličitijim silnim djelima i darivanjima Duha Svetoga po svojoj
volji.

<span id="an_2:5">2:5</span> Nije doista anđelima podložio budući svijet
o kojem govorimo.

<span id="an_2:6">2:6</span> Netko negdje posvjedoči: Što je čovjek da
ga se spominješ, sin čovječji te ga pohađaš.

<span id="an_2:7">2:7</span> Ti ga tek za malo učini manjim od anđela,
slavom i časti njega ovjenča,

<span id="an_2:8">2:8</span> njemu pod noge sve podloži. Kad mu, doista,
sve podloži, ništa ne ostavi što mu ne bi bilo podloženo. Sad još ne
vidimo da mu je sve podloženo,

<span id="an_2:9">2:9</span> ali Njega, za malo manjeg od anđela, Isusa,
vidimo zbog pretrpljene smrti slavom i časti ovjenčana da milošću Božjom
bude svakome na korist što je on smrt okusio.

<span id="an_2:10">2:10</span> Dolikovalo je doista da Onaj radi kojega
je sve i po kojemu je sve - kako bi mnoge sinove priveo k slavi - po
patnjama do savršenstva dovede Početnika njihova spasenja.

<span id="an_2:11">2:11</span> Ta i Posvetitelj i posvećeni - svi su od
jednoga! Zato se on i ne stidi zvati ih braćom,

<span id="an_2:12">2:12</span> kad veli: Braći ću svojoj naviještat ime
tvoje, hvalit ću te usred zbora.

<span id="an_2:13">2:13</span> I još: Ja ću se u njega uzdati, i još:
Evo, ja i djeca koju mi Bog dade.

<span id="an_2:14">2:14</span> Pa budući da djeca imaju zajedničku krv i
meso, i sam on tako postade u tome sudionikom da smrću obeskrijepi onoga
koji imaše moć smrti, to jest đavla,

<span id="an_2:15">2:15</span> pa oslobodi one koji - od straha pred
smrću - kroza sav život bijahu podložni ropstvu.

<span id="an_2:16">2:16</span> Ta ne zauzima se dašto za anđele, nego se
zauzima za potomstvo Abrahamovo.

<span id="an_2:17">2:17</span> Stoga je trebalo da u svemu postane braći
sličan, da milosrdan bude i ovjerovljen Veliki svećenik u odnosu prema
Bogu kako bi okajavao grijehe naroda.

<span id="an_2:18">2:18</span> Doista, u čemu je iskušan trpio, može
iskušavanima pomoći.

<span id="an_3:1">3:1</span> Stoga, braćo sveta, sudionici nebeskoga
poziva, promotrite Apostola i Velikoga svećenika naše vjere - Isusa:

<span id="an_3:2">3:2</span> on je ovjerovljen kod Onoga koji ga postavi
kao ono i Mojsije u svoj kući njegovoj.

<span id="an_3:3">3:3</span> Dostojan je doista toliko veće slave od
Mojsija koliko veću čast od kuće ima onaj tko ju je sagradio.

<span id="an_3:4">3:4</span> Jer svaku kuću tkogod gradi, a sve je
sagradio Bog.

<span id="an_3:5">3:5</span> Da, i Mojsije bijaše ovjerovljen u svoj
kući njegovoj kao služnik da posvjedoči za ono što je imalo biti rečeno,

<span id="an_3:6">3:6</span> ali Krist - kao Sin, nad kućom njegovom.
Njegova smo kuća mi ako sačuvamo smjelost i ponos nade.

<span id="an_3:7">3:7</span> Zato, kao što veli Duh Sveti: Danas ako
glas mu čujete,

<span id="an_3:8">3:8</span> ne budite srca tvrda kao u Pobuni, kao u
dan iskušenja u pustinji

<span id="an_3:9">3:9</span> gdje me kušnjom iskušavahu očevi vaši
premda gledahu djela moja

<span id="an_3:10">3:10</span> četrdeset godina. Zato mi dodija naraštaj
onaj pa rekoh: Uvijek su nestalna srca i ne proniču moje putove.

<span id="an_3:11">3:11</span> Tako se zakleh u svom gnjevu: Nikad neće
ući u moj počinak!

<span id="an_3:12">3:12</span> Pazite, braćo, da ne bi u koga od vas
srce bilo opako, nevjerno, odmetnulo se od Boga živoga.

<span id="an_3:13">3:13</span> Pače hrabrite jedni druge dan za danom
dok još odjekuje ono Danas da ne otvrdne tko od vas zaveden grijehom.

<span id="an_3:14">3:14</span> Doista, sudionici smo Kristovi postali
ako, dakako, ono prvo imanje stalnim sačuvamo

<span id="an_3:15">3:15</span> kad je rečeno: Danas ako glas mu čujete,
ne budite srca tvrda kao u Pobuni!

<span id="an_3:16">3:16</span> Jer, koji su to čuli pa se pobunili? Zar
ne svi koji su pod Mojsijem izašli iz Egipta?

<span id="an_3:17">3:17</span> Koji li mu dodijavahu četrdeset godina?
Zar ne oni koji sagriješiše, kojih mrtva tijela popadaše u pustinji?

<span id="an_3:18">3:18</span> Kojima se zakle da neće ući u njegov
počinak, ako li ne nepokornima?

<span id="an_3:19">3:19</span> I vidimo da ne mogoše ući zbog nevjere.

<span id="an_4:1">4:1</span> Bojmo se dakle da se, dok ostaje obećanje o
ulasku u njegov Počinak, za koga od vas ne bi utvrdilo kako je zakasnio.

<span id="an_4:2">4:2</span> Jer nama je naviještena blagovijest kao i
njima, ali njima Riječ poruke nije uskoristila jer se vjerom nisu
pridružili onima koji su poslušali.

<span id="an_4:3">4:3</span> U Počinak doista ulazimo mi koji
povjerovasmo, prema onom što je rekao: Tako se zakleh u svom gnjevu:
Nikad neće ući u moj počinak, premda su djela od postanka svijeta
dovršena.

<span id="an_4:4">4:4</span> Rekao je doista negdje o sedmom danu ovako:
I počinu Bog sedmoga dana od svih djela svojih.

<span id="an_4:5">4:5</span> A ovdje opet: Nikad neće ući u moj počinak.

<span id="an_4:6">4:6</span> Preostaje dakle da neki imaju u nj ući, a
oni koji su prvi primili blagovijest ne uđoše zbog nepokornosti.

<span id="an_4:7">4:7</span> Zato Bog ponovno određuje jedan dan, Danas,
u Davidu nakon toliko vremena govoreći, kako je već rečeno: Danas ako
glas mu čujete, ne budite srca tvrda.

<span id="an_4:8">4:8</span> Zbilja, da je Jošua njih u Počinak uveo, ne
bi Bog nakon toga govorio o drugome danu.

<span id="an_4:9">4:9</span> Dakle: preostaje neki subotni počinak
narodu Božjemu!

<span id="an_4:10">4:10</span> Zaista, tko uđe u njegov počinak, počinuo
je od djela svojih kao ono i Bog od svojih.

<span id="an_4:11">4:11</span> Pohitimo dakle ući u taj Počinak da nitko
ne padne po uzoru na takvu nepokornost.

<span id="an_4:12">4:12</span> Živa je, uistinu, Riječ Božja i
djelotvorna; oštrija je od svakoga dvosjekla mača; prodire dotle da
dijeli dušu i duh, zglobove i moždinu te prosuđuje nakane i misli srca.

<span id="an_4:13">4:13</span> Nema stvorenja njoj skrivena. Sve je,
naprotiv, golo i razgoljeno očima Onoga komu nam je dati račun.

<span id="an_4:14">4:14</span> Imajući dakle velikoga Velikog svećenika
koji prodrije kroz nebesa - Isusa, Sina Božjega - čvrsto se držimo
vjere.

<span id="an_4:15">4:15</span> Ta nemamo takva Velikog svećenika koji ne
bi mogao biti supatnik u našim slabostima, nego poput nas iskušavana
svime, osim grijehom.

<span id="an_4:16">4:16</span> Pristupajmo dakle smjelo Prijestolju
milosti da primimo milosrđe i milost nađemo za pomoć u pravi čas!

<span id="an_5:1">5:1</span> Svaki veliki svećenik, zaista, od ljudi
uzet, za ljude se postavlja u odnosu prema Bogu da prinosi darove i
žrtve za grijehe.

<span id="an_5:2">5:2</span> On može primjereno suosjećati s onima koji
su u neznanju i zabludi jer je i sam zaogrnut slabošću.

<span id="an_5:3">5:3</span> Zato mora i za narod i za sebe prinositi
okajnice.

<span id="an_5:4">5:4</span> I nitko sam sebi ne prisvaja tu čast, nego
je prima od Boga, pozvan kao Aron.

<span id="an_5:5">5:5</span> Tako i Krist ne proslavi sam sebe postavši
svećenik, nego ga proslavi Onaj koji mu reče: Ti si sin moj, danas te
rodih,

<span id="an_5:6">5:6</span> po onome što pak drugdje veli: Zauvijek ti
si svećenik po redu Melkisedekovu.

<span id="an_5:7">5:7</span> On je u dane svoga zemaljskog života sa
silnim vapajem i suzama prikazivao molitve i prošnje Onomu koji ga je
mogao spasiti od smrti. I bi uslišan zbog svoje predanosti:

<span id="an_5:8">5:8</span> premda je Sin, iz onoga što prepati,
naviknu slušati

<span id="an_5:9">5:9</span> i, postigavši savršenstvo, posta svima koji
ga slušaju začetnik vječnoga spasenja -

<span id="an_5:10">5:10</span> proglašen od Boga Velikim svećenikom po
redu Melkisedekovu.

<span id="an_5:11">5:11</span> O tome nas čeka besjeda velika, ali teško
ju je riječima izložiti jer ste tvrdih ušiju.

<span id="an_5:12">5:12</span> Pa trebalo bi doista da nakon toliko
vremena već budete učitelji, a ono treba da tkogod vas ponovno poučava
početnička počela kazivanja Božjih. Takvi ste: mlijeka vam treba, a ne
tvrde hrane.

<span id="an_5:13">5:13</span> Doista, tko je god još pri mlijeku, ne
zna ništa o nauku pravednosti jer - nejače je.

<span id="an_5:14">5:14</span> A za zrele je tvrda hrana, za one koji
imaju iskustvom izvježbana čula za rasuđivanje dobra i zla.

<span id="an_6:1">6:1</span> Stoga mimoiđimo početnički nauk o Kristu i
uzdignimo se k savršenome ne postavljajući iznovice temelja: obraćenje
od mrtvih djela i vjera u Boga,

<span id="an_6:2">6:2</span> naučavanje o krštenjima i polaganje ruku,
uskrsnuće mrtvih i vječni sud.

<span id="an_6:3">6:3</span> To ćemo pak učiniti, dakako, ako Bog da.

<span id="an_6:4">6:4</span> Zaista, onima koji su jednom
prosvijetljeni, i okusili dar nebeski, i postali dionici Duha Svetoga,

<span id="an_6:5">6:5</span> i okusili Lijepu riječ Božju i snage
budućega svijeta,

<span id="an_6:6">6:6</span> pa otpali, nemoguće je opet se obnoviti na
obraćenje kad oni sami ponovno razapinju Sina Božjega i ruglu ga
izvrgavaju.

<span id="an_6:7">6:7</span> Jer zemlja koja se napije kiše što na nju
često pada i rađa raslinjem korisnim onima za koje se i obrađuje, prima
blagoslov od Boga;

<span id="an_6:8">6:8</span> ona pak koja donosi trnje i drač, odbačena
je, blizu prokletstvu a svršetak joj je: "U oganj!"

<span id="an_6:9">6:9</span> A uvjereni smo, ljubljeni, sve ako tako i
govorimo, da je s vama dobro i da ste na putu spasenja.

<span id="an_6:10">6:10</span> Ta Bog nije nepravedan da bi zaboravio
vaše djelo i ljubav što je iskazaste njegovu imenu posluživši i
poslužujući svetima.

<span id="an_6:11">6:11</span> Želimo ipak da svatko od vas sve do
svršetka pokazuje tu istu gorljivost za ispunjenje nade

<span id="an_6:12">6:12</span> te ne omlitavite, nego budete
nasljedovatelji onih koji po vjeri i strpljivosti baštine obećano.

<span id="an_6:13">6:13</span> Doista, kad je Bog Abrahamu davao
obećanje, jer se nije imao kime većim zakleti, zakle se samim sobom:

<span id="an_6:14">6:14</span> Uistinu, blagosloviti, blagoslovit ću te
i umnožiti, umnožit ću te.

<span id="an_6:15">6:15</span> I tako Abraham, strpljiv, postiže
obećano.

<span id="an_6:16">6:16</span> Ljudi se doista kunu onim tko je veći i
zakletva im je, kao potkrepa, kraj svake raspre.

<span id="an_6:17">6:17</span> Tako i Bog: htio je baštinicima obećanja
obilatije pokazati nepromjenljivost svoje odluke pa zato zajamči
zakletvom

<span id="an_6:18">6:18</span> da bismo po dva nepromjenljiva čina - u
kojima je nemoguće da bi Bog prevario - mi pribjeglice imali snažno
ohrabrenje da se držimo ponuđene nade.

<span id="an_6:19">6:19</span> Ona nam je kao pouzdano i čvrsto sidro
duše što ulazi u unutrašnjost iza zavjese,

<span id="an_6:20">6:20</span> kamo je kao preteča za nas ušao Isus
postavši zauvijek Veliki svećenik po redu Melkisedekovu.

<span id="an_7:1">7:1</span> Doista, taj Melkisedek, kralj šalemski,
svećenik Boga Svevišnjega što je izašao u susret Abrahamu koji se vraćao
s poraza kraljeva i blagoslovio ga,

<span id="an_7:2">7:2</span> i komu Abraham odijeli desetinu od svega;
on koji u prijevodu znači najprije "kralj pravednosti", a zatim i kralj
šalemski, to jest "kralj mira";

<span id="an_7:3">7:3</span> on, bez oca, bez majke, bez rodoslovlja;
on, kojemu dani nemaju početka ni život kraja - sličan Sinu Božjemu,
ostaje svećenik zasvagda.

<span id="an_7:4">7:4</span> Pa promotrite koliki li je taj komu
Abraham, rodozačetnik, dade desetinu od najboljega.

<span id="an_7:5">7:5</span> Istina, i oni sinovi Levijevi, koji primaju
svećeništvo imaju zakonsku zapovijed da ubiru desetinu od naroda, to
jest od svoje braće premda su i ona izašla iz boka Abrahamova.

<span id="an_7:6">7:6</span> Ali on, koji nije iz njihova rodoslovlja,
ubra desetinu od Abrahama i blagoslovi njega, nosioca obećanja!

<span id="an_7:7">7:7</span> A posve je neprijeporno: veći blagoslivlja
manjega.

<span id="an_7:8">7:8</span> K tome, ovdje desetinu primaju smrtni
ljudi, a ondje onaj, za kojega se svjedoči da živi.

<span id="an_7:9">7:9</span> I u Abrahamu se, tako reći, ubire desetina
i od Levija koji inače desetinu prima

<span id="an_7:10">7:10</span> jer još bijaše u boku očevu kad mu u
susret iziđe Melkisedek.

<span id="an_7:11">7:11</span> Da se dakle savršenstvo postiglo po
levitskom svećeništvu - jer na temelju njega narod je dobio Zakon - koja
bi onda bila potreba da se po redu Melkisedekovu postavi drugi svećenik
i da se ne imenuje po redu Aronovu?

<span id="an_7:12">7:12</span> Doista kad se mijenja svećeništvo, nužno
se mijenja i Zakon.

<span id="an_7:13">7:13</span> Jer onaj o kojemu se to veli pripadao je
drugom plemenu, od kojega se nitko nije posvetio žrtveniku.

<span id="an_7:14">7:14</span> Poznato je da je Gospodin naš potekao od
Jude, plemena za koje Mojsije ništa ne reče s obzirom na svećenike.

<span id="an_7:15">7:15</span> To je još očitije ako se drugi svećenik
postavlja po sličnosti s Melkisedekom:

<span id="an_7:16">7:16</span> postao je svećenikom ne po Zakonu
tjelesne uredbe, nego snagom neuništiva života.

<span id="an_7:17">7:17</span> Ta svjedoči se: Zauvijek ti si svećenik
po redu Melkisedekovu.

<span id="an_7:18">7:18</span> Dokida se dakle prijašnja uredba zbog
njezine nemoći i beskorisnosti -

<span id="an_7:19">7:19</span> jer Zakon nije ništa priveo k savršenstvu
- a uvodi se bolja nada, po kojoj se približujemo Bogu.

<span id="an_7:20">7:20</span> I to se nije zbilo bez zakletve. Jer oni
su bez zakletve postali svećenicima,

<span id="an_7:21">7:21</span> a on sa zakletvom Onoga koji mu reče:
Zakleo se Gospodin i neće se pokajati: "Zauvijek ti si svećenik".

<span id="an_7:22">7:22</span> Utoliko je Isus i postao jamac boljega
Saveza.

<span id="an_7:23">7:23</span> K tomu, mnogo je bilo svećenika jer ih je
smrt priječila trajno ostati.

<span id="an_7:24">7:24</span> A on, jer ostaje dovijeka, ima neprolazno
svećeništvo.

<span id="an_7:25">7:25</span> Zato i može do kraja spasavati one koji
po njemu pristupaju k Bogu - uvijek živ da se za njih zauzima.

<span id="an_7:26">7:26</span> Takav nam Veliki svećenik i bijaše
potreban - svet, nedužan, neokaljan, odijeljen od grešnika i uzvišeniji
od nebesa -

<span id="an_7:27">7:27</span> koji ne treba da kao oni veliki svećenici
danomice prinosi žrtve najprije za svoje grijehe, a onda za grijehe
naroda. To on učini jednom prinijevši samoga sebe.

<span id="an_7:28">7:28</span> Zakon doista postavi za velike svećenike
ljude podložne slabosti, a riječ zakletve - nakon Zakona - Sina zauvijek
usavršena.

<span id="an_8:1">8:1</span> A glavno u ovom izlaganju jest: takva imamo
Velikog svećenika koji sjede zdesna prijestolja Veličanstva na nebesima

<span id="an_8:2">8:2</span> kao bogoslužnik Svetinje i Šatora
istinskoga što ga podiže Gospodin, a ne čovjek.

<span id="an_8:3">8:3</span> Doista, svaki se veliki svećenik postavlja
da prinosi darove i žrtve. Odatle je potrebno da i on ima što bi prinio.

<span id="an_8:4">8:4</span> Svakako, da je na zemlji, ne bi bio
svećenik jer postoje oni koji po Zakonu prinose darove.

<span id="an_8:5">8:5</span> Oni služe slici i sjeni onoga nebeskoga,
kako je upućen Mojsije kad se spremao praviti šator: Pazi, veli doista,
načini sve po praliku koji ti je pokazan na brdu.

<span id="an_8:6">8:6</span> Ovako mu pak dopalo uzvišenije bogosluženje
koliko je Posrednik boljega Saveza, koji je uzakonjen na boljim
obećanjima.

<span id="an_8:7">8:7</span> Da je, zbilja, onaj prvi bio besprijekoran,
ne bi se drugome tražilo mjesto.

<span id="an_8:8">8:8</span> Doista, kudeći ih veli: Evo dolaze dani -
govori Gospodin - kad ću s domom Izraelovim i s domom Judinim dovršiti
novi Savez.

<span id="an_8:9">8:9</span> Ne Savez kakav učinih s ocima njihovim u
dan kad ih uzeh za ruku da ih izvedem iz zemlje egipatske jer oni ne
ustrajaše u mom Savezu pa i ja zanemarih njih - govori Gospodin.

<span id="an_8:10">8:10</span> Nego, ovo je Savez kojim ću se svezati s
domom Izraelovim nakon ovih dana - govori Gospodin: Zakone ću svoje
staviti u dušu njihovu i upisati ih u njihova srca. I bit ću Bog njihov,
a oni narod moj.

<span id="an_8:11">8:11</span> I neće više nitko učiti sugrađanina i
nitko brata svoga govoreći: "Spoznaj Gospodina", ta svi će me poznavati,
malo i veliko,

<span id="an_8:12">8:12</span> jer ću se smilovati bezakonjima njihovim
i grijeha se njihovih neću više spominjati.

<span id="an_8:13">8:13</span> Kad veli novi, ostari onaj prvi. Što pak
stÓari i dotrajava, blizu je nestanku.

<span id="an_9:1">9:1</span> I onaj prvi je, svakako, imao bogoštovne
uredbe i Svetinju, ali ovosvjetsku.

<span id="an_9:2">9:2</span> Šator je uistinu bio uređen: prvi, u kojem
bijaše svijećnjak, stol i prinos kruhova, a zove se Svetinja;

<span id="an_9:3">9:3</span> iza druge pak zavjese bio je Šator zvan
Svetinja nad svetinjama -

<span id="an_9:4">9:4</span> u njoj zlatni kadionik i Kovčeg saveza, sav
optočen zlatom, a u njemu zlatna posuda s manom i štap Aronov, koji je
ono procvao, i ploče Saveza;

<span id="an_9:5">9:5</span> povrh njega pak kerubi Slave što osjenjuju
Pomirilište. O tom ne treba sada potanko govoriti.

<span id="an_9:6">9:6</span> Pošto je to tako uređeno, u prvi Šator
stalno ulaze svećenici obavljati bogoslužje,

<span id="an_9:7">9:7</span> a u drugi jednom godišnje samo veliki
svećenik, i to ne bez krvi koju prinosi za sebe i za nepažnje naroda.

<span id="an_9:8">9:8</span> Time Duh Sveti očituje da još nije otkriven
put u Svetinju dok još postoji prvi Šator.

<span id="an_9:9">9:9</span> To je slika za sadašnje vrijeme: prinose se
darovi i žrtve koje ne mogu u savjesti usavršiti bogoslužnika -

<span id="an_9:10">9:10</span> sve same na ićima i pićima i raznim
pranjima utemeljene tjelesne uredbe, nametnute do časa ispravka.

<span id="an_9:11">9:11</span> Krist se pak pojavi kao Veliki svećenik
budućih dobara pa po većem i savršenijem Šatoru - nerukotvorenu, koji
nije od ovoga stvorenja -

<span id="an_9:12">9:12</span> i ne po krvi jaraca i junaca, nego po
svojoj uđe jednom zauvijek u Svetinju i nađe vječno otkupljenje.

<span id="an_9:13">9:13</span> Doista, ako već poškropljena krv jaraca i
bikova i pepeo juničin posvećuje onečišćene, daje tjelesnu čistoću,

<span id="an_9:14">9:14</span> koliko će više krv Krista - koji po Duhu
vječnom samoga sebe bez mane prinese Bogu - očistiti savjest našu od
mrtvih djela, na službu Bogu živomu!

<span id="an_9:15">9:15</span> A radi ovoga je Posrednik novoga Saveza:
da po smrti za otkupljenje prekršaja iz starog Saveza pozvani zadobiju
obećanu vječnu baštinu.

<span id="an_9:16">9:16</span> Jer gdje je posrijedi savez-oporuka,
potrebno je dokazati smrt oporučitelja.

<span id="an_9:17">9:17</span> Oporuka je doista valjana tek nakon
smrti: nikad ne vrijedi dok oporučitelj živi.

<span id="an_9:18">9:18</span> Stoga ni onaj prvi Savez nije bez krvi
ustanovljen.

<span id="an_9:19">9:19</span> Pošto je svemu narodu priopćio svaku
zapovijed zakonsku, uze Mojsije krv junaca i jaraca s vodom i grimiznom
vunom i izopom te samu Knjigu i sav narod poškropi

<span id="an_9:20">9:20</span> govoreći: Ovo je krv Saveza koji vam
odredi Bog;

<span id="an_9:21">9:21</span> a onda krvlju slično poškropi i Šator i
sve bogoslužno posuđe.

<span id="an_9:22">9:22</span> I gotovo se sve po zakonu čisti krvlju i
bez prolijevanja krvi nema oproštenja.

<span id="an_9:23">9:23</span> Ako se dakle time čiste slike onoga što
je na nebu, potrebno je da se samo to nebesko čisti žrtvama od tih
uspješnijima.

<span id="an_9:24">9:24</span> Krist doista ne uđe u rukotvorenu
Svetinju, protulik one istinske, nego u samo nebo: da se sada pojavi
pred licem Božjim za nas.

<span id="an_9:25">9:25</span> Ne da mnogo puta prinosi samoga sebe kao
što veliki svećenik svake godine ulazi u Svetinju s tuđom krvlju;

<span id="an_9:26">9:26</span> inače bi bilo trebalo da trpi mnogo puta
od postanka svijeta. No sada se pojavio, jednom na svršetku vjekova, da
grijeh dokine žrtvom svojom.

<span id="an_9:27">9:27</span> I kao što je ljudima jednom umrijeti, a
potom na sud,

<span id="an_9:28">9:28</span> tako i Krist: jednom se prinese da
grijehe mnogih ponese, a drugi će se put - bez obzira na grijeh -
ukazati onima koji ga iščekuju sebi na spasenje.

<span id="an_10:1">10:1</span> Budući da Zakon ima tek sjenu budućih
dobara, a ne sam lik zbiljnosti, on uistinu žrtvama koje se - iz godine
u godinu iste - neprestano prinose ne može nikada usavršiti one što
pristupaju.

<span id="an_10:2">10:2</span> Ta ne bi li se prestale prinositi kad
bogoslužnici, jednom očišćeni, ne bi više imali nikakve svijesti
grijeha?

<span id="an_10:3">10:3</span> Ali po njima se iz godine u godinu
podsjeća na grijehe.

<span id="an_10:4">10:4</span> Jer krv bikova i jaraca nikako ne može
odnijeti grijeha.

<span id="an_10:5">10:5</span> Zato On ulazeći u svijet veli: Žrtva i
prinos ne mile ti se, nego si mi tijelo pripravio;

<span id="an_10:6">10:6</span> paljenice i okajnice ne sviđaju ti se.

<span id="an_10:7">10:7</span> Tada rekoh: "Evo dolazim!" U svitku
knjige piše za mene: "Vršiti, Bože, volju tvoju!"

<span id="an_10:8">10:8</span> Pošto gore reče: Žrtve i prinosi,
paljenice i okajnice - koje se po Zakonu prinose - ne mile ti se i ne
sviđaju,

<span id="an_10:9">10:9</span> veli zatim: Evo dolazim vršiti volju
tvoju! Dokida prvo da uspostavi drugo.

<span id="an_10:10">10:10</span> U toj smo volji posvećeni prinosom
tijela Isusa Krista jednom zauvijek.

<span id="an_10:11">10:11</span> I svaki je svećenik dan za danom u
bogoslužju te učestalo prinosi iste žrtve, koje nikako ne mogu odnijeti
grijeha.

<span id="an_10:12">10:12</span> A ovaj, pošto je prinio jednu jedincatu
žrtvu za grijehe, zauvijek sjede zdesna Bogu

<span id="an_10:13">10:13</span> čekajući otad dok se neprijatelji ne
podlože za podnožje nogama njegovim.

<span id="an_10:14">10:14</span> Jednim uistinu prinosom zasvagda
usavrši posvećene.

<span id="an_10:15">10:15</span> A to nam svjedoči i Duh Sveti. Pošto je
doista rekao:

<span id="an_10:16">10:16</span> "Ovo je Savez kojim ću se svezati s
njima nakon ovih dana", Gospodin govori: "Zakone ću svoje staviti u
njihova srca i upisati ih u dušu njihovu.

<span id="an_10:17">10:17</span> I grijeha se njihovih i bezakonja
njihovih neću više spominjati."

<span id="an_10:18">10:18</span> A gdje su grijesi oprošteni, nema više
prinosa za njih.

<span id="an_10:19">10:19</span> Imamo dakle, braćo, slobodan ulaz u
Svetinju po krvi Isusovoj -

<span id="an_10:20">10:20</span> put nov i živ što nam ga On otvori kroz
zavjesu, to jest svoje tijelo;

<span id="an_10:21">10:21</span> imamo i Velikog svećenika nad kućom
Božjom.

<span id="an_10:22">10:22</span> Pristupajmo stoga s istinitim srcem u
punini vjere, srdaca škropljenjem očišćenih od zle savjesti i tijela
oprana čistom vodom.

<span id="an_10:23">10:23</span> Čuvajmo nepokolebljivu vjeru nade jer
je vjeran Onaj koji dade obećanje.

<span id="an_10:24">10:24</span> I pazimo jedni na druge da se potičemo
na ljubav i dobra djela

<span id="an_10:25">10:25</span> te ne propuštamo svojih sastanaka, kako
je u nekih običaj, nego se hrabrimo, to više što više vidite da se bliži
Dan.

<span id="an_10:26">10:26</span> Jer ako svojevoljno griješimo pošto
primismo spoznanje istine, nema više žrtve za grijehe,

<span id="an_10:27">10:27</span> nego strašno isčekivanje suda i bijesa
ognja što će proždrijeti protivnike.

<span id="an_10:28">10:28</span> Je li tko prekršio Zakon Mojsijev, bez
milosrđa biva pogubljen na osnovi dvojice ili trojice svjedoka.

<span id="an_10:29">10:29</span> Zamislite koliko li će goru kaznu
zavrijediti tko Sina Božjega pogazi, i nečistom smatra krv Saveza kojom
je posvećen, i Duha milosti pogrdi?

<span id="an_10:30">10:30</span> Ta poznajemo Onoga koji je rekao: Moja
je odmazda, ja ću je vratiti; i još: Sudit će Gospodin svome puku.

<span id="an_10:31">10:31</span> Strašno je upasti u ruke Boga živoga.

<span id="an_10:32">10:32</span> A spomenite se onih prvih dana kada
ste, tek prosvijetljeni, izdržali veliku patničku borbu:

<span id="an_10:33">10:33</span> ovamo javno izvrgnuti porugama i
nevoljama, onamo postavši zajedničari onih s kojima se tako postupalo.

<span id="an_10:34">10:34</span> I doista, sa sužnjevima ste suosjećali
i s radošću prihvatili otimanje dobara znajući da imate bolji, trajan
posjed.

<span id="an_10:35">10:35</span> Ne gubite dakle pouzdanja! Pripada mu
velika plaća!

<span id="an_10:36">10:36</span> Postojanosti vam uistinu treba da biste
vršeći volju Božju zadobili obećano.

<span id="an_10:37">10:37</span> Jer još malo, sasvim malo, i Onaj koji
dolazi doći će i neće zakasniti

<span id="an_10:38">10:38</span> A pravednik će moj od vjere živjeti,
ako li pak otpadne, ne mili se on duši mojoj.

<span id="an_10:39">10:39</span> A mi nismo od onih koji otpadaju, sebi
na propast, nego od onih koji vjeruju na spas duše.

<span id="an_11:1">11:1</span> A vjera je već neko imanje onoga čemu se
nadamo, uvjerenost u zbiljnosti kojih ne vidimo.

<span id="an_11:2">11:2</span> Zbog nje stari primiše svjedočanstvo.

<span id="an_11:3">11:3</span> Vjerom spoznajemo da su svjetovi uređeni
riječju Božjom tako te ovo vidljivo ne posta od nečega pojavnoga.

<span id="an_11:4">11:4</span> Vjerom Abel prinese Bogu bolju žrtvu nego
Kain. Po njoj primi svjedočanstvo da je pravedan - Bog nad njegovim
darovima posvjedoči - po njoj i mrtav još govori.

<span id="an_11:5">11:5</span> Vjerom Henok bi prenesen da ne vidi smrti
te iščeznu jer ga je prenio Bog. Doista, prije prijenosa primio je
svjedočanstvo da omilje Bogu.

<span id="an_11:6">11:6</span> A bez vjere nemoguće je omiljeti Bogu jer
tko mu pristupa, vjerovati mora da postoji i da je platac onima koji ga
traže.

<span id="an_11:7">11:7</span> Vjerom Noa, upućen u ono što još ne
bijaše vidljivo, predano sagradi korablju na spasenje svoga doma. Time
osudi svijet i postade baštinikom vjerničke pravednosti.

<span id="an_11:8">11:8</span> Vjerom pozvan, Abraham posluša i zaputi
se u kraj koji je imao primiti u baštinu, zaputi se ne znajući kamo ide.

<span id="an_11:9">11:9</span> Vjerom se kao pridošlica naseli u
obećanoj zemlji kao u tuđini, prebivajući pod šatorima s Izakom i
Jakovom, subaštinicima istog obećanja,

<span id="an_11:10">11:10</span> jer iščekivaše onaj utemeljeni Grad
kojemu je graditelj i tvorac Bog.

<span id="an_11:11">11:11</span> Vjerom i Sara unatoč svojoj dobi zadobi
moć da začne jer vjernim smatraše Onoga koji joj dade obećanje.

<span id="an_11:12">11:12</span> Zato od jednoga, i to obamrla, nasta
mnoštvo poput zvijezda na nebu i pijeska nebrojena na obali morskoj.

<span id="an_11:13">11:13</span> U vjeri svi su oni umrli, a da nisu
zadobili obećanja, već su ih samo izdaleka vidjeli i pozdravili
priznavši da su stranci i pridošlice na zemlji.

<span id="an_11:14">11:14</span> Doista, koji tako govore, jasno očituju
da domovinu traže.

<span id="an_11:15">11:15</span> Dakako, da su mislili na onu iz koje su
izišli, imali bi još prilike vratiti se u nju.

<span id="an_11:16">11:16</span> Ali sada oni čeznu za boljom, to jest
nebeskom. Stoga se Bog ne stidi zvati se Bogom njihovim: ta pripravio im
je Grad.

<span id="an_11:17">11:17</span> Vjerom Abraham, kušan, prikaza Izaka.
Jedinca prikazivaše on koji je primio obećanje,

<span id="an_11:18">11:18</span> kome bi rečeno: Po Izaku će ti se
nazivati potomstvo! -

<span id="an_11:19">11:19</span> uvjeren da Bog može i od mrtvih
uskrisiti. Zato ga u predslici i ponovno zadobi.

<span id="an_11:20">11:20</span> Vjerom baš u pogledu budućnosti Izak
blagoslovi Jakova i Ezava.

<span id="an_11:21">11:21</span> Vjerom Jakov, umirući, blagoslovi oba
sina Josipova i duboko se prignu oslonjen na vrh svojega štapa.

<span id="an_11:22">11:22</span> Vjerom Josip na umoru napomenu ono o
izlasku sinova Izraelovih i dade zapovijed o svojim kostima.

<span id="an_11:23">11:23</span> Vjerom su Mojsija netom rođena tri
mjeseca krili njegovi roditelji jer vidješe da je djetešce lijepo i nisu
se bojali kraljeve naredbe.

<span id="an_11:24">11:24</span> Vjerom Mojsije, već odrastao, odbi
zvati se sinom kćeri faraonove.

<span id="an_11:25">11:25</span> Radije izabra biti zlostavljan zajedno
s Božjim narodom, nego se časovito okoristiti grijehom.

<span id="an_11:26">11:26</span> Većim je bogatstvom od blaga egipatskih
smatrao muku Kristovu jer je gledao na plaću.

<span id="an_11:27">11:27</span> Vjerom napusti Egipat, ne bojeći se
bijesa kraljeva, postojan kao da Nevidljivoga vidi.

<span id="an_11:28">11:28</span> Vjerom je obavio pashu i škropljenje
krvlju da Zatornik ne dotakne prvenaca Izraelovih.

<span id="an_11:29">11:29</span> Vjerom prođoše Crvenim morem kao po
suhu, što i Egipćani pokušaše, ali se potopiše.

<span id="an_11:30">11:30</span> Vjerom zidine jerihonske padoše nakon
sedmodnevnoga ophoda.

<span id="an_11:31">11:31</span> Vjerom Rahaba, bludnica, ne propade
zajedno s nepokornicima jer s mirom primi uhode.

<span id="an_11:32">11:32</span> I što još da kažem? Ta ponestat će mi
vremena, počnem li raspredati o Gideonu, Baraku, Samsonu, Jiftahu,
Davidu, pa Samuelu i prorocima,

<span id="an_11:33">11:33</span> koji su po vjeri osvojili kraljevstva,
odjelotvorili pravednost, zadobili obećano, začepili ralje lavovima,

<span id="an_11:34">11:34</span> pogasili žestinu ognja, umakli oštrici
mača, oporavili se od slabosti, ojačali u boju, odbili navale tuđinaca.

<span id="an_11:35">11:35</span> Žene su po uskrsnuću ponovno zadobile
svoje pokojne. Drugi pak, stavljeni na muke, ne prihvatiše oslobođenja
da bi ih zapalo bolje uskrsnuće.

<span id="an_11:36">11:36</span> Drugi su opet iskusili izrugivanja i
bičeve, pa i okove i tamnicu.

<span id="an_11:37">11:37</span> Kamenovani su, piljeni, poubijani
oštricom mača, potucali se u runima, u kozjim kožusima, u oskudici,
potlačeni, zlostavljani -

<span id="an_11:38">11:38</span> svijet ih ne bijaše dostojan - vrludali
po pustinjama, gorama, pećinama i pukotinama zemaljskim.

<span id="an_11:39">11:39</span> I svi oni po vjeri, istina, primiše
svjedočanstvo, ali ne zadobiše obećano

<span id="an_11:40">11:40</span> jer Bog je za nas predvidio nešto bolje
da oni bez nas ne dođu do savršenstva.

<span id="an_12:1">12:1</span> Zato i mi, okruženi tolikim oblakom
svjedoka, odložimo svaki teret i grijeh koji nas sapinje te postojano
trčimo u borbu koja je pred nama!

<span id="an_12:2">12:2</span> Uprimo pogled u Početnika i Dovršitelja
vjere, Isusa, koji umjesto radosti što je stajala pred njim podnese
križ, prezrevši sramotu te sjedi zdesna prijestolja Božjega.

<span id="an_12:3">12:3</span> Doista pomno promotrite njega, koji
podnese toliko protivljenje grešnika protiv sebe, da - premoreni - ne
klonete duhom.

<span id="an_12:4">12:4</span> Ta još se do krvi ne oduprijeste u borbi
protiv grijeha.

<span id="an_12:5">12:5</span> Pa zar ste zaboravili opomenu koja vam je
kao sinovima upravljena: Sine moj, ne omalovažavaj stege Gospodnje i ne
kloni kad te on ukori.

<span id="an_12:6">12:6</span> Jer koga Gospodin ljubi, onoga i stegom
odgaja, šiba sina koga voli.

<span id="an_12:7">12:7</span> Poradi vašega odgajanja trpite. Bog s
vama postupa kao sa sinovima: a ima li koji sin kojega otac stegom ne
odgaja?

<span id="an_12:8">12:8</span> Pa ako niste pod stegom, na kojoj su svi
imali udjela, onda ste kopilad, a ne djeca.

<span id="an_12:9">12:9</span> Zatim, tjelesne smo oce imali
odgojiteljima i poštovali ih. Pa nećemo li se kudikamo više podlagati
Ocu duhova te živjeti?

<span id="an_12:10">12:10</span> Oni su nas doista nešto malo dana
stegom odgajali kako se njima činilo, a On - nama na korist, da
postanemo sudionici njegove svetosti.

<span id="an_12:11">12:11</span> Isprva se doduše čini da nijedno
odgajanje nije radost, nego žalost, ali onima koji su njime uvježbani
poslije donosi mironosni plod pravednosti.

<span id="an_12:12">12:12</span> Zato uspravite ruke klonule i koljena
klecava,

<span id="an_12:13">12:13</span> poravnite staze za noge svoje da se
hromo ne iščaši, nego, štoviše, da ozdravi.

<span id="an_12:14">12:14</span> Nastojte oko mira sa svima! I oko
posvećenja bez kojega nitko neće vidjeti Gospodina!

<span id="an_12:15">12:15</span> Pripazite da se tko ne sustegne od
milosti Božje, da kakav gorki korijen ne proklija pa ne unese zabunu i
ne zarazi mnoge,

<span id="an_12:16">12:16</span> da tko ne postane bludnik ili
svetogrdnik kao Ezav, koji za jedan jedini obrok proda svoje
prvorodstvo.

<span id="an_12:17">12:17</span> Ta znate da je i poslije, kad je htio
baštiniti blagoslov, odbačen jer nije našao mogućnosti promjene premda
ju je sa suzama tražio.

<span id="an_12:18">12:18</span> Jer niste pristupili opipljivoj gori i
usplamtjelu ognju, ni mraku, tami i vihoru,

<span id="an_12:19">12:19</span> ni ječanju trublje i tutnjavi riječi. -
Koji su je slušali, zamoliše da im se više ne govori

<span id="an_12:20">12:20</span> jer nisu podnosili naredbe: Ako se ma i
živinče dotakne brda, neka se kamenuje!

<span id="an_12:21">12:21</span> I prizor bijaše tako strašan da Mojsije
reče: "Strah me je i dršćem!" -

<span id="an_12:22">12:22</span> Nego, vi ste pristupili gori Sionu i
gradu Boga živoga, Jeruzalemu nebeskom, nebrojenim tisućama anđela,
svečanom skupu,

<span id="an_12:23">12:23</span> Crkvi prvorođenaca zapisanih na nebu,
Bogu, sucu sviju, dusima savršenih pravednika

<span id="an_12:24">12:24</span> i Posredniku novog Saveza - Isusu - i
krvi škropljeničkoj što snažnije govori od Abelove.

<span id="an_12:25">12:25</span> Pazite da ne odbijete Onoga koji vam
govori! Jer ako ne umakoše oni što su odbili onoga koji je na zemlji
davao upute, kudikamo ćemo manje mi ako se okrenemo od Onoga koji ih
daje s nebesa.

<span id="an_12:26">12:26</span> Njegov glas tada zemlju uzdrma, sada
pak obećava: Još jednom ja ću potresti ne samo zemlju nego i nebo.

<span id="an_12:27">12:27</span> Ono "još jednom" pokazuje da će, kao
stvoreno, uminuti ono uzdrmano da ostane ono neuzdrmljivo.

<span id="an_12:28">12:28</span> Zato jer smo primili kraljevstvo
neuzdrmljivo, iskazujmo zahvalnost iz koje služimo Bogu kako je njemu
milo, s predanjem i strahopoštovanjem.

<span id="an_12:29">12:29</span> Jer Bog je naš oganj što proždire.

<span id="an_13:1">13:1</span> Bratoljublje neka je trajno!

<span id="an_13:2">13:2</span> Gostoljublja ne zaboravljajte: njime
neki, i ne znajući, ugostiše anđele!

<span id="an_13:3">13:3</span> Sjećajte se uznika kao suuznici;
zlostavljanih - ta i sami ste u tijelu!

<span id="an_13:4">13:4</span> Ženidba neka bude u časti u sviju i
postelja neokaljana! Jer bludnicima će i preljubnicima suditi Bog.

<span id="an_13:5">13:5</span> U življenju ne budite srebroljupci,
zadovoljni onim što imate! Ta on je rekao: Ne, neću te zapustiti i neću
te ostaviti.

<span id="an_13:6">13:6</span> Zato možemo pouzdano reći: Gospodin mi je
pomoćnik, ja ne strahujem: što mi tko može?

<span id="an_13:7">13:7</span> Spominjite se svojih glavara koji su vam
nevješćivali riječ Božju: promatrajući kraj njihova života, nasljedujte
njihovu vjeru.

<span id="an_13:8">13:8</span> Isus Krist jučer i danas isti je - i
uvijeke.

<span id="an_13:9">13:9</span> Ne dajte se zanijeti različitim tuđim
naucima! Jer bolje je srce utvrđivati milošću nego jelima, koja nisu
koristila onima što su ih obdržavali.

<span id="an_13:10">13:10</span> Imamo žrtvenik s kojega nemaju pravo
jesti služitelji Šatora.

<span id="an_13:11">13:11</span> Jer tijela životinja, kojih krv veliki
svećenik unosi za grijeh u Svetinju, spaljuju se izvan tabora.

<span id="an_13:12">13:12</span> Zato i Isus, da bi vlastitom krvlju
posvetio narod, trpio je izvan vrata.

<span id="an_13:13">13:13</span> Stoga iziđimo k njemu izvan tabora
noseći njegovu muku

<span id="an_13:14">13:14</span> jer nemamo ovdje trajna grada, nego
onaj budući tražimo.

<span id="an_13:15">13:15</span> Po njemu dakle neprestano prinosimo
Bogu žrtvu hvalbenu, to jest plod usana što ispovijedaju ime njegovo.

<span id="an_13:16">13:16</span> Dobrotvornosti i zajedništva ne
zaboravljajte jer takve su žrtve mile Bogu!

<span id="an_13:17">13:17</span> Poslušni budite svojim glavarima i
podložni jer oni bdiju nad vašim dušama kao oni koji će polagati račun;
neka to čine s radošću, a ne uzdišući jer vam to ne bi bilo korisno.

<span id="an_13:18">13:18</span> Molite za nas! Uvjereni smo doista da
imamo dobru savjest i u svemu se želimo dobro ponašati.

<span id="an_13:19">13:19</span> Usrdnije vas pak molim: učinite to kako
bih vam se što brže vratio.

<span id="an_13:20">13:20</span> A Bog mira, koji po krvi vječnoga
Saveza od mrtvih izvede velikoga Pastira ovaca, Gospodina našega Isusa,

<span id="an_13:21">13:21</span> osposobio vas za svako dobro djelo da
vršite volju njegovu, činio u nama što je njemu milo, po Isusu Kristu,
komu slava u vijeke vjekova. Amen.

<span id="an_13:22">13:22</span> Molim vas, braćo, podnesite ovu riječ
ohrabrenja: ta samo vam ukratko napisah!

<span id="an_13:23">13:23</span> Znajte: naš je brat Timotej oslobođen.
Ako uskoro stigne, s njime ću vas pohoditi.

<span id="an_13:24">13:24</span> Pozdravite sve svoje glavare i sve
svete! Pozdravljaju vas ovi iz Italije.

<span id="an_13:25">13:25</span> Milost sa svima vama!

------------------------------------------------------------------------

[Next: James](jam)
