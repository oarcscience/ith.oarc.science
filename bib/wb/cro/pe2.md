[![](../../../cdshop/ithlogo.png)](../../../index.md)  
[Intangible Textual Heritage](../../../index)  [Bible](../../index.md) 
[World Bible](../index)  [Index](index)  [Previous](pe1)  [Next](jo1.md) 

------------------------------------------------------------------------

### Croatian Bible: 2 Peter

<span id="an_1:1">1:1</span> Šimun Petar, sluga i apostol Isusa Krista,
onima koje pravednošću Boga našega i Spasitelja Isusa Krista zapade ista
dragocjena vjera kao i nas.

<span id="an_1:2">1:2</span> Punina vam milosti i mira po spoznaji Boga
i Isusa, Gospodina našega!

<span id="an_1:3">1:3</span> Doista, po spoznaji njega, koji nas pozva
slavom svojom i krepošću, božanska nas je snaga njegova obdarila svime
za život i pobožnost.

<span id="an_1:4">1:4</span> Time smo obdareni dragocjenim, najvećim
obećanjima da po njima postanete zajedničari božanske naravi umakavši
pokvarenosti koja je u svijetu zbog požude.

<span id="an_1:5">1:5</span> Zbog toga svim marom prionite: vjerom
osigurajte krepost, krepošću spoznaje,

<span id="an_1:6">1:6</span> spoznanjem uzdržljivost, uzdržljivošću
postojanost, postojanošću pobožnost,

<span id="an_1:7">1:7</span> pobožnošću bratoljublje, bratoljubljem
ljubav.

<span id="an_1:8">1:8</span> Jer ako to imate i u tom napredujete,
nećete biti besposleni i neplodni za spoznanje Isusa Krista.

<span id="an_1:9">1:9</span> A tko toga nema, slijep je, kratkovidan;
zaboravio je da je očišćen od svojih prijašnjih grijeha.

<span id="an_1:10">1:10</span> Zato, braćo, to revnije uznastojte
učvrstiti svoj poziv i izabranje: to čineći - ne, nećete posrnuti
nikada!

<span id="an_1:11">1:11</span> Tako će vam se bogato osigurati ulazak u
vječno kraljevstvo Gospodina našega i Spasitelja Isusa Krista.

<span id="an_1:12">1:12</span> Zato ću vas uvijek na to podsjećati
premda to znate i utvrđeni ste u primljenoj istini.

<span id="an_1:13">1:13</span> Pravo je, mislim, da vas dok sam u ovom
šatoru, budim opomenom,

<span id="an_1:14">1:14</span> svjestan da ću brzo napustiti svoj šator,
kako mi i Gospodin naš Isus Krist očitova.

<span id="an_1:15">1:15</span> A pobrinut ću se da se i nakon mojeg
izlaska uvijek toga sjećate.

<span id="an_1:16">1:16</span> Ta nismo vam navijestili snagu i Dolazak
Gospodina našega Isusa Krista slijedeći izmudrene priče, nego kao
očevici njegova veličanstva.

<span id="an_1:17">1:17</span> Od Oca je doista primio čast i slavu kad
mu ono od uzvišene Slave doprije ovaj glas: Ovo je Sin moj, Ljubljeni
moj, u njemu mi sva milina!

<span id="an_1:18">1:18</span> Taj glas, koji s neba dopiraše, čusmo mi
koji bijasmo s njime na Svetoj gori.

<span id="an_1:19">1:19</span> Tako nam je potvrđena proročka riječ te
dobro činite što uza nju prianjate kao uza svjetiljku što svijetli na
mrklu mjestu - dok Dan ne osvane i Danica se ne pomoli u srcima vašim.

<span id="an_1:20">1:20</span> Ponajprije znajte ovo: nijedno se
proroštvo Pisma ne može tumačiti samovoljno

<span id="an_1:21">1:21</span> jer nikada proroštvo ne bi ljudskom
voljom doneseno, nego su Duhom Svetim poneseni ljudi od Boga govorili.

<span id="an_2:1">2:1</span> Bilo je u narodu i lažnih proroka, kao što
će i među vama biti lažnih učitelja, onih koji će prokrijumčariti
pogubna krivovjerja, zanijekati Gospodina koji ih otkupi, i navući na se
brzu propast.

<span id="an_2:2">2:2</span> I mnogi će se povesti za njihovim
razvratnostima. Zbog njih će se kuditi put istine.

<span id="an_2:3">2:3</span> U svojoj će vas lakomosti kupovati
izmišljotinama. Njihova osuda već odavna nije dokona i propast im ne
drijema.

<span id="an_2:4">2:4</span> Doista, ako Bog anđela koji sagriješiše
nije poštedio nego ih je sunovratio u Tartar i predao mračnom bezdanu da
budu čuvani za sud;

<span id="an_2:5">2:5</span> ako staroga svijeta ne poštedje, nego
sačuva - osmoga - Nou, glasnika pravednosti, sručivši potop na svijet
bezbožni;

<span id="an_2:6">2:6</span> ako gradove Sodomu i Gomoru u pepeo
pretvori, osudi i za primjer budućim bezbožnicima postavi;

<span id="an_2:7">2:7</span> ako pravednog Lota, premorena razvratnim
življenjem onih razularenika, oslobodi -

<span id="an_2:8">2:8</span> pravedniku se doista dan za danom duša
razdirala dok je gledao i slušao bezakonička djela onih među kojima je
boravio -

<span id="an_2:9">2:9</span> umije Gospod i pobožnike iz napasti
izbaviti, a nepravednike za kaznu na Dan sudnji sačuvati,

<span id="an_2:10">2:10</span> ponajpače one koji u prljavoj požudi idu
za puti i preziru Veličanstvo. Preuzetnici, drznici i ne trepnu
pogrđujući Slave,

<span id="an_2:11">2:11</span> dok anđeli, iako jakošću i snagom od njih
veći, ne izriču protiv njih pred Gospodinom pogrdna suda.

<span id="an_2:12">2:12</span> Oni pak kao nerazumne životinje, po
naravi rođene za lov i istrebljenje, pogrđuju što ne poznaju. Istim će
istrebljenjem i oni biti istrebljeni;

<span id="an_2:13">2:13</span> zadesit će ih nepravda, plaća
nepravednosti. Užitkom smatraju razvratnost u pol bijela dana. Ljage i
sramote! Naslađuju se prijevarama svojim dok se s vama goste.

<span id="an_2:14">2:14</span> Oči su im pune preljubnice, nikako da se
nasite grijeha; mame duše nepostojane, srce im je uvježbano u lakomstvu,
prokleti sinovi!

<span id="an_2:15">2:15</span> Zabludiše, napustivši ravan put, te
pođoše putom Bosorova sina Bileama, koji prigrli plaću nepravednosti,

<span id="an_2:16">2:16</span> ali primi i ukor za svoje nedjelo: nijemo
živinče ljudskim glasom prozbori i spriječi prorokovo bezumlje.

<span id="an_2:17">2:17</span> Oni su izvori bezvodni, oblaci vjetrom
gonjeni; za njih se čuva mrkla tmina.

<span id="an_2:18">2:18</span> Naklapajući naduvene ispraznosti,
požudama putenim, razvratnostima mame one što netom odbjegoše od onih
koji žive u zabludi.

<span id="an_2:19">2:19</span> Obećavaju im slobodu, a sami su robovi
pokvarenosti. Jer svatko robuje onomu tko ga svlada.

<span id="an_2:20">2:20</span> Doista, pošto su po spoznaji Gospodina
našega i Spasitelja Isusa Krista odbjegli od prljavština svijeta, ako se
opet u njih upleću i daju se svladati, ovo im je potonje gore od onoga
prvoga.

<span id="an_2:21">2:21</span> Bilo bi im doista bolje da nisu spoznali
puta pravednosti, negoli, pošto ga spoznaše, okrenuti leđa svetoj
zapovijedi koja im je predana.

<span id="an_2:22">2:22</span> Dogodilo im se što veli istinita izreka:
"Pas se vraća svojoj bljuvotini i okupana svinja valjanju u blatu."

<span id="an_3:1">3:1</span> Ljubljeni, pišem evo već drugu poslanicu. U
objema opomenom budim vaš zdrav razbor

<span id="an_3:2">3:2</span> da se sjetite riječi što ih prorekoše sveti
proroci i zapovijedi apostola vaših, zapovijedi Gospodinove i
Spasiteljeve.

<span id="an_3:3">3:3</span> Znajte ponajprije ovo: u posljednje će se
dane pojaviti podrugljivi izrugivači; povoditi će se za svojim požudama

<span id="an_3:4">3:4</span> i pitati: "Što je s obećanjem njegova
Dolaska? Jer i otkad Oci pomriješe, sve ostaje kao što bijaše od početka
stvorenja."

<span id="an_3:5">3:5</span> Ta oni naumice zaboravljaju da nebesa
bijahu odavna i da zemlja na Božju riječ posta iz vode i po vodi.

<span id="an_3:6">3:6</span> Na isti način ondašnji svijet propade vodom
potopljen.

<span id="an_3:7">3:7</span> A sadašnja nebesa i zemlja istom su riječju
pohranjena za oganj i čuvaju se za Dan suda i propasti bezbožnih ljudi.

<span id="an_3:8">3:8</span> Jedno, ljubljeni, ne smetnite s uma: jedan
je dan kod Gospodina kao tisuću godina, a tisuću godina kao jedan dan.

<span id="an_3:9">3:9</span> Ne kasni Gospodin ispuniti obećanje, kako
ga neki sporim smatraju, nego je strpljiv prema vama jer neće da tko
propadne, nego hoće da svi prispiju k obraćenju.

<span id="an_3:10">3:10</span> Kao tat će doći Dan Gospodnji u koji će
nebesa trijeskom uminuti, počela se, užarena, raspasti, a zemlja i djela
na njoj razotkriti.

<span id="an_3:11">3:11</span> Kad se sve tako ima raspasti, kako li
treba da se svi vi ističete u svetu življenju i pobožnosti

<span id="an_3:12">3:12</span> iščekujući i pospješujući dolazak Dana
Božjega u koji će se nebesa, zapaljena, raspasti i počela, užarena,
rastaliti.

<span id="an_3:13">3:13</span> Ta po obećanju njegovu iščekujemo nova
nebesa i zemlju novu, gdje pravednost prebiva.

<span id="an_3:14">3:14</span> Zato, ljubljeni, dok to iščekujete,
uznastojte da mu budete neokaljani i besprijekorni, u miru.

<span id="an_3:15">3:15</span> A strpljivost Gospodina našega spasenjem
smatrajte, kako vam i ljubljeni brat naš Pavao napisa po mudrosti koja
mu je dana.

<span id="an_3:16">3:16</span> Tako u svim poslanicama gdje o tome
govori. U njima ima ponešto nerazumljivo, što neupućeni i nepostojani
iskrivljuju, kao i ostala Pisma - sebi na propast.

<span id="an_3:17">3:17</span> Vi dakle, ljubljeni pošto ste upozoreni,
čuvajte se da ne biste, zavedeni bludnjom razularenika, otpali od svoje
postojanosti.

<span id="an_3:18">3:18</span> A rastite u milosti i spoznanju Gospodina
našega i Spasitelja Isusa Krista! Njemu slava i sada i do u dan
vječnosti! Amen!

------------------------------------------------------------------------

[Next: 1 John](jo1.md)
